Guide for the Perplexed
מורה נבוכים
Judeo Arabic, Paris, 1856 [jrb]
https://www.nli.org.il/he/books/NNL_ALEPH001771769/NLI

מורה נבוכים

פתיחת אבן תיבון



איגרת אל ר' יוסף ש"ץ ב"ר יהודה

בשם י"י אל עולם 
כנת איהא אלתלמיד' אלעזיז ר' יוסף ש"צ ב"ר יהודה נ"ע 
למא מת'לת ענדי וקצדת מן אקאצי אלבלאד ללקראה עלי עט'ם שאנך ענדי לשדהֵ חרצך עלי אלטלב ולמא ראיתה פי אשעארך מן שדהֵ אלאשתיאק ללאמור אלנט'ריה וכאן ד'לך מנד' וצלתני רסאילך ומקאמאתך מן אלאסכנדריה קבל אן אמתחן תצורך וקלת לעל שוקה אקוי מן אדראכה פלמא קראת עלי מא קד קראתה מן עלם אלהיאה ומא תקדם לך ממא לא בד מנה תוטיה להא מן אלתעאלים זדת בך גבטה לג'ודהֵ ד'הנך וסרעהֵ תצורך וראית שוקך ללתעאלים עט'ימא פתרכתך ללארתיאץ' פיהא לעלמי במאלך. פלמא קראת עלי מא קד קראתה מן צנאעהֵ אלמנטק תעלקת אמאלי בך וראיתך אהלא לתכשף לך אסראר אלכתב אלנבויה חתי תטלע מנהא עלי מא ינבגי אן יטלע עליה אלכאמלון פאכ'ד'ת אן אלוח לך תלויחאת ואשיר לך באשאראת פראיתך תטלב מני אלאזדיאד וסמתני אן אבין לך אשיא מן אלאמור אלאלאהיה ואן אכ'ברך בהד'ה מקאצד אלמתכלמין והל תלך אלטרק ברהאניה ואן לם תכן פמן אי צנאעה הי וראיתך קד שדות שיא מן ד'לך עלי גירי ואנת חאיר קד בדתך אלדהשה ונפסך אלשריפה תטאלבך למצא דברי חפץ פלם אזל אדפעך ען ד'לך ואמרך אן תאכ'ד' אלאשיא עלי תרתיב קצדא מני אן יצח לך אלחק בטרקה לא אן יקע אליקין באלערץ' ולם אמתנע טאל אג'תמאעך בי אד'א מא ד'כר פסוק או נץ מן נצוץ אלחכמים פיה תנביה עלי מעני גריב מן תביין ד'לך לך. 
פלמא קדר אללה באלאפתראק ותוג'הת אלי חית' תוג'הת את'ארת מני תלך אלאג'תמאעאת עזימה קד כאנת פתרת וחרכתני גיבתך לוצ'ע הד'ה אלמקאלה אלתי וצ'עתהא לך ולאמת'אלך וקלילא מא הם וג'עלתהא פצולא מנת'ורה וכל מא אנכתב מנהא פהו יצלך אולא אולא חית' כנת ואנת סאלם 

פתיחת הרמב"ם

הודיעני דרך זו אלך כי אליך נשאתי נפשי. 
אליכם אישים אקרא וקולי אל בני אדם.
הט אזנך ושמע לדברי חכמים ולבך תשית לדעתי.
הד'ה אלמקאלה גרצ'הא אלאול תביין מעאני אסמא ג'את פי כתב אלנבוה. מן תלך אלאסמא אסמא משתרכה פחמלהא אלג'האל עלי בעץ' אלמעאני אלתי יקאל עליהא ד'לך אלאסם אלמשתרך. ומנהא מסתעארה פחמלוהא איצ'א עלי אלמעני אלאול אלד'י אסתעירת מנה. ומנהא משככה פתארה יט'ן בהא אנהא תקאל בתואטו ותארה יט'ן בהא אנהא משתרכה וליס אלגרץ' בהד'ה אלמקאלה תפהים ג'מלתהא ללג'מהור ולא ללמבתדיין באלנט'ר ולא תעלים מן לם ינט'ר גיר פי עלם אלשריעה אעני פקההא אד' גרץ' הד'ה אלמקאלה כלהא וכל מא הו מן נמטהא הו עלם אלשריעה עלי אלחקיקה 
בל גרץ' הד'ה אלמקאלה תנביה רג'ל דין קד אתצ'ע פי נפסה וחצל פי אעתקאדה צחהֵ שריעתנא והו כאמל פי דינה וכ'לקה ונט'ר פי עלום אלפלאספה ועלם מעאניהא וג'ד'בה אלעקל אלאנסאני וקאדה ליחלה פי מחלה ועאקתה ט'ואהר אלשריעה ומא לם יזל יפהמה או יפהם איאה מן מעאני תלך אלאסמא אלמשתרכה או אלמסתעארה או אלמשככה פיבקי פי חירה ודהשה אמא אן ינקאד מע עקלה ויטרח מא עלמה מן תלך אלאסמא פיט'ן אנה אטרח קואעד אלשרע או יבקי מע מא פהמה מנהא ולא ינג'ד'ב מע עקלה פיכון קד אסתדבר עקלה ויערץ' ענה וירי מע ד'לך אנה ג'לב עליה אד'יה ופסאד פי דינה ויבקי מע תלך אלאעתקאדאת אלכ'יאליה והו מנהא עלי וג'ל ווכ'אמה פלא יזאל פי אלם קלב וחירה שדידה. 
ותצ'מנת הד'ה אלמקאלה גרצ'א ת'אניא והו תביין אמת'אל כ'פיה ג'דא ג'את פי כתב אלאנביא ולם יצרח באנהא מת'ל בל יבדו ללג'אהל ואלד'אהל אנהא עלי ט'אהרהא ולא באטן פיהא פאד'א תאמלהא אלעאלם באלחקיקה וחמלהא עלי ט'אהרהא חדת'ת לה איצ'א חירה שדידה פאד'א בינא לה ד'לך אלמת'ל או נבהנאה עלי כונה מת'לא אהתדי ותכ'לץ מן תלך אלחירה ולד'לך סמית הד'ה אלמקאלה דלאלהֵ אלחאירין 
ולסת אקול אן הד'ה אלמקאלה דאפעה לכל אשכאל למן פהמהא בל אקול אנהא דאפעה לאכת'ר אלמשכלאת ואעט'מהא.  ולא יטלבני אלנביה ולא תתעלק אמאלה באנא אד'א ד'כרנא גרצ'א מא אנא נתממה או אד'א שרענא פי תביין מעני מת'ל מן אלאמת'אל אנא נסתופי ג'מיע מא קיל פי ד'לך אלמת'ל הד'א לא ימכן עאקלא פעלה בלסאנה למן יחאורה פכיף אן יצ'עה פי כתאב לאן לא יציר הדפא לכל ג'אהל יט'ן בה אלעלם ירמי סהאם ג'הלה נחוה. 
וקד בינא פי תואליפנא אלפקהיה ג'מל מן הד'א אלפן ונבהנא עלי מעאני כת'ירה וד'כרנא פיהא אן מעשה בראשית הו אלעלם אלטביעי ומעשה מרכבה הו אלעלם אלאלאהי ובינא קולהם ולא במרכבה ביחיד אלא אם כן היה חכם ומבין מדעתו מוסרין לו ראשי הפרקים פלא תטלבני הנא גיר בראשי הפרקים ולו תלך אלבדאת ליסת הי פי הד'ה אלמקאלה מרתבה ולא מטרדה בל מבדדה מכ'תלטה פי אגראץ' אכ'רי ממא יראם תביינה אד' גרצ'י אן תכון אלחקאיק תלוח מנהא ת'ם תכ'פי חתי לא יקאום אלגרץ' אלאלאהי אלד'י לא ימכן מקאומתה אלד'י ג'על אלחקאיק אלכ'ציצה באדראכה כ'פיה ען ג'מהור אלנאס קאל סוד י"י ליראיו. 
ואעלם אן אלאמור אלטביעיה איצ'א לא ימכן אלתצריח בתעלים בעץ' מבאדיהא עלי מא הי עליה וקד עלמת קולהם ז"ל ולא במעשה בראשית בשנים ולו בין אחד תלך אלאמור כלהא פי כתאב לכאן קד דרש לאלאף מן אלנאס. ולד'לך ג'את תלך אלמעאני איצ'א פי כתב אלנבוה באמת'אל ותכלמוא פיהא איצ'א אלחכמים ז"ל באלגאז ואמת'אל אקתפאא לאת'ר אלכתב לאנהא אמור בינהא ובין אלעלם אלאלאהי ארתבאט עט'ים והי איצ'א אסראר מן אסראר אלעלם אלאלאהי. 
ולא תט'ן אן תלך אלסודות אלעט'ימה מעלומה אלי גאיתהא ונהאיתהא ענד אחד מנא לא בל תארה ילוח לנא אלחק חתי נט'נה נהארא ת'ם תכ'פיה אלמואד ואלעאדאת חתי נעוד פי ליל מבהם קריב ממא כנא אולא פנכון כמן יברק עליה אלברק מרה בעד מרה והו פי לילה שדידהֵ אלט'לאם 
פמנא מן יברק לה אלברק אלמרה בעד אלמרה חתי כאנה פי צ'ו דאימא לא יברח פיציר אלליל ענדה כאלנהאר והד'ה הי דרג'הֵ עט'ים אלנביין אלד'י קיל לה ואתה פה עמוד עמדי וקיל פיה כי קרן עור פניו וכו' ומנהם מן ברק לה מרה ואחדה פי לילתה כלהא והי דרג'הֵ מן קיל פיהם ויתנבאו ולא יספו. ומנהם מן יכון בין אלברק ואלברק פתראת כת'ירה וקלילה. 
ות'ם מן לא ינתהי לדרג'ה יצ'ו ט'לאמה בברק בל בג'סם סקיל או נחוה מן אלחג'ארה וגירהא אלתי תצ'י פי ט'למאת אלליל ולו ד'לך אלצ'ו אליסיר איצ'א אלד'י ישרק עלינא ליס הו דאימא בל ילוח ויכ'פי כאנה להט החרב המתהפכת. 
ובחסב הד'ה אלאחואל תכ'תלף דרג'את אלכאמלין. אמא אלד'ין לם ירוא צ'וא יומא קט בל הם פי לילתהם יכ'בטון והם אלד'ין קיל פיהם לא ידעו ולא יבינו בחשכה יתהלכו וכ'פי ענהם אלחק ג'מלה מע שדהֵ ט'הורה כמא קאל פיהם ועתה לא ראו אור בהיר הוא בשחקים והם ג'מהור אלעאמה פלא מדכ'ל לד'כרהם הנא פי הד'ה אלמקאלה. 
ואעלם אן מתי אראד אחד אלכאמלין בחסב דרג'הֵ כמאלה אן יד'כר שיא ממא פהם מן הד'ה אלסודות אמא בפמה או בקלמה פלא יסתטיע אן יוצ'ח ולו אלקדר אלד'י אדרכה איצ'אחא כאמלא בתרתיב כמא יפעל פי סאיר אלעלום אלמשהור תעלימהא בל ידרכה פי תעלים גירה מא אצאבה פי תעלמה נפסה אעני מן כון אלאמר יבדו וילוח ת'ם יכ'פי כאן טביעהֵ הד'א אלאמר עט'ימה ונזרה הכד'א הי. 
ולד'לך למא קצד כל חכים אלאהי רבאני ד'ו חקיקה לתעלים שי מן הד'א אלפן לם יתכלם פיה אלא באלאמת'אל ואלאלגאז וכת'רוא אלאמת'אל וג'עלוהא מכ'תלפה באלנוע בל באלג'נס וג'עלוא אכת'רהא יכון אלגרץ' אלמקצוד תפהימה פי אול אלמת'ל או פי וסטה או פי אכ'רה אד'א לם יוג'ד מת'אל יטאבק אלאמר אלמקצוד מן אולה אלי אכ'רה וג'על אלמעני אלד'י יקצד אעלאמה למן יעלמה ואן כאן הו מעני ואחד בעינה מפרקא פי אמת'אל כת'ירה מתבאעדה. ואגמץ' מן הד'א כון אלמת'ל אלואחד בעינה מת'לא למעאני שתי יטאבק אול אלמת'ל מעני ויטאבק אכ'רה מעני אכ'ר. וקד יכון כלה מת'לא למעניין מתקארבין פי נוע ד'לך אלעלם. חתי אן אלד'י אראד אן יעלם דון תמת'יל ולא אלגאז ג'א פי כלאמה מן אלאגמאץ' ואלאיג'אז מא נאב ען אלתמת'יל ואלאלגאז כאן אלעלמא ואלחכמא מנקאדון נחו הד'א אלגרץ' באלאראדה אלאלאהיה כמא תקודהם אחואלהם אלטביעיה. 
אלא תרי אן אללה תע' ד'כרה למא אראד תכמילנא ואצלאח אחואל אג'תמאעאתנא בשראיעה אלעמליה אלתי לא יצח ד'לך אלא בעד אעתקאדאת עקליה אולהא אדראכה תעאלי חסב קדרתנא אלד'י לא יצח ד'לך אלא באלעלם אלאלאהי ולא יחצל ד'לך אלעלם אלאלאהי אלא בעד אלעלם אלטביעי אד' אלעלם אלטביעי מתאכ'ם ללעלם אלאלאהי ומתקדם לה בזמאן אלתעלים כמא תבין למן נט'ר פי ד'לך פלד'לך ג'על אפתתאח כתאבה תעאלי במעשה בראשית אלד'י הו אלעלם אלטביעי כמא בינא. ולעט'ם אלאמר וג'לאלתה וכון קדרתנא מקצרה מן אדראך אעט'ם אלאמור עלי מא הו עליה כ'וטבנא פי אלאמור אלגאמצ'ה אלתי דעת צ'רורהֵ אלחכמה אלאלאהיה למכ'אטבתנא פיהא באלאמת'אל ואלאלגאז ובאמור מבהמה ג'דא כמא קאלוא ז"ל להגיד כח מעשה בראשית לבשר ודם אי אפשר לפיכך סתם לך הכתוב בראשית ברא אלהים וכו' פקד נבהוך עלי כון הד'ה אלאשיא אלמד'כורה סתומות. וקד עלמת קול שלמה רחוק מה שהיה ועמוק עמוק מי ימצאנו. וג'על אלכלאם פי ג'מיע ד'לך באלאסמא אלמשתרכה ליחמלהא אלג'מהור עלי מעני עלי קדר פהמהם וצ'עף תצורהם ויחמלהא אלכאמל אלד'י קד עלם עלי מעני אכ'ר 
וקד כנא ועדנא פי שרח אלמשנה באנא נבין מעאני גריבה פי כתאב אלנבוה ופי כתאב אלמטאבקה והו כתאב ועדנא אן נבין פיה משכלאת אלדרשות כלהא אלתי ט'ואהרהא מנאפיה ג'דא ללחק כ'ארג'ה ען אלמעקול והי כלהא אמת'אל פלמא שרענא מנד' סנין עדידה פי תלך אלכתב ואלפנא מנהא שיא לם יחסן ענדנא מא נאשבנא תביינה עלי תלך אלטריקה לאנא ראינא אנא אן בקינא עלי אלתמת'יל ואלאכ'פא למא ינבגי אכ'פאוה פמא נכון כ'רג'נא ען אלגרץ' אלאול וכאנא בדלנא שכ'צא בשכ'ץ מן נוע ואחד ואן בינא מא ינבגי תביינה פד'לך לא יליק בג'מהור אלנאס ונחן אנמא רמנא אן נבין מעאני אלדרשות וט'ואהר אלנבוה ללג'מהור וראינא איצ'א אן תלך אלדרשות אן נט'רהא ג'אהל מן ג'מהור אלרבאנין פלא יצעב עליה מנהא שי אד' לא יסתבעד אלג'אהל אלגבי אלערי ען מערפהֵ טביעהֵ אלוג'וד אלממתנעאת. ואן נט'רהא כאמל פאצ'ל פלא יכ'לו מן אחד אמרין אמא אן יחמלהא עלי ט'אהרהא פיכון קד אסא אלט'נה באלקאיל ואסתג'הלה וליס פי ד'לך הד לקואעד אלאעתקאד ואמא אן יג'על להא באטנא פקד תכ'לץ וחסן אלט'נה באלקאיל תבין לה באטן ד'לך אלקול או לם יתבין. ואמא מעני אלנבוה ותביין מראתבהא ואיצ'אח אמת'אל כתבהא פפי הד'ה אלמקאלה יתבין בנחו אכ'ר מן אלתביין. פלאג'ל הד'ה אלאגראץ' אצ'רבנא ען תאליף ד'ינך אלכתאבין עלי מא כאנא עליה ואקתצרנא מן ד'כר קואעד אלאעתקאד וג'מל אלחקאיק באיג'אז ותלויח יקארב אלתצריח עלי מא ד'כרנאה פי תאליף אלפקה אלכביר משנה תורה.
אמא הד'ה אלמקאלה פכלאמי פיהא מע מן תפלסף כמא ד'כרת ועלם עלומא חקיקיה והו מעתקד ללאמור אלשרעיה חאיר פי מעאניהא אלתי חירת פיהא אלאסמא אלמשכלה ואלאמת'אל. וקד נאתי בפצול פי הד'ה אלמקאלה לא יכון פיהא ד'כר אסם משתרך לכן יכון ד'לך אלפצל תוטיה לגירה או יכון ד'לך אלפצל מנבהא עלי מעני מן מעאני אסם משתרך לא אריד אלתצריח בד'כר ד'לך אלאסם פי ד'לך אלמוצ'ע או יכון אלפצל מבינא מת'לא מן אלאמת'אל או מנבהא עלי קצהֵ מא אנהא מת'ל או יכון אלפצל מצ'מנא מעאני גריבה קד יעתקד פיהא כ'לאף אלחק מן אג'ל אשתראך אסמא או מן אג'ל חמל אלמת'ל מחמל אלממת'ול או חמל אלממת'ול מחמל אלמת'ל. 
ואד' וד'כרת אלאמת'אל פלנקדם מקדמה והי הד'ה אעלם אן מפתאח פהם ג'מיע מא קאלתה אלאנביא ע"אס ומערפהֵ חקיקתה הו פהם אלאמת'אל ומענאהא ותאויל אלפאט'הא קד עלמת קולה תעאלי וביד הנביאים אדמה ועלמת קולה חוד חידה ומשול משל ועלמת אן מן כת'רהֵ אסתעמאל אלנביין אלאמת'אל קאל אלנבי המה אומרים לי הלא ממשל משלים הוא. וקד עלמת מא אפתתח בה שלמה להבין משל ומליצה דברי חכמים וחידותם. קיל פי אלמדרש למה היו דברי תורה דומים עד שלא עמד שלמה לבאר שהיו מימיה עמוקים וצוננים ולא היה אדם יכול לשתות מהן מה עשה פקח אחד ספק חבל בחבל ומשיחה למשיחה ודלה ושתה כך היה שלמה ממשל למשל ומדבר לדבר עד שעמד על דברי תורה הד'א נצהם. ומא ארי אן אחדא מן אלסאלמי אלקראיח יתכ'יל אן דברי תורה אלמשאר אליהא הנא אלתי תחיל פי פהמהא בפהם מעאני אלאמת'אל הי אחכאם עמל אלסוכה ואללולב ודין ארבעה שומרים בל אלקצד הנא פהם אלגואמץ' בלא שך. והנאך קיל רבנן אמרי זה שהוא מאבד סלע או מרגלית בתוך ביתו עד שהוא מדליק פתילה באיסר מוצא את המרגלית כך המשל הזה אינו כלום ועל ידי המשל אתה רואה את דברי תורה הד'א נצהם איצ'א פתאמל תצריחהם ז"ל באן בואטן דברי תורה הי אלמרגלית וט'אהר כל מת'ל אינו כלום ותשביההם כ'פי אלמעני אלממת'ול פי ט'אהר אלמת'ל. במן סקטת מנה לולוה פי ביתה והו בית מט'לם כת'יר אלדבש פתלך אללולוה חאצלה לכנה לא יראהא ולא יעלם בהא פכאנהא כ'ארג'ה ען מלכה אד' אמתנע וג'ה אלנפע בהא חתי יסרג' אלסראג' כמא ד'כר אלד'י נט'ירה פהם מעני אלמת'ל. 
קאל אלחכים תפוחי זהב במשכיות כסף דבר דבור על אפניו 
ואסמע תביין הד'א אלמעני אלד'י ד'כרה משכיות הי אלנקוש אלמשבכה אעני אלתי פיהא מואצ'ע מפתוחה דקיקהֵ אלאעין ג'דא מת'ל אעמאל אלצאגה תסמת בד'לך לאנהא ינפד'הא אלנט'ר תרגום וישקף ואסתכי פקאל אן מת'ל תפאחהֵ ד'הב פי שבכהֵ פצ'ה דקיקהֵ אלכ'רום ג'דא הו אלכלאם אלד'י קיל עלי וג'היה. פארי מא אעג'ב הד'א אלקול פי וצף אלמת'ל אלמחכם וד'לך אנה יקול אן אלכלאם אלד'י הו ד'ו וג'הין יעני לה ט'אהר ובאטן ינבגי אן יכון ט'אהרה חסנא כאלפצ'ה וינבגי אן יכון באטנה אחסן מן ט'אהרה חתי יכון באטנה באלאצ'אפה לט'אהרה כאלד'הב ענד אלפצ'ה וינבגי אן יכון פי ט'אהרה מא ידל אלמתאמל עלי מא פי באטנה מת'ל הד'ה אלתפאחהֵ אלד'הב אלתי אכסית שבכה דקיקהֵ אלאעין ג'דא מן פצ'ה פאד'א ראית עלי בעד או עלי גיר תאמל באלג ט'ן בהא אנהא תפאחהֵ פצ'ה פאד'א תאמלהא אלחדיד אלבצר תאמלא ג'ידא באן לה מא דאכ'להא ועלם אנהא ד'הב. והכד'א הי אמת'אל אלאנביא ע"אס ט'ואהרהא חכמה מפידה פי אשיא כת'ירה מן ג'מלתהא צלאח אחואל אלאג'תמאעאת אלאנסאניה כמא יבדו מן ט'ואהר משלי ומא אשבה ד'לך מן אלאקאויל ובאטנהא חכמה מפידה פי אעתקאדאת אלחק עלי חקיקתה. 
ואעלם אן אלאמת'אל אלנבויה פיהא טריקתאן מנהא אמת'אל כל כלמה פי ד'לך אלמת'ל תקתצ'י מעני ומנהא מא יכון ג'מלהֵ אלמת'ל ינבי ען ג'מלהֵ אלמעני אלממת'ול ותג'י פי ד'לך אלמת'ל כלמאת כת'ירה ג'דא ליס כל כלמה מנהא תזיד מעני פי ד'לך אלמעני אלממת'ול בל הי לתחסין אלמת'ל ותרתיב אלקול פיה או ללמבאלגה פי אכ'פא אלמעני אלממת'ול פיטרד אלקול בחסב כל מא ילזם פי ט'אהר ד'לך אלמת'ל פאפהם הד'א ג'דא. 
אמא מת'אל אלנוע אלאול מן אלאמת'אל אלנבויה פקולה והנה סלם מצב ארצה וכו' פאן קולה סלם ידל עלי מעני מא וקולה מצב ארצה ידל עלי מעני ת'אן וקולה וראשו מגיע השמימה ידל עלי מעני ת'אלת' וקולה והנה מלאכי אלהים ידל עלי מעני ראבע וקולה עולים ידל עלי מעני כ'אמס וקולה ויורדים ידל עלי מעני סאדס וקולה והנה י"י נצב עליו ידל עלי מעני סאבע פכל לפט'ה ג'את פי הד'א אלמת'ל הי למעני זאיד פי אלג'מלה אלממת'ולה. 
ואמא מת'אל אלנוע אלת'אני מן אלאמת'אל אלנבויה פקולה כי בחלון ביתי בעד אשנבי נשקפתי וארא בפתאים אבינה בבנים נער חסר לב עובר בשוק אצל פנה ודרך ביתה יצעד בנשף בערב יום באישון לילה ואפלה והנה אשה לקראתו שית זונה ונצורת לב הומיה היא וסוררת וגו' פעם בחוץ פעם ברחובות וגו' והחזיקה בו וגו' זבחי שלמים עלי וגו' על כן יצאתי לקראתך וגו' מרבדים רבדתי וגו' נפתי משכבי וגו' לכה נרוה דודים וגו' כי אין האיש בביתו וגו' צרור הכסף וגו' הטתו ברוב לקחה בחלק שפתיה תדיחנו 
פחאצל הד'ה אלג'מלה הו אלתחד'יר מן תבע לד'את אלאבדאן ושהואתהא פשבה אלמאדה אלתי הי סבב הד'ה אלשהואת אלבדניה כלהא באשה זונה והי אשת איש איצ'א ועלי הד'א אלמת'ל בני כתאבה כלה וסנבין פי פצול מן הד'ה אלמקאלה חכמתה פי תשביהה אלמאדה באשת איש זונה ונבין כיף כ'תם כתאבה הד'א במדח אלאשה אד'א לם תכן זונה בל מקתצרה עלי צלאח ביתהא וחאל בעלהא וג'מיע הד'ה אלעואיק אלתי תעוק אלאנסאן ען כמאלה אלאכ'יר וכל נקיצה תלחק אלאנסאן וכל מעציה פאנמא תלחקה מן ג'ההֵ מאדתה פקט כמא סנבין פי הד'ה אלמקאלה. פהד'ה אלג'מלה הי אלמפהומה מן ג'מיע הד'א אלמת'ל אעני אן לא יכון אלאנסאן תאבעא בהימיתה פקט אעני מאדתה אד' מאדהֵ אלאנסאן אלקריבה הי מאדהֵ סאיר אלחיואן אלקריבה. פאד' ובינת לך הד'א וכשפת לך סר הד'א אלמת'ל לא תעלק אמאלך באן תקול איש תחת קולה זבחי שלמים עלי היום שלמתי נדרי ואי מעני יתצ'מן קולה מרבדים רבדתי ערשי ואי מעני זאד פי הד'ה אלג'מלה קולה כי אין האיש בביתו וכד'לך סאיר מא ג'א פי הד'ה אלפרשה פאן הד'א כלה טרד כלאם עלי ט'אהר אלמת'ל אד' הד'ה אלאחואל אלתי ד'כר הי נוע חאל אלזנאה וכד'לך הד'ה אלאקאויל ונחוהא הי נוע אקאויל אלזאנין בעצ'הם לבעץ' 
פאפהם הד'א עני ג'דא פהו אצל כביר עט'ים פי מא אריד תביינה פאד'א וג'דתני פי פצל מן פצול הד'ה אלמקאלה קד בינת מעני מת'ל מן אלאמת'אל ונבהתך עלי אלג'מלה אלממת'ולה מא הי לא תטלב כל ג'זאיאת אלמעאני אלתי ג'את פי ד'לך אלמת'ל ותריד אן תג'ד להא מטאבקה פי אלשי אלממת'ול לאן הד'א יכ'רג'ך לאחד אמרין אמא ליחידך ען אלגרץ' אלמקצוד באלמת'ל או לתכליפך תאויל אמור לא תאויל להא ולא וצ'עת לתתאול פתחצל מן ד'לך אלתכלף עלי מת'ל הד'א אלהד'יאן אלעט'ים אלד'י יהד'יה ויולף פיה אכת'ר פרק אלעאלם פי זמאננא הד'א לכונהם יריד כל מנהם אן יוג'ד מעאני מא לאקאויל לם יקצד בהא קאילהא שיא ממא ירידונה הם בל יכון אבדא גרצ'ך פי אכת'ר אלאמת'אל מערפהֵ אלג'מלה אלמקצוד מערפתהא ויכפיך פי בעץ' אלאשיא אן תפהם מן כלאמי אן אלקצה אלפלאניה מת'ל ואן לם נבין שיא זאידא פאנך אד'א עלמת אנה מת'ל תבין לך לחינך לאי שי הו מת'ל ויכון קולי אנה מת'ל כמן אזאל אלשי אלחאיל בין אלבצר ואלמבצר:
וציהֵ הד'ה אלמאקלה. אד'א ארדת אן תחצל עלי ג'מלהֵ מא תצ'מנתה חתי לא יגאדרך מנהא שי פרדד פצולהא בעצ'הא עלי בעץ' ולא יכון גרצ'ך מן אלפצל פהם ג'מלהֵ מענאה פקט אלא ותחציל כל לפט'ה ג'את פיה פי מערץ' אלקול ואן לם תכן מן גרץ' אלפצל לאן הד'ה אלמקאלה מא וקע אלכלאם פיהא כיף אתפק אלא בתחריר כת'יר וצ'בט זאיד ותחפט' מן אלאכ'לאל בתביין משכל ומא מן שי קיל פיהא פי גיר מוצ'עה אלא לתביין אמר מא פי מוצ'עה ולא תתבעהא באוהאמך פתאד'יני ולא תנפע נפסך בל ינבגי לך אן תתעלם כל מא ינבגי תעלמה ואנט'ר פיהא דאימא פהי תבין לך מעט'ם משכלאת אלשריעה אלתי תשכל עלי כל עאקל. ואנא אחלף באללה תעאלי לכל מן קרא מקאלתי הד'ה אן לא ישרח מנהא ולא כלמה ואחדה ולא יבין לגירה מנהא אלא מא הו בין משרוח פי כלאם מן תקדמני מן עלמא שריעתנא אלמשאהר. אמא מא יפהם מנהא ממא לם יקלה גירי מן משאהרנא פלא יבינה לגירה ולא יתהאפת ללרד לאנה קד יכון מא פהמה מן כלאמי כ'לאף מא ארדתה פיצ'רני ג'זאא לאראדתי נפעה פיכון משלם רעה תחת טובה בל יתאמלהא כל מן סקטת אלי ידה פאן שפת לה גלילא ולו פי אמר מא מן ג'מלהֵ מא ישכל פישכר אללה ויקנע במא פהם ואן לם יג'ד פיהא שיא ינפעה בוג'ה פיחסבהא כאנהא מא אלפת. ואן ט'הר לה פיהא פסאר מא בחסב ט'נונה פיתאולה וידין לכף זכות ולו באבעד תאויל כמא פרץ' עלינא פי חק ג'מהורנא פכיף פי חק עלמאינא וחמלהֵ שריעתנא אלמג'תהדין פי אפאדתנא אלחק חסב אדראכהם.
ואנא אעלם אן כל מבתד מן אלנאס ליס ענדה שי מן אלנט'ר פאנה סיסתנפע בבעץ' פצול הד'ה אלמקאלה. פאמא אלכאמל מן אלנאס אלמתשרע אלמתחיר כמא ד'כרת פיסתנפע בג'מיע פצולהא ומא אשד אגתבאטה בהא ומא אלד'הא עלי סמעה. ואמא אלמכ'תלטון אלד'ין קד אתסכ'ת אדמגתהם באלארא אלגיר צחיחה ובאלטרק אלממוהה ויט'נון ד'לך עלומא צחיחה ויזעמון אנהם אהל נט'ר ולא עלם להם אצלא בשי יסמי עלמא באלתחקיק פאנהם סינפרון מן פצול כת'ירה מנהא ומא אעט'מהא עליהם לכונהם לא ידרכון להא מעני ולאן יבין מנהא איצ'א תזייף אלבהרג' אלד'י באידיהם אלד'י הו ד'כ'ירתהם ומאלהם אלמעד לשדאידהם. ואללה תעאלי יעלם אני לם אזל אסתהיב כת'ירא ג'דא וצ'ע אלאשיא אלתי אריד וצ'עהא פי הד'ה אלמקאלה לאנהא אמור מסתורה לם יוצ'ע פיהא קט כתאב פי אלמלה פי הד'ה אזמאן אלגלות אלתי ענדנא מא אלף פיהא פכיף אבתדע אנא בדעה ואצ'ע פיהא. לכני אעתמדת עלי מקדמתין אלואחדה קולהם פי נט'יר הד'א אלמעני עת לעשות לי"י וכו' ואלת'אניה קולהם וכל מעשיך יהיו לשם שמים פעלי האתין אלמקדמתין אעתמדת פימא וצ'עת פי בעץ' פצול הד'ה אלמקאלה. ובאלג'מלה פאני אלרג'ל אלד'י אד'א אנחצר בה אלאמר וצ'אק בה אלמג'אל ולא אג'ד חילה פי אפאדהֵ חק תברהן אלא באן יואפק ד'לך פאצ'לא ואחדא ולא יואפק עשרהֵ אלאף ג'אהלא פאני אות'ר קולה לנפסה ולא אבאלי בד'ם ד'לך אלכ'לק אלכת'יר ואדעי תכ'ליץ ד'לך אלפאצ'ל אלואחד ממא תנשב פיה ואדל חירתה חתי יכמל ויסתריח:

חלק א'

הקדמה

מקדמה אסבאב אלתנאקץ' או אלתצ'אד אלמוג'וד פי כתאב מן אלכתב או פי תאליף מן אלתואליף אחד סבעה אסבאב. 
אלסבב אלאול. הו אן יכון אלמולף ג'מע אקאויל אלנאס ולהם ארא מכ'תלפה וחד'ף אלסנד ולם ינסב כל קול לקאילה פיוג'ד פי ד'לך אלתאליף תנאקץ' או תצ'אד לכון אחדי אלקצ'יתין מד'הב שכ'ץ ואלקצ'יה אלאכ'רי מד'הב שכ'ץ אכ'ר. 
ואלסבב אלת'אני. כון צאחב ד'לך אלכתאב כאן לה ראי מא ת'ם רג'ע ענה ודונת אקאוילה אלאולי ואלת'אניה. 
ואלסבב אלת'אלת'. כון תלך אלאקאויל ליסת כלהא עלי ט'אהרהא בל יכון בעצ'הא עלי ט'אהרה ובעצ'הא מת'לא פיכון לה באטן או תכון אלקצ'יתאן ג'מיעא אלמתנאקצ'תא אלט'אהר אמת'אלא פאד'א חמלת עלי ט'ואהרהא כאנת מתנאקצ'ה או מתצ'אדה.
ואלסבב אלראבע. אן תכון ת'ם שריטהֵ מא לם יצרח בהא פי מוצ'עהא לצ'רורהֵ מא או יכון אלמוצ'ועאן מכ'תלפין ולם יבין אחדהמא פי מוצ'עה פיט'הר תנאקץ' פי אלקול וליס ת'ם תנאקץ'. 
ואלסבב אלכ'אמס. צ'רורהֵ אלתעלים ואלתפהים וד'לך אן יכון ת'ם מעני מא גאמץ' עסר אלתצור ילתג'י לד'כרה או לאתכ'אד'ה מקדמה פי תביין מעני סהל אלתצור ינבגי אן יקדם פי אלתעלים עלי ד'לך אלאול לכון אלבדאה אבדא באלאסהל פילתג'י אלמעלם אן יתסאמח פי תפהים ד'לך אלמעני אלאול עלי אי וג'ה אתפק ובג'ליל אלנט'ר ולא יאכ'ד' פי תחריר חקיקתה בל יתרך בחסב כ'יאל אלסאמע חתי יפהם מא יראד בה אלאן פהמה ובעד ד'לך יחרר ד'לך אלמעני אלגאמץ' ותבין חקיקתה פי אלמוצ'ע אללאיק בה. 
ואלסבב אלסאדס כ'פא אלתנאקץ' וכונה לא יתבין אלא בעד מקדמאת כת'ירה וכלמא אחתיג' אלי אט'הארה אלי מקדמאת אכת'ר כאן אכ'פי פימר ד'לך עלי אלמולף ויט'ן אן אלקצ'יתין אלאוליין לא תנאקץ' בינהמא פאד'א אכ'ד'ת כל קצ'יה מנהמא ואצ'יף אליהא מקדמה צאדקה ונתג' מא ילזם וכד'לך יפעל בכל נתיג'ה יצ'אף אליהא מקדמה צאדקה וינתג' מא ילזם ינתהי אלאמר בעד עדהֵ מקאיס אלי תנאקץ' בין אלנתיג'תין אלאכ'ירתין או תצ'אד ומת'ל הד'א הו אלד'י ימר עלי אלעלמא אלמולפין. אמא אן תכון אלקצ'יתאן אלאוליאן ט'אהרתי אלתנאקץ' גיר אנה נסי אלאולי ענד תדוינה אלאכ'רי פי מוצ'ע אכ'ר מן אלתאליף פאן הד'א אנחטאט עט'ים ג'דא ולא יעד הד'א פי עדאד מן תעתבר אקאוילה. 
ואלסבב אלסאבע. צ'רורהֵ אלכלאם פי אמור גאמצ'ה ג'דא ינבגי אכ'פא בעץ' מעאניהא ואט'האר בעץ' פקד תדעו אלצ'רורה בחסב קולהֵ מא ליג'רי אלכלאם פיהא עלי תקריר מקדמהֵ מא ותדעו אלצ'רורה פי מוצ'ע אכ'ר ליג'רי אלכלאם פיהא עלי תקריר מקדמה מנאקצ'ה לתלך וינבגי אן לא ישער אלג'מהור בוג'ה במוצ'ע אלתנאקץ' בינהמא וקד יתחיל אלמולף פי אכ'פא ד'לך בכל וג'ה. 
אמא אלתנאקץ' אלמוג'וד פי אלמשנה ואלבריתות פהו בחסב אלסבב אלאול כמא תג'דהם דאימא יקולון קשיא רישא אסיפא פיכון אלג'ואב רישא ר' פלוני וסיפא ר' פלוני וכד'לך תג'דהם יקולון ראה רבי דבריו של ר' פלוני בכך וכך וסתם לן כותיה וראה דבריו של ר' פלוני בכך וכך וסתם לן כותיה וכת'ירא מא תג'דהם יקולון סתמא מני ר' פלוני היא מתניתין מני ר' פלוני היא והד'א אכת'ר מן אן יחצי. 
פאמא אלתנאקץ' או אלאכ'תלאף אלמוג'וד פי אלתלמוד פהו בחסב אלסבב אלאול ואלת'אני כמא תג'דהם דאימא יקולון בכך וכך סבר לה כר' פלוני ובכך וכך סבר לה כר' פלוני ויקולון איצ'א סבר לה כותיה בחדא ופליג עליה בחדא ויקולון תרי אמוראי אליבא דר' פלוני והד'א אלנחו כלה הו ינחו נחו אלסבב אלאול. ואמא בחסב אלסבב אלת'אני פהו קולהם בביאן הדר ביה רב מההיא הדר ביה רבא מההיא ויבחת' ען אי אלקולין הו אלמתאכ'ר וכד'לך קולהם מהדורא קמא דרב אשי אמר לן כך וכך ומהדורא בתרא אמר לן כך וכך. 
ואמא אלתנאקץ' או אלתצ'אד אלד'י יבדו פי ט'אהר אלאמר פי בעץ' מואצ'ע מן אלכתב אלנבויה כלהא פהו בחסב אלסבב אלת'אלת' ואלראבע ונחו הד'א אלמעני כאן מסאק הד'ה אלמקדמה כלהא וקד עלמת כת'רהֵ קולהם ז"ל כתוב אחד אומר כך וכתוב אחד אומר כך וית'בתון ט'הור אלתנאקץ' ת'ם יבינון אן אלאמר נאקץ שריטה או מכ'תלף אלמוצ'וע מת'ל קולהם שלמה לא דייך שדבריך סותרין דברי אביך אלא שהן סותרין זה את זה וכו' והד'א כת'יר פי כלאם אלחכמים ז"ל לכן אכת'ר מא יענון באקאויל נבויה מתעלקה באחכאם או באדאב ונחן אנמא כאן גרצ'נא פי אלתנביה עלי פסוקים פיהא תנאקץ' פי אלט'אהר פי ארא ואעתקאדאת וסיבין מן ד'לך טרף פי בעץ' פצול הד'ה אלמקאלה לאן הד'א אלמעני איצ'א מן סתרי תורה. ואמא הל יוג'ד פי כתב אלאנביא תנאקץ' בחסב אלסבב אלסאבע פפיה מוצ'ע נט'ר ובחת' וינבגי אן לא יג'זף פי ד'לך. 
ואמא אלאכ'תלאף אלד'י פי כתב אלפלאספה אלמחקקין מנהם פהו בחסב אלסבב אלכ'אמס. 
ואמא אלתנאקץ' אלד'י יוג'ד פי אכת'ר כתב אלמולפין ואלשארחין גיר מן ד'כרנא פהו בחסב אלסבב אלסאדס. וכד'לך יוג'ד פי אלמדרשות ואלהגדות תנאקץ' עט'ים בחסב הד'א אלסבב ולד'לך יקולון אין מקשין בהגדה. ויוג'ד פיהא איצ'א תנאקץ' בחסב אלסבב אלסאבע. 
פאמא אלד'י יוג'ד פי הד'ה אלמקאלה מן אלאכ'תלאף פהו בחסב אלסבב אלכ'אמס ואלסאבע פאעלם ד'לך ותחקקה ותד'כרה ג'דא כי לא תתחיר פי בעץ' פצולהא. 
ובעד הד'ה אלמקדמאת אכ'ד' פי ד'כר אלאסמא אלתי ינבגי אלתנביה עלי חקיקהֵ מענאהא אלמקצוד פי כל מוצ'ע בחסבה פיכון ד'לך מפתאחא לדכ'ול מואצ'ע גלקת דונהא אלאבואב פאד'א פתחת תלך אלאבואב ודכ'לת תלך אלמואצ'ע סכנת פיהא אלאנפס ואסתלד'ת אלאעין ואסתראחת אלאג'סאם מן תעבהא ונצבהא:





Chapter 1

פתחו שערים ויבוא גוי צדיק שומר אמונים
צלם ודמות. קד ט'ן אלנאס אן צלם פי אללסאן אלעבראני ידל עלי שכל אלשי ותכ'טיטה פודי ד'לך אלי אלתג'סים אלמחץ' לקולה נעשה אדם בצלמנו כדמותנו וט'נוא אן אללה עלי צורהֵ אנסאן אעני שכלה ותכ'טיטה פלזמהם אלתג'סים אלמחץ' פאעתקדוה וראוא אנהם אן פארקוא הד'א אלאעתקאד כד'בוא אלנץ בל יעדמון אלאלאה אן לם יכן ג'סמא ד'א וג'ה ויד מת'להם פי אלשכל ואלתכ'טיט לכנה אכבר ואבהי בזעמהם ומאדתה איצ'א ליסת בדם ולחם הד'א גאיהֵ מא ראוה אנה יכון תנזיהא פי חק אללה. 
אמא מא ינבגי אן יקאל פי נפי אלג'סמאניה ואת'באת אלוחדאניה אלחקיקיה אלתי לא חקיקה להא אלא בדפע אלג'סמאניה פסתערף ברהאן ד'לך כלה מן הד'ה אלמקאלה ואנמא אלתנביה הנא פי הד'א אלפצל עלי תביין מעני צלם ודמות. 
פאקול אן אלצורה אלמשהורה ענד אלג'מהור אלתי הי שכל אלשי ותכ'טיטה אסמהא אלכ'ציץ בהא פי אללסאן אלעבראני תאר קאל יפה תאר ויפה מראה מה תארו כתאר בני המלך. וקיל פי אלצורה אלצנאעיה יתארהו בשרד ובמחוגה יתארהו. והד'ה אסמיה לם תוקע עלי אלאלאה תעאלי קט וחאשא וכלא. 
אמא צלם פהו יקע עלי אלצורה אלטביעיה אעני עלי אלמעני אלד'י בה תג'והר אלשי וצאר מא הו והו חקיקתה מן חית' הו ד'לך אלמוג'וד אלד'י ד'לך אלמעני פי אלאנסאן הו אלד'י ענה יכון אלאדראך אלאנסאני ומן אג'ל הד'א אלאדראך אלעקלי קיל פיה בצלם אלהים ברא אותו ו
לד'לך קיל צלמם תבזה לאן אלבזיון לאחק ללנפס אלתי הי אלצורה אלנועיה לא לאשכאל אלאעצ'א ותכ'טיטהא. וכד'לך אקול אן אלעלה פי תסמיהֵ אלאצנאם צלמים כון אלמטלוב מנהא מענאהא אלמט'נון בה לא שכלהא ותכ'טיטהא. וכד'לך אקול פי צלמי טחוריכם לאן כאן אלמראד מנהא מעני דפע אד'יהֵ אלטחורים לא שכל אלטחורים. פאן לם יכן בד מן אן יכון צלמי טחוריכם וצלמים מן אג'ל אלשכל ואלתכ'טיט פיכון צלם אסם משתרך או משכך יקאל עלי אלצורה אלנועיה ועלי אלצורה אלצנאעיה ומא מאת'להא מן אשכאל אלאג'סאם אלטביעיה ותכ'אטיטהא 
ויכון אלמראד בה פי קולה נעשה אדם בצלמנו אלצורה אלנועיה אלד'י הו אלאדראך אלעקלי לא אלשכל ואלתכ'טיט. פקד בינא לך אלפרק בין צלם ותאר ובינא מעני צלם. 
אמא דמות פהו אסם מן דמה והו איצ'א שבה פי אלמעני לאן קולה דמיתי לקאת מדבר ליס אנה שאבה אג'נחתהא ורישהא בל שאבה חזנה חזנהא. וכד'לך כל עץ בגן אלהים לא דמה אליו ביפיו שבה פי מעני אלחסן. חמת למו כדמות חמת נחש דמיונו כאריה יכסוף לטרוף כלהא שבה פי אלמעני לא פי אלשכל ואלתכ'טיט. וכד'לך קיל דמות הכסא דמות כסא שבה פי מעני אלרפעה ואלג'לאלה לא פי תרביעה וגלט'ה וטול רג'ליה כמא יט'ן אלמסאכין. וכד'לך דמות החיות. 
פלמא כ'ץ אלאנסאן במעני פיה גריב ג'דא מא ליס פי שי מן אלמוג'ודאת מן לדן פלך אלקמר והו אלאדראך אלעקלי אלד'י לא תתצרף פיה חאסה ולא ג'ארחה ולא ג'אנחה שבה באדראך אלאלאה אלד'י ליס הו באלה ואן כאן לא שבה פי אלחקיקה לכן עלי באדי אלראי וקיל פי אלאנסאן מן אג'ל הד'א אלמעני אעני מן אג'ל אלעקל אלאלאהי אלמתצל בה אנה בצלם אלהים ובדמותו לא אן אללה תעאלי ג'סם פיכון ד'א שכל:

Chapter 2

אעתרצ'ני רג'ל עלומי מנד' סנין אעתראצ'א גריבא ינבגי תאמל אלאעתראץ' וג'ואבנא פי פכה. 
וקבל אן אד'כר אלאעתראץ' ופכה אקול אנה קד עלם כל עבראני אן אסם אלהים משתרך ללאלאה ואלמלאיכה ואלחכאם מדברי אלמדן וקד בין אנקלוס הגר ע"אס ואלצחיח מא בינה אן קולה והייתם כאלהים יודעי טוב ורע יראד בה אלמעני אלאכ'יר קאל ותהון כרברבין. 
ובעד תוטיהֵ אשתראך הד'א אלאסם נאכ'ד' פי ד'כר אלאעתראץ'. 
קאל אלמעתרץ' יבדו מן ט'אהר אלנץ אן אלקצד אלאול באלאנסאן אן יכון כסאיר אלחיואן לא עקל לה ולא פכרה ולא יפרק בין אלכ'יר ואלשר פלמא עצא אוג'בת לה מעציתה הד'א אלכמאל אלעט'ים אלכ'ציץ באלאנסאן והו אן יכון לה הד'א אלתמייז אלמוג'וד פינא אלד'י הו אשרף אלמעאני אלמוג'ודה לנא ובה נתג'והר. פהד'א הו אלעג'ב אן יכון עקאבה עלי מעציתה אעטאה כמאלא לם יכן לה והו אלעקל ומא הד'א אלא כקול מן קאל אן שכ'צא מן אלנאס עצא ואפרט פי אלט'לם פמסך וג'על כוכבא פי אלסמא. הד'א כאן גרץ' אלאעתראץ' ומעאניה ואן לם יכן בהד'א אלנץ ואסמע אגראץ' ג'ואבנא נחן. 
קלנא יא איהא אלנאט'ר באואיל כ'ואטרה וסואנחה ומן ט'ן אנה יפהם כתאבא הו הדאיהֵ אלאולין ואלאכ'רין במרורה עליה פי בעץ' אוקאת אלפראג מן אלשרב ואלנכאח כמרורה עלי תאריך' מן אלתואריך' או שער מן אלאשעאר תת'בת ותאמל פליס אלאמר כמא ט'ננתה באול כ'אטר בל כמא יבין ענד אלתאמל להד'א אלכלאם וד'לך אן אלעקל אלד'י אפאצ'ה אללה עלי אלאנסאן והו כמאלה אלאכ'יר הו אלד'י חצל לאדם קבל מעציתה ובה קיל פיה אנה בצלם אלהים ובדמותו ומן אג'לה כאן מכ'אטבא ווצי כמא קאל ויצו י"י אלהים וכו' ולא תכון אלוציה ללבהאים ולא למן לא עקל לה ובאלעקל יפרק בין אלחק ואלבאטל והד'א כאן מוג'ודא פיה עלי כמאלה ותמאמה. אמא אלקביח ואלחסן פהו פי אלמשהוראת לא פי אלמעקולאת לאנה לא יקאל אלסמא כריה חסן ואלארץ' בסיטה קביח בל יקאל חק ובאטל וכד'לך פי לסאננא יקאל ען אלחק ואלבאטל אמת ושקר וען חסן וקביח טוב ורע פבאלעקל יערף אלאנסאן אלאמת מן אלשקר והד'א יכון פי אלאמור אלמעקולה כלהא. פלמא כאן עלי אכמל חאלאתה ואתמהא והו מע פטרתה ומעקולאתה אלתי קיל פיה מן אג'להא ותחסרהו מעט מאלהים לם תכן לה קוה תשתגל באלמשהוראת בוג'ה ולא ידרכהא חתי ולו אבין אלמשהוראת באלקבח והו כשף אלעורה לם יכן ד'לך קביחא ענדה ולא אדרך קבחה פלמא עצא ומאל נחו שהואתה אלכ'יאליה ולד'את חואסה אלג'סמאניה כמא קאל כי טוב העץ למאכל וכי תאוה הוא לעינים עוקב באן סלב ד'לך אלאדראך אלעקלי ולד'לך עצא אלאמר אלד'י מן אג'ל עקלה וצי בה וחצל לה אדראך אלמשהוראת וגרק פי אלאסתקבאח ואלאסתחסאן פחיניד' עלם קדר מא פאתה ומא תערי ענה ופי אי חאלה צאר ולד'לך קיל והייתם כאלהים יודעי טוב ורע ולם יקל יודעי שקר ואמת או משיגי שקר ואמת וליס פי אלצ'רורי טוב ורע בתה בל שקר ואמת ותאמל קולה ותפקחנה עיני שניהם וידעו כי ערומים הם לם יקל ותפקחנה עיני שניהם ויראו לאן אלד'י ראי קבל הו אלד'י ראי בעד לם תכן ת'ם גשאוה עלי אלבצר אנג'לת בל צארת לה חאלה אכ'רי יסתקבח בהא מא לם יכן יסתקבחה מן קבל. 
ואעלם אן הד'ה אלכלמה אעני פקח לא תקע בוג'ה אלא עלי מעני כשף בצירה לא רויהֵ חאסה חדת'ת ויפקח אלהים את עיניה אז תפקחנה עיני עורים פקוח אזנים ולא ישמע מת'ל קולה אשר עינים להם לראות ולא ראו. 
ואמא קולה ען אדם משנה פניו ותשלחהו פאן תאוילה ושרחה למא גיר אתג'אהה טרד לאן פנים אסם משתק מן פנה לאן אלאנסאן בוג'הה יקצד ללשי אלד'י יריד קצדה פיקול למא גיר אתג'אהה וקצד נחו אלשי אלד'י כאן אלאמר תקדם אליה באן לא יקצדה טרד מן גן עדן וד'לך הו אלעקאב אלנט'יר ללמעציה מדה כנגד מדה לאנה בוח פי אלאכל מן אלאטיאב ואלאלתד'אד' בראחה וטמאניה פלמא שרה ותבע לד'אתה וכ'יאלאתה כמא קלנא ואכל מא נהי ען אכלה מנע מן אלג'מיע ולזמה אכל אכ'ס אלמאכל אלתי לם תכן לה קבל בגד'א בעד אלתעב ואלנצב כמא קאל וקוץ ודרדר תצמיח לך וכו' בזעת אפך וכו' ובין וקאל וישלחהו י"י אלהים מגן עדן לעבד את האדמה וסואה באלבהאים פי אגד'יתה ואכת'ר חאלאתה כמא קאל ואכלת את עשב השדה וקאל מבינא להד'ה אלקצה אדם ביקר בל ילין נמשל כבהמות נדמו. 
פסבחאן ד'י אלמשיה אלתי לא תדרך גאיתהא וחכמתהא:

Chapter 3

יט'ן אן מעני תמונה ותבנית פי אללגה אלעבראניה ואחד וליס כד'לך וד'לך אן תבנית הו אסם משתק מן בנה ומענאה בניהֵ אלשי והיאתה אעני שכלה מת'ל אלתרביע ואלתדויר ואלתת'לית' וגירהא מן אלאשכאל קאל את תבנית המשכן ואת תבנית כל כליו וקאל כתבניתם אשר אתה מראה בהר תבנית כל צפור תבנית יד תבנית האולם כל הד'א שכל ולד'לך לם תוקע אלעבראניה הד'ה אלאלפאט' פי אוצאף תתעלק באלאלאה בוג'ה. 
אמא תמונה פאנה אסם יקאל עלי ת'לת'ה מעאני בתשכיך וד'לך אנה יקאל עלי צורהֵ אלשי אלמדרכה באלחואס כ'ארג' אלד'הן אעני שכלה ותכ'טיטה והו קולה ועשיתם פסל תמונת כל וכו' כי לא ראיתם כל תמונה. ויקאל עלי אלצורה אלכ'יאליה אלמוג'ודה פי אלכ'יאל מן אלשכ'ץ בעד גיבתה ען אלחואס והו קולה בשעפים מחזיונות לילה וכו' ואכ'ר אלקול יעמד ולא אכיר מראהו תמונה לנגד עיני יעני כ'יאלא בחד'א עיני פי אלנום. ויקאל עלי אלמעני אלחקיקי אלמדרך באלעקל. ובחסב הד'א אלמעני אלת'אלת' יקאל פיה תעאלי תמונה קאל ותמונת י"י יביט מענאה ושרחה וחקיקהֵ אללה ידרך:

Chapter 4

אעלם אן ראה והביט וחזה ת'לת'הֵ הד'ה אלאלפאט' תקע עלי רויהֵ אלעין ואסתעירת ת'לאת'תהא לאדראך אלעקל. 
אמא ד'לך פי ראה פמשהור ענד אלג'מהור קאל וירא והנה באר בשדה והד'ה רויהֵ עין וקאל ולבי ראה הרבה חכמה ודעת והד'א אדראך עקלי. 
ובחסב הד'ה אלאסתעארה הו כל לשון ראיה ג'א פי אללה תעאלי מת'ל קולה ראיתי את י"י וירא אליו י"י וירא אלהים כי טוב הראני נא את כבודך ויראו את אלהי ישראל כל ד'לך אדראך עקלי לא רויהֵ עין בוג'ה אד' לא תדרך אלאעין אלא ג'סמא ופי ג'הה ובעץ' אעראצ'ה איצ'א אעני אלואן אלג'סם ושכלה ונחוהא וכד'לך הו תעאלי לא ידרך באלה כמא סיבין. 
וכד'לך הביט יקע עלי אלאלתפאת באלעין ללשי אל תביט אחריך ותבט אשתו מאחריו ונבט לארץ. ואסתעיר אלי אלתפאת אלד'הן ואקבאלה עלי תאמל אלשי חתי ידרכה והו קולה לא הביט און ביעקב לאן אלאון לא ירי באלעין וכד'לך קולה והביטו אחרי משה קאלוא אלחכמים ז"ל אן פיה איצ'א הד'א אלמעני ואנה אכ'באר ען כונהם יתעקבון אפעאלה ואקואלה ויתאמלונהא. ומן הד'א אלמעני קולה הבט נא השמימה לאן ד'לך כאן במראה הנבואה. ועלי הד'ה אלאסתעארה הו כל לשון הבטה ג'את פי אללה תעאלי מהביט אל האלהים ותמונת י"י יביט והביט אל עמל לא תוכל. 
וכד'לך חזה יקע עלי רויהֵ אלעין ותחז בציון עינינו. ואסתעיר לאדראך אלקלב אשר חזה על יהודה וירושלם היה דבר י"י אל אברם במחזה. ועלי הד'ה אלאסתעארה קיל ויחזו את האלהים פאעלם ד'לך:

Chapter 5

למא אכ'ד' רייס אלפלאספה פי אלבחת' ואלאסתדלאל ען אמור גאמצ'ה ג'דא קאל מעתד'רא כלאמא מענאה. אנה לא ינבגי ללנאט'ר פי כתבה אן ינסבה פימא יבחת' ענה לקחה או תג'אסר ותהג'ם ללכלאם פי מא לא עלם לה בה בל ינבגי אן ינסבה ללחרץ ואלאג'תהאד פי איג'אד ותחציל אעתקאדאת צחיחה חסב מקדרהֵ אלאנסאן. 
וכד'לך נקול נחן אנה ינבגי ללאנסאן אן לא יתהג'ם להד'א אלאמר אלעט'ים אלג'ליל מן אול והלה דון אן ירוץ' נפסה פי אלעלום ואלמעארף ויהד'ב אכ'לאקה חק אלתהד'יב ויקתל שהואתה ותשוקאתה אלכ'יאליה. פאד'א חצל מקדמאת חקיקיה יקיניה ועלמהא ועלם קואנין אלקיאס ואלאסתדלאל ועלם וג'וה אלתחפט' מן אגאליט אלד'הן חיניד' יקדם ללבחת' פי הד'א אלמעני. ולא יקטע באול ראי יקע לה ולא ימד אפכארה אולא ויסלטהא נחו אדראך אלאלאה בל יסתחי ויכף ויקף חתי יסתנהץ' אולא אולא 
וען הד'א אלמעני קיל ויסתר משה פניו כי ירא מהביט אל האלהים מצ'אפא אלי מא ידל עליה אלט'אהר מן כ'ופה מן נט'ר אלנור אלמתג'לי לא אן אלאלאה תדרכה אלאעין תעאלי ען כל נקץ עלוא כבירא וחמד לה עליה אלסלאם ד'לך ואפאץ' עליה תעאלי מן ג'ודה וכ'ירה מא אוג'ב לה אן קיל פיה אכ'ירא ותמונת י"י יביט ודכרוא אלחכמים ז"ל אן ד'לך ג'זא לכונה הסתיר פניו אולא מהביט אל האלהים. 
אמא אצילי בני ישראל פאנהם תהג'מוא ומדוא אפכארהם ואדרכוא לכן אדראכא ליס בכאמל ולד'לך קאל ענהם ויראו את אלהי ישראל ותחת רגליו וכו' ולם יקל ויראו את אלהי ישראל פקט אד' מערץ' אלקול אנמא הו פי אלאנתקאד עליהם רויתהם לא פי וצף כיף ראוא פאד'א אנמא אנתקד עליהם צורהֵ אדראכהם אלתי צ'מנהא מן אלג'סמאניה מא צ'מן אוג'ב ד'לך תהג'מהם קבל כמאלהם ואסתחקוא אלכליה ושפע פיהם עליה אלסלאם פאמהלוא אלי אן אחתרקוא פי תבערה ואחתרק נדב ואביהוא פי אהל מועד עלי מא ג'א בה אלנקל אלצחיח. 
ואד'א כאן הד'א פי חק אולאיך פנאהיך פי חקנא נחן אלאדואן ומן דוננא אנה ינבגי לה אן יקצד וישתגל בתכמיל אלתוטיאת ותחציל אלמקדמאת אלמטהרה ללאדראך מן נג'אסתה אלתי הי אלגלטאת וחיניד' יתקדם ללחט' אלחצ'רה אלקדוסיה אלאלאהיה וגם הכהנים הנגשים אל ה' יתקדשו פן יפרץ בהם י"י. וקד אמר שלמה באלתחפט' אלעט'ים ענד מא ירום אלאנסאן אלוצול להד'ה אלדרג'ה וקאל ממת'לא ומחד'רא שמור רגלך כאשר תלך אל בית האלהים. 
וארג'ע אלי תמאם מא נאשבנא ביאנה ואקול אן אצילי בני ישראל מע מא אעתראהם פי אדראכהם מן אלעת'ראת אצ'טרבת איצ'א מן אג'ל ד'לך אפעאלהם ומאלוא נחו אלאמור אלבדניה לאכ'תלאל אלאדראך ולד'לך קאל ויחזו את האלהים ויאכלו וישתו. אמא תמאם אלקול והו קולה ותחת רגליו כמעשה לבנת הספיר וכו' פסיבין פי בעץ' פצול הד'ה אלמקאלה. 
ואלקצד כלה אלד'י קצדנאה הו אן כל ראיה או חזיה או הבטה ג'את פי הד'א אלמעני הי אדראך עקלי לא רויהֵ עין אד' ליס הו תעאלי מוג'ודא תדרכה אלאבצאר 
פאן אראד אחד אלמקצרין אן לא יצל להד'ה אלדרג'ה אלתי נרום בה טלועהא וג'על הד'ה אלאלפאט' כלהא אלתי ג'את פי הד'א אלמעני דאלה עלי אדראכאת חסיה לאנואר מכ'לוקה אמא מלאיכה או גירהא פלא צ'יר פי ד'לך:

Chapter 6

איש ואשה אסמאן מוצ'ועאן אולא ללרג'ל ואלאמראה. ת'ם אסתעירא לכל ד'כר ואנת'י מן סאיר אנואע אלחיואן קאל מכל הבהמה הטהורה תקח לך שבעה שבעה איש ואשתו כאנה קאל זכר ונקבה. ת'ם אסתעיר אסם אשה לכל קצה מהיאה מעדה למקארנהֵ קצה אכ'רי קאל חמש היריעות תהיינה חוברות אשה אל אחותה. 
פקד תבין לך אן אחות ואח איצ'א יקאל באשתראך מן ג'ההֵ אלאסתעארה מת'ל איש ואשה:

Chapter 7

ילד. אלמעני אלמפהום מן הד'ה אלכלמה מעלום והו אלולאדה וילדו לו בנים. ת'ם אסתעיר הד'א אללפט' לאיג'אד אלאמור אלטביעיה בטרם הרים ילדו. ואסתעיר איצ'א למעני אנבאת אלארץ' מא תנבת תשביהא באלולאדה והולידה והצמיחה. ואסתעיר איצ'א לחואדת' אלזמאן כאנהא אמור ולדת כי לא תדע מה ילד יום. ואסתעיר ד'לך איצ'א לחואדת' אלאפכאר ומא תוג'בה מן אלארא ואלמד'אהב כמא קאל וילד שקר ומנה קיל ובילדי נכרים ישפיקו יג'תזיון באראיהם כמא קאל יונתן בן עוזיאל ע"אס פי שרח ד'לך ובנימוסי עממיא אזלין. 
פעלי הד'א אלמעני מן עלם שכ'צא אמרא מא ואפאדה ראיא פכאנה אולד ד'לך אלשכ'ץ מן חית' הו ד'ו ד'לך אלראי ובהד'א אלמעני תסמוא תלאמיד' אלאנביא בני הנביאים כמא סנבין פי אשתראך אסמיהֵ בן. 
ובהד'ה אלאסתעארה קיל פי אדם ויחי אדם שלשים ומאת שנה ויולד בדמותו כצלמו וקד תקדם לך מעני צלם אדם ודמותו מא הי פכל מן תקדמה מן אלאולאד לם תחצל להם אלצורה אלאנסאניה באלחקיקה אלתי הי צלם אדם ודמותו אלמקול ענהא בצלם אלהים ובדמותו אמא שת פלמא עלמה ופהמה פכמל אלכמאל אלאנסאני קיל פיה ויולד בדמותו כצלמו. וקד עלמת אן כל מן לם תחצל לה הד'ה אלצורה אלתי בינא מענאהא פאנה ליס הו אנסאנא בל חיואנא עלי שכל אלאנסאן ותכ'טיטה לכן לה קדרה עלי אנואע אלאד'יאת ואחדאת' אלשרור מא ליס לסאיר אלחיואן אד' אלפכרה ואלרויה אלתי כאנת לה מעדה לחצול אלכמאל אלד'י לם יחצל יצרפהא פי אנואע אלחיל אלמוג'בהֵ ללשרור ותוליד אלאד'יאת פכאנה שי ישבה אלאנסאן או יחאכיה והכד'א כאנוא אולאד אדם אלמתקדמון לשת וקאלוא פי אלמדרש כל אותן מאה ושלשים שנה שהיה אדם נזוף בהן היה מוליד רוחות יענון שדים פלמא רצ'י ענה אולד שבהה אעני בדמותו כצלמו והו קולה ויחי אדם שלשים ומאת שנה ויולד בדמותו כצלמו:

Chapter 8

מקום. הד'א אלאסם אצל וצ'עה ללמכאן אלכ'אץ ואלעאם. ת'ם אן אללגה אתסעת פיה וג'עלתה אסמא למרתבהֵ אלשכ'ץ ומנזלתה אעני לכמאלה פי אמר מא חתי יקאל פלוני במקום פלוני פי אלאמר אלפלאני וקד עלמת כת'רהֵ אסתעמאל אהל אללגה ד'לך פי קולהם ממלא מקום אבותיו והיה ממלא מקום אבותיו בחכמה או ביראה וקולהם ועדין מחלוקת במקומה עומדת יעני פי מרתבתהא. ועלי הד'ה אלג'הה מן אלאסתעארה קיל ברוך כבוד י"י ממקומו יעני בחסב מרתבתה ועט'ם חט'ה פי אלוג'וד וכד'לך כל ד'כר מקום ג'א פי אללה אנמא אלמראד בה מרתבהֵ וג'ודה תעאלי אלתי לא מת'ל להא ולא שביה כמא סיתברהן.
ואעלם אן כל אסם נבין לך אשתראכה פי הד'ה אלמקאלה פליס אלגרץ' מנה אלתנביה עלי מא נד'כרה פי ד'לך אלפצל פקט בל נחן נפתח באבא וננבהך עלי מעאני ד'לך אלאסם אלמפידה בחסב גרצ'נא לא בחסב אגראץ' מן יתכלם פי לגהֵ אהל לסאן מא ואנת תתאמל כתב אלנבוה וגירהא מן תואליף אהל אלעלם ותעתבר אלאסמא אלמתצרפה פיהא כלהא ותחמל כל אסם משתרך עלי מעני מן מעאניה אללאיק בה בחסב ד'לך אלקול פהד'א אלכלאם מנא הו מפתאח הד'ה אלמקאלה וגירהא. 
מת'אל ד'לך מא בינאה הנא מן מעני מקום פי קולה ברוך כבוד י"י ממקומו פאנך תעלם אן הד'א אלמעני בעינה הו מעני מקום פי קולה הנה מקום אתי מרתבהֵ נט'ר ותטלע עקל לא תטלע עין מצ'אפא אלי אלמוצ'ע אלמשאר אליה מן אלג'בל אלד'י פיה וקע אלאנפראד וניל אלכמאל:

Chapter 9

כסא. אצל וצ'עה פי אללגה אנה אסם אלכרסי ולמא כאן אלכרסי אנמא יג'לס עליה אהל אלג'לאלה ואלעט'מה כאלמלוך וצאר אלכרסי שיא מא מוג'ודא ידל עלי עט'מהֵ מן אהל לה וג'לאלתה ועט'ם שאנה סמי אלמקדש כסא לדלאלתה עלי עט'מהֵ מן תג'לי פיה ואחל נורה ווקארה עליה פקאל כסא כבוד מרום מראשון וכו'. ומן אג'ל הד'א אלמעני סמית אלסמא כסא לדלאלתהא ענד מן יערפהא ויעתברהא עלי עט'מהֵ מוג'דהא ומחרכהא ומדבר אלעאלם אלספלי בפיץ' ג'ודהא פקאל כה אמר י"י השמים כסאי וכו' יקול הי תדל עלי וג'ודי ועט'מתי וקדרתי כדלאלהֵ אלכסא עלי עט'ם מן אהל לה. 
הד'א הו אלד'י ינבגי אן יעתקדה אלמחקקון לא אן ת'ם ג'סם ירתפע אלאלאה עליה תעאלי עלוא כבירא אד' סיתברהן לך אנה תעאלי גיר ג'סם פכיף יכון לה מכאן או מקר עלי ג'סם ואנמא אלאמר מא נבהנא עליה אן כל מוצ'ע שרפה אללה וכ'צה בנורה ובהאיה כאלמקדש או אלסמא סמי כסא. 
אמא מא אתסעת פיה אללגה פי קולה כי יד על כס יה פהו צפהֵ עט'מתה וג'לאלתה אלתי לא ינבגי אן תתכ'יל שיא כ'ארג'א ען ד'אתה ולא מכ'לוקא מן מכ'לוקאתה חתי יכון תעאלי מוג'ודא דון כסא ומוג'ודא מע כסא הד'א כפר בלא שך וקד צרח וקאל אתה י"י לעולם תשב כסאך לדור ודור דל אנה שי גיר מפארק לה פלד'לך יראד בכסא הנא ופי כל מא שאבהה ג'לאלתה ועט'מתה אלתי ליסת שיא כ'ארג'א ען ד'אתה כמא סיבין פי בעץ' פצול הד'ה אלמקאלה:

Chapter 10

קד תקדם לנא אנא אד'א ד'כרנא פי הד'ה אלמקאלה אסמא מן הד'ה אלאסמא אלמשתרכה פאנא ליס גרצ'נא אן נד'כר כל מעני יקאל עליה ד'לך אלאסם לאן ליסת הד'ה אלמקאלה פי אללגה בל נד'כר מן תלך אלמעאני מא נחן מחתאג'ון אליה פי גרצ'נא לא גיר. פמן ד'לך ירד ועלה 
אלירידה ואלעליה אסמאן מוצ'ועאן פי אללגה אלעבראניה ללהבוט ואלטלוע פאד'א אנתקל אלג'סם מן מוצ'ע מא אלי מוצ'ע אספל מנה קיל ירד ואד'א אנתקל מן מוצ'ע מא אלי מוצ'ע אעלי מן ד'לך אלמוצ'ע קיל עלה. ת'ם אסתעירא הד'אן אלאסמאן ללג'לאלה ואלעט'מה חתי אד'א אנחטת מנזלהֵ אלשכ'ץ קיל ירד ואד'א עלת מנזלתה פי אלג'לאלה קיל עלה קאל תעאלי הגר אשר בקרבך יעלה עליך מעלה מעלה ואתה תרד וכו' וקאל ונתנך י"י אלהיך עליון על כל גויי הארץ וקאל ויגדל י"י את שלמה למעלה וקד עלמת כת'רהֵ אסתעמאלהם מעלין בקדש ולא מורידין. 
ועלי הד'ה אלג'הה איצ'א יסתעמל פי אנחטאט אלנט'ר וכון אלאנסאן יתג'ה בפכרה נחו אמר כ'סיס ג'דא יקאל אנה ירד וכד'לך אן אתג'ה בפכרה נחו אמר עאל ג'ליל יקאל עלה. 
ולמא כנא מעשר אלאדמיין פי אספל אלסאפלין באלמוצ'ע ובמרתבהֵ אלוג'וד באלאצ'אפה ללמחיט וכאן הו תעאלי פי אעלי עליין עלי חקיקהֵ וג'וד וג'לאלה ועט'מה לא עלו מכאן ושא תעאלי במא שא איצאל עלם מנה ואפאצ'הֵ וחי עלי בעצ'נא פעבר בנזול אלוחי עלי אלנבי או בחלול סכינה פי מוצ'ע בירידה ועבר בארתפאע תלך חאלהֵ אלנבוה ען אלשכ'ץ או אזאלהֵ אלסכינה מן אלמוצ'ע בעליה 
פכל ירידה ועליה תג'דהא מנסובה ללבארי תעאלי אנמא אלמראד בהא הד'א אלמעני.
וכד'לך אד'א נזלת אפה באמה או באקלים בחסב משיתה אלקדימה אלתי תצדר אלכתב אלנבויה קבל וצף תלך אלנאזלה באן אולאיך אפתקד אללה אעמאלהם ת'ם בעד ד'לך אנזל בהם אלעקאב פאנה יכני ען הד'א אלמעני איצ'א בירידה לכון אלאנסאן אקל מן אן תפתקד אעמאלה ויעאקב עליהא לולא אלמשיה. וקד בין ד'לך פי כתב אלנבוה וקיל מה אנוש כי תזכרנו ובן אדם כי תפקדנו וכו' ישיר אלי הד'א אלמעני 
ולד'לך כני ען הד'א בירידה קאל הבה נרדה ונבלה שם שפתם וירד י"י לראות ארדה נא ואראה ואלמעני כלה חלול אלעקאב באהל אלספל. 
ואמא אלמעני אלאול אעני מעני אלוחי ואלתשריף פכת'יר וירדתי ודברתי עמך וירד י"י על הר סיני ירד י"י לעיני כל העם ויעל מעליו אלהים ויעל אלהים מעל אברהם. 
ואמא קולה ומשה עלה אל האלהים פהו מן אלמעני אלת'אלת' מצ'אפא אלי כונה איצ'א עלה אל ראש ההר אלד'י נזל עליה אלנור אלמכ'לוק לא אן אללה תעאלי לה מכאן יטלע אליה או ינזל מנה תעאלי ען כ'יאלאת אלג'אהלין עלוא כבירא:

Chapter 11

ישיבה. אול וצ'ע הד'א אלאסם פי לגתנא ללקעוד ועלי הכהן ישב על הכסא. ולמא כאן אלשכ'ץ אלקאעד מסתקרא ת'אבתא עלי אכמל חאלאת ת'באתה ואסתקרארה אסתעיר ד'לך לכל חאלה ת'אבתה מסתקרה לא תתגיר קאל פי ועד ירושלם באלבקא ואלת'באת והי פי אעלי מרתבה וראמה וישבה תחתיה וקאל מושיבי עקרת הבית מענאה מקרהא ומת'בתהא. 
ועלי הד'א אלמעני אלאכ'יר קיל ענה תעאלי אתה י"י לעולם תשב היושבי בשמים יושב בשמים אלת'אבת אלדי לא יתגיר בנחו מן אנחא אלתגיר לא תגיר ד'את ולא לה חאל מא גיר ד'אתה פיתגיר פיהא ולא תתגיר נסבתה ללגיר איצ'א אד' לא נסבה בינה ובין אלגיר פיתגיר פי תלך אלנסבה כמא סיבין והנא יכמל כונה גיר מתגיר ג'מלה ולא בוג'ה מן אלוג'וה כמא בין וקאל כי אני י"י לא שניתי לא תגירא אצלא וען הד'א אלמעני יכני בישיבה חית' מא ד'כרת לה תעאלי. 
ואנמא תנסב ללסמא פי אכת'ר אלמואצ'ע לכון אלסמא הי אלתי לא תגיר פיהא ולא אכ'תלאף אעני אנה לא תתגיר אשכ'אצהא כמא תתגיר אשכ'אץ כאינאת אלארץ' ופאסדיהא. 
וכד'לך אד'א נסב תעאלי תלך אלנסבה אלמקולה באשתראך לאנואע אלמוג'ודאת אלכאינה אלפאסדה קיל ענה איצ'א יושב לאן תלך אלאנואע דאימה מנתט'מה מסתקרהֵ אלוג'וד כוג'וד אשכ'אץ אלסמא קאל היושב על חוג הארץ אלדאים אלת'אבת עלי אחאטהֵ אלארץ' יעני דורהא אלאשארה ללאמור אלכאינה פיהא דורא. 
וקאל י"י למבול ישב יעני אן ענד תגיר חאלאת אלארץ' ופסאדהא לם יכן ענדה תעאלי תגיר נסבה בל נסבתה תלך אליה והו כאין או פאסד נסבה ואחדה ת'אבתה מסתקרה אד' תלך אלנסבה לאנואע אלכאינאת לא לאשכ'אצהא. פאעתבר כל לשון ישיבה תג'דהא ללה תג'דהא בהד'א אלמעני:

Chapter 12

קימה אסם משתרך ואחד מעאניה אלקיאם אלד'י הו מקאבל ישיבה ולא קם ולא זע ממנו. ופיה איצ'א מעני ת'באת אלאמר וצחתה יקם י"י את דברו ויקם שדה עפרון וקם הבית אשר בעיר וקמה בידך ממלכת ישראל. ובהד'א אלמעני קיל כל לשון קימה פי אללה תעאלי עתה אקום יאמר י"י יריד בה אלאן את'בת אמרי וועדי וועידי אתה תקום תרחם ציון תת'בת מא ועדת בה מן רחמתהא. 
ולמא כאן אלמג'מע עלי פעל אמר מא ינזע אלי פעלה באלקיאם קיל לכל מן ת'אר לאמר מא אנה קאם כי הקים בני את עבדי עלי. ואסתעיר הד'א אלמעני לנפוד' אמר אללה עלי קום אסתחקוא אלעקאב לדת'ארהם וקמתי על בית ירבעם וקם על בית מרעים. וקד יכון קולה עתה אקום מן הד'א אלמעני וכד'לך תקום תרחם ציון יעני תקום על אויביה. 
ומן הד'א אלמעני ג'את נצוץ כת'ירה לא אן ת'ם קיאם או קעוד תעאלי קאלוא ע"אס אין למעלה לא ישיבה ולא עמידה לאן עמד קד יג'י במעני קם:

Chapter 13

עמידה אסם משתרך יכון במעני אלקיאם ואלוקוף בעמדו לפני פרעה אם יעמד משה ושמואל והוא עומד עליהם. ויכון במעני אלנכול ואלכף כי עמדו לא ענו עוד ותעמד מלדת. ויכון במעני אלת'באת ואלבקא למען יעמדו ימים רבים ויכלת עמוד עמד טעמו בו ת'בת ובקי ולם יתגיר וצדקתו עומדת לעד ת'אבתה באקיה. וכל עמידה ג'את פי אללה תעאלי הי מן הד'א אלמעני אלאכ'יר ועמדו רגליו ביום ההוא על הר הזיתים ותת'בת אסבאבה אעני מסבבאתה וסיבין ד'לך ענד ד'כר אשתראך רגל. ומן הד'א אלמעני קולה לה תעאלי ואתה פה עמד עמדי אנכי עמד בין י"י וביניכם:

Chapter 14

אשתראך אדם הוא אסם אדם הראשון משתק כמא ג'א אלנץ אנה משתק מן אדמה. ויכון אסם אלנוע לא ידון רוחי באדם מי יודע רוח בני האדם ומותר האדם מן הבהמה אין. ויכון אסמא ללג'מהור אעני ללעאמה דון אלכ'אצה גם בני אדם גם בני איש. 
ומן הד'א אלמעני אלת'אלת' ויראו בני האלהים את בנות האדם אכן כאדם תמותון:

Chapter 15

נצב או יצב ואן אכ'תלפת אלאצלאן פאלמעני ואחד כמא עלמת פי ג'מיע תצאריפהמא. 
והד'א אלאסם משתרך קד יכון במעני אלקיאם ואלאנתצאב ותתצב אחותו מרחוק יתיצבו מלכי ארץ יצאו נצבים. ויכון במעני אלת'באת ואלדואם דברך נצב בשמים יעני ת'אבת באק. 
וכל מא ג'א מן הד'א אלאסם פי חק אלבארי פהו מן הד'א אלמעני והנה י"י נצב עליו ת'אבת באק עליה אעני עלי אלסלם אלד'י טרפה אלאול פי אלסמא וטרפה אלאכ'ר פי אלארץ' ופיה יתסלק ויטלע כל מן יטלע חתי ידרך מן עליה צ'רורה אד' הו ת'אבת באק עלי ראס אלסלם. 
ובין הו אן קולי הנא עליה הו עלי חסב הד'א אלמת'ל אלמצ'רוב ומלאכי אלהים אלאנביא אלד'ין קיל פיהם בביאן וישלח מלאך ויעל מלאך י"י מן הגלגל אל הבוכים. ומא אחכם קולה עולים ויורדים אלעליה קבל אלירידה לאן בעד אלעליה ואלוצול אלי דרג' מעלומה מן אלסלם אלנזול במא תלקי מן אלאמר לתדביר אהל אלארץ' ותעלימהם אלד'י ען ד'לך יכני באלירידה כמא בינא. 
וארג'ע אלי גרצ'נא אן נצב עליו ת'אבת דאים באק לא אנה אנתצאב ג'סם ומן הד'א אלמעני ונצבת על הצור. פקד תבין לך אן נצב ועמד מענאהמא ואחד פי הד'א אלגרץ' וקד קאל הנני עומד לפניך שם על הצור בחורב:

Chapter 16

צור אסם משתרך. הו אסם אלג'בל והכית בצור. והו אסם חג'ר צלב כאלצואן חרבות צורים. והו אסם אלמעדן אלד'י תקתטע מנה חג'ארהֵ אלמעאדן הביטו אל צור חצבתם. ת'ם אסתעיר מן הד'א אלמעני אלאכ'יר הד'א אלאסם לאצל כל שי ומבדאה ולד'לך קאל בעד קולה הביטו אל צור חצבתם הביטו אל אברהם אביכם וכו' כאנה שרח אן אלצור אלד'י חצבתם מנה הו אברהם אביכם פאקתפוא את'רה ודינוא בדינה ותכ'לקוא בכ'לקה אד' טביעהֵ אלמעדן ילזם אן תכון מוג'ודה פי מא אקתטע מנה. 
ובחסב הד'א אלמעני אלאכ'יר תסמי אללה תעאלי צור אד' הו אלמבדא ואלסבב אלפאעל לכל מא סואה וקיל הצור תמים פעלו צור ילדך תשי צורם מכרם ואין צור כאלהינו צור עולמים ונצבת על הצור אעתמד ואת'בת עלי אעתבאר כונה תעאלי מבדאא פהו אלמדכ'ל אלד'י תצל מנה אליה כמא בינא פי קולה לה הנה מקום אתי:

Chapter 17

לא תט'ן אן אלעלם אלאלאהי פקט הו אלמצ'נון בה עלי אלג'מהור בל אכת'ר אלעלם אלטביעי וקד תכרר לך קולנא ולא במעשה בראשית בשנים. וליס הד'א ענד אהל אלשריעה פקט בל וענד אלפלאספה ועלמא אלמלל עלי קדים אלדהר כאנוא יכ'פון אלכלאם פי אלמבאדי וילגזונה ואפלאטון ומן תקדמה כאן יסמי אלמאדה אלאנת'י וכאן יסמי אלצורה אלד'כר. 
ואנת תעלם אן מבאדי אלמוג'ודאת אלכאינה אלפאסדה ת'לת'ה אלמאדה ואלצורה ואלעדם אלמכ'צוץ אלד'י הו מקארן ללמאדה אבדא ולולא מקארנהֵ אלעדם להא למא חצלת להא צורה ובהד'ה אלג'הה צאר אלעדם מן אלמבאדי וענד חצול אלצורה יבטל ד'לך אלעדם אעני עדם תלך אלצורה אלחאצלה ויקארנהא עדם אכ'ר והכד'א אבדא כמא תבין פי אלעלם אלטביעי. 
פאד'א כאן אולאיך אלד'ין לא מפסדה עליהם פי אלתביין כאנוא יסתעירון אלאסמא ויאכ'ד'ון אלשבה פי אלתעלים פכם באלאחרי ילזמנא נחן מעשר אלמתשרעין אן לא נצרח בשי יעזב עלי אלג'מהור פהמה או תכ'יל להם חקיקהֵ אלאמר כ'לאף אלאמר אלמראד בנא פאעלם הד'א איצ'א:

Chapter 18

קרב ונגע ונגש. הד'ה אלת'לת'ה אסמא אעני קריבה ונגיעה ונגישה קד תכון למעני אלדנו ואלקרב פי אלמכאן וקד תכון למעני אתצאל אלעלם באלמעלום פכאנה שבה בקרב ג'סם מן ג'סם. אמא מעני קריבה אלאול והו אלקרב פי אלמכאן כאשר קרב אל המחנה ופרעה הקריב. ואלנגיעה מענאהא אלאול דנו ג'סם בג'סם ותגע לרגליו. ויגע על פי. ומעני נגישה אלאול אקדאם שכ'ץ עלי שכ'ץ וחרכתה אליה ויגש אליו יהודה. 
ומעני הד'ה אלת'לת'ה אסמא אלת'אני הו אתצאל עלם ודנו אדראך לא דנו מכאן קאל מן אלנגיעה פי מעני אתצאל אלעלם כי נגע אל השמים משפטה. וקיל מן אלקריבה והדבר אשר יקשה מכם תקריבון אלי כאנה יקול תעלמוני בה פקד אסתעמל פי אעלאם במעלום. וקיל מן אלנגישה ויגש אברהם ויאמר והו כאן פי חאל אלוחי ואלסבאת אלנבוי כמא סיבין יען כי נגש העם הזה בפיו ובשפתיו כבדוני.
פכל לשון קריבה או נגישה תג'דהא ג'את פי כתב אלנבוה בין אללה תעאלי ובין מכ'לוק מן אלמכ'לוקאת פהי כלהא מן הד'א אלמעני אלאכ'יר לאן אללה תעאלי ליס הו ג'סמא כמא סיתברהן לך פי הד'ה אלמקאלה פלא הו תעאלי ידנו ולא יקרב מן שי ולא שי מן אלאשיא יקרב מנה או ידנו בה תעאלי אד' בארתפאע אלג'סמאניה ירתפע אלמכאן ויבטל כל קרב ודנו או בעד או אתצאל או אנפצאל או תמאס או תתאלי 
ומא אראך תשך ולא ילבס עליך קולה קרוב י"י לכל קוראיו קרבת אלהים יחפצון קרבת אלהים לי טוב אן הד'ה כלהא קרב עלם אעני אדראך עלמי לא קרב מכאן. וכד'לך קולה קרובים אליו קרב אתה ושמע ונגש משה לבדו אל י"י והם לא יגשו 
אלא אן תריד אן תג'על מא קיל פי משה ונגש אנה יקרב מן אלמוצ'ע מן אלג'בל אלד'י חל פיה אלנור אעני כבוד י"י פלך ד'לך לכן תמסך באלאצל אן לא פרק בין כון אלשכ'ץ פי מרכז אלארץ' או פי אעלי אלפלך אלתאסע לו אמכן ד'לך פאנה לם יבעד מן אללה הנא ולא קרב מנה הנאך בל אלקרב מנה תעאלי באדראכה ואלבעד ענה למן ג'הלה ויתפאצ'ל אלקרב ואלבעד מן הד'ה אלג'הה תפאצ'לא כת'ירא ג'דא וסאבין פי פצל מן פצול הד'ה אלמקאלה כיף הו אלתפאצ'ל פי אלאדראך 
אמא קולה גע בהרים ויעשנו יעני בה אוצל אמרך להא עלי ג'ההֵ אלמת'ל כמא קאל וגע אל עצמו יעני אחל אפתך בה. 
וכד'לך אלנגיעה ומא יתצרף מנהא תעתברהא פי כל מכאן בחסבה פתארה יראד בהא דנו ג'סם בג'סם ותארה אתצאל עלם ואדראך אמר מא פכאן מדרך אלאמר אלד'י לם יכן ידרכה קבל קד קרב מן שי כאן בעידא ענה פאפהם הד'א:

Chapter 19

מלא הד'א אסם משתרך יסתעמלה אהל אללגה פי ג'סם יחל פי ג'סם פימלאה ותמלא כדה מלא העומר לאחד והד'א כת'יר. ויסתעמל פי מעני אנקצ'א זמאן מא מקדר ותמאמה וימלאו ימיה וימלאו לו ארבעים יום. ויסתעמל פי מעני אלכמאל פי אלפצ'ילה ואלגאיה פיהא ומלא ברכת י"י מלא אותם חכמת לב וימלא את החכמה ואת התבונה ואת הדעת. 
ומן הד'א אלמעני קיל מלא כל הארץ כבודו מענאה ג'מיע אלארץ' תשהד בכמאלה אי תדל עליה וכד'לך קולה וכבוד י"י מלא את המשכן. וכל לשון מליאה תג'דהא מנסובה ללה פהי מן הד'א אלמעני לא אן ת'ם ג'סם ימלא מכאנא. אלא אן תריד תג'על כבוד י"י אלנור אלמכ'לוק אלד'י יסמי כבוד פי כל מוצ'ע והו אלד'י מלא את המשכן פלא צ'יר פי ד'לך:

Chapter 20

רם הו אסם משתרך למעני ארתפאע אלמכאן ומעני ארתפאע אלמנזלה אעני אלג'לאלה ואלכראמה ואלעזה. קאל ותרם התבה מעל הארץ והד'א מן אלמעני אלאול. וקאל הרימותי בחור מעם יען אשר הרימותיך מן העפר יען אשר הרימותיך מתוך העם מן אלמעני אלת'אני. 
וכל לפט' הרמה ג'א פי אללה הו מן הד'א אלמעני אלת'אני רומה על השמים אלהים. 
וכד'לך נשא יכון במעני רפעהֵ אלמכאן ובמעני רפעהֵ אלמנזלה וופור אלחט'. וישאו את שברם על חמוריהם מן אלמעני אלאול ומת'לה כת'יר פי מעני אלחמל ואלנקלאן לאנה רפעה פי אלמוצ'ע. ומן אלמעני אלת'אני ותנשא מלכותו וינטלם וינשאם ומדוע תתנשאו. 
פכל לשון נשיאה ג'את מנסובה ללה תעאלי הי מן הד'א אלמעני אלאכ'יר הנשא שופט הארץ כה אמר רם ונשא רפעה וג'לאלה ועזה לא עלו מכאן. 
ולעל ישכל עליך קולי רפעהֵ מנזלה וג'לאלה ועזה פתקול כיף תג'על מעאני כת'ירה מן מעני ואחד סיבין לך אן אללה תעאלי ענד אלמדרכין אלכאמלין לא יוצף באוצאף כת'ירה ואן הד'ה אלאוצאף כלהא אלמתעדדה אלתי תדל עלי אלתעט'ים ואלעזה ואלקדרה ואלכמאל ואלג'וד וגירהא כלהא תרג'ע למעני ואחד וד'לך אלמעני הו ד'אתה לא שי כ'ארג' ען אלד'את 
וסתאתיך פצול פי אלאסמא ואלצפאת ואנמא אלקצד פי הד'א אלפצל אן רם ונשא ליס מענאה ומפהומה עלו מכאן בל עלו מנזלה:

Chapter 21

עבר מענאה אלאול הו במעני אלעבור פי אלערבי והו אנתקאל ג'סם פי מכאן ומת'אלה אלאול לחרכהֵ אלחיואן עלי בעד מא מסתקים והוא עבר לפניהם עבור לפני העם והד'א כת'יר. ת'ם אסתעיר לאמתדאד אלאצואת פי אלהוא ויעבירו קול במחנה אשר אנכי שומע מעבירים עם י"י. 
ת'ם אסתעיר לחלול אלנור ואלסכינה אלתי יראהא אלאנביא במראה הנבואה קאל והנה תנור עשן ולפיד אש אשר עבר בין הגזרים האלה וכאן ד'לך במראה הנבואה לאן אול אלקצה קאל ותרדמה נפלה על אברם וכו'. ובחסב הד'ה אלאסתעארה קיל ועברתי בארץ מצרים וכל מא שאבהה. 
וקד אסתעיר איצ'א למן פעל פעלא מא ואפרט פיה ותג'אוז חדה קאל וכגבר עברו יין. 
וקד אסתעיר איצ'א למן תכ'טי קצדא מא וקצד קצדא אכ'ר וגאיה אכ'רי והוא ירה החצי להעבירו. ובחסב הד'ה אלאסתעארה הו ענדי קולה ויעבר י"י על פניו ויכון אלצ'מיר פי פניו עאידא עליה תעאלי וכד'א ג'עלה אלחכמים אן הד'א פניו לה תעאלי ואן כאן ד'כרוא ד'לך במערץ' הגדות ליס הד'א מוצ'עהא לכנה תקויהֵ מא לראינא פיכון פניו צ'מיר הק"ב"ה וביאן ד'לך בחסב מא אראה ויבדו לי אן משה ע"אס טלב אדראכא מא והו אלד'י כני ענה בראית פנים פי קולה ופני לא יראו וועד באדראך דון מא טלב והו אלד'י כני ענה בראית אחור פי קולה וראית את אחורי וקד נבהנא עלי הד'א אלמעני פי משנה תורה פקאל הנא אן אללה תעאלי חג'ב ענה ד'לך אלאדראך אלמכני ענה בפנים ותג'אוזה למעני אכ'ר אעני מערפהֵ אלאפעאל אלמנסובה לה תעאלי אלתי יט'ן בהא אנהא צפאת מתעדדה כמא סנבין. וקולי חג'ב ענה אריד בה אן ד'לך אלאדראך מחג'וב ממנוע בטביעתה ואן כל אנסאן כאמל ענד אתצאל עקלה בד'לך אלד'י פי טבעה אן ידרך וירום אדראכא אכ'ר וראה קד יכ'תל אדראכה או יהלך כמא סיבין פי פצל מן פצול הד'ה אלמקאלה אלא אן תצחבה מעונה אלאהיה כמא קאל ושכותי כפי עליך עד עברי. 
אמא אלתרגום פג'רי עלי מעתאדה פי הד'ה אלאמור וד'לך אן כל אמר יג'דה מנסובא ללה ויחלקה תג'סים או לואחק אלתג'סים פיקדרה בחד'ף אלמצ'אף ויג'על תלך אלנסבה לאמר מא מצ'אף ללה מחד'וף קאל פי קולה והנה י"י נצב עליו יקרא די"י מעתד עלווהי וקאל פי קולה יצף י"י ביני ובינך יסך מימרא די"י ועלי הד'א אטרד שרחה ע"אס. וכד'לך פעל פי קולה ויעבר י"י על פניו ואעבר י"י שכינתיה על אפוהי וקרא פיכון אלשי אלד'י עבר ענדה מכ'לוקא בלא שך וג'על צ'מיר פניו עאידא אלי משה רבינו ויכון שרח על פניו במחצ'רה כמא קאל ותעבר המנחה על פניו והד'א איצ'א תאויל ג'יד מסתחסן. וממא יוכד שרח אנקלוס הגר ז"ל קול אלכתאב והיה בעבור כבודי פקד צרח באן אלד'י יעבר הו שי מנסוב לה תעאלי לא ד'אתה ג'ל אסמה וען ד'לך אלכבוד קאל עד עברי ויעבר י"י על פניו. 
ואד'א לם יכן בד מן תקדיר מצ'אף מחד'וף כמא יפעל אנקלוס דאימא פתארה יג'על ד'לך אלמחד'וף יקרא ותארה יג'עלה שכינה ותארה יג'עלה מימרא בחסב כל מוצ'ע פאנא נחן איצ'א נג'על אלמצ'אף אלמחד'וף הנא קול ויכון אלתקדיר ויעבר קול י"י על פניו ויקרא. וקד בינא אסתעארהֵ אללגה ללקול עברה ויעבירו קול במחנה ויכון אלקול הו אלד'י קרא. ולא תסתבעד כון אלקריאה מנסובה ללקול פאן בהד'ה אלאלפאט' בעינהא ג'את אלעבארה ען כ'טאבה תעאלי למשה קאל וישמע את הקול מדבר אליו פכמא נסב אלדבור ללקול כד'לך נסב הנא אלקריאה ללקול וקד ג'א מת'ל הד'א בביאן אעני נסבהֵ אלאמירה ואלקריאה ללקול קאל קול אומר קרא ואמר מה אקרא פיכון אלשרח בחסב הד'א אלתקדיר הכד'א ועבר צות מן קבל אללה במחצ'רה פנאדי י"י י"י ויכון תכריר י"י ללנדא לאנא תעאלי אלמנאדי מת'ל משה משה אברהם אברהם והד'א איצ'א תאויל חסן ג'דא. 
ולא תסתנכר כון הד'א אלמעני אלעויץ אלבעיד אלאדראך יתאול פיה תאוילאת כת'ירה אד' הד'א לא יצ'ר פי מא נחן בסבילה ולך אן תכ'תאר אי אלאעתקאדאת שית. אמא אן יכון ד'לך אלמקאם אלעט'ים כלה מראה נבואה בלא שך ואלרום כלה אדראכאת עקליה אלד'י טלב ואלד'י אמתנע ואלד'י אדרך אלכל עקלי לא חס פיה כמא תאולנא אולא. או יכון ת'ם מע ד'לך אדראך חס בצר לכן לשי מכ'לוק ברויתה יחצל כמאל אלאדראך אלעקלי כמא תאול אנקלוס הד'א אן לם יכן ד'לך אלאדראך אלבצרי איצ'א במראה הנבואה כמא ג'א פי אברהם והנה תנור עשן ולפיד אש אשר עבר או יכון מע ד'לך אדראך חאסהֵ אד'ן איצ'א ויכון אלקול הו אלד'י עבר על פניו אלד'י הו מכ'לוק איצ'א בלא שך אכ'תר אי אלארא שית אד' אלקצד כלה אן לא תעתקד קולה הנא ויעבר מת'ל עבר לפני העם אן אללה עז וג'ל ליס הו ג'סמא ולא תג'וז עליה אלחרכה פלא ימכן אן יקאל אנה עבר בחסב אלוצ'ע אלאול פי אללגה:

Chapter 22

בא אלביאה פי אללסאן אלעבראני מוצ'ועה למג'י אלחיואן אעני אקבאלה עלי מוצ'ע מא או שכ'ץ אכ'ר בא אחיך במרמה. והי איצ'א מוצ'ועה לדכ'ול אלחיואן פי מוצ'ע מא ויבא יוסף הביתה כי תבואו אל הארץ. ואסתעיר הד'א אלאסם לחלול אלאמר אלד'י ליס בג'סם אצלא כי יבוא דברך וכבדנוך מאשר יבואו עליך. חתי אנה אסתעיר לאעדאם מא ויבא רע ויבא אפל. ובחסב הד'ה אלאסתעארה אלתי אסתעיר למא ליס בג'סם אצלא אסתעיר איצ'א ללבארי עז וג'ל אמא לחלול אמרה או לחלול סכינתה ובחסב הד'ה אלאסתעארה קיל הנה אנכי בא אליך בעב הענן כי י"י אלהי ישראל בא בו וכל מא שאבה ד'לך מענאה חלול סכינה. ובא י"י אלהי כל קדושים עמך חלול אמרה או ת'באת מואעידה אלתי ועד בהא עלי יד אנביאיה והו קולה כל קדושים עמך כאנה יקול ובא דבר י"י אלהי על ידי כל קדושים עמך כ'טאבא לישראל:

Chapter 23

אליציאה מקאבל אלביאה אסתעמל הד'א אלאסם פי כ'רוג' ג'סם מן מוצ'ע כאן מסתקרא פיה למוצ'ע אכ'ר חיואנא כאן ד'לך אלג'סם או גיר חיואן הם יצאו את העיר כי תצא אש. ואסתעיר לט'הור אמר ליס בג'סם אצלא הדבר יצא מפי המלך כי יצא דבר המלכה יעני נפוד' אלאמר. כי מציון תצא תורה וכד'לך השמש יצא על הארץ אעני ט'הור אלצ'יא. 
ובחסב הד'ה אלאסתעארה כל לשון יציאה ג'את מנסובה לה תעאלי הנה י"י יוצא ממקומו יט'הר אמרה אלמסתור אלאן ענא אעני חדות' מא יחדת' בעד או לם יכן אד' כל חאדת' מן קבלה תעאלי ינסב לאמרה בדבר י"י שמים נעשו וברוח פיו כל צבאם תשביהא באלאפעאל אלצאדרה ען אלמלוך אלתי אלתהם פי תנפיד' אראדתהם אלכלאם והו תעאלי גיר מפתקר לאלה יפעל בהא בל פעלה במג'רד אראדתה פקט פלא כלאם איצ'א בוג'ה כמא סיבין. 
ולמא אסתעיר לט'הור פעל מן אפעאלה יציאה כמא בינא וקאל הנה י"י יוצא ממקומו אסתעיר לארתפאע ד'לך אלפעל בחסב אלאראדה איצ'א שיבה פקאל אלך אשובה אל מקומי אלמעני ארתפאע אלשכינה אלתי כאנת פימא ביננא מנא אלתי תבעהא עדם אלענאיה בנא כמא קאל מתואעדא והסתרתי פני מהם והיה לאכל לאנה אד'א עדמת אלענאיה סאב ובקי הדפא לכל מא עסי אן יערץ' ויתפק פיכון כ'ירה ושרה בחסב אלאתפאק ומא אשד הד'א אלתואעד וענה כני בקולה אלך אשובה אל מקומי:

Chapter 24

אלהליכה איצ'א מן ג'מלהֵ אלאסמא אלמוצ'ועה לחרכאת מכ'צוצה מן חרכאת אלחיואן ויעקב הלך לדרכו והד'א כת'יר. וקד אסתעיר הד'א אלאסם לאמתדאד אלאג'סאם אלתי הי אלטף מן אג'סאם אלחיואן והמים היו הלוך וחסור ותהלך אש ארצה. ת'ם אסתעיר לאנתשאר אמר מא וט'הורה ואן כאן ד'לך ליס בג'סם אצלא קאל קולה כנחש ילך. וכד'לך קולה קול י"י אלהים מתהלך בגן אלקול הו אלמקול ענה אנה כאן מתהלך. 
ובחסב הד'ה אלאסתעארה כל לשון הליכה ג'את פי אללה תעאלי אעני אנהא אסתעירת למא ליס בג'סם אמא לאנתשאר אלאמר או לרפע אלענאיה אלד'י מת'אלה פי אלחיואן אלתוליה ען אלשי אלד'י ד'לך מן אלחיואן באלהליכה פכמא כני ען רפע אלענאיה בהסתרת פנים פי קולה ואנכי הסתר אסתיר פני כד'לך כני ענה באלהליכה אלתי הי במעני אלתוליה ען אלשי קאל אלך אשובה אל מקומי. 
אמא קולה ויחר אף י"י בם וילך פפיה אלמעניאן ג'מיעא אעני מעני רפע אלענאיה אלמכני ענה באלתוליה ומעני אנתשאר אלאמר ופשאיה וט'הורה אעני אלחרון אף הו אלד'י הלך ואמתד אליהמא ולד'לך צארת מצורעת כשלג. 
וכד'לך אסתעיר לשון הליכה ללסיר באלסירה אלפאצ'לה דון תחרך ג'סם אצלא קאל והלכת בדרכיו אחרי י"י אלהיכם תלכו. לכו ונלכה באור י"י:

Chapter 25

שכן מעלום אן מעני הד'א אלפעל אלסכן והוא שוכן באלוני ממרא ויהי בשכן ישראל והד'א הו אלמעלום אלמשהור. ומעני אלסכן הו דואם אלמקים פי מכאן מא פי ד'לך אלמכאן פאנה בטול אקאמהֵ אלחיואן פי מכאן עאמא כאן או כ'אצא יקאל פיה אנה סכן פי ד'לך אלמוצ'ע ואן כאן הו מתחרכא פיה בלא שך. 
ואסתעיר ד'לך למא ליס בחיואן בל לכל אמר ת'בת ולזם שיא אכ'ר פיקאל פיה איצ'א לשון שכינה ולו לם יכן אלשי אלד'י לזמה ד'לך אלאמר מכאנא ולא כאן אלאמר איצ'א חיואנא קאל תשכן עליו עננה ולא שך אן אלעננה ליסת חיואנא ולא אליום ג'סמא אצלא בל הו ג'ז זמאן. 
ובחסב הד'ה אלאסתעארה אסתעיר ללה תעאלי אעני לדואם סכינתה או ענאיתה פי אי מוצ'ע דאמת פיה או לכל אמר דאמת בה אלענאיה פקיל וישכן כבוד י"י ושכנתי בתוך בני ישראל ורצון שכני סנה. וכל מא ג'א מן הד'א אלפעל מנסובא ללה הו במעני דואם סכינתה אעני נורה אלמכ'לוק פי מוצ'ע או דואם אלענאיה באמר מא כל מוצ'ע בחסבה:

Chapter 26

קד עלמת קולתהם אלג'אמעה לאנואע אלתאוילאת כלהא אלמתעלקה בהד'א אלפן והו קולהם דברה תורה כלשון בני אדם מעני ד'לך אן כל מא ימכן אלנאס אג'מע פהמה ותצורה באול פכרה הו אלד'י אוג'ב ללה תעאלי פלד'לך וצף באוצאף תדל עלי אלג'סמאניה לידל עליה אנה תעאלי מוג'וד אד' לא ידרך אלג'מהור באול והלה וג'ודא אלא ללג'סם כ'אצה ומא ליס בג'סם או מוג'וד פי ג'סם פליס הו מוג'ודא ענדהם.
וכד'לך כל מא הו כמאל ענדנא נסב לה תעאלי לידל עליה אנה כאמל באנחא אלכמאלאת כלהא ולא ישובה נקץ אצלא. פכל מא ידרך אלג'מהור באנה נקץ או עדם פלא יוצף בה ולד'לך לא יוצף באכל ולא בשרב ולא בנום ולא במרץ' ולא בט'לם ולא במא ישבה ד'לך וכל מא יט'ן אלג'מהור אנה כמאל וצף בה ואן כאן ד'לך אנמא הו כמאל באלאצ'אפה אלינא אמא אליה תעאלי פתלך אלתי נט'נהא כלהא כמאלאת הי גאיהֵ אלנקץ לכן לו תכ'ילוא עדם ד'לך אלכמאל אלאנסאני מנה תעאלי לכאן ד'לך ענדהם נקצא פי חקה. 
ואנת תעלם אן אלחרכה הי מן כמאל אלחיואן וצ'רוריה לה פי כמאלה פכמא הו מפתקר ללאכל ואלשרב לתעויץ' מא תחלל כד'לך הו מפתקר ללחרכה ליקצד אלמואלף לה ויהרב מן אלמכ'אלף ולא פרק בין אן יוצף תעאלי באלאכל ואלשרב או יוצף בחרכה לכן בחסב לשון בני אדם אעני אלכ'יאל אלג'מהורי כאן אלאכל ואלשרב ענדהם נקצא פי חק אללה ואלחרכה ליסת בנקץ פי חקה ואן כאנת אלחרכה אנמא אלג'א אליהא אלאפתקאר. וקד תברהן אן כל מתחרך פד'ו עט'ם מנקסם בלא שך וסיתברהן כונה תעאלי ליס בד'י עט'ם פלא תוג'ד לה חרכה ולא יוצף איצ'א בסכון אד' לא יוצף בסכון אלא מן שאנה אן יתחרך. פכל הד'ה אלאסמא אלדאלה עלי אנואע אלחרכאת אלחיואניה כלהא וצף בהא תעאלי עלי אלג'הה אלתי קלנא כמא יוצף באלחיאה אד' אלחרכה ערץ' לאזם ללחיואן ולא ריב אן מע ארתפאע אלג'סמאניה ירתפע ג'מיע ד'לך אעני ירד ועלה והלך ונצב ועמד וסבב וישב ושכן ויצא ובא ועבר וכל מא שאבה ד'לך. 
והד'א אלאמר אלתטויל פיה פצ'ל אלא מן אג'ל מא אלפתה אד'האן אלג'מהור פלד'לך ינבגי תביינה ללד'ין אכ'ד'וא אנפסהם באלכמאל אלאנסאני ואזאלהֵ הד'ה אלאוהאם אלסאבקה מן סן אלטפוליה אליהם מנהם ביסיר בסט כמא פעלנא:

Chapter 27

אנקלוס הגר כאמל ג'דא פי אללגה אלעבראניה ואלסריאניה וקד ג'על וכדה רפע אלתג'סים פכל צפה יצפהא אלכתאב תודי אלי ג'סמאניה יתאולהא בחסב מענאהא וכל מא יג'דה מן הד'ה אלאסמא אלתי תדל עלי נוע מן אנואע אלחרכה יג'על מעני אלחרכה תג'ליא וט'הור נור מכ'לוק אעני שכינה או אעתנאא פהו תרג'ם ירד י"י יתגלי י"י וירד י"י ואתגלי י"י ולם יקל ונחת י"י ארדה נא ואראה אתגלי כען ואחזי והד'א מטרד פי שרחה. 
לכנה תרג'ם אנכי ארד עמך מצרימה אנא אחות עמך למצרים והד'ה קצה עג'יבה ג'דא תדל עלי כמאל הד'א אלסיד וחסן תאוילה ופהמה אלאמור עלי מא הי עליה ופתח לנא איצ'א בהד'ה אלתרג'מה מעני כבירא מן מעאני אלנבוה 
וד'לך אן אול הד'ה אלקצה קאל ויאמר אלהים לישראל במראות הלילה ויאמר יעקב יעקב וכו' ויאמר אנכי האל וכו' אנכי ארד עמך מצרימה פלמא צ'מן אול אלקול אנה כאן במראות הלילה פלם יסתשנע אנקלוס אן יחכי אלקול אלד'י קיל במראות הלילה בנצה והו אלצחיח לאן הד'א וצף מא קיל לא וצף קצה ג'רת מת'ל וירד י"י על הר סיני אלד'י הו וצף מא חדת' פי אלאמור אלוג'ודיה ולד'לך כני ענה באלתג'לי ונפי ענה מא ידל עלי וג'וד חרכה ואלאמור אלכ'יאליה אעני חכאיהֵ מא קיל לה אבקאה בחסבה והד'א עג'יב. 
ומן הנא תתנבה אן פרקא כבירא בין מא יקאל פיה בחלום או במראות הלילה ובין מא יקאל פיה במחזה ובמראה ובין מא יקאל פיה מטלקא ויהי דבר י"י אלי לאמר או ויאמר י"י אלי. 
וימכן איצ'א ענדי אן יכון אנקלוס תאול אלהים אלמקול הנא מלאכא ולד'לך לם יכרה אן יקול פיה אנא אחות עמך למצרים ולא תסתשנע כונה יעתקד אלהים הנא מלאכא והו יקול לה אנכי האל אלהי אביך לאן הד'א אלקול יכון בהד'א אלנץ עלי ידי מלאך איצ'א אלא תראה יקול ויאמר אלי מלאך האלהים בחלום יעקב ואומר הנני ופי אכ'ר וצף כ'טאבה לה אנכי האל בית אל אשר משחת שם מצבה אשר נדרת לי שם נדר ולא שך אן יעקב נד'ר ללה לא ללמלאך לכן הד'א מטרד פי אקאויל אלאנביא אעני חכאיהֵ אלאמור אלתי יקולהא להם אלמלאך ען אללה בלפט' כ'טאב אללה להם והי כלהא בחד'ף אלמצ'אף כאנה יקול אנכי שלוח אלהי אביך אנכי שלוח האל הנגלה עליך בבית אל ונחו הד'א. 
וסיאתי פי אלנבוה ומראתבהא ופי אלמלאיכה כלאם כת'יר בחסב גרץ' הד'ה אלמקאלה:

Chapter 28

רגל אסם משתרך. הו אסם אלרג'ל רגל תחת רגל. ויקע איצ'א פי מעני אלתבע צא אתה וכל העם אשר ברגליך מענאה אלתאבעון לך. ויקע איצ'א במעני אלסבביה ויברך י"י אותך לרגלי בסבבי אי מן אג'לי אן אלאמר אלד'י הו מן אג'ל שי מא פד'לך אלשי סבב ללאמר והד'א כת'יר אלאסתעמאל לרגל המלאכה אשר לפני ולרגל הילדים. 
פקולה ועמדו רגליו ביום ההוא על הר הזיתים יריד בה ת'באת אסבאבה אעני אלעג'איב אלתי תט'הר חיניד' פי ד'לך אלמוצ'ע אלתי הו תעאלי סבבהא אעני פאעלהא ואלי הד'א אלתאויל ד'הב יונתן בן עזיאל ע"אס קאל ויתגלי בגבורתיה ביומא ההוא על טור זיתיא. וכד'א יתרג'ם כל ג'ארחהֵ בטש ותנקל גבורתיה לאנהא כלהא אלמראד בהא אלאפעאל אלצאדרה ען אראדתה. 
אמא קולה ותחת רגליו כמעשה לבנת הספיר פתאויל אנקלוס פיה מא קד עלמת אנה ג'על צ'מיר רגליו עאידא אלי אלכסא פקאל ותחות כורסי יקריה. ואפהם ת'ם תעג'ב מן בעד אנקלוס ען אלתג'סים וכל מא יודי אליה ולו באבעד טריק לאנה לם יקל ותחות כורסיה לאנה אן נסב אלכסא לה עלי אלמעני אלמפהום אולא לזם כונה מסתויא עלי ג'סם ולזם אלתג'סים פנסב אלכסא ליקריה אעני ללשכינה אלתי הי נור מכ'לוק 
וכד'לך קאל פי תרגום כי יד על כס יה קאל מן קדם דחילא דשכינתיה על כורסי יקרא. והכד'א תג'ד עלי לסאן ג'מיע אלאמה כסא הכבוד 
וקד כ'רג'נא ען גרץ' אלפצל לשי סיתבין פי פצול אכ'רי וארג'ע אלי גרץ' אלפצל.
אמא תאויל אנקלוס פקד עלמתה לכנה גאיהֵ אלאמר אנה נפי אלתג'סים ולם יבין לנא אי שי אדרכוא ולא הד'א אלמת'ל אי שי יראד בה וכד'לך פי כל מוצ'ע לא יתערץ' להד'א אלמעני בל לנפי אלתג'סים פקט לאן נפי אלתג'סים אמר ברהאני צ'רורי פי אלאעתקאד פיקטע בה ויקול בחסבה אמא תביין מעני אלמת'ל פהו אמר מט'נון קד יכון ד'לך הו אלקצד או שי אכ'ר והי איצ'א אמור כ'פיה ג'דא וליס מן קואעד אלאעתקאד פהמהא ולא אדראכהא סהלא ללג'מהור פלד'לך לא ילם בהד'א אלמעני 
אמא נחן בחסב גרץ' אלמקאלה פלא בד לי אן אתאול שיא ואקול אן קולה תחת רגליו יריד בה מן סבבה ומן אג'לה כמא בינא ואלד'י אדרכוה הו חקיקהֵ אלמאדה אלאולי אלתי הי מן קבלה תעאלי והו סבב וג'ודהא ותאמל קולה כמעשה לבנת הספיר ולו כאן אלקצד אללון לקאל כלבנת הספיר זאד מעשה לאן אלמאדה כמא עלמת קאבלה אבדא מנפעלה באעתבאר ד'אתהא ולא פעל להא אלא באלערץ' כמא אן אלצורה פאעלה אבדא בד'אתהא מנפעלה באלערץ' כמא תבין פי אלכתב אלטביעיה ולד'לך קאל ענהא כמעשה. ואמא לבנת הספיר פהי עבארה ען אלשפאף לא ען אללון אלאביץ' לאן ביאץ' אלבלור ליס בלון אביץ' בל שפאף פקט ואלשפאף ליס הו לונא כמא ברהן פי אלכתב אלטביעיה לאנה לו כאן לונא למא אורי אלאלואן כלהא מן כ'לפה וקבלהא פלמא כאן אלג'סם אלמשף עאדם אלאלואן כלהא לד'לך יקבל אלאלואן כלהא באלתעאקב והד'א שבה אלמאדה אלאולי אלתי הי באעתבאר חקיקתהא עאדמהֵ אלצור כלהא ולד'לך הי קאבלה ללצור כלהא באלתעאקב פכאן אדראכהם אד'א אלמאדה אלאולי ונסבתהא ללה לכונהא אול מכ'לוקאתה אלמוג'בה אלכון ואלפסאד והו מבדעהא וסיאתי פי הד'א אלמעני איצ'א כלאם 
ואעלם אנך מחתאג' אלי מת'ל הד'א אלתאויל ולו עלי תאויל אנקלוס אלד'י קאל ותחות כורסי יקריה אעני אן אלמאדה אלאולי הי איצ'א באלחקיקה תחת אלסמא אלמסמי כסא כמא תקדם. ומא נבהני עלי הד'א אלתאויל אלגריב ואיג'אד הד'א אלמעני אלא קולה וג'דתהא לר' אליעזר בן הורקנוס סתסמעהא פי בעץ' פצול הד'ה אלמקאלה ואלקצד כלה מן כל עאקל נפי אלתג'סים ען אללה תעאלי ואג'עאל תלך אלאדראכאת כלהא עקליה לא חסיה. פאפהם הד'א ואעתברה:

Chapter 29

עצב אסם משתרך. הו אסם אלוג'ע ואלאלם בעצב תלדי בנים. והו אסם אלגצ'ב ולא עצבו אביו מימיו לם יגצ'בה כי נעצב אל דוד גצ'ב מן אג'לה. והו אסם אלכ'לאף ואלעציאן מרו ועצבו את רוח קדשו יעציבוהו בישימון אם דרך עצב בי כל היום דברי יעצבו. 
ובחסב אלמעני אלת'אני או אלת'אלת' קיל ויתעצב אל לבו. אמא בחסב אלמעני אלת'אני פתאוילה אן אללה גצ'ב עליהם לסו פעלהם פאמא קולה אל לבו וכד'לך קולה פי קצהֵ נח ויאמר י"י אל לבו פאסמע מענאה וד'לך אן אלמעני אלד'י יקאל ענה פי אלאנסאן אנה אמר בלבו או אמר אל לבו הו אלמעני אלד'י לא ילפט' בה אלאנסאן ולא יקולה לגירה וכד'לך כל מעני אראדה אללה ולם יקלה לנבי פי ד'לך אלוקת אלד'י נפד' פיה ד'לך אלפעל בחסב אלאראדה יקאל ענה ויאמר י"י אל לבו תשביהא בד'לך אלמעני אלאנסאני עלי אטראד דברה תורה כלשון בני אדם והד'א בין ט'אהר. פלכון עציאן דור המבול לם יתבין פי אלתורה ארסאל רסול להם פי ד'לך אלוקת ולא נהיהם ולא תואעדהם באלהלאך קיל ענהם אן אללה גצ'ב עליהם בלבו. וכד'לך אראדתה באן לא יכון מבול לם יקל חיניד' לנבי מר ואכ'ברהם בכד'א פלד'לך קיל אל לבו. 
ואמא תאויל ויתעצב אל לבו בחסב אלמעני אלת'אלת' פיכון שרחה וכ'אלף אלאנסאן אראדהֵ אללה פיה לאן לב איצ'א תתסמי אלאראדה כמא סנבין פי אשתראך אסם לב: 

Chapter 30

אכל הד'ה אלכלמה וצ'עהא אלאול פי אללגה לתנאול אלחיואן מא יתנאולה מן אלגד'א והד'א מא לא יחתאג' לה מת'אל. ת'ם אן אללגה לחט'ת פי אלאכל מעניין אלמעני אלואחד הו תלאף אלשי אלמאכול וד'האבה אעני פסוד צורתה אולא ואלמעני אלאכ'ר נמי אלחיואן במא יתנאולה מן אלגד'א ודואם בקאיה בה ואסתמראר וג'ודה וצלאחיהֵ קוי אלבדן כלהא בה. 
פבחסב אלמעני אלואחד אסתעיר לשון אכילה לכל תלאף וכל אבאדה ובאלג'מלה לכל כ'לע צורה ואכלה אתכם ארץ אויביכם ארץ אוכלת יושביה חרב תאכלו תאכל חרב ותבער בם אש י"י ותאכל בקצה המחנה אש אוכלה הוא יעני יביד עצאתה אבאדהֵ אלנאר למא תתסלט עליה והד'א כת'יר. 
ובחסב אלמעני אלאכ'יר אסתעיר לשון אכילה ללעלם ואלתעלם ובאלג'מלה ללאדראכאת אלעקליה אלתי ידום בהא בקא אלצורה אלאנסאניה עלי אכמל אלחאלאת כדואם אלג'סם באלגד'א עלי אחסן חאלאתה לכו שברו ואכלו שמעו שמוע אלי ואכלו טוב אכול דבש הרבות לא טוב אכל בני דבש כי טוב ונופת מתוק על חכך כן דעה חכמה לנפשך. 
והד'א אלאסתעמאל איצ'א כת'יר פי כלאם אלחכמים אעני אלכנאיה ען אלעלם באלאכל תא אכלו בשרא שמינא בי רבא וקאלוא כל אכילה ושתיה האמורה בספר זה אינה אלא חכמה ופי בעץ' אלנסך' תורה. וכד'לך כת'ר תסמיתהם אלעלם מאא הוי כל צמא לכו למים. 
וממא כת'ר הד'א אלאסתעמאל פי אללגה ופשא חתי צאר כאנה אלוצ'ע אלאול אסתעמל איצ'א לפט' אלג'וע ואלעטש פי עדם אלעלם ואלאדראך והשלחתי רעב בארץ לא רעב ללחם ולא צמא למים כי אם לשמע את דברי י"י צמאה נפשי לאלהים לאל חי והד'א כת'יר. ותרג'ם יונתן בן עזיאל עליה אלסלאם ושאבתם מים בששון ממעיני הישועה קאל ותקבלון אולפן חדת בחדוא מבחירי צדיקיא פתאמל תאוילה מים אנה עלם ינאל פי תלך אלאיאם וג'על מעיני מת'ל מעיני העדה אעני אלאעיאן והם אלעלמא פקאל מבחירי צדיקיא אד' אלצדק הו אלישועה אלחקיקיה פארי כיף תאול כל כלמה פי הד'א אלפסוק למעני אלעלם ואלתעלם פאפהם הד'א:

Chapter 31

אעלם אן ללעקל אלאנסאני מדארך פי קותה וטביעתה אן ידרכהא. ופי אלוג'וד מוג'ודאת ואמור ליס פי טביעתה אן ידרכהא בוג'ה ולא בסבב בל אבואב אדראכהא מסדודה מן דונה. ופי אלוג'וד אמור ידרך מנהא חאלה ויג'הל חאלאת וליס בכונה מדרכא ילזם אן ידרך כל שי כמה אן ללחואס אדראכאת וליס להא אן תדרכהא עלי אי בעד אתפק וכד'לך סאיר אלקוי אלבדניה לאנה ואן כאן אלאנסאן מת'לא קויא עלי שיל קנטארין פליס הו קויא עלי שיל עשרה ותפאצ'ל אשכ'אץ אלנוע פי הד'ה אלאדראכאת אלחסיה וסאיר אלקוי אלבדניה בין ואצ'ח לג'מיע אלנאס לכנה לה חד וליס אלאמר מארא אלי אי בעד אתפק ואי קדר אתפק.
כד'לך אלחכם בעינה פי אלאדראכאת אלעקליה אלאנסאניה יתפאצ'ל אשכ'אץ אלנוע פיהא תפאצ'לא עט'ימא והד'א איצ'א בין ואצ'ח ג'דא לאהל אלעלם חתי אן מעני מא יסתנבטה שכ'ץ מן נט'רה בנפסה ושכ'ץ אכ'ר לא יקדר אן יפהם ד'לך אלמעני אבדא ולו פהם לה בכל עבארה ובכל מת'ל ופי אטול מדה לא ינפד' ד'הנה פיה בוג'ה בל ינבו ד'הנה ען פהמה והד'א אלתפאצ'ל איצ'א ליס הו ללא נהאיה בל ללעקל אלאנסאני חד בלא שך יקף ענדה. 
פת'ם אשיא יתבין ללאנסאן אמתנאע אדראכהא ולא יג'ד נפסה מתשוקה אלי עלמהא לשעורה באמתנאע ד'לך ואן לא באב ידכ'ל מנה ללוצול אלי הד'א כג'הלנא בעדד כואכב אלסמא והל הי זוג' או פרד וכג'הלנא בעדד אנואע אלחיואן ואלמעאדן ואלנבאת ומא אשבה ד'לך. ות'ם אשיא יג'ד אלאנסאן שוקה אלי אדראכהא עט'ימא ותסלט אלעקל עלי טלב חקיקתהא ואלבחת' ענהא מוג'וד פי כל פרקה נט'ארה מן אלנאס ופי כל זמאן ופי תלך אלאשיא תכת'ר אלארא ויקע אלאכ'תלאף בין אלנאט'רין ותחדת' אלשבה מן אג'ל תעלק אלעקל באדראך תלך אלאשיא אעני אלשוק אליהא וכון כל אחד יט'ן אנה קד וג'ד טריקא יעלם בה חקיקהֵ אלאמר וליס פי קוהֵ אלעקל אלאנסאני אן יאתי עלי ד'לך בברהאן לאן כל שי עלמת חקיקתה בברהאן לא אכ'תלאף פיה ולא מג'אד'בה ולא ממאנעה אלא מן ג'אהל יעאנד אלענאד אלד'י יסמי אלענאד אלברהאני כמא תג'ד אקואמא עאנדוא פי כריהֵ אלארץ' וכון אלפלך מסתדירא ונחו ד'לך פהאולא לא מדכ'ל להם פי הד'א אלגרץ'. 
והד'ה אלאמור אלתי וקעת פיהא הד'ה אלחירה כת'ירה ג'דא פי אלאמור אלאלאהיה וקלילה פי אלאמור אלטביעיה ומעדומה פי אלאמור אלתעלימיה. 
קאל אלאסכנדר אלאפרודיסי אן אסבאב אלאכ'תלאף פי אלאמור ת'לת'ה אחדהא חב אלריאסה ואלגלבה אלצאדאן ללאנסאן ען אדראך אלחק עלי מא הו עליה. ואלת'אני לטאפהֵ אלאמר אלמדרך פי נפסה וגמוצ'ה וצעובהֵ אדראכה. ואלת'אלת' ג'הל אלמדרך וקצורה ען אדראך מא ימכן אדראכה הכד'א ד'כר אלאסכנדר. ופי אזמנתנא סבב ראבע לם יד'כרה לאנה לם יכן ענדהם והו אלאלף ואלתרביה לאן ללאנסאן בטביעתה מחבהֵ מא אלפה ואלמיל נחוה חתי אנך תרי אהל אלבאדיה עלי מא הם עליה מן אלשעת' ועדם אללד'את וצ'יקהֵ אלאקואת יכרהון אלמדן ולא יסתלד'ון בלד'אתהא ויות'רון אלחאלאת אלסייה אלמעתאדה עלי אלחאלאת אלצאלחה אלגיר מעתאדה פלא תסתריח אנפסהם לסכן אלקצור ולא ללבאס אלחריר ולא ללתנעם באלחמאם ואלאדהאן ואלאטיאב 
כד'לך יחדת' ללאנסאן פי אלארא אלתי אלפהא ורבי עליהא מן אלמחבה ואלחמאיה להא ואלאסתיחאש ממא סואהא. 
ובחסב הד'א אלסבב איצ'א יעמי אלאנסאן ען אדראך אלחקאיק וימיל נחו מעתאדאתה כמא אעתרי אלג'מהור פי אלתג'סים ופי אמור כת'ירה אלאהיה כמא נבין כל ד'לך מן אג'ל אלאלף ואלתרביה עלי נצוץ אסתקר תעט'ימהא ואלתצדיק בהא תדל ט'ואהרהא עלי אלתג'סים ועלי כ'יאלאת לא צחה להא בל קילת עלי ג'ההֵ אלמת'ל ואללגז וכאן ד'לך לאסבאב סאד'כרהא. 
ולא תט'ן אן הד'א אלד'י קלנאה מן קצור אלעקל אלאנסאני וכונה לה חד יקף ענדה הו קול קיל בחסב אלשריעה בל הו אמר קד קאלתה אלפלאספה ואדרכתה חק אדראכה מן גיר מראעאהֵ מד'הב ולא ראי והו אמר צחיח לא ישך פיה אלא מן ג'הל מא קד תברהן מן אלאמור. 
והד'א אלפצל אנמא קדמנאה תוטיה למא יאתי בעדה:

Chapter 32

אעלם יא איהא אלנאט'ר פי מקאלתי אנה יעתרי פי אלאדראכאת אלעקליה מן חית' להא תעלק באלמאדה שי שביה במא יעתרי ללאדראכאת אלחסיה וד'לך אנך אד'א נט'רת בעינך אדרכת מא פי קוהֵ בצרך אן תדרכה פאן אסתכרהת עיניך וחדקת באלנט'ר ותכלפת אן תנט'ר עלי בעד עט'ים אטול ממא פי קותך אן תנט'ר בבעדה או תאמלת כ'טא דקיקא ג'דא או נקשא דקיקא ליס פי קותך אדראכה פאסתכרהת נט'רך עלי תחקיקה פליס יצ'עף בצרך ען ד'לך אלד'י לא תקדר עליה פקט בל ויצ'עף איצ'א ען מא פי קותך אן תדרכה ויכל נט'רך ולא תבצר מא כנת קאדרא עלי אדראכה קבל אלתחדיק ואלתכלף 
וכד'לך יג'ד כל נאט'ר פי עלם מא חאלה פי חאל אלתפכר פאנה אן אנעם פי אלתפכר ותכלף כל כ'אטרה יתבלד ולא יפהם חיניד' ולו מא שאנה אן יפהמה לאן חאל אלקוי אלבדניה כלהא פי הד'א אלמעני חאלה ואחדה. 
ושבה הד'א יג'רי לך פי אלאדראכאת אלעקליה וד'לך אנך אן וקפת ענד אלשבהה ולא תכ'דע נפסך באן תעתקד אלברהאן פי מא לם יתברהן ולא תבאדר ותדפע ותקטע באלתכד'יב לכל מא לם יתברהן נקיצ'ה ולא תרום אדראך מא לא תקדר עלי אדראכה פתכון קד חצלת עלי אלכמאל אלאנסאני ותכון פי דרג'הֵ ר' עקיבה ע"אס אלד'י נכנס בשלום ויצא בשלום ענד נט'רה פי הד'ה אלאמור אלאלאהיה. ואן רמת אדראכא פוק אדראכך או באדרת לתכד'יב אלאמור אלתי לם יתברהן נקיצ'הא או הי ממכנה ולו באבעד אמכאן לחקת באלישע אחר. ומא הו אן לא תכון כאמלא פקט בל תציר אנקץ כל נאקץ ויחדת' לך חיניד' תגליב אלכ'יאלאת ואלמיל נחו אלנקאיץ ואלרד'איל ואלשרור לאשתגאל אלעקל ואנטפא נורה כמא יחדת' פי אלבצר מן אלכ'יאלאת אלכאד'בה אנואע ענד צ'עף אלרוח אלבאצר פי אלמרצ'א ופי אלד'ין ילחון באלנט'ר ללאמור אלנירה או ללאמור אלדקיקה 
ופי הד'א אלמעני קיל דבש מצאת אכל דיך פן תשבענו והקאתו והכד'א ג'לבוה אלחכמים ז"ל מת'לא עלי אלישע אחר. ומא אעג'ב הד'א אלמת'ל לאנה שבה אלעלם באלאכל כמא קלנא וד'כר אלד' אלאטעמה והו אלעסל ואלעסל בטביעתה אד'א אכת'ר מנה הוע אלמעדה וקיא פכאנה יקול אן טביעהֵ הד'א אלאדראך מע ג'לאלתה ועט'מתה ומא פיה מן אלכמאל אן לם יוקף פיה ענד חדה ויסאר פיה בתחפט' אנעכס לנקץ מת'ל אכל אלעסל אלד'י אן אכל בקדר פקד אגתד'א ואסתלד' ואן זאד ד'הב אלג'מיע לם יקל פן תשבענו וקצת בו אלא קאל והקאתו. 
ואלי הד'א אלמעני איצ'א אשאר בקולה אכול דבש הרבות לא טוב וכו' ואליה אשאר בקולה ואל תתחכם יותר למה תשומם ואלי הד'א אשאר בקולה שמור רגלך כאשר תלך אל בית האלהים וכו' ואלי הד'א אשאר דוד בקולה לא הלכתי בגדולות ובנפלאות ממני ואלי הד'א אלמעני קצדוא בקולהם במופלא ממך אל תדרוש ובמכסה ממך אל תחקור במה שהרשית דרוש ואין לך עסק בנפלאות יריד אנך לא תג'יל עקלך אלא פי מא ימכן אלאנסאן אדראכה אמא אלאמר אלד'י ליס פי טביעהֵ אלאנסאן אדראכה פאלאשתגאל בה מוד' ג'דא כמא בינא. ואלי הד'א קצדוא בקולהם כל המסתכל בארבעה דברים וכו' ותממוא ד'לך אלקול בקולהם כל שלא חס על כבוד קונו אשארה אלי מא בינאה מן כון אלאנסאן לא יתהג'ם ללנט'ר באלכ'יאלאת אלפאסדה. ואד'א חדת'ת לה אלשבה או לם יתברהן לה אלאמר אלמטלוב לא ירפצ'ה ויטרחה ויבאדר לתכד'יבה בל יתת'בת ויחוס על כבוד קונו ויכף ויקף והד'א אמר קד באן. 
וליס אלמראד בהד'ה אלנצוץ אלתי קאלוהא אלאנביא ואלחכמים ז"ל סד באב אלנט'ר באלג'מלה ותעטיל אלעקל ען אדראך מא ימכן אדראכה כמא יט'ן אלג'אהלון ואלמתואנון אלד'ין יעג'בהם אן יג'עלוא נקצהם ובלההם כמאלא וחכמה וכמאל גירהם ועלמה נקצא וכ'רוג'א ען אלשרע שמים חשך לאור ואור לחשך בל אלגרץ' כלה אלאכ'באר באן לעקול אלבשר חד תקף ענדה. 
ולא תנתקד אלפאט'א קילת פי אלעקל פי הד'א אלפצל וגירה אד' אלגרץ' אלארשאד אלי אלמעני אלמקצוד לא תחקיק מאהיהֵ אלעקל ולתחריר ד'לך פצול אכ'רי:

Chapter 33

אעלם אן אלאבתדא בהד'א אלעלם מצ'ר ג'דא אעני אלעלם אלאלאהי וכד'לך תביין מעאני אלאמת'אל אלנבויה ואלתנביה עלי אלאסתעאראת אלמסתעמלה פי אלכ'טאבה אלתי כתב אלנבוה ממלוה מנהא. בל ינבגי אן ירבי אלאצגאר ויקר אלמקצרון עלי קדר אדראכהם פמן ראי כאמל אלד'הן מהיאא להד'ה אלדרג'ה אלעאליה דרג'הֵ אלנט'ר אלברהאני ואלאסתדלאלאת אלעקליה אלחקיקיה אנהץ' אולא אולא אלי אן יצל כמאלה אמא מן מנבה ינבהה או מן נפסה. 
אמא מתי אבתדא בהד'א אלעלם אלאלאהי פליס יחדת' תשויש פקט פי אלאעתקאדאת בל תעטיל מחץ' ומא מת'אל ד'לך ענדי אלא מת'ל מן יגד'י אלצבי אלרצ'יע בכ'בז אלחנטה ואללחם ושרב אלכ'מר פאנה יקתלה בלא שך ליס לאן הד'ה אגד'יהֵ סו וגיר טביעיה ללאנסאן בל לצ'עף אלמתנאול להא ען הצ'מהא חתי יחצל אלאסתנפאע בהא. כד'לך הד'ה אלארא אלצחיחה מא אכ'פית ואלגזת ותחיל כל עאלם פי תעלימהא בגיר תצריח בכל וג'ה מן אלתחיל מן אג'ל כונהא פיהא באטנהֵ סו או מן אג'ל כונהא האדה לקואעד אלשריעה כמא יט'ן אלג'האל אלד'ין זעמוא אנהם וצלוא דרג'הֵ אלנט'ר בל אכ'פית לקצור אלעקול פי אלאבתדא ען קבולהא ולוח בהא ליעלמהא אלכאמל ולד'לך תתסמי סודות וסתרי תורה כמא נבין 
והד'א הו אלסבב פי כון אלתורה דברה כלשון בני אדם עלי מא בינא וד'לך לכונהא מערצ'ה ליבתדי בהא ויתעלמהא אלצביאן ואלנסואן וכאפהֵ אלנאס וליס פי קדרתהם פהם אלאמור עלי חקיקתהא פלד'לך אקתצר בהם עלי אלתקליד פי כל ראי צחיח יות'ר תצדיקה ופי כל תצור עלי מא יסדד אלד'הן נחו וג'ודה לא עלי חקיקהֵ מאהיתה פאד'א כמל אלשכ'ץ ונמסרו לו סתרי תורה אמא מן גירה או מן נפסה אד'א נבהה בעצ'הא עלי בעץ' וצל דרג'ה יצדק בתלך אלארא אלצחיחה בטרק אלתצדיק אלחקיקיה אמא באלברהאן פי מא ימכן פיה ברהאן או באלחג'ג' אלקויה פי מא ימכן פיה ד'לך. וכד'לך יתצור תלך אלאמור אלתי כאנת לה כ'יאלאת ומת'אלאת בחקאיקהא ויפהם מאהיתהא 
וקד תכרר לך מראת פי אקאוילנא קולהם ולא במרכבה ביחיד אלא אם כן היה חכם ומבין מדעתו וחיניד' מוסרין לו ראשי פרקים. ולד'לך לא ינבגי אן יפאתח אחד פי הד'א אלבאב אלא בקדר אחתמאלה ובהד'ין אלשרטין אחדהמא כונה חכם אעני אנה חצלת לה אלעלום אלתי תתכ'ד' מנהא מקדמאת אלנט'ר ואלת'אני אן יכון פהמא פטנא ד'כי אלטבאיע ישער באלמעני באיסר תלויח והו מעני קולהם מבין מדעתו. 
וסאבין לך אלסבב פי מנע תעלים אלג'מהור בטרק אלנט'ר אלחקיקיה ואכ'ד'הם בתצור מאהיאת אלאמור עלי מא הי עליה וכון ד'לך אמרא לאזמא צ'רוריא אלא יכון אלא הכד'א פי פצל בעד הד'א פאקול:

Chapter 34

אלאסבאב אלמאנעה לאפתתאח אלתעלים באלאלאהיאת ואלתנביה עלי מא ינבגי אלתנביה עליה ותעריץ' ד'לך ללג'מהור כ'מסהֵ אסבאב. 
אלסבב אלאול צעובהֵ אלאמר פי נפסה ולטפה וגמוצ'ה קאל רחוק מה שהיה ועמוק עמוק מי ימצאנו וקיל והחכמה מאין תמצא ולא ינבגי אן יבתדי פי אלתעלים באלאצעב ואלאגמץ' פהמא ומן אלאמת'אל אלמשהורה פי מלתנא תשביה אלעלם באלמא ובינוא ע"אס פי הד'א אלמת'ל מעאני מן ג'מלתהא אן אלד'י ידרי יעום יכ'רג' ג'ואהר מן קער אלבחר ומן ג'הל אלעום גרק פלד'לך לא יתערץ' ללעום אלא מן ארתאץ' פי תעלמה. 
ואלסבב אלת'אני קצור אד'האן אלנאס כלהם פי אבתדאיהם וד'לך אן אלאנסאן לם יעט כמאלה אלאכ'יר אולא בל אלכמאל פיה באלקוה והו פי אבתדאיה עאדם ד'לך אלפעל ועיר פרא אדם יולד. ומא כל שכ'ץ לה אמר מא באלקוה ילזם צ'רורה אן יכ'רג' ד'לך אלי אלפעל בל קד יבקי עלי נקצה אמא למואנע או לקלהֵ ארתיאץ' במא יכ'רג' תלך אלקוה אלי אלפעל ובביאן קיל לא רבים יחכמו וקאלוא ז"ל ראיתי בני עליה והם מועטים. לאן אלמואנע ען אלכמאל כת'ירה ג'דא ואלשואגל ענה גזירה ומתי יחצל אלתהיו אלתאם ואלפרגה ללארתיאץ' חתי יכ'רג' מא פי ד'לך אלשכ'ץ באלקוה אלי אלפעל.
ואלסבב אלת'אלת' טול אלתוטיאת לאן ללאנסאן בטבעה תשוק לטלב אלגאיאת וכת'ירא מא ימל או ירפץ' אלתוטיאת ואעלם אנה לו חצלת גאיהֵ מא דון אלתוטיאת אלמתקדמה להא למא כאנת תלך תוטיאת בל כאנת תכון שואגל ופצ'ולא מחצ'א וכל אנסאן ולו אבלד אלנאס אד'א נבהתה כמא ינבה נאים ותקול לה אמא תשתאק אלאן למערפהֵ הד'ה אלסמאואת כם עדדהא וכיף שכלהא ומא פיהא ומא הי אלמלאיכה וכיף כ'לק אלעאלם באסרה ומא גאיתה בחסב תרתיבה בעצ'ה מן בעץ' ומא הי אלנפס וכיף חדות'הא פי אלבדן והל נפס אלאנסאן תפארק ואן כאן תפארק פכיף ובמא ד'א ואלי מא ד'א ומא אשבה הד'ה אלמבאחת' פהו יקול לך נעם בלא שך וישתאק למערפהֵ הד'ה אלאשיא עלי חקאיקהא שוקא טביעיא לכנה יריד סכון הד'א אלשוק וחצול מערפהֵ ג'מיע ד'לך בכלמה ואחדה או כלמתין תקולהא לה אלא אנך לו כלפתה אן יעטל שגלה ג'מעה מן אלזמאן אלי אן יפהם ג'מיע ד'לך למא פעל בל יקנע בכ'יאלאת כאד'בה תסכן נפסה אליהא ויכרה אן יקאל לה אן ת'ם שי יחתאג' אלי מקדמאת כת'ירה וטול מדה פי אלבחת'. 
ואנת תעלם אן הד'ה אלאמור מרתבטה בעצ'הא בבעץ' וד'לך אן ליס פי אלוג'וד גיר אללה תעאלי ומצנועאתה כלהא והי כל מא אשתמל עליה אלוג'וד מן דונה וליס ת'ם טריק לאדראכה אלא מן מצנועאתה והי אלדאלה עלי וג'ודה ועלי מא ינבגי אן יעתקד פיה אעני מא יוג'ב לה או יסלב ענה פילזם אד'א צ'רורה אעתבאר אלמוג'ודאת כלהא עלי מא הי עליה חתי נתכ'ד' מן כל פן ופן מקדמאת חקיקיה יקיניה תנפענא פי מבאחת'נא אלאלאהיה פכם מקדמה תוכ'ד' מן טביעהֵ אלאעדאד ומן כ'ואץ אלאשכאל אלהנדסיה נסתדל מנהא עלי אמור ננפיהא ענה תעאלי וידלנא נפיהא עלי ג'מלהֵ מעאני. אמא אמור אלהיאה אלפלכיה ואלעלם אלטביעי פמא ארי אלאמר פי ד'לך ישכל עליך אנהא אמור צ'רוריה פי אדראך נסבהֵ אלעאלם לתדביר אללה כיף הי עלי אלחקיקה לא בחסב אלכ'יאלאת. ות'ם אמור כת'ירה נט'ריה ואן לם תתכ'ד' מנהא מקדמאת להד'א אלעלם לכנהא תרוץ' אלד'הן ותחצל לה מלכהֵ אלאסתדלאל ומערפהֵ אלחק באלאמור אלד'אתיה לה ותזיל אלתשויש אלמוג'וד פי אכת'ר אד'האן אלנאט'רין מן אלתבאס אלאמור אלערצ'יה באלד'אתיה ומא יחדת' בסבב ד'לך מן פסאד אלארא מצ'אפא אלי תצור תלך אלאמור עלי מא הי עליה ואן לם תכן אצלא פי אלעלם אלאלאהי ולא תכ'לו איצ'א מן מנאפע אכ'רי פי אמור מוצלה לד'לך אלעלם פלא בד צ'רורה למן אראד אלכמאל אלאנסאני מן אלארתיאץ' אולא פי צנאעהֵ אלמנטק ת'ם פי אלריאצ'יאת עלי תרתיב ת'ם פי אלטביעיאת ובעד ד'לך פי אלאלאהיאת. 
וקד נג'ד כת'ירין תקף אד'האנהם ענד בעץ' הד'ה אלעלום וחתי אן לם תנב אד'האנהם קד יקטע בהם אלמות והם פי בעץ' אלתוטיאת. פלו כנא לא נעטי ראיא עלי ג'ההֵ אלתקליד בוג'ה ולא נרשד נחו שי במת'אל אלא נלזם באלתצור אלכאמל באלחדוד אלד'אתיה ובאלתצדיק פי מא יראד אלתצדיק בה באלברהאן וד'לך לא ימכן אלא בעד הד'ה אלתוטיאת אלטוילה לכאן ד'לך יכון דאעיא למות אלנאס כאפה והם לא יעלמון הל ת'ם אלאה ללעאלם או ליס ת'ם אלאה נאהיך אן יוג'ב לה חכם או תנפי ענה נקיצה וליס כאן יתכ'לץ קט מן הד'א אלהלאך אלא אחד מעיר ושנים ממשפחה. 
אמא אלאחאד והם השרידים אשר י"י קורא פלא יצח להם אלכמאל אלד'י הו אלגאיה אלא בעד אלתוטיאת וקד בין שלמה אן אלחאג'ה ללתוטיאת צ'רוריה ואנה לא ימכן אלוצול אלי אלחכמה אלחקיקיה אלא בעד אלארתיאץ' קאל אם קהה הברזל והוא לא פנים קלקל וחילים יגבר ויתרון הכשר חכמה וקאל שמע עצה וקבל מוסר למען תחכם באחריתך. 
והנא צ'רורה אכ'רי לתחציל אלתוטיאת וד'לך אן אלאנסאן תחדת' לה שכוך כת'ירה פי חאל אלטלב בסרעה ויפהם איצ'א אלאעתראצ'את בסרעה אעני נקץ' קול מא לאן ד'לך שבה אלהד פי אלבניאן אמא את'באת אלאקאויל וחל אלשכוך פלא יצח אלא במקדמאת כת'ירה תוכ'ד' מן תלך אלתוטיאת פיכון אלנאט'ר דון תוטיה כמן סעי ברג'ליה ליצל למוצ'ע מא פוקע פי טריקה פי ביר עמיק לא חילה ענדה ללכ'רוג' מנה אלי אן ימות פלו עדם אלסעי וסכן פי מוצ'עה לכאן אחרי בה. 
וקד אטנב שלמה פי משלי פי וצף חאלאת אלכסאלי ועג'זהם כל ד'לך מת'ל ללעג'ז ען טלב אלעלום וקאל פי שוק אלשאיק לחצול אלגאיאת ולא יסעי פי תחציל אלתוטיאת אלמוצלה לתלך אלגאיאת בל ישתאק פקט קאל תאות עצל תמיתנו כי מאנו ידיו לעשות כל היום התאוה תאוה וצדיק יתן ולא יחשך יקול אן אלסבב פי כון שוקה קאתלא לה לאנה לא יסעי ויעמל למא יסכן ד'לך אלשוק בל יכת'ר אלתמני לא גיר ויעלק אמאלה במא לא אלה ענדה לתחצילה פלו אצ'רב ען הד'א אלתשוק לכאן אסלם לה. ואתעבר אכ'ר אלמת'אל כמא אנה בין ען אולה פי קולה וצדיק יתן ולא יחשך וליס צדיק מקאבל עצל אלא בחסב מא בינאה לאנה יקול אן אלעאדל פי אלנאס אלד'י יעטי כל שי חקה יעטי זמאנה כלה ללטלב ולא ימנע מן זמאנה שיא למא סוי ד'לך כאנה יקול וצדיק יתן ימיו לחכמה ולא יחשך מהם נט'יר קולה אל תתן לנשים חילך. 
ואכת'ר אלעלמא אעני אלמשאהר באלעלם מבליון בהד'א אלמרץ' אעני טלב אלגאיאת ואלכלאם פיהא דון אלנט'ר פי תוטיאתהא ומנהם מן ינתהי בה אלג'הל או טלב אלריאסה אן יד'ם תלך אלתוטיאת אלתי הו מקצר ען אדראכהא או מתואן ען טלבהא וירום אט'הארא פי אנהא מצ'רה או גיר מפידה ואלחק ענד אלתאמל בין ואצ'ח.
ואלסבב אלראבע אלאסתעדאדאת אלטביעיה וד'לך אנה קד תבין בל תברהן אן אלפצ'איל אלכ'לקיה הי תוטיאת ללפצ'איל אלנטקיה ולא ימכן חצול נטקיאת חקיקיה אעני מעקולאת כאמלה אלא לרג'ל מרתאץ' אלאכ'לאק ג'דא ד'י הדו וסכון. ות'ם כ'לק כת'ירון קד חצל להם מן אול אלפטרה היאה מזאג'יה לא ימכן מעהא כמאל בוג'ה כמן הו באלטבע חאר אלקלב ג'דא קויא פאנה לא ינפך מן אלחרג' ולו ראץ' נפסה אעט'ם ריאצ'ה וכמן מזאג' אלאנת'יין מנה חאר רטב קויהֵ אלבניה ואועיהֵ אלמני כת'ירהֵ אלתוליד ללמני פאן הד'א יבעד אן יכון עפיפא ולו ראץ' נפסה גאיהֵ אלריאצ'ה. וכד'לך תג'ד מן אלנאס קומא ד'וי טיש ותהור וחרכאתהם קלקה ג'דא גיר מנתט'מה תדל עלי פסאד תרכיב וסו מזאג' לא ימכן אן יעבר ענה. פהאולא לא ירי פיהם כמאל אבדא ואלסעי מעהם פי הד'א אלפן ג'הל מחץ' מן אלד'י יסעי לאן הד'א אלעלם כמא עלמת מא הו עלם טב ולא עלם הנדסה ולא כל ואחד מהיא לה מן אלוג'וה אלתי קלנא פלא בד מן תקדים אלתוטיאת אלכ'לקיה חתי יציר אלאנסאן פי גאיהֵ אלאסתקאמה ואלכמאל כי תועבת י"י נלוז ואת ישרים סודו. ולד'לך יכרה תעלימה ללשבאב בל לא ימכנהם קבולה לגליאן טבאיעהם ואשתגאל אד'האנהם בשעלהֵ אלנשו חתי תכ'מד תלך אלשעלה אלמחירה ויחצל להם אלהדו ואלסכון ותכ'שע קלובהם ותכ'צ'ע מן ג'ההֵ אלמזאג' וחיניד' יסתנהצ'ון אנפסהם להד'ה אלדרג'ה והי אדראכה תעאלי אעני אלעלם אלאלאהי אלמכני ענה במעשה מרכבה קאל קרוב י"י לנשברי לב וקאל מרום וקדוש אשכון ואת דכא ושפל רוח וכו'. 
ולד'לך קאלוא פי אלתלמוד עלי קולהם מוסרים לו ראשי הפרקים קאלוא אין מוסרין ראשי הפרקים אלא לאב בית דין והוא שלבו דואג בקרבו ואלקצד בד'לך אלכ'שוע ואלכ'צ'וע ואלורע אלזאיד מצ'אפא אלי אלעלם. 
והנאך קיל אין מוסרין סתרי תורה אלא ליועץ וחכם חרשים ונבון לחש והד'ה אמור לא בד פיהא מן תהיו טביעי אלא תעלם אן מן אלנאס מן הו צ'עיף אלראי ג'דא ואן כאן אפהם אלנאס ומנהם מן לה ראי צאיב וחסן תדביר פי אלאמור אלסיאסיה והו אלד'י יסתמי יועץ לכנה לא יפהם מעקולא ולו קרב מן אלמעקולאת אלאול בל יכון אבלה ג'דא לא חילה פיה למה זה מחיר ביד כסיל לקנות חכמה ולב אין. ומן אלנאס אלפהם אלד'כי באלטבע אלקדיר עלי אכ'פי אלמעאני בעבארה וג'יזה מחכמה והו אלד'י יתסמי נבון לחש לכנה לם ישתגל ולא חצלת לה עלום. ואלד'י לה אלעלום אלחאצלה באלפעל הו אלד'י יסתמי חכם חרשים קאלוא כיון שמדבר נעשו הכל כחרשים. 
פתאמל כיף אשתרטוא בנץ כתאב כמאל אלשכ'ץ פי אלסיאסאת אלמדניה ופי אלעלום אלנט'ריה מע ד'כא טבע ופהם וחסן עבארה פי איצאל אלמעאני בתלויח וחיניד' מוסרין לו סתרי תורה. 
והנאך קיל אמר ליה ר' יוחנן לר' אלעזר תא לגמרך מעשה מרכבה אמר ליה אכתי לא קשאי יעני אני לם אשך' ואלי אלאן אג'ד גליאן אלטביעה וטיש אלצבא. פארי כיף אשתרטוא אלסן איצ'א מצ'אפא אלי תלך אלפצ'איל פכיף ימכן מע הד'א אלכ'וץ' פי ד'לך מע ג'מהור אלנאס כלהם טף ונשים. 
ואלסבב אלכ'אמס אלאשתגאל בצ'רוריהֵ אלאג'סאם אלתי הי אלכמאל אלאול ובכ'אצה אן אנצ'אף אליהא אלאשתגאל באלזוג'ה ואלאולאד ולא סימא אן אנצ'אף לד'לך טלב פצ'ול אלעיש אלחאצלה מלכה מתמכנה בחסב אלסיר ואלעאדאת אלסו פאנה ולו אלאנסאן אלכאמל כמא ד'כרנא אד'א כת'ר אשתגאלה בהד'ה אלאמור אלצ'רוריה פנאהיך אלגיר צ'רוריה ואשתד שוקה להא צ'עפת מנה אלתשוקאת אלנט'ריה ואנגמרת וצאר טלבה להא בפתור ותראך' וקלהֵ אהתמאם פלא ידרך מא פי קותה אן ידרך או ידרך אדראכא משושא מכ'תלטא מן אלאדראך ואלתקציר. 
פבחסב הד'ה אלאסבאב כלהא כאנת הד'ה אלאמור לאיקה באחאד כ'ואץ ג'דא לא באלג'מהור ולד'לך תכ'פי ען אלמבתדי וימנע מן אלתערץ' להא כמא ימנע אלטפל אלצגיר ען תנאול אלאגד'יה אלגליט'ה ורפע אלאת'קאל:

Chapter 35

לא תט'ן אן כל מא וטאנאה פי הד'ה אלפצול אלמתקדמה מן עט'ם אלאמר וכ'פאיה ובעד אדראכה וכונה מצ'נונא בה עלי אלג'מהור אן נפי אלתג'סים ונפי אלאנפעאלאת דאכ'ל פי ד'לך ליס אלאמר כד'לך בל כמא ינבגי אן ירבי אלצגאר ויעלן פי אלג'מהור עלי אן אללה עז וג'ל ואחד ולא ינבגי אן יעבד סואה כד'לך ינבגי אן יקלדוא באן אללה ליס בג'סם ולא שבה בינה ובין מכ'לוקאתה אצלא פי שי מן אלאשיא ולא וג'ודה שבה וג'ודהא ולא חיאתה שבה חיאהֵ אלחי מנהא ולא עלמה שבה עלם מן לה עלם מנהא. ואן ליס אלאכ'תלאף בינה ובינהא באלאכת'ר ואלאקל פקט בל בנוע אלוג'וד אעני אן יקרר ענד אלכל אן ליס עלמנא ועלמה או קדרתנא וקדרתה תכ'תלף באלאכת'ר ואלאקל ואלאשד ואלאצ'עף ומא אשבה ד'לך אד' אלקוי ואלצ'עיף מתשאבהאן באלנוע צ'רורה ויג'מעהמא חד מא ואחד וכד'לך כל נסבה אנמא תכון בין שיין תחת נוע ואחד קד תבין ד'לך איצ'א פי אלעלום אלטביעיה. בל כל מא ינסב אליה תעאלי מבאין לצפאתנא מן כל ג'הה חתי לא יג'מעהמא חד אצלא וכד'לך וג'ודה ווג'וד מא סואה אנמא יקאל עליהמא וג'וד באשתראך אלאסם כמא סאבין 
והד'א אלקדר יכפי אלצגאר ואלג'מהור פי אקראר אד'האנהם עלי אן ת'ם מוג'וד כאמל לא ג'סם ולא קוה פי ג'סם הו אלאלאה ולא ילחקה נחו מן אנחא אלנקץ ולד'לך ליס ילחקה אנפעאל אצלא. 
אמא אלכלאם פי אלצפאת וכיף תנפי ענה ומא מעני אלצפאת אלמנסובה לה וכד'לך אלכלאם פי כ'לקה מא כ'לק ופי צפהֵ תדבירה ללעאלם וכיף ענאיתה במא סואה ומעני משיתה ואדראכה ועלמה בכל מא יעלמה וכד'לך מעני אלנבוה וכיף מראתבהא ומא מעני אסמאיה אלמדלול בהא עלי ואחד ואן כאנת אסמא כת'ירה פאן הד'ה כלהא אמור גאמצ'ה והי סתרי תורה באלחקיקה והי אלסודות אלתי תד'כר דאימא פי כתב אלאנביא ופי כלאם אלחכמים ז"ל והד'ה הי אלאשיא אלתי לא ינבגי אלכלאם פיהא אלא בראשי הפרקים כמא ד'כרנא ומע אלשכ'ץ אלמוצוף איצ'א. 
אמא נפי אלתג'סים ורפע אלשבהיה ואלאנפעאלאת ענה פאמר ינבגי אלתצריח בה ותביינה לכל אחד בחסבה ותקלידה ללאצאגר ואלנסואן ואלבלה ואלנאקצי אלפטרה כמא יקלדון אנה ואחד ואנה קדים ואן לא יעבד סואה לאן לא תוחיד אלא ברפע אלג'סמאניה אד' אלג'סם ליס בואחד בל מרכב מן מאדה וצורה את'נין באלחד והו איצ'א מנקסם קאבל אלתג'זיה פאד'א קבלוא ד'לך ואלפוה ורבוא עליה וכברוא ותחירוא פי נצוץ אלכתב אלנבויה בין להם מענאהא ואנהצ'וא לתאוילהא ונבהוא עלי אשתראך אלאסמא ואסתעאראתהא אלתי צ'מנתהא הד'ה אלמקאלה חתי יסלם להם צחהֵ אלאעתקאד פי וחדאניהֵ אללה ופי תצדיק אלכתב אלנבויה. 
ומן נבא ד'הנה ען פהם תאויל אלנצוץ ופהם אלאתפאק פי אלאסם מע אלאכ'תלאף פי אלמעני קיל לה הד'א אלנץ יפהם תאוילה אהל אלעלם לכנך אנת תעלם אן אללה עז וג'ל ליס בג'סם ולא ינפעל לאן אלאנפעאל תגיר והו תעאלי לא ילחקה תגיר ולא ישבה שיא מן כל מא סואה ולא יג'מעה מע שי מנהא חד מן אלחדוד אצלא ואן הד'א אלכלאם אלנבוי חק ולה תאויל. ויוקף מעה ענד הד'א אלקדר ולא ינבגי אן יקר אחד עלי אעתקאד תג'סים או עלי אעתקאד לאחק מן לואחק אלאג'סאם אלא מא יקר עלי אעתקאד עדם אלאלאה או אלשרך בה או עבאדהֵ מן דונה:

Chapter 36

סאבין לך ענד כלאמי פי אלצפאת עלי אי ג'הה קיל אן אללה ירצ'יה אלאמר אלכד'א או יסכ'טה ויגצ'בה אלד'י בד'לך אלמעני יקאל פי אשכ'אץ מן אלנאס אן אללה רצ'י ענהם או גצ'ב עליהם או סכ'ט וליס הד'א אלמעני הו גרץ' הד'א אלפצל בל גרצ'ה מא אקול פיה. 
אעלם אנך אד'א תאמלת ג'מיע אלתורה וג'מיע כתב אלאנביא לא תג'ד לשון חרון אף ולא לשון כעס ולא לשון קנאה אלא פי עבודה זרה כ'אצה ולא תג'ד יסמי אויב י"י או צר או שונא אלא עובד עבודה זרה כ'אצה קאל ועבדתם אלהים אחרים וכו' וחרה אף י"י בכם פן יחרה אף י"י להכעיסו במעשה ידיכם הם קנאוני בלא אל כעסוני בהבליהם וכו' כי אל קנא וכו' מדוע הכעיסוני בפסיליהם מכעס בניו ובנותיו כי אש קדחה באפי נוקם הוא לצריו ומשלם הוא לאויביו ומשלם לשנאיו עד הורישו את אויביו אשר שנא י"י אלהיך כי כל תועבת י"י אשר שנא והד'א אכת'ר מן אן יחצי. לכנה אד'א אסתקפיתה פי ג'מיע אלכתב וג'דתה. 
ואנמא ג'את אלכתב אלנבויה בהד'א אלתאכיד אלעט'ים לכון הד'א ראיא באטלא תעלק בה תעאלי אעני עבאדהֵ עבודה זרה וליס עדול אלד'י אעתקד אן זידא קאים פי אלוקת אלד'י כאן פיה קאעדא ען אלחק כעדול מן אעתקד אן אלנאר תחת אלהוא או אלמא תחת אלארץ' או אן אלארץ' בסיטה ונחו ד'לך. ומא עדול הד'א אלת'אני ען אלחק כעדול מן אעתקד אן אלשמס מן אלנאר או אן אלפלך נצף כרה ונחו ד'לך. ולא עדול הד'א אלת'אלת' ען אלחק כעדול מן אעתקד אן אלמלאיכה יאכלון וישרבון ונחו ד'לך. ולא עדול הד'א אלראבע ען אלחק כעדול מן אעתקד וג'וב עבאדהֵ שי גיר אללה. פאנה כלמא כאן אלג'הל ואלכפר מתעלקא באמר עט'ים אעני במן לה מרתבה מתמכנה פי אלוג'וד כאן אעט'ם מן תעלקה במן לה מרתבה דון ד'לך. ואעני באלכפר אעתקאד אלשי עלי כ'לאף מא הו עליה ואעני באלג'הל ג'הל מא ימכן מערפתה. פליס ג'הל מן ג'הל מסאחהֵ מכ'רוט אלאסטואנה או ג'הל כריהֵ אלשמס כג'הל מן ג'הל הל אלאלאה מוג'וד או ליס ללעאלם אלאה. ולא כפר מן ט'ן אן מכ'רוט אלאסטואנה נצפהא או אן אלשמס דאירה ככפר מן ט'ן אן אלאלאה אכת'ר מן ואחד. 
ואנת תעלם אן כל מן עבד עבודה זרה פלם יעבדהא עלי אן לא אלאה סואהא ולא תכ'יל אנסאן יומא קט מן אלמאצ'ין ולא יתכ'יל מן אלאתין אן אלצורה אלתי יעמלהא מן אלמסבוכאת או מן אלחג'ארה ואלכ'שב תלך אלצורה כ'לקת אלסמאואת ואלארץ' והי תדברהא בל אנמא עבדת עלי ג'ההֵ אנהא מת'אל לשי הו ואסטה ביננא ובין אללה כמא בין וקאל מי לא יראך מלך הגוים וכו' וקאל ובכל מקום מקטר מגש לשמי וכו' ישיר עלי אלסבב אלאול ענדהם וקד בינא ד'לך פי תאליפנא אלכביר והד'א ממא לא ינאזע פיה אחד מן אהל שריעתנא. 
לכנהם מע כון אולאיך אלכאפרין מעתקדין וג'וד אלאלאה אד' ותעלק כפרהם בחק הו לה תעאלי פקט אעני אלעבאדה ואלתעט'ים כמא קאל ועבדתם את י"י וכו' כי ית'בת וג'ודה פי אעתקאד אלג'מהור וט'נוא הד'א אלחק למן סואה פכאן ד'לך דאעיא לעדם וג'ודה תעאלי מן אעתקאד אלג'מהור אד' לא ידרך אלג'מהור אלא אפעאל אלעבאדאת לא מעאניהא ולא חקיקהֵ אלמעבוד בהא פכאן ד'לך מוג'בא לאסתחקאקהם אלהלאך כמא ג'א אלנץ לא תחיה כל נשמה ובין אלעלה והי אזאלהֵ הד'א אלראי אלבאטל לאן לא יפסד בה אלגיר כמא קאל למען אשר לא ילמדו אתכם לעשות וכו' וסמאהם אויבים ושונאים וצרים וקאל אן פאעל ד'לך מקנא ומכעיס ומעלה חמה 
פכיף יכון חאל מן תעלק כפרה בד'אתה תעאלי ואעתקאדה עלי כ'לאף מא הו עליה אעני לא יעתקד וג'ודה או יעתקדה את'נין או יעתקדה ג'סמא או יעתקדה ד'א אנפעאלאת או ינסב לה אי נקץ כאן פאן הד'א בלא שך אשד מן עובד עבודה זרה עלי אנהא ואסטה או מטיבה או מרעה בזעמה. 
פאעלם יא הד'א אנך מתי אעתקדת תג'סימא או חאלה מן חאלאת אלג'סם פאנך מקנא ומכעיס וקודח אש חמה ושונא ואויב וצר אשד מן עובד עבודה זרה בכת'יר. ואן כ'טר בבאלך אן מעתקד אלתג'סים מעד'ור לכונה רבי עליה או לג'הלה וקצור אדראכה פכד'לך ינבגי לך אן תעתקד פי עובד עבודה זרה לאנה מא יעבד אלא לג'הל או לתרביה מנהג אבותיהם בידיהם. ואן קלת אן ט'אהר אלנץ ילקיהם פי הד'ה אלשבהה כד'לך פלתעלם אן עובד עבודה זרה אנמא דעאה לעבאדתהא כ'יאלאת ותצוראת נאקצה. פלא עד'ר למן לא יקלד אלמחקקין אלנאט'רין אן כאן מקצרא ען אלנט'ר פאני לא אכפר מן לא יברהן עלי נפי אלג'סמאניה בל אכפר מן לא יתעקד נפיהא ולא סימא בוג'וד שרח אנקלוס ושרח יונתן בן עזיאל עליהמא אלסלאם אלד'ין יבעדאן ען אלתג'סים כל אלאבעאד. והד'א כאן גרץ' אלפצל:

Chapter 37

פנים אסם משתרך ואכת'ר אשתראכה הו עלי ג'ההֵ אלאסתעארה. הו אסם אלוג'ה מן כל חיואן ונהפכו כל פנים לירקון מדוע פניכם רעים והד'א כת'יר. 
והו אסם אלגצ'ב ופניה לא היו לה עוד. ובחסב הד'א אלמעני אסתעמל כת'ירא פי מעני גצ'ב אללה וסכ'טה פני י"י חלקם פני י"י בעושי רע פני ילכו והניחותי לך ושמתי אני את פני באיש ההוא ובמשפחתו והד'א כת'יר. 
והו איצ'א אסם חצ'רהֵ אלשכ'ץ ומקאמה על פני כל אחיו נפל ועל פני כל העם אכבד מענאה במחצ'רהם אם לא על פניך יברכך בחצ'רתך ובוג'ודך. ובחסב הד'א אלמעני קיל ודבר י"י אל משה פנים אל פנים יעני חצ'רה בחצ'רה דון ואסטה כמא קיל לכה נתראה פנים וכמא קאל פנים בפנים דבר י"י עמכם ובין פי מוצ'ע אכ'ר וקאל קול דברים אתם שומעים ותמונה אינכם רואים זולתי קול וכני ען ד'לך פנים בפנים כד'לך קולה ודבר י"י אל משה פנים אל פנים כנאיה ען קולה פי צורהֵ אלכ'טאב וישמע את הקול מדבר אליו. פקד תבין לך אן סמאע אלקול דון ואסטהֵ מלאך יכני ענה פנים בפנים. ומן הד'א אלמעני ופני לא יראו חקיקהֵ וג'ודי עלי מא הי עליה לא תדרך. 
ופנים איצ'א הו ט'רף מכאן אלמקול ענה פי אלערביה אמאמך או בין ידיך וכת'ירא מא אסתעמל בחסב הד'א אלמעני פי אללה תע' לפני י"י ובחסב הד'א אלמעני איצ'א הו ופני לא יראו פי תאויל אנקלוס קאל ודקדמי לא יתחזון ישיר אן ת'ם מכ'לוקאת איצ'א עט'ימה לא ימכן אלאנסאן אדראכהא עלי מא הי עליה והי אלעקול אלמפארקה ונסבת ללה אנהא אמאמה ובין ידיה דאימא לשדהֵ אלענאיה בהא דאימא ואמא אלשי אלמדרך ענדה אעני ענד אנקלוס עלי אלחקיקה פהי אלאמור אלתי הי דון הד'ה פי מרתבהֵ אלוג'וד אעני ד'את אלמאדה ואלצורה וענהא קאל ותחזי ית דבתראי יעני אלמוג'ודאת אלתי כאני מערץ' ענהא ומסתדברהא עלי ג'ההֵ אלתמת'יל לבעדהא ען וג'ודה תעאלי וסתסמע תאוילי פי מא טלב משה רבנו ע"אס. 
ופנים איצ'א ט'רף זמאן במעני קבל או קדים לפנים בישראל לפנים הארץ יסדת. 
ופנים איצ'א אסם אלרעאיה ואלענאיה לא תשא פני דל ונשוא פנים אשר לא ישא פנים והד'א כת'יר. ובחסב הד'א אלמעני איצ'א קיל ישא י"י פניו אליך וישם לך שלום יעני אצחאב אלענאיה בנא:

Chapter 38

אחור אסם משתרך הו אסם אלט'הר אחורי המשכן ותצא החנית מאחריו. וקד יכון ט'רף זמאן במעני בעד ואחריו לא קם כמוהו אחר הדברים האלה והד'א כת'יר.
ויכון במעני אלתבע ואקתפא אלאת'ר פי אלסיר בסירהֵ שכ'ץ מא אחרי י"י אלהיכם תלכו אחרי י"י ילכו יעני תבע טאעתה ואקתפא את'ר אפעאלה ואלסיר בסירתה הלך אחרי צו. ובחסב הד'א אלמעני קיל וראית את אחורי תדרך מא תבעני ותשבה בי ולזם ען אראדתי אי מכ'לוקאתי כלהא כמא סאבין פי בעץ' פצול הד'ה אלמקאלה:

Chapter 39

לב אסם משתרך. הו אסם אלקלב אעני אלעצ'ו אלד'י פיה מבדא חיאהֵ כל ד'י קלב ויתקעם בלב אבשלום. 
ולמא כאן הד'א אלעצ'ו פי וסט אלבדן אסתעיר לוסט כל שי עד לב השמים לבת אש. 
והו אסם אלפכרה איצ'א לא לבי הלך יעני כנת חאצ'רא בפכרתי ענד מא ג'רי כד'א וכד'א. ומן הד'א אלמעני ולא תתורו אחרי לבבכם יעני תבע אפכארכם. אשר לבבו פונה היום פכרתה זאילה. 
והו אסם אלראי כל שארית ישראל לב אחד להמליך את דוד אי עלי ראי ואחד וכד'לך קולה ואוילים בחסר לב ימותו יריד בנקץ אלראי וכד'לך קולה לא יחרף לבבי מימי מענאה לם ינחרף ראיי ולא זאל ען הד'א אלאמר לאן אול אלכלאם בצדקתי החזקתי ולא ארפה לא יחרף לבבי מימי. ומן מעני יחרף ענדי קולה שפחה נחרפת לאיש מג'אנס ללערבי יעני מנחרפה. אי זאילה ען מלכיהֵ אלרק למלכיהֵ אלזוג'יה. 
והו אסם אלאראדה ונתתי לכם רועים כלבי היש את לבבך ישר כאשר לבבי אי אראדתך פי אלאסתקאמה כאראדתי. וקד יסתעאר ללה בחסב הד'א אלמעני כאשר בלבבי ובנפשי יעשה מענאה יפעל בחסב אראדתי והיו עיני ולבי שם כל הימים ענאיתי ואראדתי. 
והו אסם אלעקל ואיש נבוב ילבב יעקל וכד'לך לב חכם לימינו עקלה פי אלאמור אלכאמלה והד'א כת'יר. ובחסב הד'א אלמעני אסתעיר ללה פי כל מוצ'ע אעני עלי אנה דאל עלי אלעקל אלא אלשאד' פאנה קד ידל בה עלי אלאראדה כל מוצ'ע בחסבה. וכד'לך והשבות אל לבבך ולא ישיב אל לבו וכל מה שאבהה כלה אעתבאר עקל כמא קאל ולא נתן י"י לכם לב לדעת מת'ל אתה הראת לדעת. 
ואמא קולה ואהבת את י"י אלהיך בכל לבבך פאן שרחה ענדי בג'מיע קוי קלבך אעני קוי אלבדן כלהא לאן מבדא אלג'מיע מן אלקלב ואלגרץ' אנך תג'על גאיהֵ אפעאלך כלהא אדראכה כמא בינא פי שרח אלמשנה ופי משנה תורה:

Chapter 40

רוח אסם משתרך. הו אסם אלהוא אעני אלרכן מן ארבעהֵ אלארכאן ורוח אלהים מרחפת. 
והו איצ'א אסם אלריח אלהאבה ורוח הקדים נשא את הארבה רוח ים והד'א כת'יר. 
והו איצ'א אסם אלרוח אלחיואני רוח הולך ולא ישוב אשר בו רוח חיים. 
והו איצ'א אסם אלשי אלד'י יבקי מן אלאנסאן בעד אלמות אלד'י לא ילחקה אלפסאד והרוח תשוב אל האלהים אשר נתנה. 
והו איצ'א אסם אלפיץ' אלעקלי אלאלאהי אלד'י יפיץ' עלי אלנביין פיתנבאון בה כמא נבין לך ענד כלאמנא פי אלנבוה במא יליק אן יד'כר פי הד'ה אלמקאלה ואצלתי מן הרוח אשר עליך ושמתי עליהם ויהי כנוח עליהם הרוח רוח י"י דבר בי והד'א כת'יר. 
והו איצ'א אסם אלגרץ' ואלאראדה כל רוחו יוציא כסיל גרצ'ה ואראדתה. ומת'לה ונבקה רוח מצרים בקרבו ועצתו אבלע יקול תתשתת אגראצ'ה ותדבירה יכ'פי. ומת'לה מי תכן את רוח י"י ואיש עצתו יודיענו יקול מן הו אלד'י יעלם אנתט'אם אראדתה או ידרך תדבירה ללוג'וד כיף הו פיעלמנא בה כמא סנבין פי פצול תאתי פי אלתדביר. 
פכל רוח מנסובה ללה פהי בחסב אלמעני אלכ'אמס ובעצ'הא בחסב אלמעני אלאכ'יר אלד'י הו אלאראדה כמא בינא ישרח פי כל מוצ'ע בחסב מא ידל עליה ד'לך אלכלאם:

Chapter 41

נפש אסם משתרך. הו אסם אלנפס אלחיואניה אלעאמה לכל חסאס אשר בו נפש חיה. והו איצ'א אסם אלדם לא תאכל הנפש עם הבשר. והו איצ'א אסם אלנפס אלנאטקה אעני צורהֵ אלאנסאן חי י"י אשר עשה לנו את הנפש הזאת. והו אסם אלשי אלבאקי מן אלאנסאן בעד אלמות והיתה נפש אדני צרורה בצרור החיים. והו אסם אלאראדה לאסר שריו בנפשו יעני באראדתה ומת'לה ואל תתנהו בנפש איביו יעני לא תסלמה לאראדתהם. ומת'לה ענדי אם יש את נפשכם לקבר את מתי יעני אן כאן הד'א מן גרצ'כם ובאראדתכם. ומת'לה אם יעמד משה ושמואל לפני אין נפשי אל העם הזה מענאה לא אראדה לי פיהם אי לא אריד בקאהם. וכל ד'כר נפש ג'א מנסובא אליה תעאלי הו במעני אלאראדה כמא תקדם לנא פי קולה כאשר בלבבי ובנפשי יעשה מענאה באראדתי ובגרצ'י. 
פבחסב הד'א אלמעני יכון שרח ותקצר נפשו בעמל ישראל וכפת אראדתה ען אשקא ישראל והד'א אלפסוק לם יתרג'מה יונתן בן עזיאל בוג'ה לאנה אכ'ד'ה בחסב אלמעני אלאול וג'אה מן ד'לך אנפעאל פאמתנע מן שרחה אמא אד'א אכ'ד' מן הד'א אלמעני אלאכ'יר פיכון אלשרח בינא ג'דא לאנה תקדם אלקול אן ענאיתה תעאלי תכ'לת ענהם חתי הלכוא ואסתגאת'וא ולם יגת'הם פלמא בלאגוא פי אלתובה ועט'ם ד'להם ואסתולי אלעדו עליהם רחמהם וכפת אראדתה ען אסתמראר שקאיהם וד'להם פאעלמה אנה גריב ותכון אלבא פי קולה בעמל ישראל מכאן מן וכאנה מן עמל ישראל וקד עדוא מן ד'לך אהל אללגה כת'ירא והנותר בבשר ובלחם נשאר בשנים בגר ובאזרח הארץ והו כת'יר:

Chapter 42

חי אסם אלנאמי אלחסאס כל רמש אשר הוא חי. והו אסם אלברו מן אלמרץ' אלשדיד ג'דא ויחי מחליו במחנה עד חיותם וכד'לך בשר חי 
וכד'לך מות אסם אלמות. ואסם אלמרץ' אלשדיד וימת לבו בקרבו והוא היה לאבן יעני שדהֵ מרצ'ה. ולד'לך בין פי בן הצרפית ויהי חליו חזק מאד עד אשר לא נותרה בו נשמה לאנה לו קאל וימת לכאן יחתמל אן יכון מרצ'א שדידא קארב אלמות מת'ל נבל ענד סמאעה אלכ'בר 
וקד קאל בעץ' אלאנדלסיין אנה תעטל נפסה חתי לם ידרך לה נפס אצלא כמא יעתרי בעץ' אלמסכותין ופי אכ'תנאק אלרחם חתי לא יעלם הל הו מית או חי וידום הד'א אלשך אליום ואליומין. 
וקד כת'ר איצ'א אסתעמאל הד'א אלאסם פי מעני אקתנא אלעלם ויהיו חיים לנפשך כי מוצאי מצא חיים כי חיים הם למוצאיהם והד'א כת'יר. ובחסב הד'א סמי אלארא אלצחיחה חיים ואלארא אלפאסדה מות קאל תעאלי ראה נתתי לפניך היום את החיים ואת הטוב וכו' פקד צרח באן אלטוב הו חיים ואלרע הו מות ובינהמא. והכד'א אתאול פי קולה תעאלי למען תחיון נחו מא ג'א אלתפסיר אלמרוי פי קולה למען ייטב לך וכו'. ולשהרהֵ הד'ה אלאסתעארה פי אללגה קאלוא צדיקים אפילו במיתתם קרואים חיים ורשעים אפילו בחייהם קרואים מתים. פאעלם הד'א:

Chapter 43

כנף אסם משתרך ואכת'ר אשתראכה מן ג'ההֵ אלאסתעארה. וצ'עה אלאול לג'נאח אלחיואן אלטאיר כל צפור כנף אשר תעוף בשמים.
ת'ם אסתעיר לאטראף אלת'יאב וזואיאהא על ארבע כנפות כסותך.
ת'ם אסתעיר לאקאצי אלמעמור מן אלארץ' ואטראפהא אלבעידה מן מואצ'ענא לאחוז בכנפות הארץ מכנף הארץ זמירות שמענו. 
וקאל אבן ג'נאח אנה איצ'א יג'י במעני אלסתרה מג'אנסא ללערבי אלד'י יקול כנפת אלשי במעני סתרתה וקאל פי שרח ולא יכנף עוד מוריך ולא ינסתר ענך מנירך ולא ינחג'ב והד'א תפסיר חסן. ומנה ענדי ולא יגלה כנף אביו לא יכשף סתר אביה וכד'לך ופרשת כנפיך על אמתך שרחה ענדי אבסט סתרך עלי ג'אריתך. 
ובחסב הד'א אלמעני ענדי אסתעיר כנף ללכ'אלק תעאלי וכד'לך ללמלאיכה אד' אלמלאיכה ליסוא בד'וי אג'סאם פי ראינא כמא סאבין פקולה אשר באת לחסות תחת כנפיו שרחה אלתי ג'ית לתסתכני תחת סתרה. וכד'לך כל כנף ג'א פי אלמלאיכה מענאה אלסתר אלא תתאמל קולה בשתים יכסה פניו ובשתים יכסה רגליו אן סבב וג'ודה אעני אלמלאך מסתור כ'פי ג'דא והו פניו וכד'לך אלאשיא אלתי הו סבבהא אעני אלמלאך אלתי הי רגליו כמא בינא פי אשתראך רגל הי איצ'א כ'פיה לאן אפעאל אלעקול כ'פיה לא יתבין את'רהא אלא בעד ארתיאץ' וד'לך בסבבין מן ג'התהא ומן ג'התנא אעני צ'עף אדראכנא וצעובהֵ אדראך אלמפארק מן חית' חקיקתה. ואמא קולה ובשתים יעופף פסאבין פי פצל מפרד לאי מעני נסבת חרכהֵ אלטיראן ללמלאיכה:

Chapter 44

עין אסם משתרך. הו אסם עין אלמא על עין המים במדבר. והו אסם אלעין אלבאצרה עין תחת עין. והו אסם אלענאיה קאל ען ירמיה קחנו ועיניך שים עליו מענאה אג'על ענאיתך בה. ובחסב הד'ה אלאסתעארה קיל פי חק אללה פי כל מוצ'ע והיו עיני ולבי שם כל הימים ענאיתי וגרצ'י כמא קדמנא תמיד עיני י"י אלהיך בה ענאיתה בהא עיני י"י המה משוטטות ענאיתה משתמלה בכל מא פי אלארץ' איצ'א כמא יד'כר פי פצול תאתי פי אלענאיה. 
אמא אד'א אקתרן באלעינין לפט' ראיה או חזיה מת'ל פקח עיניך וראה עיניו יחזו פמעני ד'לך כלה אלאדראך אלעקלי לא אדראך חסי אד' כל אחסאס אנפעאל ותאת'ר כמא עלמת והו תעאלי פאעל לא מנפעל כמא סאבין:

Chapter 45

שמע לפט' משתרך יכון במעני אלסמע ויכון במעני אלקבול. אמא במעני אלסמע לא ישמע על פיך והקול נשמע בית פרעה והד'א כת'יר. 
ומת'לה פי אלכת'רה איצ'א שמע במעני אלקבול ולא שמעו אל משה אם ישמעו ויעבדו ולכם הנשמע ולא ישמע את דבריך. 
ויכון במעני אלעלם ואלמערפה גוי אשר לא תשמע לשונו שרחה לא תעלם כלאמה. 
פכל לפט' שמיעה ג'את פי חק אללה אן כאן ט'אהר אלנץ אנה מן אלמעני אלאול פהי עבארה ען אלאדראך והו מן אלמעני אלת'אלת' וישמע י"י בשמעו את תלונותיכם כל הד'א אדראך עלם. ואן כאן ט'אהר אלנץ אנה מן אלמעני אלת'אני פהי עבארה ען כונה תעאלי אג'אב דעא אלדאעי או לם יג'ב דעאה שמוע אשמע צעקתו ושמעתי כי חנון אני הטה י"י אזנך ושמע ולא שמע י"י בקולכם ולא האזין אליכם גם כי תרבו תפלה אינני שומע כי אינני שומע אותך והד'א כת'יר. 
וסיאתיך פי הד'ה אלאסתעאראת ואלתשביהאת מא ישפי גלילך ויוצ'ח שכך ויתבין לך מענאהא כלהא חתי לא יבקי אשכאל פי שי מנהא:

Chapter 46

קד ד'כרנא פי בעץ' פצול הד'ה אלמקאלה אן פרקא עט'ימא בין אלארשאד לוג'וד אלשי ובין תחקיק מאהיתה וג'והרה וד'לך אן אלארשאד לוג'וד אלשי יכון ולו באעראצ'ה ולו באפעאלה ולו בנסב בעידה ג'דא ענה בינה ובין גירה. 
מת'אל ד'לך אנך לו ארדת אן תערף סלטאן אקלים מא לאחד אהל בלאדה אלד'י לא יערפה פקד יכון תעריפך לה ותנביהך עלי וג'ודה בטרק כת'ירה מנהא אן תקול הו אלשכ'ץ אלטויל אלאביץ' אללון אלאשיב פקד ערפתה באעראצ'ה. וקד תקול הו אלד'י תרי חולה ג'מאעה כבירה מן אלנאס רכאב ומשאה וסיוף מסלולה חולה וראיאת מרפועה עלי ראסה ואבואק תצ'רב אמאמה או הו אלד'י יסכן אלקצר אלד'י פי אלבלד אלפלאני מן הד'א אלאקלים או הו אלד'י אמר בבניאן הד'א אלסור או בעמל הד'א אלג'סר ונחו ד'לך מן אפעאלה ונסבה לגירה. וקד תדל עלי וג'ודה בחאלאת הי אכ'פי מן הד'ה מת'ל אן יסאלך סאיל הל להד'ה אלבלאד סלטאן פתקול לה נעם בלא שך ומא אלדליל עלי ד'לך תקול לה כון הד'א אלצירפי כמא תראה רג'לא צ'עיפא צגיר אלג'סם אמאמה הד'ה אלג'מלה אלכבירה מן אלדנאניר והד'א אלשכ'ץ אלאכ'ר אלעט'ים אלג'ת'ה אלקוי אלפקיר ואקף אמאמה יסאלה אן יתצדק אליה בכ'רובה ולם יפעל בל אנתהרה ודפעה ען נפסה באלקול ולולא כ'וף אלסלטאן לבאדר בקתלה או בדפעה ואכ'ד' מא בידה מן אלמאל פהד'א דליל עלי כון הד'ה אלמדינה ד'את מלך. פתכון קד דללת עלי וג'ודה באנתט'אם אחואל אלמדינה אלד'י סבבה כ'וף אלסלטאן ותוקע עד'אבה. וליס פי שי מן כל מא מת'לנא בה מא ידל עלי ד'את אלסלטאן וחקיקהֵ ג'והרה מן חית' הו סלטאן. 
כד'לך אעתרי פי תעריף אללה עז וג'ל ללג'מהור פי ג'מיע כתב אלאנביא ופי אלתורה איצ'א למא דעת אלצ'רורה לארשאדהם אג'מעין לוג'ודה תעאלי ואן לה אלכמאלאת כלהא אעני אנה ליס מוג'ודא פקט כמא אלארץ' מוג'ודה ואלסמא מוג'ודה בל מוג'ודא חיא עאלמא קאדרא פאעלא וסאיר מא ינבגי אן יעתקד פי וג'ודה וסיבין ד'לך פארשדת אלאד'האן לאנה מוג'וד בתכ'יל אלג'סמאניה ולאנה חי בתכ'יל אלחרכה אד' לא ירי אלג'מהור שיא מתמכן אלוג'וד צחיחא לא ריב פיה אלא אלג'סם וכל מא ליס בג'סם לכנה פי ג'סם פהו מוג'וד לכנה אנקץ וג'וד מן אלג'סם לאפתקארה פי וג'ודה אלי ג'סם אמא מא ליס בג'סם ולא פי ג'סם פליס הו שיא מוג'ודא בוג'ה פי באדי תצור אלאנסאן ובכ'אצה ענד אלתכ'יל. וכד'לך לא יתצור אלג'מהור מן מעני אלחיאה גיר אלחרכה ומא ליס במתחרך חרכה אראדיה מכאניה פליס הו חיא ואן כאנת אלחרכה ליסת מן ג'והר אלחי בל ערצ'א לאזמא לה 
וכד'לך אלאדראך אלמתעארף ענדנא הו באלחואס אעני אלסמע ואלבצר. וכד'לך לא נעלם ולא נתצור אנתקאל אלמעני מן נפס שכ'ץ מנא לנפס שכ'ץ אכ'ר אלא בכלאם והו אלצות אלד'י תקטעה אלשפה ואללסאן וסאיר אלאת אלכלאם פלמא ארשדת אד'האננא איצ'א נחו כונה תעאלי מדרכא ואן תצל מעאני מנה ללאנביא ליוצלוהא אלינא וצף לנא באנה יסמע ויבצר מענאה אנה ידרך הד'ה אלאשיא אלמראיה אלמסמועה ויעלמהא. ווצף לנא באנה יתכלם מענאה אנה תצל מעאני מנה תעאלי ללאנביא והד'א הו מעני אלנבוה וסיבין ד'לך אגיא ביאן. ולמא לא נעקל מן איג'אדנא גירנא אלא באן נפעלה במבאשרה וצף אנה פאעל. וכד'לך איצ'א למא לם ידרך אלג'מהור שיא חיא אלא ד'א נפס וצף לנא איצ'א באנה ד'ו נפס ואן כאן אסם אלנפס משתרכא כמא תבין אלמעני אנה חי. 
ולמא לא תדרך הד'ה אלאפעאל כלהא פינא אלא באלאת ג'סמאניה אסתעירת לה תלך אלאלאת כלהא אלתי בהא תכון אלחרכה אלמכאניה אעני אלרג'לין וכפופהא ואלאלאת אלתי יכון בהא אלסמע ואלבצר ואלשם והי אלאד'ן ואלעין ואלאנף ואלאלאת אלתי בהא יכון אלכלאם ומאדהֵ אלכלאם והי אלפם ואללסאן ואלצות ואלאלאת אלתי בהא יפעל אלפאעל מנא מא יפעלה והי אלידין ואלאנאמל ואלכף ואלד'ראע. פיכון תלכ'יץ הד'א כלה אנה תעאלי ען כל נקץ אסתעירת לה אלאלאת אלג'סמאניה לידל בהא עלי אפעאלה ואסתעירת לה תלך אלאפעאל לידל בהא עלי כמאל מא ליס הו נפס ד'לך אלפעל. מת'אל ד'לך אנה אסתעיר לה אלעין ואלאד'ן ואליד ואלפם ואללסאן לידל בהא עלי אלרויה ואלסמע ואלפעל ואלכלאם ואסתעירת לה אלרויה ואלסמע ללדלאלה עלי אלאדראך עלי אלעמום ולד'לך תג'ד אללגה אלעבראניה תסתעמל אדראך חאסה בדל אדראך חאסה אכ'רי קאל ראו דבר י"י מת'ל שמעו אד' אלמקצוד אדרכוא מעני כלאמה. וכד'לך ראה ריח בני מת'ל לו קאל הריח ריח בני אד' אלמקצוד אדראך ראיחתה. ובחסב הד'א קיל וכל העם ראים את הקולות מע כון ד'לך אלמקאם איצ'א מראה נבואה כמא הו מעלום משהור פי אלמלה. ואסתעיר לה אלפעל ואלכלאם לידל בה עלי פיץ' מא פאיץ' ענה כמא יבין. 
פכל אלה ג'סמאניה תג'דהא פי ג'מיע כתב אלנבוה פהי אמא אלהֵ חרכה מכאניה ללדלאלה עלי אלחיאה או אלהֵ אחסאס ללדלאלה עלי אלאדראך או אלהֵ בטש ללדלאלה עלי אלפעל או אלהֵ כלאם ללדלאלה עלי פיץ' אלעקול עלי אלאנביא כמא יבין. 
פיכון ארשאד תלך אלאסתעאראת כלהא ללתקריר ענדנא אן ת'ם מוג'וד חי פאעל לכל מא סואה מדרך לפעלה איצ'א. וסנבין אד'א אכ'ד'נא פי נפי אלצפאת כיף ירג'ע הד'א כלה למעני ואחד והו ד'אתה תעאלי פקט אד' ליס גרץ' הד'א אלפצל אלא תביין מעני הד'ה אלאלאת אלג'סמאניה אלמנסובה לה תעאלי ען כל נקץ ואנהא כלהא ללדלאלה עלי אפעאל תלך אלאלאת אלתי תלך אלאפעאל כמאל ענדנא לנדל עלי כונה כאמלא באנחא אלכמאלאת כמא נבהונא בקולהם דברה תורה כלשון בני אדם. 
אמא אלאת אלחרכה אלמכאניה אלמנסובה לה תעאלי פנחו קולה הדום רגלי ואת מקום כפות רגלי. ואמא אלאת אלבטש אלמנסובה לה יד י"י באצבע אלהים מעשה אצבעותיך ותשת עלי כפך וזרוע י"י על מי נגלתה ימינך י"י. ואמא אלאת אלכלאם אלמנסובה לה פי י"י דבר ויפתח שפתיו עמך קול י"י בכח ולשונו כאש אוכלת. ואמא אלאת אלאחסאס אלמנסובה לה עיניו יחזו עפעפיו יבחנו בני אדם עיני י"י משוטטות הטה י"י אזנך ושמע קדחתם באפי. ולם יסתער לה מן אלאעצ'א אלבאטנה אלא אלקלב לכונה אסמא משתרכא והו אסם אלעקל איצ'א והו מבדא חיאהֵ אלחי לאן קולה המו מעי לו המון מעיך יריד בה איצ'א אלקלב לאן מעי אסם יקאל בעמום וכ'צוץ פהו אסם אלאמעא בכ'צוץ ואסם כל עצ'ו באטן בעמום פיכון איצ'א אסם אלקלב ודליל ד'לך קולה ותורתך בתוך מעי מסאויא לקולה בתוך לבי ולד'לך קאל פי הד'א אלפסוק המו מעי המון מעיך ולשון המיה אנמא ג'א פי אלקלב מן סאיר אלאעצ'א הומה לי לבי. וכ'דלך לם יסתער לה אלכתף לכונה אלהֵ נקלאן פי אלמשהור ולאן איצ'א באשר בה אלשי אלמנקול. ונאהיך אנה לא תסתעאר לה אלאת אלאגתד'א לאן הד'ה באדיהֵ אלנקץ באול כ'אטר 
וחכם אלאלאת כלהא פי אלחקיקה ואחד אלט'אהר מנהא ואלבאטן כלהא אלאת לאפעאל אלנפס אלמכ'תלפה מנהא אלאת לצ'רוריהֵ בקא אלשכ'ץ מדהֵ מא כאלאעצ'א אלבאטנה כלהא ומנהא אלאת לצ'רוריהֵ בקא אלנוע כאלאת אלתנאסל ומנהא אלאת לצלאח חאל אלשכ'ץ ותכמיל אפעאלה כאלידין ואלרג'לין ואלעינין כלהא לכמאל אלחרכה ואלעמל ואלאדראך אמא צ'רורהֵ אלחרכה ללחיואן פלקצד אלמואלף ואלהרב מן אלמכ'אלף ואמא צ'רורהֵ אלחואס פלעלם אלמכ'אלף מן אלמואלף וחאג'הֵ אלאנסאן ללאעמאל אלצנאעיה לתהייהֵ אגד'יתה ולבאסה וכנה אן ד'לך לאזם לטבעה אעני אנה מחתאג' לתהייהֵ מא יואפקה וקד תוג'ד בעץ' אלצנאיע איצ'א לבעץ' אלחיואן לחאג'תה לתלך אלצנאעה. 
ומא ארי אחדא ישך אן אללה תעאלי גיר מפתקר לשי ימד וג'ודה ולא יצלח אחואלה פלא אלה לה אעני אנה ליס בג'סם ואנמא אפעאלה בד'אתה לא באלה ואלקוי בלא שך מן ג'מלהֵ אלאלאת פליס בד'י קוה אעני אן יכון פיה מעני מא גיר ד'אתה בה יפעל או יעלם או יריד לאן אלצפאת אנמא הי קוי גירת פיהא אלאסמיה לא גיר ומא הד'א גרץ' אלפצל. 
וקד קאלוא ז"ל קולה ג'אמעה דאפעה לכל מא תוהמה הד'ה אלאוצאף אלג'סמאניה כלהא אלתי יד'כרהא אלאנביא והי קולה תדלך אן אלחכמים ז"ל לם יכ'טר להם אלתג'סים בבאל יומא קט ולא כאן ענדהם אמר יוהם או ילבס ולד'לך תג'דהם פי ג'מיע אלתלמוד ואלמדרשות מסתמרין עלי תלך אלט'ואהר אלנבויה לעלמהם אן הד'א שי אמן פיה אלאלתבאס ולא יכ'אף מנה גלט בוג'ה בל אלכל עלי ג'ההֵ אלתמת'יל וארשאד אלד'הן למוג'וד. פלמא אסתקר אלתמת'יל לאנה תעאלי מת'ל במלך יאמר וינהי ויעאקב ויג'אזי אהל בלאדה ולה כ'דאם ומתצרפון ינפד'ון אואמרה ופאעלון לה מא יריד פעלה אסתמרוא הם איצ'א אעני אלחכמים עלי ד'לך אלמת'ל פי כל מוצ'ע ויתכלמון בחסב מא ילזם ען הד'א אלתמת'יל מן אלכלאם ואלג'ואב ואלתרדד פי אלאמר ומא נחי הד'א אלנחו מן אפעאל אלמלוך והם פי ד'לך כלה ואטנון אמנון אן לא ילבס הד'א ולא ישכל. ותלך אלקולה אלג'אמעה אלתי אשרנא אליהא הי קולהם פי בראשית רבה גדול כחן של נביאים שהם מדמין את הצורה ליוצרה שנאמר ועל דמות הכסא דמות כמראה אדם. פקד צרחוא ובינוא אן הד'ה אלצור כלהא אלתי ידרכהא אלאנביא כלהם פי מראה הנבואה הי צור מכ'לוקה אללה כ'אלקהא והו אלצחיח לאן כל צורה מתכ'ילה פהי מכ'לוקה ומא אעג'ב קולהם גדול כחן כאנהם ע"אס אסתעט'מוא הד'א אלמעני לאן הכד'א יקולון אבדא פי אסתעט'אם קול קיל או פעל פעל פי ט'אהרה שנאעה כמא קאלוא ר' פלוני עבד עובדא במוק ביחידי ובלילה אמר ר' פלוני כמה רב גובריה דעביד ביחידאה. ורב גובריה הו גדול כחו פכאנהם יקולון מא אעט'ם מא אלתג'אוא אלנביון לפעלה פי כונהם ידלון עלי ד'אתה תעאלי באלאמור אלמכ'לוקה אלתי כ'לקהא. פאפהם הד'א ג'דא פקד צרחוא ואבאנוא ען אנפסהם בראתהם ען אעתקאד אלג'סמאניה ואן כל שכל ותכ'טיט ירי במראה הנבואה פהי אמור מכ'לוקה לכן דמו את הצורה ליוצרה כמא נצוא ז"ל. פמן שא אן יסי אלט'נה בהם בעד הד'ה אלאקאויל עלי ג'ההֵ אלשרארה ותנקיצא למן לם ישאהד ולא עלם לה חאלה פלא צ'יר עליהם ז"ל פי ד'לך:

Chapter 47

קד ד'כרנא מראת אן כל מא יתכ'ילה אלג'מהור נקצא או לא ימכן תצורה פי חק אללה פלם תסתערה כתב אלנבוה לה תעאלי ואן כאן חכמה חכם אלאשיא אלתי אסתעירת לה אד' תלך אלתי וצף בהא תוהם כמאלאת מא או ימכן תכ'ילהא. 
פינבגי בחסב הד'א אלתקריר אן נבין לאי שי אסתעיר לה תעאלי אלסמע ואלבצר ואלשם ולם יסתער לה אלד'וק ואללמס וחכם תרפעה תעאלי ען אלחואס אלכ'מס ואחד ואלחואס כלהא נקץ באעתבאר אלאדראך ולו למן לא ידרך אלא בהא לכונהא מנפעלה מתאת'רה מנקטעה מתאלמה כסאיר אלאלאת ומעני קולנא אנה תעאלי בציר אי ידרך אלמבצראת וסמיע אי ידרך אלמסמועאת כד'לך כאן יוצף באלד'וק ואללמס ויתאול פיה אנה ידרך אלמטעומאת ואלמלמוסאת אד' חכם אדראכהא כלהא ואחד ואן סלב ענה אדראך אחדאהא לזם סלב אדראכהא כלהא אעני אלכ'מס חואס ואן אוג'ב לה אדראך אחדאהא אעני אדראך מא תדרכה חאסה מנהא לזם אן ידרך ג'מיע מדרכאתהא אלכ'מס. ווג'דנא כתבנא קאלת וירא י"י וישמע י"י וירח י"י ולם תקל ויטעם י"י ולא קאלת וימשש י"י ועלהֵ ד'לך מא קד אסתקר פי כ'יאל כל ואחד מן אן אללה לא ילקי אלאג'סאם לקא אלג'סם ללג'סם לאנהם הוד'אהם לא ירונה והאתאן אלחאסתאן אעני אלד'וק ואללמס לא תדרך מחסוסאתהא חתי תמאסהא אמא חסאהֵ אלבצר ואלסמע ואלשם פתדרך מחסוסאתהא ותלך אלאג'ראם אלחאמלה לתלך אלכיפיאת מנהא עלי בעד פכאן ד'לך סאיגא פי כ'יאל אלג'מהור. ואיצ'א פאן אלגרץ' ואלקצד באסתעארהֵ הד'ה אלחואס לה ללדאלאלה עלי אדראכה אפעאלנא ואלסמע ואלבצר כאף פי ד'לך אעני אן ידרך בה כל מא יפעל אלגיר או יקולה כמא קאלוא עלי ג'ההֵ אלזג'ר ואלרדע פי מערץ' אלועט' דע מה למעלה ממך עין רואה ואזן שומעת. 
ואנת תעלם ענד אלתחקיק אן חכם אלכל חכם ואחד ואן באלג'הה אלתי אנתפי ענה אדראך אללמס ואלד'וק בתלך אלג'הה בעינהא תנתפי אלרויה ואלסמע ואלשם אד' אלכל אדראכאת ג'סמאניה ואנפעאלאת ואחואל מתגירה לכן בעצ'הא יבדו נקצה ובעצ'הא יט'ן בהא כמאל כמא ט'הר נקץ אלתכ'יל ולם יט'הר נקץ אלתפכר ואלתפהם פלם יסתער לה רעיון אלד'י הו אלתכ'יל ואסתעיר לה מחשבה ותבונה אלתי הי אלפכרה ואלפהם וקיל אשר חשב י"י ובתבונתו נטה שמים פקד ג'רי אלאמר איצ'א פי אלאדראכאת אלבאטנה מת'ל מא ג'רי פי אלאדראכאת אלחסיה אלט'אהרה מן כון בעצ'הא יסתעאר ובעצ'הא לא יסתעאר וכל ד'לך כלשון בני אדם מא ט'נוא בה כמאלא וצף בה ומא הו באדי אלנקץ לם יוצף בה וענד אלתחקיק פלא צפה ד'אתיה חקיקיה לה זאידה עלי ד'אתה כמא יתברהן:

Chapter 48

כל מא ג'א מן מעני אלסמע מנסובא ללה תעאלי תג'ד אנקלוס הגר קד תג'נבה ושרח מענאה בוצול ד'לך אלאמר אליה תעאלי או אנה אדרכה ואן כאן פי מערץ' אלדעא פישרח מענאה באנה קבל או לם יקבל פיקול אבדא פי שרח שמע י"י שמיע קדם י"י ופי מערץ' אלדעא תרג'ם שמוע אשמע צעקתו קבלא אקבל והד'א מטרד פי שרחה לם יעדל ען ד'לך פי מוצ'ע מן אלמואצ'ע. אמא מא ג'א מן אלרויה מנסובא אליה תעאלי פאן אנקלוס תלון פי ד'לך תלונא עג'יבא לם יתלכ'ץ לי קצדה וגרצ'ה וד'לך אן פי מואצ'ע ישרח וירא י"י וחזא י"י ופי מואצ'ע ישרחה וגלי קדם י"י אמא כונה ישרח וחזא י"י פד'לך דליל ואצ'ח עלי כון חזא פי אללגה אלסריאניה משתרכא ואנא ידל עלי מעני אדראך אלעקל כמא ידל עלי אדראך אלחאסה. פיא לית שערי אד' ואלאמר כד'לך ענדה לאי שי הרב מן אלבעץ' ושרחה וגלי קדם י"י. 
ולמא תאמלת מא וג'דתה מן נסך' אלתרגום מע מא סמעתה פי חאל אלתעלים וג'דתה אנה מתי וג'ד אלראיה מקתרנה במט'למה או אד'יה ועדואן פישרחה גלי קדם י"י לא שך אן חזא פי תלך אללגה יקתצ'י אלאדראך ואקראר אלשי אלמדרך עלי מא אדרך עליה פלד'לך אד'א וג'ד אלרויה תתעלק במט'למה לא יקול וחזא בל וגלי קדם י"י 
פוג'דת כל ראיה מנסובה ללה פי ג'מיע אלתורה שרחהא וחזא אלא הד'ה אלתי אצף לך כי ראה י"י את עניי ארי גלי קדם י"י עולבני כי ראיתי את כל אשר לבן עושה לך ארי גלי קדמי מע כון אלמתכלם מלאכא לם ינסב לה אלאדראך אלדאל עלי אקראר אלאמר לכונהא מט'למה וירא אלהים את בני ישראל וגלי קדם י"י שעבודא דבני ישראל ראה ראיתי את עני עמי מגלא גלי קדמי ית שעבודא דעמי וגם ראיתי את הלחץ ואף גלי קדמי דחקא וכי ראה את ענים וארי גלי קדמוהי שעבודהון ראיתי את העם הזה גלי קדמי עמא הדין לאן מענאה ראית עציאנהם מת'ל וירא אלהים את בני ישראל אלד'י מענאה ראי שקאהם. וירא י"י וינאץ וגלי קדם י"י כי יראה כי אזלת יד ארי גלי קדמוהי והד'ה איצ'א חאלהֵ ט'לם להם וגלבהֵ עדו והד'א כלה כאן יטרד וילחט' פיה והביט אל עמל לא תוכל. פלד'לך כל שעבוד וכל עציאן יתרג'מה גלי קדמוהי או גלי קדמי. 
לכן אכ'תל עלי הד'א אלתאויל אלחסן אלטאיל אלד'י לא שך פיה בת'לת'ה מואצ'ע כאן מן חקהא עלי הד'א אלקיאס אן ישרחהא וגלי קדם י"י ונג'דהא פי אלנסך' וחזא י"י והי הד'ה וירא י"י כי רבה רעת האדם וירא אלהים את הארץ והנה נשחתה וירא י"י כי שנואה לאה. ואלאקרב ענדי אן יכון הד'א גלטא וקע פי אלנסך' אד' ליס ענדנא כ'ט אנקלוס פי ד'לך חתי נקול לעל לה פי ד'לך תאויל. 
אמא כונה שרח אלהים יראה לו השה קדם י"י גלי אמרא לאן לא יוהם ד'לך אן אללה תעאלי יסתאנף מטלבה ואיג'אדה או יכון איצ'א שנע פי תלך אללגה תעלק אדראכה בשכ'ץ חיואן גיר נאטק 
וינבגי אן יבחת' ג'דא פי תצחיח אלנסך' פי ד'לך פאן וג'דת הד'ה אלמואצ'ע כמא ד'כרנא פלא אעלם לה גרצ'א פי ד'לך:

Chapter 49

אלמלאיכה איצ'א ליס הם ד'וי אג'סאם בל הם עקול מפארקה ללמאדה ואנמא הם מפעולון ואללה כ'לקהם כמא סיבין. ופי בראשית רבה קאלוא להט החרב המתהפכת על שם משרתיו אש לוהט המתהפכת שהם מתהפכים פעמים אנשים פעמים נשים פעמים רוחות פעמים מלאכים. פקד צרחוא בהד'א אלקול באנהם ליסוא ד'וי מאדה ולא להם שכל ת'אבת ג'סמאני כ'ארג' אלד'הן בל ד'לך כלה פי מראה הנבואה ובחסב פעל אלקוה אלמתכ'ילה כמא יד'כר פי מעני חקיקהֵ אלנבוה. ואמא קולהם פעמים נשים פאן אלאנביא איצ'א קד ירון אלמלאיכה במראה הנבואה צורת נשים ישיר אלי קול זכריה ע"אס והנה שתים נשים יוצאות ורוח בכנפיהם וכו'.
וקד עלמת אן אדראך אלברי ען אלמאדה אלערי ען אלג'סמאניה אצלא עסר ג'דא עלי אלאנסאן אלא בעד ארתיאץ' עט'ים ובכ'אצה למן לא יפרק בין אלמעקול ואלמתכ'יל ואכת'ר אעתמאדאתה עלי אדראך אלכ'יאל פקט ויכון כל מתכ'יל ענדה מוג'ודא או ממכן אלוג'וד ומא לא יקע פי שבכהֵ אלכ'יאל ענדה מעדום וממתנע אלוג'וד פאן האולא אלאשכ'אץ והם מעט'ם מן ינט'ר לא יתחקק להם מעני אבדא ולא יתצ'ח להם משכל. 
פלעסר הד'א איצ'א אתת כתב אלאנביא באקאויל יפהם מן ט'אהרהא ג'סמאניהֵ אלמלאיכה וחרכאתהם וכונהם צורהֵ אנסאן וכונהם מאמורין מן אללה מנפד'ין אואמרה ופאעלין מא יריד באמרה כל ד'לך לארשאד אלד'הן לוג'ודהם ואנהם אחיא כאמלון כמא בינא פי חק אללה. לכנה לו וקף פיהם ענד הד'א אלתכ'יל לשאבהת חקיקתהם וד'אתהם ד'את אללה פי כ'יאל אלג'מהור אד' הכד'א איצ'א קיל פי אללה אקאויל יבדו ט'ואהרהא אנה ג'סם חי מתחרך עלי צורהֵ אנסאן פארשד אלד'הן אלי כון מרתבהֵ וג'ודהם דון מרתבהֵ אלאלאה באן כ'לט פי שכלהם שי מן שכל אלחיואן אלגיר נאטק חתי יכון אלמפהום מן וג'וד אלבארי אכמל מן וג'ודהם כמא אן אלאנסאן אכמל מן אלחיואן אלגיר נאטק. ולם יצ'ף אליהם שכל חיואן בוג'ה אלא אלאג'נחה אד' לא יתצור טיראן דון אג'נחה כמא לא יתצור משי דון רג'לין אד' הד'ה אלקוי לא יתצור וג'ודהא אלא פי הד'ה אלמוצ'ועאת צ'רורה ואכ'תירת חרכהֵ אלטיראן ללארשאד עלי כונהם אחיאא אד' הי אכמל חרכאת אלחיואן אלגיר נאטק אלמכאניה ואשרפהא ואלאנסאן יעתקדהא כמאלא עט'ימא חתי אן אלאנסאן ישתהי אן יטיר ליסהל עליה אלהרב מן כל מא יאד'יה ויקצד כל מא יואפקה בסרעה ואן בעד פנסבת להם הד'ה אלחרכה.
ואיצ'א אן אלטאיר יט'הר ת'ם יכ'פי ויקרב ת'ם יבעד פי אסרע זמאן והד'ה כלהא חאלאת ינבגי אן תעתקד פי אלמלאיכה כמא סיבין 
ולא ינסב הד'א אלכמאל אלמט'נון אעני חרכהֵ אלטיראן ללה בוג'ה לכונהא חרכהֵ חיואן גיר נאטק ולא תגלט פי קולה וירכב על כרוב ויעף לאן אלכרוב הו אלד'י עף ואלקצד בד'לך אלמת'ל סרעהֵ חלול ד'לך אלאמר כמא קאל הנה י"י רוכב על עב קל ובא מצרים יעני סרעהֵ נזול הד'א אלבלא בהם. 
ולא יגטלך איצ'א מא תג'דה פי יחזקאל כ'אצה פי פני שור ופני אריה ופני נשר וכף רגל עגל פאן ד'לך לה תאויל אכ'ר סתסמעה והו איצ'א אנמא וצף אלחיות וסתבין הד'ה אלאגראץ' באשאראת כאפיה פי אלתנביה. 
אמא חרכהֵ אלטיראן פמוג'ודה פי אלנצוץ פי כל מוצ'ע ולא יתצור אלא בג'נאח פפרצ'ת להם אלאג'נחה ללארשאד לחאלהֵ וג'ודהם לא לתחקיק מאהיתהם. 
ואעלם אן כל מתחרך חרכה סריעה ג'דא יוצף באלטיראן ללדאלאלה עלי סרעהֵ אלחרכה קאל כאשר ידאה הנשר לאן אלנסר אסרע טיראן ואנקצ'אץ' מן ג'מיע אלטאיר פלד'לך ימת'ל בה. ואעלם איצ'א אן אלג'נאחין המא אסבאב אלטיראן פלד'לך תכון אלאג'נחה אלתי תרי עלי עדד אסבאב חרכהֵ אלמתחרך ומא הד'א גרץ' אלפצל:

Chapter 50

אעלם איהא אלנאט'ר פי מקאלתי הד'ה אן אלאעתקאד ליס הו אלמעני אלמקול בל אלמעני אלמתצור פי אלנפס אד'א צדק בה אנה כד'לך עלי מא תצור. פאן כנת ממן תקנע מן אלארא אלצחיחה או אלמט'נון צחתהא ענדך באן תחכיהא באלקול מן גיר אן תתצרוהא ותעתקדהא נאהיך אן תטלב פיהא יקינא פאן הד'א סהל ג'דא כמא תג'ד כת'ירין מן אלבלה יחפט'ון עקאיד לא יתצורון להא מעני בוג'ה. 
ואן כנת ממן טמחת המתה לתרתקי להד'ה אלדרג'ה אלעאליה דרג'הֵ אלנט'ר ואן תתיקן באן אללה ואחד וחדאניה חקיקיה חתי לא יוג'ד לה תרכיב אצלא ולא תקדיר אנקסאם בוג'ה מן אלוג'וה פאעלם אנה לא צפה ד'אתיה לה תעאלי בוג'ה ולא עלי חאל מן אלאחואל ואן כמא אמתנע כונה ג'סמא כד'לך אמתנע כונה ד'א צפה ד'אתיה. 
אמא מן אעתקד אנה ואחד ד'ו צפאת עדה פקד קאל אנה ואחד בלפט'ה ואעתקדה כת'ירין בפכרתה והד'א שבה קול אלנצארי הו ואחד לכנה ת'לאת'ה ואלת'לאת'ה ואחד כד'לך קול אלקאיל הו ואחד לכנה ד'ו צפאת מתעדדה והו וצפאתה ואחד מע ארתפאע אלג'סמאניה ואעתקאד אלבסאטה אלמחצ'ה כאן קצדנא ובחת'נא אנמא הו כיף נקול לא כיף נעתקד. ולא אעתקאד אלא בעד תצור לאן אלאעתקאד הו אלתצדיק במא תצור אנה כ'ארג' אלד'הן עלי מא תצור פי אלד'הן. פאן חצל מע הד'א אלאעתקאד אנה לא ימכן כ'לאף הד'א אלאעתקאד בוג'ה ולא יוג'ד פי אלד'הן מוצ'ע דפע לד'לך אלאעתקאד ולא תקדיר אמכאן כ'לאפה כאן ד'לך יקינא. 
ומתי תג'רדת מן אלאהויה ואלעאדאת וכנת ד'א פהם ותאמלת מא אקולה פי הד'ה אלפצול אלתי תאתי פי נפי אלצפאת תיקנת ד'לך צ'רורה ותכון חיניד' ממן יתצור יחוד השם לא ממן יקולה בפמה ולא יתצור לה מעני פיכון מן קביל אלד'ין קיל פיהם קרוב אתה בפיהם ורחוק מכליותיהם בל ינבגי אן יכון אלאנסאן מן קביל מן יתצור אלחק וידרכה ואן לם ינטק בה כמא אמר אלפצ'לא פקיל להם אמרו בלבבכם על משכבכם ודמו סלה:

Chapter 51

פי אלוג'וד אמור כת'ירה בינה ואצ'חה מנהא מעקולאת אול ומחסוסאת ומנהא מא הי קריבה מן הד'ה פלו תרך אלאנסאן ומא הו למא אחתאג' עליהא דלילא מת'ל וג'וד אלחרכה ווג'וד אלאסתטאעה ללאנסאן וט'הור אלכון ואלפסאד וטאביע אלאמור אלבאדיה ללחס כחרארהֵ אלנאר וברד אלמא ואמת'אל הד'ה אשיא כת'ירה לכן למא וקעת ארא עג'יבה אמא מן גאלט או ממן קצד ד'לך לאמר מא פכ'אלף בתלך אלארא טביעהֵ אלוג'וד ואנכר מחסוסא או אראד אן יוהם וג'וד מא ליס במוג'וד פאלתג'א אהל אלעלם לאת'באת תלך אלאשיא אלט'אהרה ואבטאל וג'וד תלך אלאשיא אלמט'נונה כמא נג'ד ארסטו ית'בת אלחרכה למא אנכרת ויברהן עלי אבטאל אלג'ז למא את'בת וג'ודה. 
ומן הד'א אלקביל הו נפי אלצפאת אלד'אתיה ען אללה תעאלי 
וד'לך אן אלאמר מעקול אול והו אן אלצפה גיר ד'את אלמוצוף ואנהא חאלהֵ מא ללד'את פהי ערץ' ואן כאנת אלצפה הי ד'את אלמוצוף פתכון אלצפה תכרארא פי אלקול פקט כאנך קלת אן אלאנסאן הו אלאנסאן או תכון שרח אסם כאנך קלת אלאנסאן הו אלחיואן אלנאטק פאן אלחיואן אלנאטק הו ד'את אלאנסאן וחקיקתה וליס ת'ם מעני ת'אלת' גיר אלחיואן ואלנאטק הו אלאנסאן והו אלמוצוף באלחיאה ואלנטק בל מעני הד'ה אלצפה שרח אסם לא גיר כאנך קלת אן אלשי אלד'י אסמה אנסאן הו אלשי אלמרכב מן אלחיאה ואלנטק. 
פקד באן אן אלצפה לא תכ'לו מן אחד אמרין אמא אנהא הי ד'את אלמוצוף פתכון שרח אסם ונחן לא נמנע ד'לך פי חק אללה מן הד'ה אלג'הה בל מן ג'הה אכ'רי כמא סיבין או תכון אלצפה גיר אלמוצוף בל הי מעני זאיד עלי אלמוצוף והד'א יודי אן תכון תלך אלצפה ערצ'א לתלך אלד'את. וליס בסלב אסמיהֵ אלערץ' ען צפאת אלבארי ינסלב מענאה לאן כל מעני זאיד עלי אלד'את פהו לאחק להא גיר מכמל לחקיקתהא והד'א הו מעני אלערץ' מצ'אפא אלי מא ילזם מן כון אשיא כת'ירה קדימה אן כאנת אלצפאת כת'ירה. ולא וחדאניה אצלא אלא באעתקאד ד'את ואחדה בסיטה לא תרכיב פיהא ולא תכת'יר מעאני בל מעני ואחד מן אי אלג'האת לחט'תה ובאי אלאעתבאראת אעתברתה תג'דה ואחדא לא ינקסם למעניין בוג'ה ולא בסבב ולא תוג'ד פיה כת'רה לא כ'ארג' אלד'הן ולא פי אלד'הן כמא סיתברהן פי הד'ה אלמקאלה. 
וקד אנתהי אלקול בקום מן אהל אלנט'ר אן קאלוא אן צפאתה תעאלי ליסת הי ד'אתה ולא שיא כ'ארג'א ען ד'אתה. והד'א מת'ל קול אכ'רין אלאחואל ירידון בד'לך אלמעאני אלכליה ליסת מוג'ודה ולא מעדומה. וכקול אכ'רין אלג'והר אלפרד ליס הו פי מכאן לכנה ישגל אלחיז ואלאנסאן ליס לה פעל בוג'ה לכנה לה אלאכתסאב. והד'ה כלהא אקאויל תקאל פקט פהי מוג'ודה פי אלאלפאט' לא פי אלאד'האן פנאהיך אן יכון להא וג'וד כ'ארג' אלד'הן לכנהא כמא עלמת ועלם כל מן לא יגאלט נפסה תחמי בכת'רהֵ אלכלאם ובמת'אלאת ממוהה ותצחח באלציאח ואלתשניעאת ובצ'רוב כת'ירה מרכבה מן ג'דל וספסטה. פאד'א רג'ע קאילהא ומת'בתהא בהד'ה אלטרק מע נפסה לאעתקאדה לא יג'ד שיא סוי אלחירה ואלקצור לאנה ירום אן יוג'ד מא ליס במוג'וד ויכ'לק ואסטה בין צ'דין לא ואסטה בינהמא. והל בין אלמוג'וד ולא מוג'וד ואסטה או בין כון אלשיין אחדהמא הו אלאכ'ר או הו גירה ואסטה 
ואנמא אלג'א לד'לך מא קלנא מן מראעאהֵ אלכ'יאלאת וכון אלמתצור דאימא מן ג'מיע אלאג'סאם אלמוג'ודה אנהא ד'ואת מא וכל ד'את מנהא ד'את צפאת צ'רורה ולם נג'ד קט ד'את ג'סם מג'רדה מי וג'ודהא דון צפה פטרד הד'א אלכ'יאל וט'ן אנה תעאלי כד'לך מרכב מן מעאני שתי ד'אתה ואלמעאני אלזאידה עלי אלד'את פאקואם טרדוא אלתשביה ואעתקדוה ג'סמא ד'א צפאת וקום תרפעוא ען הד'א אלדרך ונפוא אלג'סם ואבקוא אלצפאת. כל ד'לך אוג'בה תבע ט'ואהר כתב אלתנזיל כמא סאבין פי פצול תאתי פי הד'ה אלמעאני:

Chapter 52

כל מוצוף תוג'ב לה אלצפה ויקאל הו אלכד'א פלא תכ'לו תלך אלצפה מן אן תכון מן אחד הד'ה אלכ'מסה אקסאם. 
אלקסם אלאול אן יוצף אלשי בחדה כמא יוצף אלאנסאן באנה אלחיואן אלנאטק והד'ה אלצפה הי אלתי תדל עלי מאהיהֵ אלשי וחקיקתה קד בינא אנהא שרח אסם לא גיר והד'א אלנחו מן אלצפה מנפי ען אללה ענד כל אחד לאנה תעאלי ליס לה אסבאב מתקדמה הי סבב וג'ודה פיחד בהא ולד'לך שהר ענד כל אחד מן אלנט'אר אלמחצלין למא יקולונה באן אללה לא יחד. 
ואלקסם אלת'אני אן יוצף אלשי בג'ז חדה כמא יוצף אלאנסאן באלחיואניה או באלנטק והד'א מענאה אלתלאזם לאנא אד'א קלנא כל אנסאן נאטק פאנמא מענאה אן כל מן תוג'ד לה אלאנסאניה יוג'ד פיה אלנטק והד'א אלנחו מן אלצפאת מנפי ען אללה תעאלי ענד כל אחד לאנה אן כאן לה ג'ז מאהיה פתכון מאהיתה מרכבה ואסתחאלהֵ הד'א אלקסם פי חקה כאסתחאלהֵ אלד'י קבלה. 
ואלקסם אלת'אלת' אן יוצף אלשי באמר כ'ארג' ען חקיקתה וד'אתה חתי יכון ד'לך אלאמר ליס ממה תכמל בה אלד'את ותתקום פיכון ד'לך אלאמר אד'א כיפיהֵ מא פיה ואלכיפיה והי אלג'נס אלעאלי ערץ' מן אלאעראץ'. פאן כאן תוג'ד לה תעאלי צפה מן הד'א אלקסם פיכון תעאלי מחל אלאעראץ' וכפי בהד'א בעדא ען חקיקתה וד'אתה אעני אן יכון ד'א כיפיה. ואלעג'ב מן כון אלד'ין יקולון באלצפאת ינפון ענה תעאלי אלתשביה ואלתכייף ומא מעני קולהם לא יכיף אלא אנה ליס בד'י כיפיה וכל צפה תוג'ב לד'את מא איג'אבא ד'אתיא פהי אמא מקומה ללד'את והי הי או כיפיה לתלך אלד'את. 
ואג'נאס אלכיפיה ארבעה כמא עלמת ואנא אמת'ל לך מת'לא עלי טריק אלצפה מן כל ג'נס מנהא ליבין לך אמתנאע וג'וד הד'א אלנחו מן אלצפאת ללה תעאלי. 
אלמת'אל אלאול מת'ל וצפך אלאנסאן במלכה מן מלכאתה אלנט'ריה או אלכ'לקיה או אלהיאת אלתי תוג'ד לה במא הו מתנפס כקולך פלאן אלנג'אר או אלעפיף או אלמריץ' ולא פרק בין קולך אלנג'אר או קולך אלעאלם או אלחכים אלכל היאת פי אלנפס. ולא פרק בין קולך אלעפיף או קולך אלרחים לאן כל צנאעה וכל עלם וכל כ'לק מתמכן הי היאה פי אלנפס והד'א כלה בין למן זאול צנאעהֵ אלמנטק איסר מזאולה. 
ואלמת'אל אלת'אני מת'ל וצפך אלשי בקוה טביעיה פיה או לא קוה טביעיה מת'ל קולך אללין ואלצלב ולא פרק בין קולך אללין ואלצלב ובין קולך אלקוי ואלצ'עיף אלכל אסתעדאדאת טביעיה. 
ואלמת'אל אלת'אלת' מת'ל וצפך אלאנסאן באלכיפיה אלאנפעאליה ואלאנפעאלאת מת'ל קולך פלאן אלגצ'וב או אלחרג' או אלכ'איף או אלרחים אד'א לם יתמכן אלכ'לק ומן הד'א אלג'נס וצפך אלשי באללון ואלטעם ואלראיחה ואלחר ואלברד ואליבס ואלרטובה. 
ואלמת'אל אלראבע מת'ל וצפך אלשי במא ילחקה מן ג'ההֵ אלכמיה במא הי כמיה מת'ל קולך אלטויל ואלקציר ואלמעוג' ואלמסתקים ומא אשבה ד'לך. 
ואד'א תאמלת הד'ה אלצפאת כלהא ומא נחי נחוהא וג'דתהא ממתנעה פי חק אלאלאה אד' ליס הו ד'א כמיה פתלחקה כיפיה תלחק אלכם במא הו כם ולא הו מתאת'רא מנפעלא פתלחקה כיפיהֵ אלאנפעאלאת ולא לה אלאסתעדאדאת פתלחקה אלקוי ונחוהא ולא הו תעאלי ד'א נפס פתכון לה היאה פתלחקה אלמלכאת כאלחלם ואלחיא ונחו ד'לך ולא מא ילחק אלמתנפס במא הו מתנפס כאלצחה ואלמרץ'. פקד באן לך אן כל צפה תרג'ע לג'נס אלכיפיה אלעאלי פאנהא לא תוג'ד לה תעאלי 
פהד'ה אלת'לת'ה אקסאם מן אלצפאת והי מא ידל עלי מאהיה או עלי ג'ז מאהיה או עלי כיפיהֵ מא מוג'ודה פי אלמאהיה קד תבין אמתנאעהא פי חקה תעאלי לאנהא כלהא תדל עלי אלתרכיב אלד'י סנבין באלברהאן אמתנאעה פי חק אלאלאה. 
ואלקסם אלראבע מן אלצפאת הו אן יוצף אלשי בנסבתה לגירה מת'ל אן ינסב לזמאן או למכאן או לשכ'ץ אכ'ר מת'ל וצפך זידא באנה אבו פלאן או שריך פלאן או סאכן אלמוצ'ע אלפלאני או אלד'י כאן פי אלזמאן אלפלאני והד'א אלנחו מן אלצפאת לא יוג'ב תכת'ירא ולא תגיירא פי ד'את אלמוצוף לאן הד'א זיד אלמשאר אליה הו שריך עמר וואלד בכר ומולי כ'אלד וצאחב זיד וסאכן אלדאר אלתי הי כד'א והו אלד'י ולד פי סנהֵ כד'א והד'ה מעאני אלנסבה ליסת הי ד'אתה ולא שיא פי ד'אתה מת'ל אלכיפיאת ויבדו באול כ'אטר אנה יג'וז אן יוצף אללה תעאלי בהד'א אלנחו מן אלצפאת ולכן ענד אלתחקיק ותדקיק אלנט'ר יתבין אמתנאע ד'לך. 
אמא אן אללה תעאלי לא נסבה בינה ובין אלזמאן ואלמכאן פד'לך בין לאן אלזמאן ערץ' לאחק ללחרכה אד'א לחט' פיהא מעני אלתקדם ואלתאכ'ר פצארת מתעדדה כמא באן פי אלמואצ'ע אלמפרדה להד'א אלפן ואלחרכה מן לואחק אלאג'סאם ואללה תעאלי ליס בג'סם פלא נסבה בינה ובין אלזמאן וכד'לך לא נסבה בינה ובין אלמכאן. 
ואמא מוצ'ע אלבחת' ואלנט'ר הל בינה תעאלי ובין שי מן מכ'לוקאתה מן אלג'ואהר נסבהֵ מא חקיקיה פיוצף בהא. אמא אן לא אצ'אפה בינה ובין שי מן מכ'לוקאתה פד'לך בין באול נט'ר אד' מן כ'ואץ אלמצ'אפין אלאנעכאס באלתכאפו והו תעאלי ואג'ב אלוג'וד ומא סואה ממכן אלוג'וד כמא נבין פלא אצ'אפה. אמא אן תכון בינהמא נסבהֵ מא פהו אמר יט'ן בה אנה יצח וליס כד'לך לאנה לא ימכן אן תתצור נסבה בין אלעקל ואללון וכלאהמא יעמהמא וג'וד ואחד פי מד'הבנא פכיף תתצור נסבה בין מן ליס בינה ובין מא סואה מעני יעמהמא בוג'ה אד' אלוג'וד אנמא יקאל ענדנא עליה תעאלי ועלי מא סואה באשתראך מחץ' פלא נסבה בוג'ה באלחקיקה בינה ובין שי מן מכ'לוקאתה לאן אלנסבה אנמא תוג'ד אבדא בין שיין תחת נוע ואחד קריב צ'רורה אמא אד'א כאנא תחת ג'נס ואחד פלא נסבה בינהמא פלד'לך לא יקאל הד'ה אלחמרה אשד מן הד'ה אלכ'צ'רה או אצ'עף מנהא או מסאויה להא ואן כאנא ג'מיעא תחת ג'נס ואחד והו אללון. אמא אד'א כאן אלשיאן תחת ג'נסין פלא נסבה בינהמא בוג'ה ולו פי באדי אלראי אלמשתרך ולו ארתקיא לג'נס ואחד מת'אל ד'לך אנה לא נסבה בין אלמאיהֵ ד'ראע ובין אלחרארה אלתי פי אלפלפל לאן הד'א מן ג'נס אלכיפיה והד'א מן ג'נס אלכמיה ולא נסבה איצ'א בין אלעלם ואלחלאוה או בין אלחלם ואלמרארה ואן כאן כל הד'ה תחת ג'נס אלכיפיה אלעאלי פכיף תכון נסבה בינה תעאלי ובין שי מן מכ'לוקאתה מע אלתבאין אלעט'ים פי חקיקהֵ אלוג'וד אלד'י לא יכון תבאין אבעד מנה ולו כאן בינהא נסבה ללזם אן ילחקה ערץ' אלנסבה ואן כאן ליס ד'לך ערצ'א פי ד'אתה תעאלי לכנה באלג'מלה ערץ' מא פלא תכ'לץ פי איג'אב צפה לה ולו מן ג'ההֵ אלנסבה עלי אלתחקיק לכנהא אולי אלצפאת אלתי ינבגי אן יתסאמח פי וצף אלאלאה בהא אד' לא תוג'ב תכת'יר אלקדים ולא תוג'ב תגיירא פי ד'אתה תעאלי בתגייר אלמנסובאת. 
ואלקסם אלכ'אמס מן צפאת אלאיג'אב הו אן יוצף אלשי בפעלה וליס אריד בפעלה מלכהֵ אלצנאעה אלתי פיה מת'ל קולך אלנג'אר או אלחדאד אד' תלך מן נוע אלכיפיה כמא ד'כרנא בל אריד בפעלה אלפעל אלד'י פעלה מת'ל קולך זיד הו אלד'י נג'ר הד'א אלבאב ובני אלסור אלפלאני ונסג' הד'א אלת'וב והד'א אלנחו מן אלצפאת בעיד מן ד'את אלמנסוב ולד'לך יג'וז אן יוצף בהא אללה תעאלי בעד אן תעלם אן הד'ה אלאפעאל אלמכ'תלפה ליס ילזם אן תפעל במעאני מכ'תלפה פי ד'את אלפאעל כמא סיבין בל ג'מיע אפעאלה תעאלי אלמכ'תלפה כלהא בד'אתה לא במעני זאיד כמא בינא. 
פיכון תלכ'יץ מא פי הד'א אלפצל אנה תעאלי ואחד מן ג'מיע אלג'האת לא תכת'יר פיה ולא מעני זאיד עלי אלד'את ואן אלצפאת אלמכ'תלפהֵ אלמעאני אלמתעדדה אלמוג'ודה פי אלכתב אלמדלול בהא עליה תעאלי הי מן ג'ההֵ כת'רהֵ אפעאלה לא מן אג'ל כת'רה פי ד'אתה. ובעצ'הא ללדלאלה עלי כמאלה בחסב מא נט'נה כמאלא כמא בינא. ואמא הל ימכן אן תכון אלד'את אלואחדה אלבסיטה אלתי לא תכת'יר פיהא תפעל אפעאלא מכ'תלפה פסיבין ד'לך במת'אלאת:

Chapter 53

אלד'י דעא לאעתקאד וג'וד צפאת ללבארי ענד מן יעתקדהא קריב מן אלד'י דעא לאעתקאד אלתג'סים ענד מן יעתקדה וד'לך אן מעתקד אלתג'סים לם ידעה לד'לך נט'ר עקלי בל תבע ט'ואהר נצוץ אלכתב וכד'לך אלאמר פי אלצפאת למא וג'דת כתב אלאנביא וכתאב אלתנזיל קד וצפתה תעאלי באוצאף חמל אלאמר עלי ט'אהרה ואעתקדוה ד'א צפאת פכאנהם נזהוה ען אלג'סמאניה ולם ינזהוה ען חאלאת אלג'סמאניה והי אלאעראץ' אעני אלהיאת אלנפסאניה אלתי הי כלהא כיפיאת וכל צפה יזעם מעתקד אלצפאת אנהא ד'אתיה ללה תעאלי פאנת תג'ד מענאהא מעני אלכיפיה ואן לם יצרחוא בד'לך תשביהא במא עהדוה מן חאלאת כל ג'סם ד'י נפס חיואניה וען אלכל קיל דברה תורה כלשון בני אדם ואנמא אלקצד בג'מיעהא וצפה באלכמאל לא בנפס ד'לך אלמעני אלד'י הו כמאל לד'י אלנפס מן אלמכ'לוקאת ואכת'רהא צפאת אפעאלה אלמכ'תלפה 
וליס באכ'תלאף אלאפעאל תכ'תלף אלמעאני אלמוג'ודה פי אלפאעל. ואנא אצ'רב לך מת'לא פי ד'לך מן אלאמור אלמוג'ודה לדינא אעני אנה יכון אלפאעל ואחדא ותלזם ענא אפעאל מכ'תלפה ולו לם יכן ד'א אראדה פנאהיך אן כאן פאעלא באראדה. מת'אל ד'לך אלנאר אנהא תד'יב בעץ' אלאשיא ותג'מד בעצ'הא ותנצ'ג' ותחרק ותביץ' ותסוד פלו וצף אלאנסאן אלנאר באנהא אלמביצ'ה אלמסודה אלמחרקה אלמנצ'ג'ה אלמג'מדה אלמד'יבה לצדק פמן לא יעלם טביעהֵ אלנאר יט'ן אן פיהא סתה מעאני מכ'תלפה מעני בה תסוד ומעני אכ'ר בה תביץ' ומעני ת'אלת' בה תנצ'ג' ומעני ראבע בה תחרק ומעני כ'אמס בה תד'יב ומעני סאדס בה תג'מד והד'ה כלהא אפעאל מתצ'אדה ליס מעני פעל מנהא מעני אלאכ'ר אמא אלד'י יעלם טביעהֵ אלנאר פיעלם אן בכיפיה ואחדה פאעלה תפעל הד'ה אלאפעאל. כלהא והי אלחרארה. פאד'א כאן הד'א מוג'ודא פי מא יפעל באלטבע פנאהיך פי חק אלפאעל באראדה פנאהיך פי חקה תעאלי אלד'י עלא עלי כל וצף למא אדרכנא מנה נסב מכ'תלפהֵ אלמעאני לאן מעני אלעלם גיר מעני אלקדרה פינא ומעני אלקדרה גיר מעני אלאראדה פכיף נלזם מן ד'לך אן תכון פיה מעאני מכ'תלפה ד'אתיה לה חתי יכון פיה מעני בה יעלם ומעני בה יריד ומעני בה יקדר אד' הד'א הו מעני אלצפאת אלתי יקולונהא פקד יצרח בעצ'הם בהד'א ויעדד אלמעאני אלזאידה עלי אלד'את ובעצ'הם לא יצרח בד'לך לכנה מצרח פי אלאעתקאד ואן לם יעבר ענה בכלאם מפהום כקול בעצ'הם קאדר לד'אתה עאלם לד'אתה חי לד'אתה מריד לד'אתה. 
ואנא אמת'ל לך באלקוה אלנאטקה אלמוג'ודה פי אלאנסאן פאנהא קוה ואחדה לא תכת'יר פיהא ובהא יחוז אלעלום ואלצנאיע ובהא בעינהא יכ'יט וינג'ר וינסג' ויבני ויעלם אלהנדסה ויסוס אלמדינה פהד'ה אפאעיל מכ'תלפה לאזמה ען קוה ואחדה בסיטה לא תכת'יר פיהא ותלך אלאפעאל מכ'תלפה ג'דא יכאד אלא יתנאהי עדדהא אעני עדד אלצנאיע אלתי תברזהא אלקוה אלנאטקה פלא יסתבעד פי חק אללה עז וג'ל אן תכון הד'ה אלאפעאל אלמכ'תלפה צאדרה ען ד'את ואחדה בסיטה לא תכת'יר פיהא ולא מעני זאיד אצלא ותכון כל צפה מוג'ודה פי כתב אלאלאה תעאלי הי צפהֵ פעלה לא צפהֵ ד'אתה או דאלה עלי כמאל מטלק לא אן ת'ם ד'את מרכבה מן מעאני מכ'תלפה לאנה ליס בכונהם לא יטלקון לפט' אלתרכיב יבטל מענאה מן אלד'את ד'את אלצפאת. 
לכן הנא מוצ'ע אלשבהה אלתי דעתהם לד'לך והי הד'ה אלתי אבינהא לך וד'לך אן האולא אלד'ין אעתקדוא אלצפאת מא יעתקדונהא מן אג'ל כת'רהֵ אלאפעאל בל יקולון נעם אן אלד'את אלואחדה תפעל אפעאלא מכ'תלפה לכן אלצפאת אלד'אתיה לה תעאלי מא הי מן אפעאלה לאנה לא יסוג אן יתוהם אן אללה כ'לק ד'אתה 
והם פי תלך אלצפאת אלתי יסמונהא ד'אתיה מכ'תלפון אעני פי עדדהא אד' אלכל תאבעון נץ כתאב מא. ולנד'כר לך מא אלכל מג'מע עליה ויזעמון אנה מעקול ואנה לם יתבע פיה נץ כלאם נבי והי ארבע צפאת חי קאדר עאלם מריד פהד'ה קאלוא מעאני מתגאירה וכמאלאת יסתחיל אן יכון אלאלאה עאדמא שיא מנהא ולא יסוג אן תכון הד'ה מן ג'מלהֵ אפעאלה פהד'א תלכ'יץ ראיהם. 
ואלד'י תעלמה אן מעני אלעלם פיה תעאלי הו במעני אלחיאה לכון כל מדרך ד'אתה פהו חי ועאלם במעני ואחד הד'א אד'א ארדנא באלעלם אדראך ד'אתה ואלד'את אלמדרכה הי בעינהא אלד'את אלמדרכה בלא שך לאן ליס הו פי ראינא מרכבא מן שיין שי ידרך ושי אכ'ר לא ידרך כאלאנסאן אלמרכב מן נפס מדרכה וג'סד גיר מדרך פמתי אריד בקולנא עאלם מדרך ד'אתה פתכון אלחיאה ואלעלם מעני ואחדא והם לא יחלט'ון הד'א אלמעני בל ילחט'ון אדראכה למכ'לוקאתה. 
וכד'לך בלא שך אלקדרה ואלאראדה ליסת כל ואחדה מנהמא מוג'ודה ללבארי באעתבאר ד'אתה לאנה לא יקדר עלי ד'אתה ולא יוצף באראדתה ד'אתה והד'א לא יתצורה אחד בל הד'ה אלצפאת אנמא ט'נוהא באעתבאר נסב מכ'תלפה בין אללה תעאלי ובין מכ'לוקאתה וד'לך אנה קאדר אן יכ'לק מא יכ'לק ומריד לאיג'אד אלמוג'וד עלי מא אוג'דה בה ועאלם במא אוג'ד. 
פקד באן לך אן הד'ה אלצפאת איצ'א ליסת באעתבאר ד'אתה בל באעתבאר אלמכ'לוקאת פלד'לך נקול נחן מעשר אלמוחדין באלתחקיק כמא אנא לא נקול אן פי ד'אתה מעני זאיד בה כ'לק אלסמאואת ומעני אכ'ר בה כ'לק אלאסתקסאת ומעני ת'אלת' בה כ'לק אלעקול כד'לך לא נקול אן פיה מעני זאיד בה יקדר ומעני אכ'ר בה יריד ומעני ת'אלת' בה יעלם מכ'לוקאתה בל ד'אתה ואחדה בסיטה לא מעני זאיד עליהא בוג'ה תלך אלד'את כ'לקת כל מא כ'לקת ועלמת לא במעני זאיד אצלא ואן הד'ה אלצפאת אלמכ'תלפה לא פרק בין אן תכון בחסב אלאפעאל או בחסב נסב מכ'תלפה בינה ובין אלמפעולאת. ועלי מא בינאה איצ'א מן חקיקהֵ אלנסבה ואנהא מט'נונה.
הד'א הו אלד'י ינבגי אן יעתקד פי אלצפאת אלמד'כורה פי כתב אלאנביא או יעתקד פי בעצ'הא אנהא צפאת ידל בהא עלי כמאל עלי ג'ההֵ אלשבה בכמאלאתנא אלמפהומה ענדנא כמא סנבין:

Chapter 54

אעלם אן סיד אלעאלמין משה רבנו ע"אס טלב מטלבין וג'אה אלג'ואב עלי אלמטלבין אלמטלב אלואחד הו כונה טלב מנה תעאלי אן יערפה ד'אתה וחקיקתה ואלמטלב אלת'אני והו אלד'י טלב אולא הו אן יערפה בצפאתה פג'אובה תעאלי עלי אלסואלין באן ועדה בתעריפה צפאתה כלהא ואנהא אפעאלה ואעלמה אן ד'אתה לא תדרך עלי מא הי עליה לכנה נבהה עלי מוצ'ע נט'ר ידרך מנה גאיהֵ מא ימכן אלאנסאן אן ידרכה ואלד'י אדרכה הו ע"אס לם ידרכה אחד קבלה ולא בעדה. 
אמא טלבה מערפהֵ צפאתה פהו קולה הודעני נא את דרכיך ואדעך וכו' ותאמל מא צ'מנה הד'א אלקול מן גראיב קולה הודעני נא את דרכיך ואדעך דליל עלי כונה תעאלי יעלם באוצאפה לאנה אד'א עלם אלדרכים עלמה. וקולה למען אמצא חן בעיניך דליל עלי אן מן עלם אללה הו אלד'י ימצא חן בעיניו לא מן צאם וצלי פקט בל כל מן ערפה פהו אלמרצ'י אלמקרב ומן ג'הלה פהו אלמסכ'וט אלמבעוד ועלי קדר אלעלם ואלג'הל יכון אלרצ'א ואלסכ'ט ואלקרב ואלבעד. וקד כ'רג'נא ען גרץ' אלפצל וארג'ע אלי אלגרץ'. 
פלמא טלב מערפהֵ אלצפאת וטלב אלעפו ען אלאמה ואג'יב עלי אלעפו ענהם ת'ם טלב אדראך ד'אתה תעאלי והו קולה הראני נא את כבודך אג'יב עלי אלמטלוב אלאול והו הודעני נא את דרכיך וקיל לה אני אעביר כל טובי על פניך וקיל לה פי ג'ואב אלסואל אלת'אני לא תוכל לראות את פני וכו'. אמא קולה כל טובי פהו אשארה אלי ערץ' אלמוג'ודאת כלהא עליה אלמקול ענהא וירא אלהים את כל אשר עשה והנה טוב מאד אעני בערצ'הא עליה אן ידרך טביעתהא וארתבאטהא בעצ'הא בבעץ' פיערף תדבירה להא כיף הו אלג'מלה ואלתפציל ואלי הד'א אלמעני אשאר בקולה בכל ביתי נאמן הוא אי אנה פהם וג'וד עאלמי כלה פהמא חקיקיא ת'אבתא לאן אלארא אלגיר צחיחה לא תת'בת פאד'א אדראך תלך אלאפעאל הי צפאתה תעאלי אלתי יערף מן ג'התהא. ואלדליל עלי אן אלשי אלד'י ועד באדראכה הי אפעאלה תעאלי כון אלשי אלד'י ערף בה צפאת פעליה מחצ'ה רחום וחנון ארך אפים פקד באן אן אלדרכים אלתי טלב מערפתהא פאעלם בהא הי אלאפעאל אלצאדרה מנה תעאלי. ואלחכמים יסמונהא מדות ויקולון שלש עשרה מדות והד'א אלאסם ואקע פי אסתעמאלהם עלי אלאכ'לאק ארבע מדות בנותני צדקה ארבע מדות בהולכי לבית המדרש והד'א כת'יר. ואלמעני הנא ליס אנה ד'ו אכ'לאק בל פאעל אפעאל שביהה באלאפעאל אלצאדרה מנא ען אכ'לאק אעני ען היאת נפסאניה לא אנה תעאלי ד'ו היאת נפסאניה. 
ואנמא אקתצר עלי ד'כר הד'ה אלשלש עשרה מדות ואן כאן קד אדרך כל טובו אעני ג'מיע אפעאלה לאן הד'ה הי אלאפעאל אלצאדרה מנה תעאלי פי חק איג'אד אלאדמיין ותדבירהם והד'א כאן אכ'ר גרץ' סואלה לאן תמאם אלקול ואדעך למען אמצא מן בעיניך וראה כי עמך הגוי הזה אלד'י אנא מחתאג' לתדבירהם באפעאל אתקיל בהא אפעאלך פי תדבריהם 
פקד באן לך אן אלדרכים ואלמדות ואחד. והי אלאפעאל אלצאדרה מנה תעאלי פי אלעאלם 
פכלמא אדרך פעל מן אפעאלה וצף הו תעאלי באלצפה אלתי יצדר ענהא ד'לך אלפעל וסמי באלאסם אלמשתק מן ד'לך אלפעל. מת'אל ד'לך אנה למא אדרך לטף תדבירה פי תכוין אג'נהֵ אלחיואן ואיג'אד קוי פיה ופי מן ירביה בעד ולאדתה תמנעה מן אלהלאך ואלתלאף ותצונה מן אלאד'יה ותנפעה פי תצרפאתה אלצ'רוריה ומת'אל הד'א אלפעל מנא לא יצדר אלא בעד אנפעאל ורקה והו מעני אלרחמה קיל ענה תעאלי רחום כמא קיל כרחם אב על בנים וקאל וחמלתי עליהם כאשר יחמל איש על בנו ליס אנה תעאלי ינפעל וירק לכן מת'ל ד'לך אלפעל אלד'י יצדר מן אלאב עלי אלולד אלד'י הו תאבע לרקה ושפקה ואנפעאל מחץ' יצדר ענה תעאלי פי חק אוליאיה לא ען אנפעאל ולא ען תגיר. וכמא אנא נחן אד'א אעטינא שיא למן לא חק לה עלינא תסמי ד'לך פי לגתנא חנינה כמא קאל חנונו אותם אשר חנן אלהים כי חנני אלהים ומת'ל הד'א כת'יר והו תעאלי יוג'ד וידבר למן לא חק לה עליה פי איג'אדה ותדבירה פלד'לך סמי חנון. וכד'לך נג'ד פי אפעאלה אלצאדרה פי אלאדמיין מן אפאת עט'ימה תנזל בבעץ' אשכ'אץ תדמרהם או אמר עאם מהלך לקבאיל בל לאקלים תפני אלולד וולד אלולד ולא תכ'לי לא חרת'א ולא נסלא כאלכ'סוף ואלזלאזל ואלצואעק אלמהלכה וכחרכהֵ קום עלי אכ'רין לאבאדתהם באלסיף ומחו את'רהם וכת'יר מן הד'ה אלאפעאל אלתי לא תצדר מן אחדנא פי חק אכ'ר אלא ען גצ'ב שדיד או חקד עט'ים או טלב ת'אר פסמי בחסב הד'ה אלאפעאל קנא ונוקם ונוטר ובעל חמה יעני אן אלאפעאל אלתי מת'להא תצדר ענא ען היאה נפסאניה והי אלגירה או אלאכ'ד' באלת'אר או אלחקד או אלגצ'ב תצדר ענה תעאלי בחסב אסתחקאק אלד'ין עוקבוא לא ען אנפעאל בוג'ה תעאלי ען כל נקץ. והכד'א אלאפעאל כלהא הי אפעאל תשבה אלאפעאל אלצאדרה ען אלאדמיין ען אנפעאלאת והיאת נפסאניה והי צאדרה ענה תעאלי לא ען מעני זאיד עלי ד'אתה אצלא. 
וינבגי למדבר אלמדינה אד'א כאן נביא אן יתשבה בהד'ה אלצפאת ותצדר ענה הד'ה אלאפעאל בתקדיר ובחסב אסתחקאק לא במג'רד תבע אלאנפעאל ולא יטלק ענאן אלגצ'ב ולא ימכן אלאנפעאלאת מנה אד' כל אנפעאל שר בל יתחאמאהא חסב טאקהֵ אלאנסאן פיכון תארה לבעץ' אלנאס רחום וחנון לא למג'רד אלרקה ואלשפקה אלא בחסב מא ילזם ויכון תארה לבעץ' אלנאס נוטר ונוקם ובעל חמה בחסב אסתחקאקהם לא במג'רד אלגצ'ב חתי אנה יאמר בחרק אלשכ'ץ והו גיר חריג' ולא גצ'וב ולא באגץ' פיה בל בחסב מא יראה מן אסתחקאקה וילחט' מא פי איקאע הד'א אלפעל מן אלמנפעה אלעט'ימה בכ'לק כת'יר. 
אלא תתאמל פי נצוץ אלתורה למא אמר בשבעה עממים באלאבאדה וקאל לא תחיה כל נשמה אתבע ד'לך עלי אלאת'ר בקולה למען אשר לא ילמדו אתכם לעשות ככל תועבתם אשר עשו לאלהיהם וחטאתם לי"י אלהיכם יקול לא תט'ן אן הד'ה קסאוה או טלב ת'אר בל הו פעי יתקצ'יה אלראי אלאנסאני אן יזאל כל מן יחיד ען טרק אלחק ותנחי אלעואיק כלהא אלתי תעוק ען אלכמאל אלד'י הו אדראכה תעאלי. 
ומע הד'א כלה ינבגי אן תכון אפעאל אלרחמה ואלעפו ואלשפקה ואלראפה צאדרה מן מדבר אלמדינה אכת'ר מן אפעאל אלקצאץ בכת'יר לאן הד'ה אלשלש עשרה מדות כלהא מדות רחמים גיר ואחדה והי פוקד עון אבות על בנים לאן קולה ונקה לא ינקה מענאה ואסתיצאלא לא יסתאצל מן קולה ונקתה לארץ תשב. 
ואעלם אן קולה פוקד עון אבות על בנים אנמא ד'לך פי ד'נב עבודה זרה כ'אצה לא פי ד'נב אכ'ר דליל ד'לך קולה פי עשר הדברות על שלשים ועל רבעים לשנאי ולא יסתמי שונא אלא עובד עבודה זרה כי כל תועבת י"י אשר שנא. ואנמא אקתצר עלי רבעים לאנה גאיהֵ מא ימכן אלאנסאן אן ירי מן נסלה דור רביעי פאד'א קתל אהל אלמדינה עובדי עבודה זרה פיקתל ד'לך אלשיך' אלעובד ונסל נסל נסלה אלד'י הו אלולד אלראבע פכאנה יצף אן מן ג'מלהֵ אואמרה תעאלי אלתי מן ג'מלהֵ אפעאלה בלא שך אן יקתל נסל עובדי עבודה זרה ואן כאנוא אצאגר פי גמאר ואלדיהם ואג'דאדהם. והד'א אלאמר וג'דנאה מטרדא פי אלתורה פי כל מוצ'ע כמא אמר פי עיר הנדחת החרם אותה ואת כל אשר בה כל הד'א לתעפיהֵ ד'לך אלאת'ר אלמוג'ב ללפסאד אלעט'ים כמא בינא. 
וקד כ'רג'נא ען גרץ' אלפצל לכן בינא  לאי שי אקתצר הנא מן ד'כר אפעאלה עלי הד'ה ואנהא מחתאג' אליהא פי תדביר אלמדן אד' גאיהֵ פצ'ילהֵ אלאנסאן אלתשבה בה תעאלי חסב אלקדרה יעני אן נשבה אפעאלנא באפעאלה כמא בינוא פי שרח קדושים תהיו קאלוא מה הוא חנון אף אתה היה חנון מה הוא רחום אף אתה היה רחום.
ואלגרץ' כלה אן אלצפאת אלמנסובה לה היא צפאת אפעאלה לא אנה ד'ו כיפיה:

Chapter 55

קד תקדם פי עדהֵ מואצ'ע מן הד'ה אלמקאלה אן כל מא יוג'ב ג'סמאניה לזם צ'רורה נפיה ענה וכד'לך כל אנפעאל ינפי ענה לאן אלאנפעאלאת כלהא תוג'ב אלתגייר ואן אלפאעל לתלך אלאנפעאלאת גיר אלמנפעל בלא שך פלו כאן תעאלי ינפעל בוג'ה מן וג'וה אלאנפעאל לכאן גירה אלפאעל פיה ואלמגיר לה. וכד'לך ילזם צ'רורה אן ינפי ענה כל עדם ואן לא יכון כמאל מא מעדומא מנה תארה ומוג'ודא אכ'רי לאנה אן פרץ' ד'לך כאן כאמלא באלקוה וכל קוה יקארנהא עדם צ'רורה וכל מא יכ'רג' מן אלקוה אלי אלפעל פלא בד לה מן מכ'רג' גירה מוג'וד באלפעל יכ'רג'ה פלד'לך ילזם אן תכון כמאלאתה כלהא מוג'ודה באלפעל ולא יכון לה שי באלקוה בוג'ה. וממא ילזם צ'רורה אן ינפי ענה איצ'א אלשבה באי שי מן אלמוג'ודאת והד'א אמר קד שער בה כל אחד וקד צרח פי כתב אלאנביא בנפי אלתשביה וקאל ואל מי תדמיוני ואשוה וקאל ואל מי תדמיון אל ומה דמות תערכו לו וקאל מאין כמוך י"י והד'א כת'יר. 
פיכון מלאך אלאמר אן כל שי יודי לאחד הד'ה אלאצנאף אלארבעה ילזם צ'רורה נפיה ענה באלברהאן אלואצ'ח והי כל מא יודי לג'סמאניה או מא יודי לאנפעאל ותגיר או מא יודי לעדם מת'ל אן לא יכון לה שי באלפעל ת'ם יציר באלפעל או מא יודי לשבה שי מן מכ'לוקאתה. והד'ה מן ג'מלהֵ פואיד אלעלם אלטביעי פי מערפהֵ אלאלאה אד' כל מן לא יעלם תלך אלעלום לא ישער בנקץ אלאנפעאלאת ולא יפהם מעני מא באלקוה ומא באלפעל ולא יעלם לזום אלעדם לכל מא באלקוה ואן אלד'י באלקוה אנקץ מן אלמתחרך לכ'רוג' תלך אלקוה ללפעל ואלמתחרך נאקץ איצ'א באצ'אפתה למא מן אג'לה תחרך חתי יחצל באלפעל. ואן עלם הד'ה אלאשיא ולא יעלמהא בבראהינהא פלא יעלם אלג'זאיאת אללאזמה ען הד'ה אלמקדמאת אלכליה לזומא צ'רוריא פלד'לך לא יכון ענדה ברהאן בוג'וד אלאלאה ולא בלזום נפי הד'ה אלאצנאף ענה. 
ובעד תקדימי הד'ה אלתוטיה אכ'ד' פי פצל אכ'ר אבין פיה אסתחאלהֵ מא יט'נה מעתקדוא אלצפאת אלד'אתיה לה וד'לך אנמא יפהמה מן תקדמת לה אלמערפה בצנאעהֵ אלמנטק ובטביעהֵ אלוג'וד:

Chapter 56

אעלם אן אלשבהיה הי נסבהֵ מא בין שיין ואי שיין לא תקדר בינהמא נסבה כד'לך לא תתצור בינהמא שבהיה וכד'לך כל מא לא שבהיה בינהמא פלא נסבה בינהמא. מת'אל ד'לך אנה לא יקאל הד'ה אלחרארה שביהה בהד'א אללון ולא הד'א אלצות שביה בהד'ה אלחלאוה והד'א אמר בין בנפסה פלמא כאנת אלנסבה ביננא ובינה תעאלי מרתפעה אעני בינה ובין מא סואה לזם ארתפאע אלשבהיה איצ'א. ואעלם אן כל שיין המא תחת נוע ואחד אעני אן תכון מאהיתהמא ג'מיעא ואחדה גיר אנהמא מכ'תלפאן באלכבר ואלצגר או אלשדה ואלצ'עף או נחו ד'לך פאנהמא ג'מיעא מתשאבהאן צ'רורה ואן אכ'תלפא הד'א אלנחו מן אלאכ'תלאף. מת'אל ד'לך אן אלכ'רדלה ופלך אלכואכב אלת'אבתה מתשאבהאן פי אלאבעאד אלת'לאת'ה ואן כאן הד'א פי גאיהֵ אלכבר והד'ה פי גאיהֵ אלצגר מעני וג'וד אלאבעאד פיהמא ואחד. וכד'לך אלשמע אלמד'אב פי אלשמס ואסטקס אלנאר מתשאבהאן פי אלחרארה ואן כאנת תלך אלחרארה פי גאיהֵ אלשדה והד'ה אלחרארה פי גאיה מן אלצ'עף לכן מעני ט'הור הד'ה אלכיפיה פיהמא ג'מיעא ואחד. 
והכד'א כאן ינבגי אן יפהם מן יעתקד אן ת'ם צפאת ד'אתיה יוצף בהא אלבארי והי אנה מוג'וד וחי וקאדר ועאלם ומריד אנהא ליסת הד'ה אלמעאני תנסב אליה ואלינא במעני ואחד ויכון אלאכ'תלאף בין תלך אלצפאת ובין צפאתנא באלאעט'ם או אלאכמל או אלאדום או אלאת'בת חתי יכון וג'ודה את'בת מן וג'ודנא וחיאתה אדום מן חיאתנא וקדרתה אעט'ם מן קדרתנא ועלמה אכמל מן עלמנא ואראדתה אעם מן אראדתנא ויעם אלמעניין חד ואחד כמא יזעם האולא ליס אלאמר כד'לך בוג'ה לאן באב אפעל אנמא ינטק בה בין אלאשיא אלתי יקאל עליהא ד'לך אלמעני בתואטו ואד'א כאן ד'לך לזם אלשבה ועלי ראיהם אלד'ין ירון אן הנאך צפאת ד'אתיה כמא לזם אן תכון ד'אתה תעאלי לא תשבה אלד'ואת כד'לך כאן ינבגי אן תכון צפאתה אלד'אתיה אלתי יזעמונהא לא תשבה אלצפאת ולא יג'מעהמא חד ואחד וליס כד'לך יפעלון בל יט'נון אן יג'מעהמא חד ואחד ואן לא תשאבה בינהמא. 
פקד באן למן יפהם מעני אלתשאבה אנה תעאלי אנמא יקאל עליה ועלי כל מא סואה מוג'וד באשתראך מחץ' וכד'לך אנמא יטלק אלעלם ואלקדרה ואלאראדה ואלחיאה עליה תעאלי ועלי כל ד'י עלם וקדרה ואראדה וחיאה באלאשתראך אלמחץ' אלד'י לא תשאבה מעני בינהמא אצלא. 
ולא תט'ן אנהא תקאל בתשכיך לאן אלאסמא אלתי תקאל בתשכיך הי אלתי תקאל עלי שיין בינהמא תשאבה פי מעני מא וד'לך אלמעני ערץ' פיהמא וליס הו מקומא לד'את כל ואחד מנהמא והד'ה אלאשיא אלמנסובה לה תעאלי ליסת הי אעראצ'א ענד אחד מן אהל אלנט'ר והד'ה אלצפאת אלתי לנא כלהא אעראץ' בחסב ראי אלמתכלמין פיא לית שערי מן אין וקע אלשבה חתי יג'מעהמא חד ואחד פתכון מקולה בתואטו כמא יזעמון. פהד'א ברהאן קטעי עלי כון הד'ה אלאוצאף אלמנסובה לה ליס בין מענאהא ומעני הד'ה אלמעלומה ענדנא שרכה בוג'ה ולא עלי חאל ואנמא אלשרכה פי אלאסם לא גיר ואד'א 
כאן ד'לך כד'לך פלא ינבגי אן תעתקד מעאני זאידה עלי אלד'את שבה הד'ה אלצפאת אלתי הי זאידה עלי ד'אתנא למא אשתרכא פי אלאסם. פהד'א אלמעני עט'ים אלג'לאלה ענד אלעארפין פאחפט'ה וחצלה חק תחצילה ליכון עתידא למא יראד תפהימך איאה:

Chapter 57

פי אלצפאת אגמץ' ממא תקדם. 
מעלום אן אלוג'וד הו עארץ' ערץ' ללמוג'וד פלד'לך הו מעני זאיד עלי מאהיהֵ אלמוג'וד. הד'א הו אלאמר אלבין אלואג'ב פי כל מא לוג'ודה סבב פאן וג'ודה מעני זאיד עלי מאהיתה. ואמא מא לא סבב לוג'ודה והו אללה עז וג'ל וחדה לאן הד'א הו מעני קולנא ענה תעאלי אנה ואג'ב אלוג'וד פאן וג'ודה ד'אתה וחקיקתה וד'אתה וג'ודה וליסת הי ד'את ערץ' להא אן וג'דת פיכון וג'ודהא מעני זאידא עליהא אד' הו ואג'ב אלוג'וד דאימא לא טאריא עליה ולא עארצ'א ערץ' לה פאד'א הו מוג'וד לא בוג'וד וכד'לך חי לא בחיאה וקאדר לא בקדרה ועאלם לא בעלם בל אלכל ראג'ע למעני ואחד לא תכת'יר פיה כמא סיבין. 
וממא יג'ב אן יעלם איצ'א אן אלוחדה ואלכת'רה עוארץ' ערצ'ת ללמוג'וד מן חית' הו כת'יר או ואחד קד בין ד'לך פי מא בעד אלטביעה. וכמא אן אלעדד ליס הו נפס אלמעדודאת כד'לך ליס אלוחדה נפס אלשי אלמתוחד אד' הד'ה כלהא אעראץ' מן ג'נס אלכם אלמנפצל תלחק אלמוג'ודאת אלמסתעדה לקבול מת'ל הד'ה אלאעראץ' 
אמא אלואג'ב אלוג'וד אלבסיט באלחקיקה אלד'י לא ילחקה תרכיב אצלא פכמא יסתחיל עליה ערץ' אלכת'רה כד'לך יסתחיל עליה ערץ' אלוחדה אעני אן ליס אלוחדה מעני זאידא עלי ד'אתה בל הו ואחד לא בוחדה. 
ולא תעתבר הד'ה אלמעאני אלדקיקה אלתי יכאד תפות אלאד'האן באלאלפאט' אלמעתאדה אלתי הי אכבר סבב פי אלתגליט לאן תצ'יק בנא אלעבארה ג'דא ג'דא פי כל לגה חתי לא נתצור ד'לך אלמעני אלא בתסאמח פי אלעבארה. פלמא רמנא אלדלאלה עלי כון אלאלאה לא כת'ירא לם יקדר אלקאיל יקול אלא ואחד ואן כאן אלואחד ואלכת'יר מן פצול אלכם פלד'לך נלכ'ץ אלמעני ונרשד אלד'הן לחקיקהֵ אלאמר בקולנא ואחד לא בוחדה 
כמא נקול קדים ללדלאלה עלי אנה גיר חאדת' ופי קולנא קדים מן אלתסאמח מא הו בין ט'אהר אד' אלקדים אנמא יקאל למא ילחקה אלזמאן אלד'י הו ערץ' ללחרכה אלתאבעה ללג'סם והו איצ'א מן באב אלמצ'אף לאן קולך אלקדים פי ערץ' אלזמאן כקולך אלטויל ואלקציר פי ערץ' אלכ'ט וכל מא לא ילחקה ערץ' אלזמאן פלא יקאל פיה באלחקיקה לא קדים ולא חאדת' כמא לא יקאל פי אלחלאוה לא מעוג'ה ולא מסתקימה ולא יקאל פי אלצות לא מאלח ולא תפה. 
והד'ה אלאשיא לא כ'פא בהא עלי מן ארתאץ' פי פהם אלמעאני עלי חקאיקהא ואעתברהא באדראך אלעקל להא ותג'רידה איאהא לא באלתג'מל אלד'י תדל עליה אלאלפאט' פכל מא תג'דה פי אלכתב מן וצפה תעאלי ראשון ואחרון פהו מת'ל וצפה תעאלי באלעין ואלאד'ן ואלקצד בד'לך אנה תעאלי לא ילחקה תגיר ולא יתג'דד לה מעני בוג'ה לא אנה תעאלי ואקע תחת אלזמאן פתחצל מקאיסהֵ מא בינה ובין גירה ממא פי זמאן פיכון ראשון ואחרון ואנמא הד'ה אלאלפאט' כלהא כלשון בני אדם
כד'לך קולנא אחד מענאה אנה לא נד לה לא אן מעני אלוחדאניה לאחק לד'אתה:

Chapter 58

אגמץ' ממא תקדם. 
אעלם אן וצף אללה עז וג'ל באלסואלב הו אלוצף אלצחיח אלד'י לא ילחקה שי מן אלתסאמח ולא פיה נקץ פי חק אללה ג'מלה ולא עלי חאל. אמא וצפה באלאיג'אבאת פפיה מן אלשרך ואלנקץ מא קד בינאה. 
וינבגי אן אבין לך אולא כיף הי אלסואלב צפאת עלי ג'ההֵ מא ובאי שי תפארק צפאת אלאיג'אב ובעד ד'לך אבין לך כיף ליס לנא טריק פי וצפה אלא באלסואלב לא גיר. 
פאקול אן אלצפה ליסת הי אלתי תכ'צץ אלמוצוף פקט חתי לא ישתרך פי תלך אלצפה מע גירה בל אלצפה קד תכון איצ'א צפה ללמוצוף ואן כאן ישתרך פיהא מע גירה ולא יחצל בהא תכ'ציץ מת'אל ד'לך אן ראית אנסאנא עלי בעד פסאלת וקלת מא הד'א אלמראי פקיל לך חיואן פהד'ה צפה בלא שך להד'א אלמראי ואן כאן לס תכ'צצה מן כל מא סואה לכנה חצל בהא תכ'ציץ מא והו אן הד'א אלמראי ליס הו ג'סמא מן נוע אלנבאת ולא מן נוע אלמעאדן. כד'לך איצ'א אד'א כאן פי הד'ה אלדאר אנסאן ועלמת אן פיהא ג'סם מא גיר אנך לא תעלם מא הו פסאלת וקלת מא פי הד'ה אלדאר פקאל לך אלמג'יב ליס פיהא מעדן ולא ג'סם נבאת פקד חצל תכ'ציץ מא ועלמת אן פיהא חיואן ואן לם תעלם אי חיואן הו. פבהד'ה אלג'הה תשארך צפאת אלסלב לצפאת אלאיג'אב לאנהא לא בד אן תכ'צץ תכ'ציצא מא ולו לם יכן פיהא מן אלתכ'ציץ אלא אזאלהֵ מא סלב מן ג'מלהֵ מא כנא נט'נה גיר מסלוב. ואמא אלג'הה אלתי תפארק בהא צפאת אלסלב לצפאת אלאיג'אב פאן צפאת אלאיג'אב ואן לם תכ'צץ פאנהא תדל עלי ג'ז מן ג'מלהֵ אלשי אלמטלוב מערפתה אמא ג'ז ג'והרה או ערץ' מן אעראצ'ה וצפאת אלסלב לא תערפנא שיא בוג'ה מן אלד'את אלמטלוב עלמהא מא הי אלא אן כאן ד'לך באלערץ' כמא מת'לנא. 
ובעד הד'ה אלמקדמה אקול אן אללה עז וג'ל קד תברהן אנה ואג'ב אלוג'וד לא תרכיב פיה כמא סנברהן וליס נדרך אלא אניתה פקט לא מאהיתה פיסתחיל אן תכון לה צפה איג'אב לאנה לא אניה לה כ'ארג'א ען מאהיתה פתדל אלצפה עלי אחדאהמא פנאהיך אן תכון מאהיתה מרכבה פתדל אלצפה עלי ג'זאיהא נאהיך אן תכון לה אעראץ' פתדל אלצפה איצ'א עליהא פלא צפהֵ איג'אב בוג'ה. 
אמא צפאת אלנפי פהי אלתי ינבגי אן תסתעמל לארשאד אלד'הן למא ינבגי אן יעתקד פיה תעאלי לאנהא לא ילחק מן ג'התהא תכת'יר בוג'ה והי תרשד אלד'הן לגאיהֵ מא ימכן אלאנסאן אן ידרכה מנה תעאלי. מת'אל ד'לך אנה תברהן לנא וג'וב וג'וד שי מא גיר הד'ה אלד'ואת אלמדרכה באלחואס ואלמחאט בעלמהא באלעקל פקלנא ען הד'א אנה מוג'וד אלמעני אנה יסתחיל עדמה. ת'ם אדרכנא אן הד'א אלמוג'וד ליס הו מת'ל וג'וד אלאסטקסאת מת'לא אלתי הי אג'סאם מיתה פקלנא אנה חי אלמעני אנה תעאלי ליס במאית ת'ם אדרכנא אן הד'א אלמוג'וד איצ'א ליס הו מת'ל וג'וד אלסמא אלתי הי ג'סם חי פקלנא אנה ליס בג'סם ת'ם אדרכנא אן הד'א אלמוג'וד ליס הו מת'ל וג'וד אלעקל אלד'י ליס הו בג'סם ולא מאית לכנה מעלול פקלנא אנה תעאלי קדים אלמעני ליס לה סבב אוג'דה. ת'ם אדרכנא אן הד'א אלמוג'וד ליס וג'ודה אלד'י הו ד'אתה אנמא הו כאף לה פקט אן יכון מוג'ודא בל תפיץ' ענה וג'ודאת כת'ירה וליס ד'לך כפיץ' אלחרארה ען אלנאר ולא כלזום אלצ'ו ען אלשמס בל פיץ' ימדהא דאימא בקאא ואנתט'אמא בתדביר מחכם כמא סנבין פקולנא פיה מן אג'ל הד'ה אלמעאני אנה קאדר ועאלם ומריד ואלקצד בהד'ה אלצפאת אנה ליס בעאג'ז ולא ג'אהל ולא ד'אהל ולא מהמל. ומעני קולנא ליס בעאג'ז אן וג'ודה פיה כפאיה לאיג'אד אשיא אכ'ר גירה. ומעני קולנא לא ג'אהל אנה מדרך אי חי לאן כל מדרך חי. ומעני קולנא לא ד'אהל ולא מהמל אן ג'מיע תלך אלמוג'ודאת ג'אריה עלי נט'אם ותדביר לא מהמלה וכאינה כיף אתפק אלא ככון כל מא ידברה אלמריד בקצד ואראדה. ת'ם אדרכנא אן הד'א אלמוג'וד לא אכ'ר מת'לה פקולנא הו ואחד אלמעני נפי אלכת'רה. 
פקד באן לך אן כל צפה נצפה בהא פהי אמא צפהֵ פעל או יכון מענאהא סלב עדמהא אן כאן אלקצד בהא אדראך ד'אתה לא פעלה. ולא תסתעמל איצ'א הד'ה אלסואלב ולא תטלק עליה תעאלי אלא באלג'הה אלתי עלמת אנה קד יסלב ען אלשי מא ליס שאנה אן יוג'ד לה כמא נקול פי אלחאיט לא בציר. 
ואנת תעלם יא איהא אלנאט'ר פי הד'ה אלמקאלה אן הד'ה אלסמא והי ג'סם מתחרך קד שברנאהא וד'רענאהא ואחטנא עלמא במקאדיר אג'זא מנהא ובאכת'ר חרכאתהא קד עג'זת עקולנא כל אלעג'ז ען אדראך מאהיתהא מע כוננא נעלם אנהא ד'את מאדה וצורה צ'רורה גיר אנהא ליסת מת'ל הד'ה אלמאדה אלתי פינא פלד'לך לא נקדר נצפהא אלא באלאסמא אלגיר מחצלה לא באלאיג'אב אלמחצל פאנא נקול אן אלסמא לא כ'פיפה ולא ת'קילה ולא מנפעלה פלד'לך הי לא קאבלה את'ר ולא ד'את טעם ולא ד'את ראיחה ונחו הד'ה אלסואלב כל ד'לך לג'הלנא בתלך אלמאדה פכיף תכון חאל עקולנא אד'א ראמת אדראך אלברי ען אלמאדה אלבסיט גאיהֵ אלבסאטה אלואג'ב אלוג'וד אלד'י לא עלה לה ולא ילחקה מעני זאיד עלי ד'אתה אלכאמלה אלתי מעני כמאלהא סלב אלנקאיץ ענהא כמא בינא פאנא לא נדרך גיר אניתה פקט ואן ת'ם מוג'וד לא ישבהה שי מן אלמוג'ודאת אלתי אוג'דהא ולא ישארכהא פי מעני בוג'ה ולא תכת'יר פיה ולא עג'ז ען איג'אד מא סואה. ואן נסבתה ללעאלם נסבהֵ אלרבאני ללספינה וליסת הד'ה איצ'א נסבה חקיקיה ולא שבה צחיח בל הי לארשאד אלד'הי אנה תעאלי מדבר ללמוג'ודאת אלמעני אנה ימדהא ויחרז נט'אמהא כמא ינבגי וסיבין הד'א אלמעני באבלג מן הד'א. 
פסבחאן מן אד'א לאחט'ת אלעקול ד'אתה עאד אדראכהא תקצירא ואד'א לחט'ת לזום אפעאלה ען אראדתה עאד עלמהא ג'הלא ואד'א ראמת אלאלסן תעט'ימה באוצאף עאדת כל בלאגה עיא ותקצירא:

Chapter 59

ללסאיל אן יסאל ויקול אד'א כאן לא חילה פי אדראך חקיקהֵ ד'אתה ויודי אלברהאן אן אלשי אלמדרך הו אנה מוג'וד פקט וצפאת אלאיג'אב קד אמתנעת כמא תברהן פבאי שי יקע אלתפאצ'ל בין אלמדרכין פאד'א אלד'י אדרכה משה רבנו ושלמה הו אלד'י ידרך אלשכ'ץ אלואחד מן בעץ' אלטלבה והד'א לא ימכן פיה זיאדה ומן אלמשהור ענד אהל אלשריעה בל ענד אלפלאספה אן אלתפאצ'ל פי ד'לך כת'יר פאעלם אן אלאמר כד'לך ואן אלתפאצ'ל בין אלמדרכין עט'ים ג'דא לאן כלמא זיד פי צפאת אלמוצוף תכ'צץ אכת'ר וקרב אלואצף מן אדראך חקיקתה כד'לך כלמא זדת פי אלסלב ענה תעאלי קרבת מן אלאדראך וכנת אקרב אליה מן אלד'י לם יסלב מא תברהן לה אנת סלבה 
פלהד'א קד יתעב אלאנסאן סנין עדידה פי פהם עלם מא ותחקיק מקדמאתה חתי יאכ'ד'ה יקינא יכון נתיג'הֵ ד'לך אלעלם כלה אן נסלב ען אללה מעני מא תעלם באלברהאן אנה מחאל אן ינסב לה הד'א אלמעני. ואכ'ר מן אלמקצרין פי אלנט'ר לא יתברהן לה ד'לך ויכון אלאמר ענדה משכוכא פיה הל יוג'ד ד'לך אלמעני ללה או לא יוג'ד לה. ואכ'ר מן אלעמיאן אלבצאיר יוג'ב לה ד'לך אלמעני אלד'י תברהן סלבה מת'ל מא סאברהן אנה ליס בג'סם. ואכ'ר ישך ומא יעלם הל הו ג'סם או ליס בג'סם. ואכ'ר יקטע אנה ג'סם וילקי אללה בהד'ה אלעקידה. פכם בין אלת'לת'ה אשכ'אץ מן אלתבאין אלאול בלא שך אקרב מן אללה ואלת'אני בעיד ענה ואלת'אלת' אבעד. כד'לך אד'א פרצ'נא ראבעא תברהן ענדה אמתנאע אלאנפעאלאת פי חקה תעאלי ואלאול אלד'י נפי אלג'סמאניה לם יתברהן לה ד'לך פאן הד'א אלראבע בלא שך אקרב אלי אללה מן אלאול והכד'א דאימא חתי אד'א וג'ד שכ'ץ תברהן לה אמתנאע אשיא כת'ירה עליה תעאלי הי ענדנא ממכן אן תוג'ד לה או תצדר ענה נאהיך אן נתעקד ד'לך לאזמא פאן ד'לך אלשכ'ץ אכמל מנא בלא שך. 
פקד תבין לך אן כלמא תברהן לך סלב שי מא ענה כנת אכמל וכלמא אוג'בת לה שיא זאידא כנת משבהא ובעדת ען מערפהֵ חקיקתה. ובהד'ה אלג'הה ינבגי אן יקרב מן אדראכה באלבחת' ואלטלב חתי יעלם אסתחאלהֵ כל מא יסתחיל עליה לא באן תוג'ב לה שיא עלי ג'ההֵ אנה מעני זאיד עלי ד'אתה או עלי אן ד'לך אלמעני כמאל פי חקה למא תג'דה כמאלא פי חקנא לאן אלכמאלאת כלהא הי מלכאת מא ולא כל מלכה תוג'ד לכל ד'י מלכה. 
ואעלם אנך מתי אוג'בת לה שיא אכ'ר פיכון בעדך ענה בג'התין ואחדה לכון כל מא תוג'בה הו כמאל לנא ות'אניה אנה ליס בד'י שי אכ'ר בל ד'אתה הי כמאלאתה כמא בינא. 
ולמא שער כל אחד באן לא וצול לאדראך מא פי קותנא אן נדרך אלא באלסלב ואלסלב לא יערף שיא בוג'ה מן חקיקהֵ אלאמר אלד'י סלב ענה אלשי אלד'י סלב צרח אלנאס כלהם אלמאצ'ון ואלאתון באן אללה תעאלי לא תדרכה אלעקול ולא ידרך מא הו אלא הו ואן אדראכה הו אלעג'ז ען נהאיהֵ אדראכה וכל אלפלאספה יקולון: אבהרנא בג'מאלה וכ'פי ענא לשדהֵ ט'הורה כמא תכ'פי אלשמס ענד אלאבצאר אלצ'עיפה ען אדראכהא. וקד אטנב פי הד'א במא לא פאידה פי תכרארה הנא ואבלג מא קיל פי הד'א אלגרץ' קולה פי אלתלים לך דמיה תהלה שרחה אלסכות ענדך הו אלתסביח והד'ה בלאגה עט'ימה ג'דא פי הד'א אלמעני לאנא אי שי קלנאה נקצד בה תעט'ימא ותמג'ידא נג'ד פיה חמלא מא פי חקה תעאלי ונלחט' פיה נקצא מא פאלסכות אולי ואלאקתצאר עלי מדארך אלעקול כמא אמר אלכאמלון וקאלוא אמרו בלבבכם על משכבכם ודמו סלה. 
וקד עלמת קולתהם אלמשהורה אלתי לית כאנת כל אלאקאויל מת'להא ואנא אד'כרהא לך בנצהא ואן כאנת קולה מחפוט'ה לאנבהך עלי מעאניהא קאלוא ההוא דנחת קמיה דר' חנינה אמר האל הגדול הגבור והנורא האדיר והחזק היראוי והעזוז אמר ליה סימתינהו לכלהו שבחי דמרך השתא אנן תלת קמיתא אלמלא דאמרינהו משה רבנו באוריתא ואתו אנשי כנסת הגדולה ותקנינהו בתפלה אנן לא יכילנן למימרינהו ואת אמרת ואזלת כולי האי משל למה הדבר דומה למלך בשר ודם שהיו לו אלף אלפים דינרי זהב ומקלסין אותו בשל כסף והלא גנאי הוא לו. הנא אנתהי קול הד'א אלפאצ'ל. 
פתאמל אולא תאפפה וכראהתה לתכת'יר צפאת אלאיג'אב ותאמל כונה צרח באן אלצפאת לו תרכנא למג'רד עקולנא למא קלנאהא אבדא ולא נטקנא בשי מנהא ואנמא למא אלג'ת צ'רורהֵ אלכ'טאב ללנאס במא יחצל להם תצורא מא כמא קאלוא דברה תורה כלשון בני אדם אן יוצף להם אללה בכמאלאתהם פגאיתנא אן נקף ענד תלך אלאקאויל ולא נסמיה בהא אלא ענד אלקראה להא פי אלתורה פקט לכן למא ג'אוא איצ'א אנשי כנסת הגדולה והם אנביא ורתבוא ד'כרהא פי אלצלאה גאיתנא אן נקולהא פקט. פרוח הד'א אלקול כונה צרח אן צ'רוריתין אתפקת פי צלאתנא בהא ואחדה כונהא ג'את פי אלתורה ות'אניה כונהא רתב אלאנביא אלצלאה בהא פלולא אלצ'רורה אלאולי למא ד'כרנאהא ולולא אלצ'רורה אלת'אניה למא אזלנאהא ען מוצ'עהא ולא צלונא בהא ואנת מסתמר פי אלצפאת. 
פקד תבין לך איצ'א מן הד'א אלכלאם אן ליס כל מא תג'דה מן אלצפאת אלמנסובה ללה פי כתב אלאנביא יג'וז לנא אן נצלי בהא ונקולהא לאנה לם יקל אלמלא דאמרינהו משה רבנו לא הוינא יכלינן למימרינהו אלא שרטא אכ'ר ואתו אנשי כנסת הגדולה ותקנינהו בתפלה וחיניד' ג'אז לנא אן נצלי בהא. וליס כמא עמל אלג'האל באלחקיקה אלד'ין אטנבוא וטולוא ואג'תהדוא פי צלואת אלפוהא וכ'טב חברוהא יתקרבון בהא ללה בזעמהם יצפון אללה פיהא באוצאף לו וצף בהא שכ'ץ מן אלנאס לכאן ד'לך נקצא פי חקה לאנהם לם יפהמוא הד'ה אלמעאני אלג'לילה אלגריבה ען עקול אלג'מהור ואתכ'ד'וא אללה עז וג'ל מדרסהֵ אלסנתהם ווצפוה וכ'אטבוה בכל מא יט'נונה סאיגא ויטנבון פי ד'לך חתי יחרכונה ללאנפעאל בזעמהם ולא סימא אן וג'דוא נץ כלאם נבי פי ד'לך כאן אלאמר מבאחא להם אן יאתוא בנצוץ ינבגי תאוילהא בכל וג'ה פינקלונהא עלי ט'ואהרהא וישתקון מנהא ויפרעון ויבנון עליה אקאויל וכת'ר אסתבאתהֵ הד'א ענד אלשערא ואלכ'טבא או ענד מן יזעם אנה יקול שערא חתי אלפת אקאויל בעצ'הא כפר מחץ' ובעצ'הא פיה מן אלסכ'ף ופסאד אלכ'יאל מא יצ'חך אלאנסאן בחסב טבאעה ענד סמאעה ויבכיה ענד אלתאמל כיף תקאל תלך אלאקאויל פי חק אללה עז וג'ל ולולא שפקת עלי תנקיץ אלקאילין לאורדת עליך מנהא שיא חתי תתנבה עלי מואצ'ע אלתעדי פיהא לכנהא הי אקאויל באדיהֵ אלנקץ ג'דא למן יפהם. 
וינבגי אן תעתבר ותקול אד'א כאן לשון הרע והוצאת שם רע עציאנא עט'ימא פכם באלאחרי יכון אטלאק אללסאן פי חק אללה תעאלי ווצפה באוצאף תעאלי ענהא ולא אקול אן ד'לך עציאן בל חרוף וגדוף בשגגה מן אלג'מהור אלסאמעין ומן ד'לך אלג'אהל אלקאיל. אמא מן אדרך נקץ תלך אלאקאויל ויקולהא פהו ענדי מן ג'מלהֵ מן קיל פיהם ויחפאו בני ישראל דברים אשר לא כן על י"י אלהיהם וקיל ולדבר על י"י תועה. פאן כנת ממן יחוס על כבוד קונו פלא ינבגי לך אן תסמעהא בוג'ה פכיף אן תקולהא פכיף אן תעמל מת'להא. וקד עלמת קדר את'ם מן יטיח דברים כלפי מעלה ולא ינבגי לך בוג'ה אן תתערץ' לצפאת אללה באלאיג'אב לתעט'ימה בזעמך ולא תכ'רג' ען מא רתבה אנשי כנסת הגדולה פי אלצלאואת ואלברכות פפי ד'לך אלכפאיה בחסב אלצ'רורה ואי כפאיה כמא קאל ר' חנינה. אמא סאיר מא ג'א פי כתב אלאנביא פיקרא ענד אלמרור בה לכנה יעתקד פיה מא קד בינא אנהא צפאת אפעאל או ללדלאלה עלי סלב עדמהא והד'א אלמעני איצ'א לא יד'אע ללג'מהור בל הד'א אלנחו מן אלנט'ר לאיק באלכ'ואץ אלד'ין תעט'ים אללה ענדהם מא הו באן יקולוא מא לא ינבגי בל באן יעקלוא כמא ינבגי. 
וארג'ע אלי תמאם אלתנביה עלי קול ר' חנינה ואחכאמה. לם יקל משל למה הדבר דומה למלך בשר ודם שהיה לו אלף אלפים דינרי זהב ומקלסין אותו במאה דינרין לאנה כאן ידל הד'א אלמת'ל עלי אן כמאלאתה תעאלי אכמל מן הד'ה אלכמאלאת אלתי תנסב לה לכנהא מן נועהא וליס אלאמר כד'לך כמא ברהנא בל חכמהֵ הד'א אלמת'ל הו קולה דינרי זהב ומקלסין אותו בשל כסף לידל אן הד'ה אלתי הי ענדנא כמאלאת ליס ענדה תעאלי מן נועהא שי אלא כלהא נקץ פי חקה כמא בין וקאל פי הד'א אלמת'ל והלא גנאי הוא לו 
פקד אעלמתך אן כל מא תזעמה מן הד'ה אלצפאת כמאלא הו נקץ פי חקה תעאלי אד'א כאן מן נוע מא ענדנא. וקד ארשדנא שלמה ע"אס פי הד'א אלמעני במא פיה כפאיה וקאל כי האלהים בשמים ואתה על הארץ על כן יהיו דבריך מעטים:

Chapter 60

אנא אריד אן אמת'ל לך אמת'אלא פי הד'א אלפצל תזדאד בהא תצורא לוג'וב תכת'יר צפאתה באלסואלב ותזדאד בהא נפורא מן אעתקאד צפאת איג'אב לה תעאלי. אנזל אן אנסאנא תחקק אן אלספינה מוג'ודה ולם יעלם הד'ה אלאסמיה עלי אי שי תקע הל עלי ג'והר מא או עלי ערץ' ת'ם תבין לשכ'ץ אכ'ר אנהא ליסת בערץ' ת'ם תבין לאכ'ר אנהא ליסת במעדן ת'ם תבין לאכ'ר אנהא ליסת בחיואן ת'ם תבין לאכ'ר אנהא ליסת בנבאת מתצל באלארץ' ת'ם תבין לאכ'ר אנהא ליסת בג'סם ואחד מתצל אתצאלא טביעיא ת'ם תבין לאכ'ר אנהא ליסת ד'את שכל בסיט כאלאלואח ואלאבואב ת'ם תבין לאכ'ר אנהא ליסת כרה ותבין לאכ'ר אנהא ליסת הי מכ'רוטה ותבין לאכ'ר אנהא ליסת מדורה ולא ד'את אצ'לאע מסתויה ותבין לאכ'ר אנהא ליסת מצמתה. פבין הו אן הד'א אלאכ'יר יכאד אנה וצל לתצור אלספינה עלי מא הי עליה בהד'ה אלצפאת אלסלביה וכאנה סאוי מן תצורהא באנהא ג'סם מן כ'שב מג'וף מסתטיל מולף מן אכ'שאב עדה אלד'י קד תצורהא בצפאת אלאיג'אב אמא אלמתקדמון אלד'ין מת'לנא בהם פכל ואחד מנהם אבעד מן תצור אלספינה מן אלד'י בעדה חתי אן אלאול פי מת'לנא לא יעלם גיר מג'רד אלאסמיה פקט. 
פהכד'א תקרבך צפאת אלסלב מן מערפהֵ אללה תעאלי ואדראכה פאחרץ כל אלחרץ אן תזדאד סלב שי באלברהאן לא אן תסלב באלקול פקט פאנה כלמא תבין לך באלברהאן סלב שי מט'נון וג'ודה לה תעאלי ענה כנת קד קרבת מנה דרג'ה בלא שך 
ובהד'ה אלג'הה צאר קום מקרבין מנה ג'דא ואכ'רון פי גאיהֵ אלבעד לא אן ת'ם קרב מכאן פיקרב מנה ויבעד כמא יט'ן עמיאן אלבצאיר פאפהם הד'א ג'דא ואערפה וכן בה גביטא פקד באן לך אלטריק אלתי אד'א סלכתהא קרבת מנה תעאלי פאסלכהא אן שית. 
ואמא וצפה תעאלי באלאיג'אבאת פפיה כ'טר עט'ים לאנה קד תברהן אן כל מא עסאה אן נט'נה כמאלא ולו כאן ד'לך אלכמאל מוג'ודא לה בחסב ראי מן יקול באלצפאת פאנה ליס מן נוע אלכמאל אלד'י נט'נה בל באשתראך יקאל פקט עלי מא בינא פבאלצ'רורה תכ'רג' למעני אלסלב לאנך אד'א קלת עאלם בעלם ואחד בד'לך אלעלם אלגיר מתגיר ולא מתכת'ר יעלם אלאמור אלכת'ירה אלמתגירה אלדאימהֵ אלתג'דד מן גיר אן יתג'דד לה עלם ועלמה באלשי קבל כונה ובעד חצולה מוג'ודא ובעד עדמה מן אלוג'וד עלם ואחד לא תגיר פיה פקד צרחת באנה עאלם בעלם ליס מת'ל עלמנא וכד'לך ילזם אנה מוג'וד וליס במעני אלוג'וד פינא פקד אתית באלסואלב צ'רורה פלם תחצל עלי תחקיק צפה ד'אתיה לכן חצלת עלי אלתכת'יר וכונך תעתקד אנה ד'את מא ולהא צפאת מג'הולה אד' הד'ה אלתי תזעם איג'אבהא לה אנת תנפי ענהא אלשבה בהד'ה אלצפאת אלמעלומה ענדנא פהי אד'א ליסת מן נועהא פכאנה קד כ'רג' בך אלאמר באיג'אב אלצפאת אן קלת אן אללה תעאלי מוצ'וע מא תחמל עליה מחמולאת מא לא ד'לך אלמוצ'וע מת'ל הד'ה אלמחמולאת פיכון גאיהֵ אדראכנא בהד'ה אלעקידה אלשרך לא גיר לאן כל מוצ'וע פהו ד'ו מחמולאת בלא שך והו את'נאן באלחד ואן כאן ואחדא באלוג'וד לאן מעני אלמוצ'וע גיר מעני אלמחמול עליה וסיתבין לך פי פצול הד'ה אלמקאלה אלברהאן עלי אמתנאע אלתרכיב פיה תעאלי בל אלבסאטה אלמחצ'ה פי אלגאיה אלקצוי. 
ולא אקול אן מוג'ב צפאת ללה תעאלי מקצר ען אדראכה או משרך או אדרכה עלי כ'לאף מא הו עליה בל אקול נפי וג'וד אלאלאה מן אעתקאדה והו לא ישער. וביאן ד'לך אן אלמקצר ען אדראך חקיקהֵ אמר מא הו אלד'י ידרך בעצ'הא ויג'הל בעצ'הא מת'ל מן ידרך מן מעני אלאנסאן לואזם אלחיואניה ולא ידרך לואזם אלנטק ואללה תעאלי לא תכת'יר פי חקיקהֵ וג'ודה פיפהם מנה שי ויג'הל שי אכ'ר. וכד'לך אלמשרך לאמר מא הו אלד'י תצור חקיקהֵ ד'את מא עלי מא הי עליה ואוג'ב מת'ל תלך אלחקיקה לד'את אכ'רי והד'ה אלצפאת עלי ראי מן יט'נהא ליסת הי ד'את אלאלאה בל מעאני זאידה עלי אלד'את. וכד'לך איצ'א אלד'י ידרך אלשי עלי כ'לאף מא הו עליה לא בד צ'רורה אן ידרך מנה שיא מא עלי מא הו עליה ואמא מן יתצור אן אלד'וק כמיה פלא אקול אנה תצור אלשי עלי כ'לאף מא הו עליה בל אקול אנה ג'הל וג'וד אלד'וק ולם יעלם הד'ה אלאסמיה עלי מא ד'א תקע. והד'א נט'ר דקיק ג'דא פאפהמה. 
ובחסב הד'א אלביאן תעלם אן אלמקצר ען אדראך אלאלאה ואלבעיד ען מערפתה הו אלד'י לם יתבין לה סלב מעני מן אלמעאני אלתי קד תברהן לגירה סלבהא ענה פכל מן קלת סואלבה כאן אקצר אדראכא כמא בינא פי אול הד'א אלפצל. ואמא אלד'י יוג'ב לה צפה פלא יעלם שיא גיר מג'רד אלאסם אמא אלשי אלד'י תכ'יל אנה וקע עליה הד'א אלאסם פהו מעני גיר מוג'וד בל מכ'תרע כאד'ב פכאנה אוקע הד'א אלאסם עלי מעני מעדום אד' ליס פי אלוג'וד שי הו כד'א. ומת'אל ד'לך אן יכון אנסאן סמע באסם אלפיל ועלם אנה חיואן וטלב אן יערף בשכלה וחקיקתה פקאל לה אלצ'אל או אלמצ'ל הו חיואן ד'ו רג'ל ואחדה ות'לת'ה אג'נחה מקים פי אעמאק אלבחר ג'סמה שפאף ולה וג'ה עריץ' מת'ל וג'ה אלאנסאן וצורתה ושכלה ויתכלם מת'ל אלאנסאן ותארה יטיר פי אלהוא ותארה יסבח כאלסמך. פאני לא אקול אן הד'א תצור אלפיל עלי כ'לאף מא הו עליה ולא אנה מקצר פי אדראך אלפיל בל אקול אן הד'א אלשי אלד'י תכ'ילה בהד'ה אלצפה מכ'תרע כאד'ב וליס פי אלוג'וד שי הכד'א בל הד'א שי מעדום אוקע עליה אסם שי מוג'וד מת'ל ענקא מגרב ופרס אנסאן ונחו ד'לך מן אלצור אלכ'יאליה אלתי אוקע עליהא אסם שי מן אלמוג'ודאת אמא אסם ואחד או אסם מרכב. פכד'לך אלאמר הנא סוא וד'לך אן אללה ג'ל ת'נאוה הו מוג'וד תברהן וג'ודה אנה ואג'ב ואלד'י ילזם ען וג'וב אלוג'וד אלבסאטה אלמחצ'ה כמא סאברהן. ואמא אן תלך אלד'את אלבסיטה אלואג'בהֵ אלוג'וד כמא קיל הי ד'את צפאת ומעאני אכ'רי תלחקהא פהו שי גיר מוג'וד בוג'ה כמא תברהן פאד'א קלנא אן הד'ה אלד'את אלמסמאה אלאהא מת'לא הי ד'את פיהא מעאני מתעדדה תתצף בהא פקד אוקענא תלך אלאסמיה עלי עדם מחץ'. פתאמל כיף כ'טר פי איג'אב אלצפאת לה. 
פאלד'י ינבגי אן יעתקד פי מא ג'א מן אלצפאת פי כתאב אלתנזיל או כתב אלאנביא אנהא כלהא ללארשאד לכמאלה תעאלי לא גיר או צפהֵ אפעאל צאדרה ענה כמא בינא:

Chapter 61

ג'מיע אסמאיה תעאלי אלמוג'ודה פי אלכתב כלהא משתקה מן אלאפעאל והד'א מא לא כ'פא בה אלא אסם ואחד והו יוד הא ואו הא פאנה אסם מרתג'ל לה תעאלי ולד'לך סמי שם מפורש מענאה אנה ידל עלי ד'אתה תעאלי דלאלה בינה לא אשתראך פיהא אמא סאיר אסמאיה אלמעט'מה פתדל באשתראך לכונהא משתקה מן אפעאל יוג'ד מת'להא לנא כמא בינא. חתי אן אלאסם אלמכני בה ען יוד הא ואו הא הו איצ'א משתק מן אלסיאדה דבר האיש אדני הארץ ואלפרק בין קולך אדני בכסר אלנון ובין אן תקולה במד אלנון באלקמץ מת'ל אלפרק בין קולך שרי אלד'י מענאה ראיסי ובין קולך שרי אשת אברם לאן פי ד'לך תפכ'ים ועמום ללגיר וקד קיל ללמלאך אדני אל נא תעבר ואנמא בינת לה הד'א פי אדני כ'אצה אלמכני בה לכונה אכ'ץ אלאסמא אלמשהורה לה תעאלי אמא סאירהא מת'ל דיין וצדיק וחנון ורחום ואלהים פבינהֵ אלעמום ואלאשתקאק אמא אלשם אלד'י יתהג'א מן יוד הא ואו הא פלא יעלם לה אשתקאק משהור ולא ישארך פיה אלגיר. ולא שך אן הד'א אלאסם אלעט'ים אלד'י לא ינטק בה כמא עלמת אלא פי אלמקדש וכהני י"י המקודשים כ'אצה פי ברכת כהנים וכהן גדול פי יום הצום ידל עלי מעני מא לא שרכה בין אללה תעאלי ובין מא סואה פי ד'לך אלמעני ולעלה ידל בחסב אללגה אלתי ליס ענדנא אליום מנהא אלא אנזר שי ובחסב מא ינטק בה איצ'א עלי מעני וג'וב אלוג'וד. ובאלג'מלה עט'מהֵ הד'א אלאסם ואלמחאמאה ען אלנטק בה לכונה דאלא עלי ד'אתה תעאלי מן חית' לא ישארך אחד מן אלמכ'לוקין פי תלך אלדלאלה כמא קאלוא ענה ז"ל שמי המיוחד לי. 
אמא סאיר אלאסמא פהי כלהא תדל עלי צפאת לא עלי ד'את פקט בל עלי ד'את צפאת לאנהא משתקה ולהד'א תוהם אלתכת'יר אעני אנהא תוהם וג'וד צפאת ואן ת'ם ד'את ומעני זאיד עלי אלד'את אד' הכד'א הי דלאלהֵ כל אסם משתק פאנה ידל עלי מעני ועלי מוצ'וע לם יצרח בה אקתרן בה ד'לך אלמעני. ולמא תברהן אן אללה תעאלי ליס הו מוצ'ועא מא אקתרנת בה מעאני עלם אן אלאסמא אלמשתקה הי אמא בחסב נסבהֵ אלפעל אליה או בחסב אלארשאד לכמאלה. 
ולהד'א תאפף ר' חנינה מן קולהֵ הגדול הגבור והנורא לולא אלצ'רורתאן אלתין ד'כר לכון הד'ה תוהם צפאת ד'אתיה אעני אנהא כמאלאת מוג'ודה פיה ולמא כת'רת הד'ה אלאסמא אלמשתקה מן אלאפעאל לה תעאלי אוהמת לבעץ' אלנאס צפאת מתעדדה לה כתעדד אלאפעאל אלתי אשתקת מנהא ולד'לך ועד באנה סיחצל ללנאס אדראך יזיל להם הד'א אלאלתבאס וקאל ביום ההוא יהיה י"י אחד ושמו אחד יעני אנה כמא הו ואחד כד'לך ידעי חיניד' באסם ואחד פקט והו אלדאל עלי אלד'את פקט לא אנה יכון משתקא. ופי פרקי ר' אליעזר קאלוא עד שלא נברא העולם היה הק"ב"ה ושמו בלבד פתאמל כיף צרח באן הד'ה אלאסמא אלמשתקה כלהא אנמא חדת'ת בעד חדות' אלעאלם והד'א צחיח אנהא כלהא אסמא וצ'עת בחסב אלאפעאל אלמוג'ודה פי אלעאלם אמא אד'א אעתברת ד'אתה מעראה מג'רדה ען כל פעל פלא יכון לה אסם משתק בוג'ה בל אסם ואחד מתרג'ל ללדלאלה עלי ד'אתה וליס ענדנא שם גיר משתק אלא הד'א והו יוד הא ואו הא אלד'י הו שם המפורש באטלאק לא תט'ן גיר הד'א. 
ולא יכ'טר בכ'אטרך הד'יאן כתאב אלקמיעות ומא תסמעה מנהם או תג'דה פי כתבהם אלסכ'יפה מן אסמא ילפקונהא לא תדל עלי מעני בוג'ה ויסמונהא שמות ויזעמון אנהא תחתאג' קדושה וטהרה ואנהא תפעל עג'איב כל הד'ה אלאשיא אכ'באר לא יליק באנסאן כאמל אן יסמעהא פכיף אן יעתקדהא. 
ולא יסתמי שם המפורש בוג'ה גיר הד'א אלשם בן ארבע אותיות אלמכתוב אלד'י לא יקרא בחסב הג'איה ובביאן קאלוא פי ספרי כה תברכו את בני ישראל כה בלשון הזה כה בשם המפורש. והנאך קיל במקדש ככתבו ובמדינה בכנויו. ופי אלתלמוד קיל כה בשם המפורש אתה אומר בשם המפורש או אינו אלא בכנויו תלמוד לומר ושמו את שמי שמי המיוחד לי. 
פקד באן לך אן שם המפורש הו הד'א שם בן ארבע אותיות ואנה וחדה הו אלדאל עלי אלד'את דון שרכהֵ מעני אכ'ר ולהד'א קאלוא ענה המיוחד לי. 
ואנא אבין לך אלשי אלד'י דעא אלנאס למא יעתקדונה מן אמר אלשמות ואבין לך אצל הד'ה אלמסאלה ואכשף לך גטאהא חתי לא יבקי פיהא אשכאל אלא אן שית אן תגאלט נפסך פי פצל בעד הד'א:

Chapter 62

אמרנא בברכת כהנים ופיהא שם י"י ככתבו אלד'י הו שם המפורש ולם יכן מעלומא ענד כל אחד כיף ינטק בה ובאי אלחרכאת יחרך כל חרף מן חרופה או ישד בעץ' חרופה אן כאן פיה חרפא משדדא פכאן אהל אלעלם יתנאקלון ד'לך אעני צפהֵ אלנטק בה ולא יעלמונה לאחד אלא לתלמיד הגון פעם אחת בשבוע ואנא אעתקד אן הד'א אלד'י קאלוא שם בן ארבע אותיות חכמים מוסרין אותו לבניהם ולתלמידיהם פעם אחת בשבוע ליס ד'לך כיף ינטק בה פקט אלא ותעלים אלמעני אלד'י מן אג'לה ארתג'ל הד'א אלאסם פיכון פי ד'לך סר אלאהי איצ'א. 
ת'ם אן כאן ענדהם אסם פיה את'נא עשר חרפא והו פי אלקדושה דון הד'א אלשם בן ארבע אותיות ואלאקרב ענדי אנה לם יכן אסמא ואחדא אלא אסמין או ת'לאת'ה מג'מוע אחרפהא את'נא עשר וכאן הו אלד'י יכני בה כלמא ג'א פי אלקריאה שם בן ארבע אותיות כמא נכני נחן אליום באלף דלת והד'א אלאסם איצ'א אלד'י הו שם בן שתים עשרה אותיות לא שך אנה כאן ידל עלי מעני אכ'ץ מן דלאלהֵ אלף דלת ומא כאן ממנועא ולא מצ'נונא בה עלי אחד מן אהל אלעלם אלא כל מן טלב תעלמה אעלם בה וליס כד'לך שם בן ארבע אותיות לאנה לם יעלמה קט אחד ממן עלמה אלא לבנו ולתלמידו פעם אחת בשבוע. פלמא צאר אקואם מסיבון יתעלמון הד'א שם בן שתים עשרה אותיות ויפסדון בד'לך אעתקאדאת כמא יחדת' לכל מן ליס בכאמל אד'א עלם אן אלאמר ליס כמא כאן יתכ'ילה אולא פכתמוא הד'א אלשם איצ'א ולם יעלמוה אלא לצנועים שבכהונה ליבארכוא בה אלנאס פי אלמקדש אד' כאן קטעוא ד'כר השם המפורש מן אלמקדש איצ'א לפסאד אלנאס. קאלוא משמת שמעון הצדיק בטלו אחיו הכהנים מלברך בשם לכנהם כאנוא יבארכון בהד'א שם בן שתים עשרה אותיות קאלוא בראשונה שם בן שתים עשרה אותיות היו מוסרין אותו לכל אדם משרבו הפריצים היו מוסרין אותו לצנועים שבכהונה והצנועים שבכהונה היו מבליעים אותו בנעימות אחיהם הכהנים אמר ר' טרפון פעם אחת עליתי אחר אבי אמא לדוכן והטיתי אזני אצל כהן ושמעתי שהבליעו בנעימות אחיו הכהנים. 
וכאן ענדהם איצ'א שם בן שתים וארבעים אותיות ומעלום ענד כל ד'י תצור אנה לא ימכן בוג'ה אן תכון את'נאן וארבעון חרפא כלמה ואחדה ואנמא כאנת הד'ה כלמאת עדה מג'מוע אחרפהא את'נאן וארבעון ולא ריב אן תלך אלכלמאת דאלה עלי מעאני צ'רורה תלך אלמעאני תקרב מן תתקיק תצור ד'אתה תעאלי באלוג'ה אלד'י קלנא ואנמא סמית הד'ה אלכלמאת אלכת'ירהֵ אלאחרף שם לכונהא תדל עלי מעני ואחד פקט כסאיר אלאסמא אלמרתג'לה ואנמא כת'רת תלך אלכלמאת לתפהים אלמעני לאן אלמעני אלואחד קד יפהם באלפאט' כת'ירה פאפהם הד'א. 
ואעלם אנה כאן הד'א אלשי אלד'י יעלם תעלים אלמעאני אלמדלול עליהא בתלך אלאסמא לא מג'רד אלנטק באלאחרף אלערי ען כל תצור ולם יטלק קט עלי הד'א שם בן שתים עשרה אותיות ולא עלי שם בן ארבעים ושתים אותיות אסם שם המפורש בל שם המפורש הו השם המיוחד לו כמא בינא אמא הד'אן אלאכ'ראן פכאנא יפידאן עלמא מא אלאהיא צ'רורה ודליל כונה יפיד עלמא קולהם פי ד'לך שם בן ארבעים ושתים אותיות קדוש ומקודש ואין מוסרין אותו אלא למי שהוא צנוע ועומד בחצי ימיו ואינו כועס ואינו משתכר ואינו מעמיד על מדותיו ודבורו בנחת עם הבריות וכל היודעו וזהיר בו ומשמרו בטהרה אהוב למעלה ונחמד למטה ואימתו מוטלת על הבריות ותלמודו מתקים בידו ונוחל שני עולמים העולם הזה והעולם הבא הד'א נץ אלתלמוד. פמא אבעד מא יפהם מן הד'א אלקול ען קצד קאילה וד'לך אן אלאכת'ר יט'ן אנהא אחרף ינטק בהא לא גיר ולא יעתבר להא מעני פינאל בהא הד'ה אלאמור אלעט'ימה ויחתאג' להא להד'א אלאסתעדאד אלכ'לקי ואלתהיו אלכת'יר הד'א אלד'י ד'כר. ובין הו אן הד'א כלה אנמא הו תעריף מעאני אלאהיה מן ג'מלהֵ אלמעאני אלתי הי סתרי תורה כמא אוצ'חנא. וקד תבין פי אלכתב אלמדונה פי אלעלם אלאלאהי אן הד'א אלעלם לא ימכן נסיאנה אעני אדראך אלעקל אלפעאל והו מעני קולה ותלמודו מתקיים בידו. 
פלמא וג'ד אלאקואם אלשראר אלג'האל הד'ה אלנצוץ אסתע להם אלכד'ב ואלקול באן יג'מעוא אי אחרף שאוא ויקולון הד'א שם יפעל ויצנע אד'א כתב או אד'א קיל עלי צפהֵ כד'א ת'ם כתבת תלך אלאכאד'ב אלתי אבתדעהא אלשריר אלג'אהל אלאול ואנתקלת תלך אלכתב לאידי אלאכ'יאר אלורעין אלבלה אלד'ין ליס ענדהם מיזאן יערפון בה אלחק מן אלבאטל פכתמוהא ווג'דת פי תרכתהם פט'ן בהא אלצחה ובאלג'מלה פתי יאמין לכל דבר. 
וקד כ'רג'נא ען גרצ'נא אלשריף ונט'רנא אלדקיק אלי אלנט'ר פי אבטאל הד'יאן יבדו בטלאנה לכל מבתד באלנט'ר לכן דעת לד'לך צ'רורהֵ ד'כרנא אלשמות ומענאהא ומא שהר ענד אלג'מהור מן אמרהא וארג'ע אלי גרצ'י. 
קד נבהנא עלי אן כל אסמיה לה תעאלי משתקה אלא שם המפורש וינבגי אן נתכלם פי הד'א אלאסם והו אהיה אשר אהיה פי פצל מפרד למא פי ד'לך מן אלמעני אלדקיק אלד'י נחן בסבילה אעני נפי אלצפאת:

Chapter 63

נקדם תוטיה ונקול אן הד'א אלד'י קאלה ע"אס ואמרו לי מה שמו מה אמר אליהם כיף צאר ד'לך אלאמר לאזמא לה הד'א אלסואל חתי יטלב במא ד'א יג'אוב עליה אמא קולה והן לא יאמינו לי ולא ישמעו בקולי כי יאמרו לא נראה אליך י"י פהו בין ג'דא אן הכד'א יג'ב אן יקאל לכל מן אדעי אלנבוה חתי יאתי בדליל ואיצ'א אן כאן אלאמר כמא יבדו אנה מג'רד אסם ינטק בה פלא יכ'לו אלאמר אן יכונוא ישראל קד עלמוא ד'לך אלאסם או לם יסמעוה יומא קט פאן כאן מעלומא ענדהם פלא חג'ה לה פי אלאכ'באר בה לאן עלמה בה כעלמהם ואן כאן גיר מסמוע ענדהם פמא אלדליל אן הד'א אסם אללה אן כאן מערפהֵ אסמה דלילא. ת'ם אנה בעד אעלאמה לה תעאלי הד'א אלאסם קאל לה לך ואספת את זקני ישראל ושמעו לקולך ובעד הד'א ג'אוב הו ע"אס וקאל והן לא יאמינו לי ולא ישמעו בקולי וקד תקדם קולה תעאלי לה ושמעו לקולך פקאל לה תעאלי בעד ד'לך מה זה בידך ויאמר מטה. 
ואלד'י תעלמה פיבין לך כל הד'א אלמשכל הו מא אקול לך. קד עלמת שהרהֵ מד'אהב אלצאבה פי תלך אלאזמאן וכון אלנאס כלהם אלא אחאד עובדי עבודה זרה אעני אעתקאד אלרוחאניאת ואלאסתנזאלאת ועמל אלטלסמאת וכאן דעוי כל מדע פי אלאזמאן כלהא אמא אן ידעי אנה חצל לה נט'ר ואסתדאל דלה באן ת'ם אלאה ללעאלם בג'מלתה מת'ל אברהם או ידעי אנה נזלת עליה רוחאניהֵ כוכב או מלך ונחו ד'לך פאמא שכ'ץ ידעי אלנבוה באן אללה כלמה וארסלה פלם יסמע הד'א קט קבל משה רבנו. ולא יגלטך מא ג'א פי אלאבות מן ד'כר כלאם אללה להם ותג'ליה עליהם לאנך לא תג'ד ד'לך אלנחו מן אלנבוה לידעוא אלנאס או לירשדוא גירהם חתי קאל אברהם או יצחק או יעקב או מן תקדמהם ללנאס קאל לי אללה אפעלוא או לא תפעלוא או ארסלני לכם הד'א לם יכן קט בל כאן אלכ'טאב להם פי מא יכ'צהם לא גיר אעני פי כמאלהם וארשאדהם למא יפעלון ותבשירהם במא יוול אליה אמר נסלהם לא גיר והם כאנוא ידעון אלנאס באלנט'ר ואלתעלים כמא באן ענדנא פי קולה ואת הנפש אשר עשו בחרן. 
פלמא תג'לי עז וג'ל עלי משה רבנו ואמרה באן ידעו אלנאס ויוצל הד'ה אלרסאלה להם פקאל פאול מא יסאלונני אן אחקק להם אן ת'ם אלאה ללעאלם מוג'וד ובעד ד'לך אדעי אנה ארסלני אד' כאן אלנאס כלהם חיניד' אלא אחאד לא ישערון בוג'וד אלאלאה וגאיהֵ נט'רהם לא יתעדי אלפלך וקואה ואפעאלה לאנהם לם יפארקוא אלמחסוס ולא כמלוא כמאלא עקליא פאעלמה אללה חיניד' בעלם יוצלה אליהם יחקק ענדהם וג'וד אלאלאה והו אהיה אשר אהיה והד'א אסם משתק מן היה והו אלוג'וד לאן היה ידל עלי מעני כאן ולא פרק בין קולך כאן או וג'ד פי אללסאן אלעבראני. ואלסר כלה פי תכרירה אללפט' בעינה אלדאל עלי אלוג'וד פי מערץ' אלצפה לאן אשר תקתצ'י ד'כר אלצפה אלמתצלה בהא לאנהא אסם נאקץ יחתאג' אלי צלה במעני אלד'י ואלתי פי אלערבי פג'על אלאסם אלאול והו אלמוצוף אהיה ואלאסם אלת'אני אלד'י וצפה בה אהיה והו הו בעינה פכאנה צרח באן אלמוצוף הו אלצפה בעינהא פכאן ד'לך תביין מעני אנה מוג'וד לא בוג'וד פג'א תלכ'יץ ד'לך אלמעני ושרחה הכד'א אלמוג'וד אלד'י הו אלמוג'וד אי אלואג'ב אלוג'וד והד'א הו אלד'י יודי עליה אלברהאן צ'רורה אן הנא שי ואג'ב אלוג'וד לם יעדם ולא יעדם כמא סאבין ברהאן ד'לך. 
פלמא אעלמה תעאלי באלדלאיל אלתי ית'בת בהא וג'ודה ענד עלמאיהם לאן בעד הד'א ג'א לך ואספת את זקני ישראל וועדה באנהם סיפהמון מא אלקיתה אליך ויקבלונה והו קולה ושמעו לקולך פראג'ע ע"אס וקאל פהם יקבלון אן ת'ם אלאה מוג'וד בהד'ה אלבראהין אלעקליה מא יכון דלילי אן הד'א אלאלאה אלמוג'וד ארסלני פאעטית לה אלמעג'זה. פקד תבין אן מעני קולה מה שמו אנמא מענאה מן הו הד'א אלד'י תזעם אנה ארסלך ואנמא קאל מה שמו תעט'ימא ואג'לאלא פי אלכ'טאב כאנה יקול אן ד'אתך וחקיקתך לא יג'הלהא אחד פאן סילת ען אסמך אי שי הו אלמעני אלד'י ידל עליה באלאסם ואנמא אסתשנע אן יכ'אטב ויקול באן ת'ם מן יג'הל הד'א אלמוג'וד וג'על ג'הלהם לאסמה לא ללמסמי. 
וכד'לך אסם יה הו מן מעני אזליהֵ אלוג'וד. ושדי פיה אשתקאק מן די אלד'י הו כפאיה והמלאכה היתה דים ואלשין במעני אשר מת'ל שכבר פיכון מענאה אשר די אלגרץ' פי ד'לך אנה לא יחתאג' פי וג'וד מא אוג'ד ולא פי אסתמדאדה לסואה בל וג'ודה תעאלי כאף פי ד'לך. וכד'לך אסם חסין משתק מן אלקוה וחסן הוא כאלונים. וכד'לך צור הו אסם משתרך כמא בינא 
פקד באן לך אן אלאסמא כלהא משתקה או תקאל באשתראך מת'ל צור ואמת'אלה וליס ת'ם שם לה תעאלי גיר משתק גיר שם בן ארבע אותיות והו השם המפורש לכונה לא ידל עלי צפה בל עלי מג'רד וג'וד לא גיר ופי צ'מן אלוג'וד אלמטלק אן יכון דאימא אעני ואג'ב אלוג'וד. 
פאפהם מא אנתהי אליה אלקול:

Chapter 64

אעלם אן שם י"י קד יראד בה מראת מג'רד אלאסמיה מת'ל קולה לא תשא את שם י"י אלהיך לשוא ונוקב שם י"י והד'א אכת'ר מן אן יחצי. וקד יראד בה ד'אתה תעאלי וחקיקתה מת'ל ואמרו לי מה שמו. וקד יראד בה אמרה תעאלי חתי יכון קולנא שם י"י כאנא קלנא דבר י"י או מאמר י"י כמא קאל כי שמי בקרבו מענאה דברי בקרבו או מאמרי בקרבו אלמעני אנה אלה לאראדתי ומשיתי וסאבין אלכלאם פי אשתראך מלאך.
וכד'לך כבוד י"י קד יראד בה אלנור אלמכ'לוק אלד'י יחלה אללה פי מכאן ללתעט'ים עלי ג'ההֵ אלמעג'ז וישכן כבוד י"י על הר סיני ויכסהו וכו' וכבוד י"י מלא את המשכן. וקד יראד בה ד'אתה תעאלי וחקיקתה כמא קאל הראני נא את כבודך וג'א אלג'ואב כי לא יראני האדם וחי דל אן אלכבוד אלמקול הנא ד'אתה וקולה כבודך תעט'ים מת'ל מא בינא פי קולה ואמרו לי מה שמו. וקד יראד בכבוד תעט'ים אלנאס כלהם ללה בל כל מא סואה תעאלי יעט'מה לאן תעט'ימה אלחקיקי הו אדראך עט'מתה פכל מן אדרך עט'מתה וכמאלה פקד עט'מה עלי קדר אדראכה ואלאנסאן כ'אצה יעט'ם באלאקאויל לידל עלי מא אדרך בעקלה ויעלן בה לגירה ומא לא אדראך לה מת'ל אלג'מאדאת פכאנהא תעט'ם איצ'א בכונהא תדל בטביעתהא עלי קדרהֵ מוג'דהא וחכמתה פיכון ד'לך דאעיא לתעט'ים אלמעתבר להא נטק בלסאנה או לם ינטק אן כאן מן לא יג'וז עליה אלכלאם. וקד אתסעת אללגה אלעבראניה פי ד'לך חתי יטלקון עלי הד'א אלמעני לשון אמירה ויקאל עמא לא אדראך לה אנה סבח וקאל כל עצמותי תאמרנה י"י מי כמוך עבר ען כונהא תוג'ב הד'א אלאעתקאד כאנהא קאלתה אד' ומן אג'להא עלם הד'א איצ'א. ובחסב תסמיהֵ הד'א אלמעני כבוד קיל מלא כל הארץ כבודו מסאויא לקולה ותהלתו מלאה הארץ אד' אלתסביח יסתמי כבוד קד קיל תנו לי"י אלהיכם כבוד וקיל ובהיכלו כלו אומר כבוד וג'א מנה כת'יר. פאפהם הד'א אלאשתראך איצ'א פי כבוד ותאולה פי כל מוצ'ע בחסבה פתתכ'לץ מן שבה עט'ימה:

Chapter 65

מא אראך בעד וצולך להד'ה אלדרג'ה ותחקיקך אנה תעאלי מוג'וד לא בוג'וד וואחד לא בוחדה תחתאג' אן יבין לך נפי צפהֵ אלכלאם ענה ולא סימא באג'מאע אמתנא אן אלתורה מכ'לוקה אלקצד בד'לך אן כלאמה אלמנסוב אליה מכ'לוק ואנמא נסב אליה לכון ד'לך אלקול אלד'י סמעה משה אללה כ'לקה ואבתדעה כמא כ'לק כל מא כ'לקה ואבתדעה וסיאתי פי אלנבוה כלאם כת'יר ואנמא אלקצד הנא אן וצפה באלכלאם מת'ל וצפה באלאפעאל כלהא אלשביהה באפעאלנא פארשדת אלאד'האן אלי אן ת'ם עלם אלאהי ידרכה אלנביון באן אללה כלמהם וקאל להם חתי נעלם אן הד'ה אלמעאני אלתי יוצלון לנא מן קבל אללה הי לא מן מג'רד פכרתהם ורויתהם כמא סיבין וקד תקדם לנא ד'כר הד'א אלמעני. 
ואנמא מקצוד הד'א אלפצל אן אלדבור ואלאמירה לפט' משתרך יקע עלי אלנטק באללסאן מת'ל קולה משה ידבר ויאמר פרעה. ויקע עלי אלמעני אלמתצור פי אלעקל מן גיר אן ינטק בה קאל ואמרתי אני בלבי ודברתי בלבי ולבך ידבר לך אמר לבי ויאמר עשו בלבו והד'א כת'יר. ויקע עלי אלאראדה ויאמר להכות את דוד פכאנה קאל ואראד קתלה אי הם בה. הלהרגני אתה אומר שרחה ומענאה אתריד אן תקתלני. ויאמרו כל העדה לרגום אותם באבנים והד'א איצ'א כת'יר. 
פכל אמירה ודבור ג'את מנסובה ללה פהי מן אלמעניין אלאכ'ירין אעני אנהא אמא כנאיה ען אלמשיה ואלאראדה ואמא כנאיה ען אלמעני אלמפהום מן קבל אללה סוא עלם בצות מכ'לוק או עלם בטריק מן טרק אלנבוה אלתי סנבינהא לא אנה תעאלי תכלם בחרף וצות ולא אנה תעאלי ד'ו נפס פתרתסם אלמעאני פי נפסה ותכון פי ד'אתה מעני זאידא עלי ד'אתה בל תעלק תלך אלמעאני בה ונסבתהא אליה נסבהֵ אלאפעאל כלהא. 
פאמא אלכנאיה ען אלאראדה ואלמשיה באמירה ודבור פכמא בינא מן מעאני אשתראך הד'א אללפט' ואיצ'א עלי ג'ההֵ אלתשביה בנא כמא נבהנא פי מא תקדם אנה לא יפהם אלאנסאן באול והלה כיף ינפעל אלשי אלד'י יראד פעלה במג'רד אלאראדה פקט בל לא בד פי באדי אלראי אן יפעל אלמריד אלשי אלד'י יריד וג'ודה או יאמר גירה יפעלה פלד'לך אסתעיר ללה אלאמר פי כון מא אראד כונה וקיל אנה אמר אן יכון כד'א פכאן ד'לך עלי ג'ההֵ אלתשביה באפעאלנא מצ'אפא אלי כון הד'ה אללפט'ה איצ'א תדל עלי מעני אראד כמא בינא. פכל מא ג'א פי מעשה בראשית ויאמר ויאמר מענאה שא או אראד וקד ד'כר הד'א גירנא ושהר ג'דא. וברהאן ד'לך אעני אן הד'ה אלמאמרות אנמא הי אראדאת לא אקאויל לאן אלאקאויל אנמא תכון למוג'וד יקבל ד'לך אלאמר כד'לך קולה בדבר י"י שמים נעשו מת'ל וברוח פיו כל צבאם כמא אן פיו ורוח פיו אסתעארה כד'לך דברו ומאמרו אסתעארה ואלגרץ' אנהא וג'דת בקצדה ומשיתה והד'א ממא לם יג'הלה אחד מן משאהיר עלמאינא. ולא אחתאג' אן אבין אן אלאמירה ואלדבור פי אללגה אלעבראניה במעני ואחד איצ'א כי היא שמעה את כל אמרי י"י אשר דבר:

Chapter 66

והלוחות מעשה אלהים המה יריד אן וג'ודהא טביעי לא צנאעי לאן כל אלאמור אלטביעיה תתסמי מעשה י"י המה ראו מעשי י"י. ולמא ד'כר אלאמור אלטביעיה כלהא מן נבאת וחיואן וריאח ואמטאר ונחוהא קאל מה רבו מעשיך י"י ואבלג מן הד'ה אלנסבה קולה ארזי לבנון אשר נטע למא כאן וג'ודהא טביעיא לא צנאעיא קאל אן אללה גרסהא. 
וכד'לך קולה מכתב אלהים קד בין כיף נסבתה ללה וקאל כתובים באצבע אלהים וקולה באצבע אלהים כמא קאל ען אלסמא מעשה אצבעותיך אלתי בין אנהא אנעמלת באמירה בדבר י"י שמים נעשו. פקד באן לך אן אלנצוץ תסתעיר לוג'וד אלשי לשון אמירה ודבור ואן ד'לך אלשי בעינה אלד'י קיל ענה אנה נעשה בדבור קיל ענה מעשה אצבע כד'לך קולה כתובים באצבע אלהים מסאו לקולה בדבר אלהים. וקולה לו קאל בדבר אלהים מסאו לקולה כתובים בחפץ אלהים אעני במשיתה ואראדתה. 
אמא אנקלוס פד'הב פי הד'א אלמעני אלי תאויל גריב וקאל כתיבין באצבעא די"י לאנה ג'על אצבע שיא מא מצ'אפא ללה ותאול אצבע י"י מת'ל הר י"י ומטה י"י יריד בד'לך אנהא אלה מכ'לוקה חפרת אלאלואח במשיהֵ אללה. ולא אדרי מא דעאה לד'לך וכאן אקרב מן הד'א כתיבין במימרא די"י כמא קאל בדבר י"י שמים נעשו אתרי וג'וד אלכ'ט פי אלאלואח אגרב מן וג'וד אלכואכב פי אלאפלאך כמא הד'א במשיה אולי לא באלה צנעתהא כד'לך יכון ד'לך אלכ'ט אלמכתוב במשיה אולי לא באלה. וקד עלמת נץ אלמשנה פי עשרה דברים נבראו בין השמשות ומן ג'מלתהא הכתב והמכתב דליל עלי כון אלאמר אלמג'מע עליה ענד אלג'מהור אן מכתב הלוחות כסאיר מעשה בראשית כלהא כמא בינא פי שרח אלמשנה:

Chapter 67

למא אסתעירת אלאמירה ללמשיה פי כל מא אבתדע פי ששת ימי בראשית וקיל ויאמר ויאמר אסתעיר לה אלשביתה פי יום אלסבת למא לם יכן ת'ם אבדאע וקיל וישבת ביום השביעי לאן אלכף ען אלכלאם איצ'א יסתמי שביתה כמא קיל וישבתו שלשת האנשים האלה מענות את איוב 
וכד'לך אלכף ען אלכלאם ג'א פיה לשון ניחה והו קולה וידברו אל נבל ככל הדברים האלה בשם דוד וינוחו מענאה ענדי וכפוא ען אלכלאם מתי יסמעוא אלג'ואב לאן לם יתקדם להם ד'כר תעב בוג'ה חתי לו כאנוא תעבוא לכאן קולה וינוחו אג'נביא פי אלחכאיה ג'דא ואנמא וצף אנהם סרדוא ג'מלהֵ הד'א אלקול אלד'י פיה מן אלתלטף מא פיה וסכתוא אי לם יזידוא עלי הד'א אלקול מעני אכ'ר ולא פעלא יוג'ב אן יכון ג'ואבה מא קאל להם לאן קצד תלך אלחכאיה וצף לומה אנה כאן גאיה פי אללום 
ובחסב הד'א אלמעני איצ'א קיל וינח ביום השביעי. 
אמא אלחכמים וגירהם מן אלמפסרין פג'עלוה מן מעני אלראחה וג'עלוה פעלא מתעדיא קאלוא אלחכמים ז"ל וינח לעולמו ביום השביעי יעני אנקטע אלאבדאע פיה. 
וימכן אן יכון מן אלמעתלהֵ אלפא או אלמעתלהֵ אללאם ויכון מענאה אקר או אמר אלוג'וד עלי מא הו עליה פי אליום אלסאבע יקול אן פי כל יום מן אלסתה כאנת תחדת' חואדת' כ'ארג'א ען הד'ה אלטביעה אלמסתקרה אלמוג'ודה אלאן פי אלוג'וד בג'מלתה ופי אליום אלסאבע אסתמר אלאמר ואסתקר עלי מא הו עליה אלאן. ולא ינקץ' קולנא כון תצריפה ליס כתצריף אלמעתלהֵ אלפא או אללאם אד' וקד תשד' תצאריף ותג'י עלי גיר קיאס ולא סימא פי הד'ה אלאפעאל אלמעתלה ומא רפע מת'ל הד'א אלמעני אלמוהם יבטל בקאנון תצריף לגה מע עלמנא אנא אליום גיר מחיטין בעלם לגתנא ואן קואנין כל לגה אכת'ריה וקד וג'דנא פי הד'א אלאצל איצ'א אלמעתל אלעין מעני אלאג'עאל ואלאקראר והו קולה והניחה שם וכד'לך ולא נתנה עוף השמים לנוח עליהם. ומן הד'א אלמעני איצ'א ענדי אשר אנוח ליום צרה. 
ואמא קולה וינפש פאנה אנפעאל מן נפש וקד בינא אשתראך נפש ואנה במעני אלגרץ' ואלאראדה פיכון מענאה אסתכמאל אראדתה ונפאד' ג'מלהֵ משיתה:

Chapter 68

קד עלמת שהרהֵ הד'ה אלקולה אלתי קאלתהא אלפלאספה פי אללה תעאלי והו קולהם אנה אלעקל ואלעאקל ואלמעקול ואן הד'ה אלת'לת'ה מעאני פיה תעאלי והו מעני ואחד לא תכת'יר פיה. וקד ד'כרנא נחן ד'לך איצ'א פי תאליפנא אלכביר אד' הד'ה קאעדהֵ שריעתנא כמא בינא הנאך אעני כונה ואחדא פקט ולא יצ'אף אליה שי אכ'ר אעני אן לא יכון ת'ם שי קדים גירה ולד'לך יקאל חי י"י ולא יקאל חי י"י לאן ליס חיאתה שיא גיר ד'אתה כמא קד אוצ'חנא פי נפי אלצפאת. 
ולא שך אן כל מן לם ינט'ר פי אלכתב אלמוצ'ועה פי אלעקל ולא אדרך ד'את אלעקל ולא עלם מאהיתה ולא יפהם מנה אלא מת'ל מא יפהם מן מעני אלביאץ' ואלסואד פאנה יצעב עליה פהם הד'א אלמעני ג'דא ויכון קולנא אנה אלעקל ואלעאקל ואלמעקול ענדה מת'ל לו קלנא אלביאץ' ואלמתביץ' ואלמביץ' שי ואחד. פכם מן ג'אהל יבאדר במנאקצ'תנא בהד'א אלמת'ל ונחוה וכם מן יזעם אלעלם יצעב עליה ד'לך וירי אן עלם צחהֵ לזום ד'לך אמר יפות אלאד'האן והד'א אלמעני הו מעני ברהאני ואצ'ח בחסב מא בינוה אלפלאספה אלמתאלהון והאנא אפהמך מא ברהנוה. 
אעלם אן אלאנסאן קבל אן יעקל שיא פהו עאקל באלקוה פאד'א עקל שיא מא כאנך קלת אד'א עקל צורהֵ הד'ה אלכ'שבה אלמשאר אליהא ואנתזע צורתהא מן מאדתהא ותצור אלצורה מג'רדה אד' הד'א הו פעל אלעקל פחיניד' צאר עאקלא באלפעל ואלעקל אלד'י חצל באלפעל הו צורהֵ אלכ'שבה אלמג'רדה אלתי פי ד'הנה לאן ליס אלעקל שיא גיר אלמעני אלמעקול פקד תבין לך אן אלשי אלמעקול הו צורהֵ אלכ'שבה אלמג'רדה והי אלעקל אלחאצל באלפעל וליס הו שיין עקלא וצורהֵ אלכ'שבה אלמעקולה לאן ליס אלעקל באלפעל שיא גיר מא עקל ואלשי אלד'י בה עקלת צורהֵ אלכ'שבה וג'רדת אלד'י הו אלעאקל הו אלעקל אלחאצל באלפעל בלא שך לאן כל עקל פעלה הו ד'אתה וליס אלעקל באלפעל שיא ופעלה שיא אכ'ר לאן חקיקהֵ אלעקל ומאהיתה הי אלאדראך פלא תט'ן אן אלעקל באלפעל שי מא מוג'וד עלי חיאלה מנפצל ען אלאדראך ואלאדראך מעני אכ'ר פיה בל נפס אלעקל וחקיקתה אדראך. 
פמתי פרצ'ת עקלא מוג'ודא באלפעל הו אלאדראך למא עקל והד'א בין ג'דא למן חאול אמת'אל הד'א אלנט'ר. פקד באן אן אלעקל פעלה אלד'י הו אדראכה הי חקיקתה וד'אתה פאד'א אלשי אלד'י בה ג'רדת צורהֵ הד'ה אלכ'שבה ואדרכת אלד'י הו אלעקל הו אלעאקל לאן ד'לך אלעקל בעינה הו אלד'י ג'רד אלצורה ואדרכהא והד'א הו פעלה אלד'י מן אג'לה קיל פיה אנה עאקל ופעלה הו ד'אתה וליס להד'א אלד'י פרץ' עקלא באלפעל אלא צורהֵ הד'ה אלכ'שבה. פקד באן אנה מתי מא כאן אלעקל מוג'ודא באלפעל פאן אלעקל הו אלשי אלמעקול ותבין אן כל עקל פעלה אלד'י הו כונה עאקלא הו ד'אתה פאד'א אלעקל ואלעאקל ואלמעקול שי ואחד בעינה אבדא פי כל מא יעקל באלפעל. 
אמא אד'א פרץ' באלקוה פהו שיאן צ'רורה אלעקל באלקוה ואלמעקול באלקוה כאנך קלת הד'א אלעקל אלהיולאני אלד'י פי זיד הו עקל באלקוה וכד'לך הד'ה אלכ'שבה מעקולה באלקוה והד'אן שיאן בלא שך פאד'א כ'רג' ללפעל וחצלת צורהֵ אלכ'שבה מעקולה באלפעל חיניד' תכון אלצורה אלמעקולה הי אלעקל ובד'לך אלעקל בעינה אלד'י הו עקל באלפעל ג'רדת ועקלת לאן כל מא לה פעל מוג'וד פהו מוג'וד באלפעל 
פכל עקל באלקוה ומעקול באלקוה המא את'נאן וכל מא הו באלקוה פלא בד מן מוצ'וע חאמל תלך אלקוה כאלאנסאן מת'לא. פתציר הנא ת'לת'הֵ אשיא אלאנסאן אלחאמל תלך אלקוה והו אלעאקל באלקוה ותלך אלקוה והי אלעקל באלקוה ואלשי אלמעד ליעקל והו אלמעקול באלקוה כאנך קלת פי הד'א אלמת'ל אלאנסאן ואלעקל אלהיולאני וצורהֵ אלכ'שבה והד'ה ת'לת'ה מעאני מתבאינה. פאד'א חצל אלעקל באלפעל צאר אלת'לת'ה מעאני ואחדה פלא תג'ד אבדא אלעקל שיא ואלמעקול שיא אכ'ר אלא אד'א אכ'ד'א באלקוה. 
ולמא תברהן אן אללה עז וג'ל הו עקל באלפעל ולא קוה פיה אצלא כמא באן וכמא יתברהן פלא יכון תארה ידרך ותארה לא ידרך בל הו עקל באלפעל דאימא לזם אן יכון הו וד'לך אלשי אלמדרך שיא ואחדא והו ד'אתה ופעל אלאדראך נפסה אלד'י בה יקאל עאקלא הו נפס אלעקל אלד'י הו ד'אתה פהו עקל ועאקל ומעקול אבדא. 
פקד באן אן כון אלעקל ואלעאקל ואלמעקול ואחדא באלעדד מא הו פי חק אלבארי פקט בל פי חק כל עקל ופינא איצ'א אלעאקל ואלעקל ואלמעקול שי ואחד מתי כאן לנא עקל באלפעל לכן נחן נכ'רג' מן אלקוה אלי אלפעל חינא בעד חין. ואלעקל אלמפארק איצ'א אעני אלעקל אלפעאל קד יחצל לה עאיק ען פעלה ואן לם יכן אלעאיק מן ד'אתה בל כ'ארג'א ענה פהי חרכהֵ מא לד'לך אלעקל באלערץ'. ומא תביין הד'א אלמעני נקצד אלאן בל אלקצד אן אלאמר אלד'י הו לה תעאלי וחדה וכ'אץ בה הו כונה עקלא באלפעל דאימא ולא עאיק לה ען אלאדראך לא מן ד'אתה ולא מן גירה פלד'לך ילזם אן יכון עאקלא ועקלא ומעקולא דאימא אבדא וד'אתה הי אלעאקלה והי אלמעקולה והי אלעקל כמא ילזם פי כל עקל באלפעל. 
וקד כררנא הד'א אלמעני פי הד'א אלפצל מראת לכון אלאד'האן גריבה מן הד'א אלתצור ג'דא ומא אראך ישכל עליך אלתצור אלעקלי באלתכ'יל ואכ'ד' מת'ל אלמחסוס פי אלקוה אלמתכ'ילה אד' הד'ה אלמקאלה מא אלפת אלא למן תפלסף וערף מא קד באן מן אמר אלנפס וג'מיע קואהא:

Chapter 69

אלפלאספה כמא עלמת יסמון אללה תעאלי אלעלה אלאולי ואלסבב אלאול והאולא אלמשהורון באלמתכלמין יהרבון מן הד'ה אלאסמיה ג'דא ויסמונה אלפאעל ויט'נון אן פרקא עט'ימא בין קולנא סבב ועלה ובין קולנא פאעל. לאנהם קאלוא אן קלנא אנה עלה לזם וג'וד אלמעלול והד'א יודי לקדם אלעאלם ואן אלעאלם לה עלי ג'ההֵ אללזום ואן קלנא פאעל פלא ילזם מן ד'לך וג'וד אלמפעול מעה לאן אלפאעל קד יתקדם פעלה בל לא יתצורון מעני כון אלפאעל פאעלא אלא באן יתקדם פעלה.
והד'א קול מן לא יפרק בין מא באלקוה ובין מא באלפעל. ואלד'י תעלמה אנה לא פרק בין קולך עלה או פאעל פי הד'א אלמעני וד'לך אנך אד'א אכ'ד'ת אלעלה איצ'א באלקוה פהי תתקדם מעלולהא באלזמאן אמא אד'א כאנת עלה באלפעל פאן מעלולהא מוג'וד בוג'ודהא עלה באלפעל צ'רורה. וכד'לך מתי אכ'ד'ת אלפאעל פאעלא באלפעל פאנה ילזם וג'וד מפעולה צ'רורה לאן אלבנא קבל אן יבני אלבית ליס הו בנאא באלפעל לכנה בנא באלקוה כמא אן מאדהֵ ד'לך אלבית קבל אן יבני בית באלקוה פענד מא יבני חיניד' הו בנא באלפעל וילזם וג'וד שי מבני חיניד' צ'רורה פמא רבחנא שיא פי תפצ'יל אסמיהֵ פאעל עלי אסמיהֵ עלה וסבב. ואלקצד הנא אנמא הו אלתסויה בין הד'ין אלאסמין ואנה כמא נסמיה פאעלא ואן כאן מפעולה מעדומא אד' ולא מאנע ולא עאיק לה ען אן יפעל מתי שא כד'לך יג'וז אן נסמיה עלה וסבבא בהד'א אלמעני בעינה ואן כאן אלמעלול מעדומא. 
ואלד'י דעא אלפלאספה לתסמיתה תעאלי עלה וסבבא ולם יסמוה פאעלא ליס הו מן אג'ל ראיהם אלמשהור פי קדם אלעאלם בל מן אג'ל מעאני אכ'רי האנא אקתצ'בהא לך. קד בין פי אלעלם אלטביעי וג'וד אלאסבאב לכל מא לה סבב ואנהא ארבעה אלמאדה ואלצורה ואלפאעל ואלגאיה. ואן מנהא קריבה ומנהא בעידה וכל ואחד מן הד'ה אלארבעה יתסמי סבבא ועלה. ומן אראיהם אלתי לא אכ'אלפהא אנא אן אללה עז וג'ל הו אלפאעל והו אלצורה והו אלגאיה פלד'לך קאלוא אנה תעאלי סבב ועלה ליעמוא הד'ה אלת'לת'ה אסבאב והו אן יכון הו פאעל אלעאלם וצורתה וגאיתה. וגרצ'י פי הד'א אלפצל אן אבין לך עלי אי ג'הה קיל פיה תעאלי אנה אלפאעל והו צורהֵ אלעאלם והו גאיתה איצ'א. ולא תשגל ד'הנך הנא במעני אחדאת'ה ללעאלם או לזומה ענה עלי ראיהם לאנה סיקע פי ד'לך כלאם כת'יר לאיק בהד'א אלגרץ' 
ואנמא אלגרץ' הנא כונה תעאלי פאעלא לג'זאיאת אלאפעאל אלואקעה פי אלעאלם כמא הו פאעל אלעאלם באסרה. פאקול. קד תבין פי אלעלם אלטביעי אן הד'ה אלארבעהֵ אנואע מן אלאסבאב ינבגי אן יטלב לכל סבב מנהא סבב איצ'א פיוג'ד ללשי אלמתכון הד'ה אלארבעה אסבאב אלקריבה מנה ותוג'ד לתלך איצ'א אסבאב וללאסבאב אסבאב אלי אן ינתהי ללאסבאב אלאולי. מת'ל אן הד'א אלשי אלמפעול פאעלה הו אלכד'א ולד'לך אלפאעל פאעל ולא יזאל ד'לך אלי אן יצל אלי מחרך אול הו אלפאעל באלחקיקה להד'ה אלמתוסטאת כלהא וד'לך אן אד'א כאן חרף אלף יחרכה חרף בא ובא יחרכה ג'ים וג'ים יחרכה דאל ודאל יחרכה הא והד'א מא לא ימר אלי לא נהאיה פלנקף ענד אלהא מת'לא פלא שך אן אלהא הו אלמחרך ללאלף ואלבא ואלג'ים ואלדאל ובאלחקיקה קיל פי תחרך אלאלף אן אלהא פעלה. ובהד'ה אלג'הה ינסב כל פעל פי אלוג'וד ללה ולו פעלה מן פעלה מן אלפאעלין אלקריבין כמא סנבין פהו אלסבב אלאבעד מן ג'ההֵ כונה פאעלא. 
וכד'לך אלצור אלטביעיה אלכאינה אלפאסדה נג'דהא אד'א תתבענאהא אנהא לא בד אן תתקדמהא צורה אכ'רי תהיי הד'ה אלמאדה לקבול הד'ה אלצורה ותלך אלצורה אלת'אניה תתקדמהא איצ'א אכ'רי חתי ננתהי ללצורה אלאכ'ירה אלתי הי צ'רוריה פי וג'וד הד'ה אלצור אלמתוסטה אלתי תלך אלמתוסטה הי סבב הד'ה אלצורה אלקריבה ותלך אלצורה אלאכ'ירה פי ג'מיע אלוג'וד הו אללה תעאלי. ולא תט'ן אן קולנא פיה אנה אלצורה אלאכ'ירה לג'מיע אלעאלם הי אשארה ללצורה אלאכ'ירה אלתי יקול ארסטו ענהא פי מא בעד אלטביעה אנהא גיר כאינה ולא פאסדה לאן תלך אלצורה אלמד'כורה הנאך טביעיה לא עקל מפארק לאן ליס קולנא ענה תעאלי אנה צורהֵ אלעאלם אלאכ'ירה עלי מת'אל כון אלצורה ד'את אלמאדה צורה לתלך אלמאדה חתי יכון הו תעאלי צורה לג'סם ליס עלי הד'ה אלג'הה קיל בל כמא אן כל מוג'וד ד'י צורה אנמא הו מא הו בצורתה ואד'א פסדת צורתה פסד כונה ובטל כד'לך מת'ל הד'ה אלנסבה בעינהא נסבהֵ אלאלאה לג'מלהֵ מבאדי אלוג'וד אלבעידה לאן בוג'וד אלבארי הו אלכל מוג'וד והו ממד בקאיה באלמעני אלד'י יכני ענה באלפיץ' כמא נבין פי בעץ' פצול הד'ה אלמקאלה. פלו קדר עדם אלבארי לעדם אלוג'וד כלה ובטלת מאהיהֵ אלאסבאב אלבעידה מנה ואלמסבבאת אלאכ'ירה ומא בינהא פהו אד'א לה במנזלהֵ אלצורה ללשי אלד'י לה צורה אלד'י בהא הו מא הו ובאלצורה תת'בת חקיקתה ומאהיתה כד'לך נסבהֵ אלאלאה ללעאלם ובהד'ה אלג'הה קיל פיה אנה אלצורה אלאכ'ירה ואנה צורהֵ אלצור אי אנה אלד'י וג'וד כל צורה פי אלעאלם וקואמהא מסתנד אכ'ירא אליה ובה קואמהא כמא אן אלאשיא ד'את לצור מתקומה בצורהא ומן אג'ל הד'א אלמעני סמי פי לגתנא חי העולמים מענאה אנה חיאהֵ אלעאלם כמא סיתבין 
והכד'א איצ'א אלאמר פי כל גאיה פאן אלשי אלד'י לה גאיה פלך אן תטלב לתלך אלגאיה גאיה כאנך קלת מת'לא אן אלכרסי מאדתה אלכ'שב ופאעלה אלנג'אר וצורתה אלתרביע עלי שכל אלכד'א וגאיתה אלג'לוס עליה. פלך אן תסאל ומא גאיהֵ אלג'לוס עלי אלכרסי פיקאל לירתפע אלג'אלס עליה ויעלו ען אלארץ'. פתסאל איצ'א ותקול ומא גאיהֵ אלארתפאע ען אלארץ' פתג'אב ליעט'ם אלג'אלס פי עין מן יראה. פתסאל ומא גאיהֵ עט'מתה ענד מן יראה. פתג'אב ליכ'אף וירהב. פתסאל ותקול ומא גאיהֵ כונה יכ'אף פתג'אב לימתת'ל אמרה. פתטלב מא גאיהֵ אלאמתת'אל לאמרה פתג'אב לימנע אד'יהֵ אלנאס בעצ'הם ען בעץ'. פתטלב איצ'א גאיהֵ ד'לך פתג'אב לידום וג'ודהם מנתט'מא. והכד'א ילזם דאימא פי כל גאיה חאדת'ה אלי אן ינתהי אלאמר למג'רד אראדתה תעאלי בחסב ראי מא כמא סיבין חתי יכון אלג'ואב אכ'ירא כד'א אראד תעאלי. או למקתצ'י חכמתה עלי ראי אכ'רין כמא סאבין חתי יכון אלג'ואב אכ'ירא כד'א אקתצ'ת חכמתה ולהד'א ינתהי נט'ם כל גאיה אלי אראדתה וחכמתה בחסב הד'ין אלראיין אלתי תבין בחסב ראינא אנהא ד'אתה ואנה ליס אראדתה ומשיתה או חכמתה אשיא כ'ארג'ה ען ד'אתה אעני אנהא גיר ד'אתה. פאד'א הו תעאלי גאיהֵ כל שי אלאכ'ירה וגאיהֵ אלכל איצ'א אלתשבה בכמאלה חסב אלמקדרה והו מעני אראדתה אלתי הי ד'אתה כמא יבין.
פבהד'א קיל פיה אנה גאיהֵ אלגאיאת פקד בינת לך עלי אי ג'הה קיל פיה תעאלי אנה פאעל וצורה וגאיה ולד'לך סמוה סבבא ולם יסמוה פאעלא פקט. 
ואעלם אן בעץ' אהל אלנט'ר מן האולא אלמתכלמין אנתהי בה אלג'הל ואלתג'אסר אלי אן קאל אנה לו קדר עדם אלבארי למא לזם עדם הד'א אלשי אלד'י אוג'דה אלבארי יעני אלעאלם אד' לא ילזם אן יפסד אלמפעול אד'א עדם אלפאעל בעד אן פעלה. ואלד'י ד'כרוה צחיח לו כאן פאעלא פקט ולא יכון ד'לך אלשי אלמפעול מחתאג'א אליה פי אסתמדאד בקאיה כמא אנה אד'א מאת אלנג'אר ליס תפסד אלכ'זאנה אד' וליס ימדהא בקאא אמא בכונה תעאלי צורהֵ אלעאלם איצ'א כמא בינא והו ימדה אלבקא ואלדואם פמחאל אן יד'הב אלממד ויבקי אלמסתמד אלד'י לא בקא לה אלא במא יסתמדה. 
פהד'א קדר מא אוג'ב אלקול באנה פאעל פקט לא גאיה ולא צורה מן אלוהם:

Chapter 70

רכב הד'א אללפט' משתרך מת'אלה אלאול מענאה רכוב אלאנסאן עלי אלבהאים עלי אלמעתאד והוא רכב על אתונו. ת'ם אסתעיר ללאסתילא עלי אלשי לאן אלראכב מסתולי חאכם עלי מרכובה וד'לך קולה ירכיבהו על במתי ארץ והרכבתיך על במתי ארץ מענאה אנכם תסתולון עלי אעאלי אלארץ'. ארכיב אפרים אוליה ואסלטה ובחסב הד'א אלמעני קיל פי אללה תעאלי רכב שמים בעזרך שרחה אלמסתולי עלי אלסמא וכד'לך לרוכב בערבות מענאה אלמסתולי עלי ערבות והו אלפלך אלאעלי אלמחיט באלכל. נץ אלחכמים ז"ל אלמתכרר פי כל מוצ'ע אנהא שבעה רקיעים ואן ערבות הו אלאעלי אלמחיט באלכל ולא תסתנכר כונהם יעדון אלרקיעים שבעה והי אכת'ר לאנה קד תעד אלכרה ואחדה ואן כאנת פיהא עדהֵ אפלאך כמא הו בין ענד אלנאט'רין פי הד'א אלשאן וכמא סאבין אנמא אלמקצוד הנא תצריחהם דאימא באן ערבות הו אעלי אלכל וען ערבות קאל רכב שמים בעזרך. 
ונץ חגיגה קאלוא ערבות רם ונשא שוכן עליו שנאמר סלו לרוכב בערבות ומנא לן דאיקרי שמים כתיב הכא לרוכב בערבות וכתיב התם רוכב שמים. פקד באן אן אלאשארה כלהא לפלך ואחד והו אלמחיט באלכל אלד'י סתסמע מן כ'ברה מא תסמע ותאמל קולהם שוכן עליו ולם יקולוא שוכן בו לאנהם לו קאלוא שוכן בו לכאן ד'לך יוג'ב לה מכאנא או יכון קוה פיה כמא תכ'ילת טואיף אלצאבה אן אללה רוח אלפלך פבקולהם שוכן עליו צרחוא באנה תעאלי מפארק ללפלך וליס הו קוה פיה. 
ואעלם אן אסתעיר לה תעאלי רכב שמים ללתשביה אלגריב אלעג'יב וד'לך אן אלראכב אפצ'ל מן אלמרכוב ולא יקאל אפצ'ל אלא בתסאמח פי אלקול לאן ליס אלראכב מן נוע אלמרכוב ואלראכב איצ'א הו אלד'י יחרך אלדאבה וימשיהא כיף שא והי אלה לה יצרפהא כיף אראד והו ברי ענהא גיר מתצל בהא בל כ'ארג' ענהא כד'לך אלאלאה ג'ל אסמה הו מחרך אלפלך אלאעלי אלד'י בחרכתה יתחרך כל מתחרך פיה והו תעאלי מפארק לה ליס הו קוה פיה. 
ופי בראשית רבה קאלוא ענד שרחהם לקולה תעאלי מעונה אלהי קדם קאלוא הוא מעון עולמו ואין עולמו מעונו ואתבעוא ד'לך באן קאלוא הסוס טפילה לרוכב ואין הרוכב טפילה לסוס הדא הוא דכתיב כי תרכב על סוסיך הד'א נצהם. פתאמלה ותבין כיף בינוא נסבתה תעאלי ללפלך ואנה אלתה אלתי בהא ידבר אלוג'וד לאן כלמא תג'ד ללחכמים ז"ל אן אלסמא אלפלאניה פיהא כד'א ואלסמא אלפלאניה פיהא כד'א ליס מענאה אן פי אלסמא אג'סאם אכ'רי גיר אלסמא בל מענאה אן אלקוי אלמכונה ללאמר אלפלאני ואלחארסה לנט'אמה תאתי מן תלך אלסמא ודליל מא קלתה לך קולהם ערבות שבו צדק וצדקה ומשפט וגנזי חיים וגנזי שלום וגנזי ברכה ונשמתן של צדיקים ונשמות ורוחות שעתידים להבראות וטל שעתיד הק"ב"ה להחיות בו המתים ובין הו אן כל מא עדוה הנא ליס מנהא שי הו ג'סם פיכון פי מכאן לאן טל ליס הו טלא עלי ט'אהרה. ותאמל כיף קאלוא פי הד'ה שבו אעני אנהא פי ערבות ולם יקולוא אנהא עליה פכאנהם אכ'ברוא באן הד'ה אלאשיא אלמוג'ודה פי אלעאלם אנמא הי מוג'ודה ען קוי תאתי מן ערבות אללה תעאלי הו אלד'י ג'עלה מבדאא להא ורכזהא פיה אלתי מן ג'מלתהא גנזי חיים וד'לך הו אלצחיח ואלחק אלמחץ' אן כל חיאה מוג'ודה פי חי אנמא הי מן תלך אלחיאה כמא סאד'כר פי מא בעד. ואעתבר כיף עדוא נשמתן של צדיקים ונשמות ורוחות שעתידים להבראות פמא אג'ל הד'א אלמעני למן פהמה לאן אלנשמות אלבאקיה בעד אלמות מא הי אלנשמה אלכאינה פי אלאנסאן ענד מא יתכון לאן הד'ה אלכאינה ענד תכוינה הי קוהֵ אלאסתעדאד פקט ואלשי אלמפארק בעד אלמות הו אלשי אלחאצל באלפעל ולא אלנשמה איצ'א אלכאינה הי אלרוח אלכאינה ולד'לך עדוא פי אלכאינאת נשמות ורוחות אמא אלמפארקה פשי ואחד פקט וקד בינא אשתראך רוח ובינא איצ'א פי אכ'ר ספר מדע מא וקע פי הד'ה אלאסמא מן אלאשתראך. 
פתאמל כיף הד'ה אלמעאני אלגריבה אלצחיחה אלתי אליהא וצל נט'ר אעלי מן תפלסף מבדדה פי אלמדרשות אד'א נט'רהא אלרג'ל אלעאלם אלגיר מנצף באול נט'רה צ'חך מנהא למא יראה פי ט'ואהרהא מן מפארקהֵ חקאיק אלוג'וד ועלהֵ ד'לך כלה אלאלגאז לגראבהֵ הד'ה אלמעאני ען אפהאם אלג'מהור כמא אכ'ברנא מראת. 
וארג'ע אלי תמאם מא נאשבת תפהימה פאקול אנהם ז"ל אכ'ד'וא אן יסתדלוא בנצוץ פואסיק עלי כון הד'ה אלאשיא אלמעדודה פי ערבות באן קאלוא צדק ומשפט דכתיב צדק ומשפט מכון כסאך וכד'לך אסתדלוא עלי תלך אלתי עדוהא אנהא נסבהֵ ללה תעאלי אנהא ענדה מאפהם הד'א ופי פרקי ר' אליעזר קאלוא שבעה רקיעים ברא הק"ב"ה ומכלם לא בחר כסא כבוד למלכותו אלא ערבות שנאמר סלו לרוכב בערבות הד'א נצה פאפהמה איצ'א. 
ואעלם אן ג'מאעהֵ אלבהאים אלמרכובה תתסמי מרכבה והד'א כת'יר אלתכראר ויאסר יוסף מרכבתו במרכבת המשנה מרכבות פרעה ואלדליל עלי כון הד'ה אלאסמיה תקע עלי עדהֵ בהאים קולה ותעלה ותצא מרכבה ממצרים בשש מאות כסף וסוס בחמשים ומאה פהד'א דליל עלי כון מרכבה יקע עלי ארבעה מן אלכ'יל ולהד'א אקול אנה למא קיל בחסב מא קיל אן כסא הכבוד חמלתה ארבע חיות סמוה אלחכמים ז"ל מרכבה תשביהא באלמרכבה אלתי הי ארבעהֵ אשכ'אץ 
והד'א קדר מא אנג'ר אליה אלקול פי הד'א אלפצל ולא בד מן תנביהאת אכ'רי כת'ירה איצ'א פי הד'א אלגרץ'. לכן אלמקצוד בהד'א אלפצל אלד'י נחוה כאן תרדיד אלקול אן קולה רוכב שמים מענאה מדיר אלפלך אלמחיט ומחרכה בקדרתה ואראדתה וכד'לך קולה פי תמאם אלפסוק ובגאותו שחקים אלד'י בגאותו אדאר אלשחקים אכ'רג' ד'לך אלאול אלד'י הו ערבות כמא בינא בלפט' רכיבה ובקיתהא בלפט' גאוה לאן בחרכהֵ אלפלך אלאעלי הד'ה אלחרכה אליומיה תתחרך אלאפלאך כלהא כחרכהֵ אלג'ז פי אלכל והד'ה הי אלקדרה אלעט'ימה אלתי חרכת אלג'מיע ולד'לך סמאהא גאוה 
פליכן הד'א אלמעני חאצ'רא דאימא פי ד'הנך למא אסתאנפה לאנה אעט'ם דליל עלם וג'וד אלאלאה בה אעני דוראן אלפלך כמא סאברהן פאפהמה:

Chapter 71

אעלם אן אלעלום אלכת'ירהֵ אלתי כאנת פי תחקיק הד'ה אלאמור תלפת בטול אלאזמאן ובאסתילא אלמלל אלג'אהליה עלינא ובכון תלך אלאמור לם תכן מבאחה ללנאס כלהם כמא בינא ולא כאן אלשי אלמבאח ללנאס כלהם אלא נצוץ אלכתב פקט. וקד עלמת אן ולו אלפקה אלמרוי מא כאן מדונא פי אלקדים ללאמר אלמסתפאץ' פי אלמלה דברים שאמרתי לך על פה אי אתה רשאי לאמרם בכתב. וכאן ד'לך הו גאיהֵ אלחכמה פי אלשריעה לאנה הרב ממא וקע פיה אכ'ירא אעני כת'רהֵ אלארא ותשעב אלמד'אהב ואשכאלאת תקע פי עבארהֵ אלמדון וסהוא יצחבה וחדות' אלאנקסאם בין אלנאס ויצירון פרקא ואלתחייר פי אלאעמאל בל וכל אלאמר פי ד'לך כלה לבית דין הגדול כמא בינא פי תואליפנא אלפקהיה וכמא ידל עליה נץ אלתורה.
פאד'א כאן אלפקה וקעת אלמשאחחה עלי תכ'לידה פי דיואן מבד'ול ללנאס כלהם למא יוול פי ד'לך מן אלפסאד פנאהיך אן ידון שי מן הד'ה סתרי תורה ויבד'ל ללנאס. בל כאנת מנקולה מן אחאד כ'ואץ לאחאד כ'ואץ כמא בינת לך מן קולהם אין מוסרים סתרי תורה אלא ליועץ חכם חרשים וכו'. והד'א הו אלסבב אלמוג'ב לאנקטאע הד'ה אלאצול אלעט'ימה מן אלמלה ולא תג'ד מנהא אלא תנביהאת יסירה ואשאראת ג'את פי אלתלמוד ואלמדרשות והי חבאת לב קלילה עליהא קשור כת'ירה חתי אשתגל אלנאס בתלך אלקשור וט'נוא אן ליס מן דונהא לב בוג'ה. 
אמא הד'א אלנזר אליסיר אלד'י תג'דה מן אלכלאם פי מעני אלתוחיד ומא יתעלק בהד'א אלמעני לבעץ' אלגאונים וענד אלקראיין פהי אמור אכ'ד'והא ען אלמתכלמין מן אלאסלאם והי נזרה ג'דא באלאצ'אפה אלי מא אלפתה אלאסלאם פי ד'לך. ואתפק איצ'א אן אול אבתדא אלאסלאם בהד'ה אלטריקה כאנת פרקהֵ מא והם אלמעתזלה פאכ'ד'וא ענהם אצחאבנא מא אכ'ד'וא וסלכוא פי טריקהם ובעד ד'לך במדה חדת'ת פי אלאסלאם פרקה אכ'רי והם אלאשעריה וחדת'ת להם ארא אכ'רי לא תג'ד ענד אצחאבנא מן תלך אלארא שיא לא לאנהם אכ'תארוא אלראי אלאול עלי אלראי אלת'אני בל למא אתפק אן אכ'ד'וא אלראי אלאול וקבלוה וט'נוה אמרא ברהאניא. אמא אלאנדלסיון מן אהל מלתנא כלהם יתמסכון באקאויל אלפלאספה וימילון לאראיהם מא לא תנאקץ' קאעדהֵ שריעה ולא תג'דהם בוג'ה יסלכון פי שי מן מסאלך אלמתכלמין פלד'לך יד'הבון פי אשיא כת'ירה נחו מד'הבנא פי הד'ה אלמקאלה פי תלך אלאמור אלנזרה אלמוג'ודה למתאכ'ריהם. 
ואעלם אן כל מא קאלתה אלאסלאם פי תלך אלמעאני אלמעתזלה מנהם ואלאשעריה הי כלהא ארא מבניה עלי מקדמאת תלך אלמקדמאת מאכ'וד'ה מן כתב אליונאניין ואלסריאניין אלד'ין ראמוא מכ'אלפהֵ ארא אלפלאספה ודחץ' אקאוילהם וכאן סבב ד'לך אנה למא עמת אלמלה אלנצראניה לתלך אלמלל ודעוי אלנצארי מא קד עלם וכאנת ארא אלפלאספה שאיעה פי תלך אלמלל ומנהם נשאת אלפלספה ונשא מלוך יחמון אלדין ראוא עלמא תלך אלאעצאר מן אליונאן ואלסריאן אן הד'ה דעאוי תנאקצ'הא אלארא אלפלספיה מנאקצ'ה עט'ימה בינה פנשא פיהם הד'א עלם אלכלאם ואבתדוא לית'בתוא מקדמאת נאפעה להם פי אעתקאדהם וירדוא עלי תלך אלארא אלתי תהד קואעד שריעתהם. 
פלמא ג'את מלהֵ אלאסלאם ונקלת אליהם כתב אלפלאספה נקלת אליהם איצ'א תלך אלרדוד אלתי אלפת עלי כתב אלפלאספה פוג'דוא כלאם יחיי אלנחוי ואבן עדי וגירהמא פי הד'ה אלמעאני פתמסכוא בה וט'פרוא במטלב עט'ים בחסב ראיהם ואכ'תארוא איצ'א מן ארא אלפלאספה אלמתקדמין כל מא ראה אלמכ'תאר אנה נאפע לה ואן כאן אלפלאספה אלמתאכ'רון קד ברהנוא בטלאנה כאלג'ז ואלכ'לא וראוא אן הד'ה אמור משתרכה ומקדמאת יצ'טר אליהא כל צאחב שריעה. ת'ם אתסע אלכלאם ואנחטוא אלי טרק אכ'רי עג'יבה מא אלם בהא קט אלמתכלמון מן יונאן וגירהם לאן אולאיך כאנוא עלי קרב מן אלפלאספה. ת'ם איצ'א ג'את פי אלאסלאם אקאויל שרעיה כ'ציצה בהם אחתאג'וא צ'רורה אן ינצרוהא ווקע בינהם איצ'א אכ'תלאף פי ד'לך פאת'בתת כל פרקה מנהם מקדמאת נאפעה להא פי נצרהֵ ראיהא. 
ולא שך אן ת'ם אשיא תעמנא ת'לאת'תנא אעני אליהוד ואלנצארי ואלאסלאם והי אלקול בחדת' אלעאלם אלד'י בצחתה תצח אלמעג'זאת וגירהא אמא סאיר אלאשיא אלתי תכלפת האתאן אלמלתאן אלכ'וץ' פיהא ככ'וץ' אולאיך פי מעני אלת'אלות' וכ'וץ' בעץ' פרק האולא פי אלכלאם חתי אחתאג'וא אלי את'באת מקדמאת ית'בון בתלך אלמקדמאת אלתי אכ'תארוהא אלאשיא אלתי כ'אצ'וא פיהא ואלאשיא אלכ'ציצה בכל מלה מנהמא ממא אתצ'ע פיהא פלא חאג'ה בנא נחן אליהא בוג'ה. 
ובאלג'מלה אן כל אלמתכלמין אלאול מן אליונאניין אלמתנצרין ומן אלאסלאם פאנהם לא יתבעון אלט'אהר מן אמר אלוג'וד אולא פי מקדמאתהם בל יתאמלון כיף ינבגי אן יכון אלוג'וד חתי יכון מנה דליל עלי צחהֵ הד'א אלראי או לא ינאקצ'ה פאד'א צח ד'לך אלתכ'יל פרצ'וא אן אלוג'וד הו עלי צורהֵ כד'א ואכ'ד'וא אן יחתג'וא עלי את'באת תלך אלדעאוי אלתי תוכ'ד' מנהא אלמקדמאת אלתי יצחח בהא אלמד'הב או לא ינתקץ' הכד'א פעל אלעקלא אלד'ין דברוא הד'א אלתדביר אולא ווצ'עוה פי כתב ואדעוא אן מג'רד אלנט'ר דעאהם אלי ד'לך מן גיר מראעאהֵ מד'הב ולא ראי מתקדם. אמא אלמתאכ'רון אלד'ין ינט'רון פי תלך אלכתב פלא יעלמון שיא מן הד'א חתי אנהם יג'דון פי תלך אלכתב אלקדימה אסתדלאלאת עט'ימה וסעיא שדידא פי את'באת אמר מא או אבטאל אמר מא פיט'נון אן ד'לך אלאמר לא חאג'ה בוג'ה לאת'באתה ולא לאבטאלה פי מא יחתאג' אליה מן קואעד אלשריעה ואן אלמתקדמין אנמא פעלוא ד'לך עלי ג'ההֵ תשויש ארא אלפלאספה לא גיר ותשכיכהם פי מא ט'נוה ברהאנא. והאולא אלקאילון הד'א אלקול לם ישערוא ולם ידרוא אנה ליס אלאמר כמא ט'נוא בל אנמא תעב אלמתקדמון פי את'באת מא יראם את'באתה ופי אבטאל מא יראם אבטאלה מן אג'ל מא יוול מנה מן אלפסאד פי אלראי אלד'י יראד תצחיחה ולו בעד מאיהֵ מקדמה פחסמוא אולאיך אלאקדמון מן אלמתכלמין אלדא מן אצלה. וג'מלה אקול לך אן אלאמר כמא יקולה תאמסטיוס קאל ליס אלוג'וד תאבעא ללארא בל אלארא אלצחיחה תאבעה ללוג'וד. 
פלמא נט'רת פי כתב האולא אלמתכלמין חסב מא תיסר לי כמא נט'רת פי כתב אלפלאספה איצ'א חסב טאקתי וג'דת טריק אלמתכלמין כלהם טריקא ואחדא באלנוע ואן אכ'תלפת אצנאפה וד'לך אן קאעדהֵ אלכל אן לא אעתבאר במא עליה אלוג'וד לאנהא עאדה יג'וז פי אלעקל כ'לאפהא והם איצ'א פי מואצ'ע כת'ירה יתבעון אלכ'יאל ויסמונה עקלא פאד'א קדמוא תלך אלמקדמאת אלתי סנסמעך איאהא בתוא אלחכם בבראהינהם אן אלעאלם מחדת' פאד'א ת'בת אן אלעאלם מחדת' ת'בת בלא שך אן לה צאנע אחדת'ה. ת'ם יסתדלון עלי אן ד'לך אלצאנע ואחד ת'ם ית'בתון בכונה ואחדא אנה ליס בג'סם. הד'א טריק כל מתכלם מן אלאסלאם פי שי מן הד'א אלגרץ'. וכד'לך אלמחאכון להם מן מלתנא אלד'ין סלכוא טרקהם. אמא וג'וה אסתדלאלאתהם ומקדמאתהם פי את'באת חדת' אלעאלם או פי אבטאל אזליתה פתכ'תלף לכן אלאמר אלעאם להם כלהם את'באת חדת' אלעאלם אולא ובחדות'ה יצח אן אלאלאה מוג'וד. 
פלמא תאמלת הד'ה אלטריקה נפרת נפסי מנהא נפורא עט'ימא ג'דא וחק להא אן תנפר לאן כל מא יזעם אנה ברהאן עלי חדת' אלעאלם תלחקה אלשכוך וליס ד'לך ברהאנא קטעיא אלא ענד מן לא יעלם אלפרק בין אלברהאן ובין אלג'דל ובין אלמגאלטה אמא ענד מן יעלם הד'ה אלצנאיע פאלאמר בין ואצ'ח אן תלך אלאדלה כלהא פיהא שכוך ואסתעמלת פיהא מקדמאת לם תתברהן. 
וגאיהֵ קדרהֵ אלמחקק ענדי מן אלמתשרעין אן יבטל אדלהֵ אלפלאספה עלי אלקדם ומא אג'ל הד'א אד'א קדר עליה. וקד עלם כל נאט'ר ד'כי מחקק לא יגאלט נפסה אן הד'ה אלמסאלה אעני קדם אלעאלם או חדות'ה לא יוצל אליהא בברהאן קטעי ואנהא מוקף עקל וסנתכלם פי ד'לך כת'ירא ויכפיך מן הד'ה אלמסאלה אן פלאספהֵ אלאעצאר מכ'תלפון פיהא מנד' ת'לת'הֵ אלאף סנה אלי זמאננא הד'א פי מא נג'ד מן תואליפהם ואכ'בארהם. 
פאד'א כאן אלאמר פי הד'ה אלמסאלה הכד'א פכיף נתכ'ד'הא מקדמה נבני וג'וד אלאלאה עליהא פיכון אד'א וג'וד אלאלאה משכוכא פיה אן כאן אלעאלם מחדת'א פת'ם אלאה ואן כאן הו קדימא פלא אלאה. אמא הכד'א או נדעי אלברהאן עלי חדת' אלעאלם ונצ'ארב עלי ד'לך באלסיף חתי נדעי אנא עלמנא אללה באלברהאן. והד'א כלה בעד ען אלחק בל אלוג'ה אלצחיח 
ענדי והו אלטריק אלברהאני אלד'י לא ריב פיה אן ית'בת וג'וד אלאלאה ווחדאניתה ונפי אלג'סמאניה בטרק אלפלאספה אלתי תלך אלטרק מבניה עלי קדם אלעאלם ליס לאני אעתקד קדם אלעאלם או אסלם להם ד'לך בל לאן בתלך אלטריק יצח אלברהאן ויחצל אליקין אלתאם בהד'ה אלת'לאת'הֵ אשיא אעני בוג'וד אלאלאה ובאנה ואחד ואנה גיר ג'סם מן גיר אלתפאת אלי בת אלחכם פי אלעאלם הל הו קדים או מחדת'. פאד'א צחת לנא הד'ה אלת'לאת'ה מטאלב אלג'לילה אלעט'ימה באלברהאן אלחקיקי רג'ענא בעד ד'לך לחדת' אלעאלם וקלנא פיה כל מא ימכן אלאחתג'אג' בה. 
פאן כנת ממן יקנע במא קאלוה אלמתכלמון ותעתקד אן קד צח אלברהאן עלי חדות' אלעאלם פיא חבד'א ואן לם יתברהן ענדך בל תאכ'ד' כונה חאדת'א מן אלאנביא תקלידא פלא צ'יר. ולא תקול כיף תצח אלנבוה אן כאן אלעאלם קדימא חתי תסמע כלאמנא פי אלנבוה פי הד'ה אלמקאלה וליס נחן אלאן פי הד'א אלמעני. וממא יג'ב אן תעלמה אן אלמקדמאת אלתי קררהא אלאצוליון אעני אלמתכלמון לאת'באת חדת' אלעאלם פיהא מן הפוך עולם ומן שנוי סדרי בראשית מא סתסמעה לאני לא בד לי אן אד'כר לך מקדמאתהם וג'ההֵ אסתדלאלהם. 
אמא טריקי הד'ה פהי עלי מא אצף לך ג'מלתהא אלאן וד'לך אני אקול אלעאלם לא יכ'לו מן אן יכון קדימא או מחדת'א פאן כאן מחדת'א פלה מחדת' בלא שך והד'א מעקול אול אן אלחאדת' לא יחדת' נפסה בל מחדת'ה גירה פמחדת' אלעאלם הו אלאלאה. ואן כאן אלעאלם קדימא פילזם צ'רורה בדליל כד'א ודליל כד'א אן ת'ם מוג'וד גיר אג'סאם אלעאלם כלהא ליס הו ג'סמא ולא קוה פי ג'סם והו ואחד דאים סרמדי לא עלה לה ולא ימכן תגירה פהו אלאה. פקד תבין לך אן דלאיל וג'וד אלאלאה ווחדאניתה וכונה גיר ג'סם אנמא ינבגי אן תוכ'ד' עלי וצ'ע אלקדם פיחצל אלברהאן כאמלא כאן אלעאלם קדימא או מחדת'א ולד'לך תג'דני אבדא פי מא אלפתה פי כתב אלפקה אד'א אתפק לי ד'כר קואעד פאכ'ד' פי את'באת וג'וד אלאלאה פאני את'בתה באקאויל תנחו נחו אלקדם ליס ד'לך לאני מעתקד אלקדם לכני אריד אן את'בת וג'ודה תעאלי פי אעתקאדנא בטריק ברהאני לא נזאע פיה בוג'ה ולא נג'על הד'א אלראי אלצחיח אלעט'ים אלכ'טר מסתנדא לקאעדה כל אחד יהזהא וירום הדהא ואכ'ר יזעם אנהא לם תנבן יומא קט ולא סימא בכון תלך אלדלאיל אלפלספיה עלי הד'ה אלת'לת'ה מטאלב מאכ'וד'ה מן טביעהֵ אלוג'וד אלמשאהדה אלתי לא תנכר אלא מן אג'ל מראעאהֵ ארא מא. פאמא דלאיל אלמתכלמין פמאכ'וד'ה מן מקדמאת מכ'אלפה לטביעהֵ אלוג'וד אלמשאהדה חתי אנהם ילתג'יון לאת'באת אן לא טביעה לשי בוג'ה 
וסאפרד לך פי הד'ה אלמקאלה פצלא ענד כלאמי פי חדת' אלעאלם אבין לך פיה דלילא מא עלי חדת' אלעאלם ואצל אלי אלגאיה אלתי ראמהא כל מתכלם מן גיר אן אבטל טביעהֵ אלוג'וד ולא אכ'אלף ארסטו פי שי ממא ברהנה. לאן אלדליל אלד'י יסתדל בה בעץ' אלמתכלמין עלי חדת' אלעאלם והו אקוי דלאילהם אלד'י לא יסתקר להם חתי אבטלוא טביעהֵ אלוג'וד כלה וכ'אלפוא כל מא בינתה אלפלאספה פאני אצל למת'ל ד'לך אלדליל ולא אכ'אלף טביעהֵ אלמוג'וד ולא אלתג'י למכאברהֵ אלמחסוסאת. 
וראית אן אד'כר לך מקדמאת אלמתכלמין אלעאמה אלתי ית'בתון בהא חדת' אלעאלם ווג'וד אלאלאה ווחדאניתה ונפי אלג'סמאניה ואריך טריקהם פי ד'לך ואבין לך מא ילזם ען כל מקדמה מנהא ובעד ד'לך אד'כר לך מקדמאת אלפלאספה אלקריבה פי ד'לך ואריך טריקהם. 
ולא תטלבני פי הד'ה אלמקאלה בתצחיח תלך אלמקדמאת אלפלספיה אלתי אקתצ'בהא לך לאן ד'לך הו אלעלם אלטביעי ואלאלאהי אכת'רהמא כמא לא תטמע אן אסמעך פי הד'ה אלמקאלה אחתג'אג'את אלמכלמין עלי תצחיח מקדמאתהם אד' פי ד'לך פנת אעמארהם ותפני אעמאר מן יאתי וכת'רת כתבהם לאן כל מקדמה מנהא אלא אליסיר ינאקצ'הא אלמשאהד מן טביעהֵ אלוג'וד ותטרי עליהא אלשכוך פילתג'יון לתואליף ומנאט'ראת פי את'באת תלך אלמקדמה וחל אלשכוך אלטאריה עליהא ודפע אלמשאהד אלמנאקץ' להא אן לם ימכן פי ד'לך חילה. והד'ה אלמקדמאת אלפלספיה אלתי אקתצ'בהא לך ללברהאן עלי הד'ה אלת'לת'ה מטאלב אעני וג'וד אלאלאה ווחדאניתה ונפי אלתג'סים אכת'רהא מקדמאת יחצל לך בהא אליקין מן אול סמאעהא ופהם מענאהא ובעצ'הא הו ידלך עלי מואצ'ע בראהינהא מן אלכתב אלטביעיה או מא בעד אלטביעה פתקצד מוצ'עה ותצחח מא עסאה אן יחתאג' לתצחיח. 
וקד אעלמתך אן ליס ת'ם גיר אללה תעאלי והד'א אלמוג'וד ולא אסתדלאל עליה תעאלי אלא מן הד'א אלמוג'וד מן ג'מלתה ומן תפאצילה פילזם צ'רורה אן יעתבר הד'א אלמוג'וד עלי מא הו עליה ותתכ'ד' אלמקדמאת ממא ישאהד מן טביעתה פלד'לך ילזם אן תערף צורתה וטביעתה אלמשאהדה וחיניד' ימכן אן יסתדל מנה עלי מא סואה פלד'לך ראית אנה ינבגי אולא אן אתי בפצל אשרח לך פיה ג'מלהֵ אלוג'וד עלי ג'ההֵ אלאכ'באר במא קד תברהן וצח צחה לא שך פיהא ובעד ד'לך אתיך בפצול אכ'רי אד'כר פיהא מקדמאת אלמתכלמין ואבין טרקהם אלתי יבינון בהא תלך אלמטאלב אלארבעה. ובעד ד'לך אתיך בפצול אכ'רי אבין לך פיהא מקדמאת אלפלאספה וטרק אסתדלאלאתהם עלי תלך אלמטאלב ובעד ד'לך אלכ'ץ לך אלטריק אלתי אד'הב אליהא כמא אכ'ברתך פי הד'ה אלארבעה מטאלב:

Chapter 72

אעלם אן הד'א אלמוג'וד בג'מלתה הו שכ'ץ ואחד לא גיר אעני כרהֵ אלפלך אלאקצי בכל מא פיהא הי שכ'ץ ואחד בלא שך במנזלהֵ זיד ועמר פי אלשכ'ציה ואכ'תלאף ג'ואהרהא אעני ג'ואהר הד'ה אלכרה בכל מא פיהא כאכ'תלאף ג'ואהר אעצ'א שכ'ץ אלאנסאן מת'לא פכמא אן זידא מת'לא הו שכ'ץ ואחד והו מולף מן אעצ'א מכ'תלפה כאללחם ואלעט'ם ומן אכ'לאט מכ'תלפה ומן ארואח כד'לך הד'ה אלכרה בג'מלתהא מולפה מן אלאפלאך ומן אלאסטקסאת אלארבעה ומא תרכב מנהא ולא כ'לא פיהא אצלא אלא מצמתה ממלוה מרכזהא כרהֵ אלארץ' ואלמא מחיט באלארץ' ואלהוא מחיט באלמא ואלנאר מחיטה באלהוא ואלג'סם אלכ'אמס מחיט באלנאר והו אכר כת'ירה ואחדה דאכ'ל ת'אניה לא כ'לל בינהא ולא כ'לא בוג'ה אלא מחכמהֵ אלאסתדארה לאזקה בעצ'הא בבעץ' כלהא מתחרכה חרכה דוריה מסתויה לא סרעה פי שי מנהא ולא אבטא אעני אן כל כרה מנהא לא תסרע תארה ותבטי אכ'רי בל כל ואחדה לאזמה לטביעתהא פי סרעתהא וג'ההֵ חרכתהא לכן הד'ה אלאכר בעצ'הא אסרע חרכה מן בעץ' ואסרעהא כלהא חרכהֵ אלפלך אלמחיט באלכל והו אלד'י יתחרך אלחרכה אליומיה ויחרכהא כלהא מעה חרכהֵ אלג'ז פי אלכל אד' הי כלהא אג'זא פיה. ומראכז הד'ה אלאפלאך מכ'תלפה מנהא מא מרכזה מרכז אלעאלם ומנהא מא מרכזה כ'ארג' ען מרכז אלעאלם ומנהא מא יתחרך דאימא חרכתה אלכ'ציצה בה מן אלשרק אלי אלגרב ומנהא מא יתחרך דאימא מן אלגרב אלי אלשרק וכל כוכב פי הד'ה אלאכר פהו ג'ז מן אלפלך אלד'י הו פיה ת'אבת פי מוצ'עה לא חרכה לה תכ'צה ואנמא ירי מתחרכא בחרכהֵ אלג'סם אלד'י הו ג'ז מנה. ומאדהֵ הד'א אלג'סם אלכ'אמס בג'מלתה אלמתחרך דורא ליס כמאדהֵ אג'סאם אלארבעה אסטקסאת אלתי דאכ'לה.
ועדד הד'ה אלאכר אלמחיטה באלעאלם לא ימכן בוג'ה ולא עלי חאל אן תכון אקל מן ת'מאני עשרהֵ כרה ואמא הל עדדהא אכת'ר פממכן ופיה נט'ר. ואמא הל ת'ם אפלאך תדאויר והי אלתי הי גיר מחיטה באלעאלם פפיה נט'ר. 
ופי דאכ'ל הד'ה אלכרה אלדאניה אלתי תלינא מאדה ואחדה מבאינה למאדהֵ אלג'סם אלכ'אמס קבלת ארבע צור אולי וצארת בתלך אלארבע ארבעה אג'סאם אלארץ' ואלמא ואלהוא ואלנאר וכל ואחד מן הד'ה אלארבעה לה מוצ'ע טביעי כ'ציץ בה לא יוג'ד פי גירה והו מתרוך מע טביעתה והי אג'סאם מיתה לא חיאה פיהא ולא אדראך ולא תתחרך מן תלקא אנפסהא בל הי סאכנה פי מואצ'עהא אלטביעיה פאן אכ'רג' ואחד מנהא ען מוצ'עה אלטביעי באלקסר פענד זואל אלקאסר יתחרך ללרג'וע למוצ'עה אלטביעי לאן פיה הד'א אלמבדא אלד'י בה יתחרך ללרג'וע למוצ'עה עלי אסתקאמה וליס פיה מבדא יסכן בה ולא יתחרך בה עלי גיר אסתקאמה ואלחרכאת אלמסתקימה אלמוג'ודה להד'ה אלארבעה אסתקסאת אד'א תחרכת ללרג'וע למואצ'עהא חרכתאן חרכה נחו אלמחיט והי ללנאר ואלהוא וחרכה נחו אלמרכז והי ללמא ואלארץ' ואד'א וצל כל מנהא למוצ'עה אלטביעי סכן. 
אמא תלך אלאג'ראם אלמסתדירה פהי חיה ד'את נפס בהא תתחרך ולא מבדא סכון פיהא אצלא ולא תגיר ילחקהא אלא פי אלוצ'ע בכונהא מתחרכה דורא. ואמא הל להא עקל תתצור בה פליס ד'לך בינא אלא בעד נט'ר דקיק. ואד'א תחרך אלג'סם אלכ'אמס דורא בג'מלתה דאימא חדת' פי אלאסטקסאת מן אג'ל ד'לך חרכה קסריה תכ'רג' בהא ען מואצ'עהא אעני פי אלנאר ואלהוא פינדפעאן אלי אלמא וינפד' אלג'מיע פי ג'רם אלארץ' אלי אעמאקהא פיחדת' ללאסטקסאת אכ'תלאט ת'ם תאכ'ד' פי אן תתחרך ללרג'וע למואצ'עהא פתכ'רג' אג'זא מן אלארץ' איצ'א מן אג'ל ד'לך ען מואצ'עהא צחבהֵ אלמא ואלהוא ואלנאר והי פי הד'א כלה תות'ר בעצ'הא פי בעץ' ותתאת'ר בעצ'הא מן בעץ' פיקע אלתגיר פי אלמכ'תלט חתי יכון מנה אולא אלאבכ'רה עלי אכ'תלאף אנואעהא ת'ם אלמעאדן עלי אכ'תלאף אנואעהא ואנואע אלנבאת כלהא ואנואע כת'ירה מן אלחיואן בחסב מא יקתצ'י מזאג' אלמכ'תלט וכל מתכון פאסד פאנמא יתכון מן אלאסתקסאת ואליהא יפסד וכד'לך אלאסתקסאת תתכון בעצ'הא מן בעץ' ותפסד בעצ'הא אלי בעץ' אד' מאדהֵ אלכל ואחדה. ולא ימכן וג'וד מאדה דון צורה ולא תוג'ד צורה טביעיה מן הד'ה אלכאינה אלפאסדה דון מאדה פיכון אלאמר פי כונהא ופסאדהא וכון כל מא יתכון מנהא ויפסד אליהא ראג'עא באלדור שבה דורהֵ אלפלך חתי תכון חרכהֵ הד'ה אלמאדה אלמצורה פי תעאקב אלצור עליהא כחרכהֵ אלפלך פי אלאין בתכרר אלאוצ'אע בעינהא לכל ג'ז מנה. 
וכמא אן פי ג'סם אלאנסאן אעצ'א ראיסה ואעצ'א מראוסה מפתקרה פי בקאיהא לתדביר אלעצ'ו אלרייס אלד'י ידברהא כד'לך פי אלעאלם בג'מלתה אג'זא ראיסה והו אלג'סם אלכ'אמס אלמחיט ואג'זא מראוסה מפתקרה למדבר והי אלאסתקסאת ומא יתרכב מנהא 
וכמא אן אלעצ'ו אלרייס אלד'י הו אלקלב מתחרך דאימא והו מבדא כל חרכה תוג'ד פי אלג'סם וסאיר אעצ'א אלג'סם מראוסה מנה והו יבעת' להא קואהא אלתי תחתאג'הא לאפעאלהא בחרכתה כד'לך אלפלך הו אלמדבר לסאיר אג'זא אלעאלם בחרכתה והו יבעת' לכל מתכון קואה אלמוג'ודה פיה. פכל חרכה תוג'ד פי אלעאלם מבדאהא אלאול חרכהֵ אלפלך וכל נפס תוג'ד לד'י נפס פי אלעאלם מבדאהא נפס אלפלך. 
ואעלם אן אלקוי אלואצלה מן אלפלך להד'א אלעאלם עלי מא קד באן ארבע קוי קוה תוג'ב אלאכ'תלאט ואלתרכיב ולא שך אן הד'ה כאפיה פי תוליד אלמעאדן וקוה תעטי אלנפס אלנבאתיה לכל נבאת וקוה תעטי אלנפס אלחיואניה לכל חי וקוה תעטי אלקוה אלנאטקה לכל נאטק וכל ד'לך בתוסט אלצ'ו ואלט'לאם אלתאבע לנורהא ודורתהא חול אלארץ'. 
וכמא אנה לו סכן אלקלב טרפהֵ עין מאת אלשכ'ץ ובטלת כל חרכאתה וכל קואה כד'לך לו סכנת אלאפלאך כאן ד'לך מות אלעאלם בג'מלתה ובטלאן כל מא פיה. 
וכמא אן אלחי אנמא הו חי כלה בחרכהֵ קלבה ואן כאנת פיה אעצ'א סאכנה לא תחס מת'ל אלעט'אם ואלגצ'אריף וגירהא כד'לך הד'א אלוג'וד כלה הו שכ'ץ ואחד חי בחרכהֵ אלפלך אלד'י הו פיה במנזלהֵ אלקלב מן ד'י אלקלב ואן כאנת פיה אג'סאם כת'ירה סאכנה מיתה. 
פהכד'א ינבגי לך אן תתצור ג'מלהֵ הד'ה אלכרה שכ'צא ואחדא חיא מתחרכא ד'א נפס פאן הד'א אלנחו מן אלתצור צ'רורי ג'דא או מפיד ג'דא פי אלברהאן עלי כון אלאלאה ואחדא כמא סיבין. ובהד'א אלתצור יבין איצ'א אן אלואחד אנמא כ'לק ואחדא 
וכמא אן לא ימכן אן תוג'ד אעצ'א אלאנסאן עלי אלתפריד והי אעצ'א אנסאן חקיקה אעני אן תכון אלכבד מפרדה או אלקלב מפרדא או לחם מפרדא כד'לך לא ימכן אן תוג'ד אג'זא אלעאלם בעצ'הא דון בעץ' פי הד'א אלוג'וד אלמסתקר אלד'י כלאמנא פיה חתי תוג'ד נאר דון ארץ' או ארץ' דון סמא או סמא דון ארץ'. 
וכמא אן פי הד'א שכ'ץ אלאנסאן קוהֵ מא תרבט אעצ'אה בעצ'הא בבעץ' ותדברהא ותעטי כל עצ'ו מא ינבגי אן יחרס עליה צלאחיתה ותדפע ענה מא יאד'יה הי אלתי צרחוא אלאטבא בהא וקאלוא אלקוה אלמדברה לבדן אלחיואן וכת'יר מא יסמונהא טביעה כד'לך פי אלעאלם בג'מלתה קוה תרבט בעצ'ה בבעץ' ותחרס אנואעה מן אן תביד ותחרס אשכ'אץ אנואעה איצ'א מדהֵ מא ימכן חראסתהא ותחרס איצ'א בעץ' אשכ'אץ אלעאלם. הד'ה אלקוה פיהא נט'ר הל הי בואסטהֵ אלפלך אם לא. 
וכמא אן פי בדן שכ'ץ אלאנסאן אשיא מקצודה מנהא מא קצד בהא בקא שכ'צה כאלאת אלגד'א ומנהא מא קצד בהא בקא נועה כאלאת אלתנאסל ומנהא מא קצד בהא חאג'תה אלתי הו מצ'טר אליהא פי אגד'יתה ונחוהא כאלידין ואלעינין ופיה איצ'א אשיא גיר מקצודה לד'אתהא בל הי לאזמה ותאבעה למזאג' תלך אלאעצ'א אלד'י ד'לך אלמזאג' אלמכ'צוץ צ'רורי פי חצול אלצורה עלי מא הי עליה חתי תפעל תלך אלאפעאל אלמקצודה פתבע כונה אלמקצוד בחסב צ'רוריה אלמאדה אשיא אכ'ר מת'ל שער אלג'סם ולונה ולד'לך לא יג'רי אמר הד'ה עלי נט'אם וכת'יר מא יעדם בעצ'הא ויוג'ד אלתפאצ'ל איצ'א פיהא בין אלאשכ'אץ מתפאותא ג'דא מא לא יכון ד'לך פי אלאעצ'א לאנך לא תג'ד שכ'צא תכון לה כבד עשרהֵ אמת'אל כבד שכ'ץ אכ'ר ותג'ד רג'לא עאדם אללחיה או שער מואצ'ע מן אלג'סם או תכון לה לחיה עשרהֵ אמת'אל לחיהֵ שכ'ץ אכ'ר או עשרין מת'לא והד'א אכת'רי פי הד'א אלצנף אעני תפאצ'ל אלשער ואלאלואן. כד'לך פי אלוג'וד באסרה אנואע מקצודה מן אלתכון ת'אבתה ג'אריה עלי נט'אם לא תפאות פיהא אלא יסיר בקדר ערץ' ד'לך אלנוע פי כיפה וכמה ואנואע גיר מקצודה בל לזמת לטביעהֵ אלכון ואלפסאד אלעאם מת'ל אנואע אלדוד אלמתולדה מן אלאזבאל ואנואע אלחיואנאת אלמתולדה פי אלפואכה אד'א עפנת ומא יתולד ען עפן אלרטובאת ואלדוד אלמתולד פי אלאמעא ונחוה. ובאלג'מלה יבדו לי אן כל מא לא תוג'ד פיה קוהֵ תוליד למת'לה פהו מן הד'א אלקביל ולד'לך לא תג'דהא תחרז נט'אמא ואן כאן לא בד מנהא כמא לא בד מן אלואן מכ'תלפה ולא בד מן אנואע אלשער פי אשכ'אץ אלאנסאן. 
וכמא אן פי אלאנסאן אג'סאם אשכ'אצהא ת'אבתה כאלאעצ'א אלאצליה ואג'סאם באקיה באלנוע לא באלשכ'ץ כאלאכ'לאט אלארבעה כד'לך פי אלוג'וד בג'מלתה אג'סאם ת'אבתה באקיה באלשכ'ץ והו אלג'סם אלכ'אמס בג'מיע אג'זאיה ואג'סאם באקיה באלנוע כאלאסתקסאת ומא תרכב מנהא. 
וכמא אן קוי אלאנסאן אלמוג'בה לתכונה ובקאיה מדהֵ בקאיה הי בעינהא אלמוג'בה לפסאדה ותלאפה כד'לך אסבאב אלכון הי בעינהא אסבאב אלפסאד פי ג'מיע עאלם אלכון ואלפסאד. מת'אלה אן הד'ה אלארבע קוי אלמוג'ודה פי בדן כל מגתד' והי אלג'אד'בה ואלמאסכה ואלהאצ'מה ואלדאפעה לו אמכן אן תכון הד'ה אלקוי כאלקוי אלעקליה חתי לא תפעל אלא מא ינבגי ופי אלוקת אלד'י ינבגי ובאלקדר אלד'י ינבגי לכאן אלאנסאן סיסלם מן אפאת עט'ימה ג'דא ואמראץ' עדה לכנה למא לם ימכן ד'לך בל כאנת תפעל אפעאלא טביעיה מן גיר פכרה ולא רויה ולא תדרך מא תפעלה בוג'ה לזם אן תחדת' מן אג'להא אמראץ' עט'ימה ואפאת ואן כאנת הי אלאלה פי תכון אלחיואן ופי בקאיה אלמדה אלתי יבקי. וביאן ד'לך אן אלקוה אלג'אד'בה מת'לא לו כאנת לא תג'ד'ב אלא אלשי אלמואפק מן ג'מיע ג'האתה וקדר אלמחתאג' אליה פקט לסלם אלאנסאן מן אמראץ' ואפאת כת'ירה לכנה למא לם יכן אלאמר כד'לך בל תג'ד'ב אי מאדה אתפקת מן ג'נס ג'ד'בהא ואן כאנת תלך אלמאדה מנחרפה קלילא פי כמהא וכיפהא לזם מן ד'לך אן תג'ד'ב אלמאדה אלתי הי אחר ממא יחתאג' או אברד ממא יחתאג' או אגלט' או ארק או אכת'ר פתגץ בד'לך אלערוק ותחדת' אלסדה ואלעפן ותפסד כיפיהֵ אלאכ'לאט ותתגיר כמיתהא פתחדת' אמראץ' כאלג'רב ואלחכה ואלת'ואליל או אפאת עט'ימה כאלורם אלסרטאני ואלג'ד'אם ואלאכלה חתי תפסד צורהֵ אלעצ'ו או אלאעצ'א וכד'לך אלאמר איצ'א פי סאיר אלקוי אלארבע. כד'לך אלאמר בעינה פי ג'מלהֵ אלוג'וד אלאמר אלמוג'ב לכון מא יתכון ואסתמראר וג'ודה מדהֵ מא והו אכ'תלאט אלאסקסאת באלקוי אלפלכיה אלמחרכה להא אלמבת'ות'ה פיהא הו אלסבב בעינה פי חדות' אסבאב מוד'יה פי אלוג'וד כאלסיול ואלאמטאר אלואבלה ואלת'לג' ואלברד ואלריאח אלעאצפה ואלרעוד ואלברוק ועפונהֵ אלהוא או חדות' אסבאב מהלכה ג'דא תפני בלדה או בלאדא או אקלימא כאלכ'סוף ואלזלאזל ואלצואעק ואלמיאה אלתי תפיץ' מן אלבחאר ואלאגמאר. 
ואעלם אן הד'א אלד'י קלנאה כלה מן תשביה אלעאלם בג'מלתה בשכ'ץ אנסאן ליס מן אג'ל הד'א אלאשיא קיל פי אלאנסאן אנה עאלם צגיר לאן הד'א אלתשביה כלה מטרד פי כל שכ'ץ מן אשכ'אץ אלחיואן אלכאמל אלאעצ'א ולם תסמע קט אחדא מן אלאואיל יקול אן אלחמאר או אלפרס עאלם צגיר ואנמא קיל פי אלאנסאן ד'לך מן אג'ל אלאמר אלד'י אכ'תץ בה אלאנסאן והו אלקוה אלנאטקה אעני אלעקל אלד'י הו אלעקל אלהיולאני אלד'י הד'א אלמעני לא יוג'ד פי שי מן אנואע אלחיואן גירה. וביאן ד'לך אן כל שכ'ץ מן אשכ'אץ אלחיואן לא יפתקר פי אסתמראר וג'ודה אלי פכר ורויה ותדביר בל ימשי ויסעי בחסב טביעתה ויאכל מא יג'ד ממא יואפקה ויאוי לאי מוצ'ע אתפק וינזו עלי אי אנת'י וג'ד ענד היג'אנה אן כאן לה אואן היג'אן פידום בד'לך שכ'צה אלמדה אלתי ידום ויסתמר וג'וד נועה ולא יחתאג' בוג'ה לשכ'ץ אכ'ר מן נועה יעאונה ויעאצ'דה עלי בקאיה חתי יעמל לה אשיא לא יעמלהא הו בנפסה. אמא אלאנסאן כ'אצה פאנה לו קדר שכ'ץ מנה וחדה מוג'ודא קד עדם אלתדביר וצאר כאלבהאים לתלף לוקתה ד'אך ולא ימכן לבת'ה ולו יומא ואחדא אלא באלערץ' אעני אן יג'ד באלאתפאק שיא יגתד'י בה וד'לך אן אגד'יתה אלתי בהא קואמה תחתאג' אלי צנאעה ותדביר טויל לא יתם אלא בפכרה ורויה ובאלאת כת'ירה ובאשכ'אץ כת'ירין איצ'א ינפרד כל ואחד מנהם בשגל מא פלד'לך יחתאג' מן יסוסהם ויג'מעהם חתי ינתט'ם אג'תמאעהם ויסתמר ליעאון בעצ'הם בעצ'א. וכד'לך תוקיהֵ אלחר פי זמאן אלחר ואלברד פי זמאן אלברד וציאנתה מן אלאמטאר ואלת'לוג' והבוב אלריאח יחתאג' אלי תהייהֵ אסתעדאדאת כת'ירה כלהא לא תתם אלא בפכרה ורויה. ומן אג'ל ד'לך וג'דת פיה הד'א אלקוה אלנאטקה אלתי בהא יפכר וירוי ויעמל ויהיי באנואע מן אלצנאעאת אגד'יתה וכנה ולבאסה ובהא ידבר ג'מיע אעצ'א ג'סמה חתי יפעל מנהא אלראיס מא יפעל ויתדבר אלמרווס במא יתדבר. פלד'לך לו קדרת שכ'צא מן אלנאס מסלובא הד'ה אלקוה מתרוכא מע אלחיואניה פקט לתלף ובאד לחינה. והד'ה אלקוה שריפה ג'דא אשרף קוי אלחיואן והי איצ'א כ'פיה ג'דא לא תפהם חקיקתהא בבאדי אלראי אלמשתרך כפהם סאיר אלקוי אלטביעיה. 
כד'לך פי אלוג'וד אמר מא הו אלמדבר לג'מלתה אלמחרך לעצ'וה אלראיס אלאול אלד'י אעטאה קוהֵ אלתחריך חתי דבר בהא מא סואה. ולו קדר בטלאן ד'לך אלאמר בטל וג'וד הד'ה אלכרה באסרהא אלראיס מנהא ואלמרווס ובד'לך אלאמר יסתמר וג'וד אלכרה וכל ג'ז מנהא וד'לך אלאמר הו אלאלאה תעאלי אסמה. ובחסב הד'א אלמעני פקט קיל פי אלאנסאן כ'אצה אנה עאלם צגיר אד' ופיה מבדא מא הו אלמדבר לג'מיעה ומן אג'ל הד'א אלמעני סמי אללה תעאלי פי לגתנא חיאהֵ אלעאלם וקיל וישבע בחי העולם. 
ואעלם אן הד'א אלתשביה אלד'י שבהנא אלעאלם בג'מלתה בשכ'ץ אנסאן לא יכ'אלף פי שי ממא ד'כרנאה אלא פי ת'לת'ה אשיא 
אחדהא אן אלעצ'ו אלראיס מן כל חיואן לה קלב יסתנפע באלאעצ'א אלמרווסה ויעוד עליה נפעהא. וליס פי אלוג'וד אלכלי שי כד'לך בל כל מן יפיץ' תדבירא או יעטי קוה לא יעוד עליה נפע בוג'ה מן אלמרווס בל אעטאוה מא יעטיה כאעטא אלמנעם אלמפצ'ל אלד'י יפעל ד'לך כרם טבאע ופצ'ילה סג'יה לא לתרג' בל הד'א תשבה באלאלאה תעאלי אסמה. 
ואלת'אני אן אלקלב מן כל חיואן לה קלב פי וסטה וסאיר אלאעצ'א אלמרווסה מחיטה בה לתעמה מנפעתהא פי ציאנתה וחראסתה בהא חתי לא תסרע לה אד'יה מן כ'ארג'. ואלאמר פי אלעאלם בג'מלתה באלעכס אשרפה מחיט באכ'סה למא אמן עליה מן קבול אלאת'ר ממא סואה וחתי לו כאן מתאת'רא למא וג'ד כ'ראג'א ענה ג'סמא אכ'ר יות'ר פיה פהו יפיץ' עלי מא פי דאכ'לה ולא יצלה את'ר בוג'ה ולא קוה מן גירה מן אלאג'סאם. והנא איצ'א שבה מא וד'לך אן אלעצ'ו אלראיס פי אלחיואן כל מא בעד ענה מן אלאעצ'א כאן אקל שרף ממא הו קריב מנה וכד'לך אלאמר פי אלעאלם באסרה כלמא קרבת אלאג'סאם מן אלמרכז תכדרת וגלט' ג'והרהא ועסרת חרכתהא וד'הב נורהא ושפאפהא לבעדהא ען אלג'סם אלשריף אלניר אלשפאף אלמתחרך אללטיף אלבסיט אעני אלפלך וכלמא קרב מנה ג'סם אכתסב שיא מן הד'ה אלכ'צאל בחסב קרבה וצאר לה שרף מא עלי מא דונה. 
ואלת'אלת' אן הד'ה אלקוה אלנאטקה הי קוה פי ג'סם וגיר מפארקה לה ואללה תעאלי ליס הו קוה פי ג'סם אלעאלם בל מפארק לג'מיע אג'זא אלעאלם ותדבירה תעאלי וענאיתה מצחובה ללעאלם בג'מלתה אצטחאבא יכ'פי ענא כנהה וחקיקתה וקוי אלבשר מקצרה ען ד'לך אד' אלברהאן יקום עלי מפארקתה תעאלי ללעאלם ותברוה מנה. ואלברהאן יקום עלי וג'וד את'אר תדבירה וענאיתה פי כל ג'ז מן אג'זיה ולו דק וחקר פסבחאן מן אבהרנא כמאלה. 
ואעלם אנה כאן ינבגי אן נשבה נסבהֵ אללה תעאלי ללעאלם נסבהֵ אלעקל אלמסתפאד ללאנסאן אלד'י ליס הו קוה פי ג'סם והו מפארק ללג'סד מפארקה חקיקיה ופאיץ' עליה וכאן יכון תשביה אלקוה אלנאטקה בעקול אלאפלאך אלתי הי פי אג'סאם. לכן אמר עקול אלאפלאך ווג'וד אלעקול אלמפארקה ותצור אלעקל אלמסתפאד אלד'י הו מפארק איצ'א הי אמור פיהא נט'ר ובחת' ודלאילהא כ'פיה ואן כאנת צחיחה ותחדת' פיהא שכוך כת'ירה וללטאען פיהא מטאען וללמשגב פיהא תשגיב ונחן אנמא את'רנא אולא אן תתצור אלוג'וד באלצורה אלבינה אלתי לא ינאכר פי שי ממא ד'כרנאה ד'כרא מרסלא אלא אחד שכ'צין אמא ג'אהל באלאמר אלבין כמא ינאכר מן ליס במהנדס אמורא תעלימיה תברהנת או מן יות'ר אלתמסך בראי מא סאבק פיגאלט נפסה. אמא מן יריד ינט'ר נט'רא חקיקיא פליתעלם חתי יתבין לה צחהֵ כל מא אכ'ברנא בה ויעלם אן הד'ה הי צורהֵ הד'א אלמוג'וד אלמסתקר וג'ודה בלא שך ולא ריב פאן אראד יקבל הד'א ממן תברהן לה כל מא תברהן פליקבל ויבני עלי ד'לך מקאיסה ודלאילה ואן לם יות'ר אלתקליד ולא פי הד'ה אלמבאדי איצ'א פליתעלם פסוף יתבין לה אן אלאמר הכד'א הו. הנה זאת חקרנוה כן היא שמענה ואתה דע לך. 
ובעד הד'א אלתמהיד אכ'ד' פי ד'כר מא ועדנא בד'כרה ותביינה:

Chapter 73

אלמקדמת אלעאמה אלתי וצ'עהא אלמתכלמון עלי אכ'תלאף אראיהם וכת'רהֵ טרקהם והי צ'רוריה פי את'באת מא ירידון את'באתה פי הד'ה אלארבעה מטאלב את'נתא עשרהֵ מקדמה והאנא אד'כרהא לך ת'ם אבין לך מעני כל מקדמה מנהא ומא ילזם ענהא. 
אלמקדמה אלאולי את'באת אלג'והר אלפרד. 
אלמקדמה אלת'אניה וג'וד אלכ'לא. 
אלמקדמה אלת'אלת'ה אן אלזמאן מולף מן אנאת. 
אלמקדמה אלראבעה אן אלג'והר לא ינפך מן עדהֵ אעראץ'.
אלמקדמה אלכ'אמסה אן אלג'והר אלפרד תקום בה אלאעראץ' אלתי סאצפהא ולא ינפד מנהא. 
אלמקדמה אלסאדסה אן אלערץ' לא יבקי זמאנין. 
אלמקדמה אלסאבעה אן חכם אלמלכאת חכם אעדאמהא ואנהא כלהא אעראץ' מוג'ודה מפתקרה לפאעל. 
אלמקדמה אלת'אמנה אן ליס ת'ם פי ג'מיע אלמוג'וד גיר ג'והר וערץ' יענון אלמכ'לוקאת כלהא ואן אלצורה אלטביעיה איצ'א ערץ'. 
אלמקדמה אלתאסעה אן אלאעראץ' לא תחמל בעצ'הא בעצ'א. 
אלמקדמה אלעאשרה אן אלממכן לא יעתבר במטאבקהֵ הד'א אלוג'וד לד'לך אלתצור. 
אלמקדמה אלחאדיהֵ עשרה אן לא פרק פי אסתחאלהֵ מא לא נהאיה לה בין אן יכון באלפעל או באלקוה או באלערץ' אעני אנה לא פרק בין אן תכון תלך אלגיר מתנאהיה מוג'ודה מעא או מקדרה מן אלמוג'וד וממא קד עדם והד'א הו אלד'י באלערץ' כל ד'לך קאלוא מחאל.
אלמקדמה אלת'אניה עשרה הי קולהם אן אלחואס תכ'טי ויפותהא כת'יר מן מדרכאתהא פלד'לך לא ידעי חכמהא ולא תוכ'ד' מטלקה מבאדי ברהאן. 
ובעד תעדידהא אכ'ד' פי תביין מעאניהא ותביין מא ילזם ענהא ואחדה ואחדה.
אלמקדמה אלאולי מענאהא אנהם זעמוא אן אלעאלם בג'מלתה אעני כל ג'סם פיה הו מולף מן אג'זא צגירה ג'דא לא תקבל אלתג'זיה לדקתהא ולא ללג'ז אלואחד מנהא כם בוג'ה פאד'א אג'תמע בעצ'הא עלי בעץ' כאן אלמג'תמע ד'א כם והו ג'סם חיניד' ולו אג'תמע מנהא ג'זאן כאן כל ג'ז חיניד' ג'סמא וצאר ג'סמין פי אקאויל בעצ'הם והי כלהא תלך אלאג'זא מתשאבהה מתמאת'לה לא אכ'תלאף פיהא בוג'ה מן אלוג'וה. ולא ימכן קאלוא אן יוג'ד ג'סם בוג'ה אלא מרכבא מן הד'ה אלאג'זא אלמתמאת'לה תרכיב מג'אורה חתי אן אלכון ענדהם הו אלאג'תמאע ואלפסאד אפתראק ולא יסמונה פסאדא בל יקולון אלאכואן הי אג'תמאע ואפתראק וחרכה וסכון. ויקולון אן הד'ה אלאג'זא ליסת מחצורה פי אלוג'וד כמא כאן יעתקד אפיקורס וגירה ממן קאל באלג'ז בל קאלוא אן אללה תעאלי יכ'לק הד'ה אלג'ואהר דאימא מתי שא והי איצ'א ימכן עדמהא וסאסמעך אראיהם פי עדם אלג'והר.
אלמקדמה אלת'אניה אלקול באלכ'לא. אלאצוליון איצ'א יעתקדון אן אלכ'לא מוג'וד והו בעד מא או אבעאד לא שי פיהא אצלא אלא כ'אליה מן כל ג'סם עאדמה לכל ג'והר.והד'ה אלמקדמה הי צ'רוריה להם לאעתקאדהם אלמקדמה אלאולי וד'לך אנה אד'א כאן אלעאלם מלא מן תלך אלאג'זא פכיף יתחרך אלמתחרך ולא יתצור תדאכ'ל אלאג'סאם בעצ'הא פי בעץ' ולא ימכן אג'תמאע תלך אלאג'זא ואפתראקהא אלא בחרכתהא פבאלצ'רורה ילתג'יון לאת'באת אלכ'לא חתי ימכן תלך אלאג'זא אן תג'תמע ותפתרק וימכן חרכהֵ אלמתחרך פי ד'לך אלכ'לא אלד'י לא ג'סם פיה ולא ג'והר מן תלך אלג'ואהר.
אלמקדמה אלת'אלת'ה הי קולהם אן אלזמאן מולף מן אנאת יענון אנהא אזמנה כת'ירה לא תקבל אלקסמה לקצר מדתהא. והד'ה אלמקדמה איצ'א צ'רוריה להם מן אג'ל אלמקדמה אלאולי וד'לך אנהם ראוא בלא שך בראהין ארסטו אלתי ברהן בהא אן אלמסאפה ואלזמאן ואלחרכה אלמכאניה ת'לאת'תהא מתכאפיה פי אלוג'וד אעני אן נסבהֵ בעצ'הא אלי בעץ' נסבה ואחדה ואן באנקסאם אחדהא ינקסם אלאכ'ר ועלי נסבתה. פעלמוא צ'רורה אנה אן כאן אלזמאן מתצלא ויקבל אלקסמה אלי לא נהאיה פילזם צ'רורה אן ינקסם אלג'ז אלד'י פרצ'וה גיר מנקסם וכד'לך אן פרצ'ת אלמסאפה מתצלה לזם צ'רורה אנקסאם אלאן מן אלזמאן אלד'י פרץ' גיר מנקסם כמא בין ארסטו פי אלסמאע פלד'לך פרצ'וא אן אלמסאפה גיר מתצלה בל מולפה מן אג'זא אליהא תנתהי אלקסמה וכד'לך אלזמאן ינתהי אלי אנאת לא תקבל אלקסמה. מת'אל ד'לך אן אלסאעה אלואחדה מת'לא סתון דקיקה ואלדקיקה סתון ת'אניה ואלת'אניה סתון ת'אלת'ה פסינתהי אלאמר ענדהם אלי אג'זא אמא עואשר מת'לא או אדק מנהא לא תתג'זא בוג'ה ולא תקבל אלקסמה מת'ל אלמסאפה פקד צאר אלזמאן אד'א ד'א וצ'ע ותרתיב. ולא יחקקון מאהיהֵ אלזמאן אצלא 
וחק להם ד'לך לאן אד'א כאן מהרהֵ אלפלאספה קד חירהם אמר אלזמאן ובעצ'הם לם יעקל מענאה חתי אן ג'אלינוס קאל הו אמר אלאהי לא תדרך חקיקתה פנאהיך האולא אלד'ין לא ילתפתון לטביעהֵ שי מן אלאשיא. 
ואסמע מא לזמהם בחסב הד'ה אלת'לאת' מקדמאת פאתעקדוה. קאלוא אלחרכה הי אנתקאל ג'והר פרד מן תלך אלאג'זא מן ג'והר פרד אלי ג'והר פרד יליה. פילזם אן לא תכון חרכה אסרע מן חרכה בחסב הד'א אלוצ'ע קאלוא הד'א אלד'י תרי מתחרכין יקטעאן מסאפתין מכ'תלפתין פי זמאן ואחד ליס עלהֵ ד'לך כון חרכהֵ הד'א קאטע אלמסאפה אלאטול אסרע חרכה בל עלהֵ ד'לך אן הד'ה אלחרכה אלתי נסמיהא בטיה תכ'ללתהא סכנאת אכת'ר ותלך אלתי נסמיהא סריעה תכ'ללתהא סכנאת אקל. פלמא אעתרצ'וא באלסהם אלד'י רמי מן אלקוס אלשדידה קאלוא והד'א איצ'א תכ'ללת חרכאתה סכנאת והד'א אלד'י תט'נה מתחרכא חרכה מתצלה הו מן כ'טא אלחואס לאן אלחואס יפותהא כת'יר מן מדרכאתהא כמא וצ'עוא פי אלמקדמה אלת'אניהֵ עשרה. פקיל להם אראיתם אד'א תחרכת אלרחא דורה כאמלה אליס אלג'ז אלד'י פי מחיטהא קד קטע מסאפהֵ אלדאירה אלכבירה פי אלזמאן בעינה אלד'י קטע פיה אלג'ז אלד'י הו קריב מן מרכזהא אלדאירה אלצגירה פחרכהֵ אלמחיט אסרע מן חרכהֵ אלדאירה אלדאכ'לה ולא יסתע לכם אלקול באן ד'לך אלג'ז תכ'ללת חרכתה סכנאת אכת'ר לכון אלג'סם כלה ואחדא ומתצלא אעני ג'רם אלרחא. פכאן ג'ואבהם אנהא תתפכך אג'זאוהא ענד אלדוראן ותכון אלסכנאת אלתי תתכ'לל כל ג'ז ידור קריב מן אלמרכז אכת'ר מן אלסכנאת אלתי תכ'ללת אלג'ז אלד'י הו אבעד מן אלמרכז. פקיל להם פכיף נרי אלרחא ג'סמא ואחדא לא יתכסר באלמטארק פאד'א דאר תפכך וענד סכונה ילתחם ויציר כמא כאן וכיף לא תדרך אג'זאוה מפככה פאסתעמלוא פי ג'ואב ד'לך אלמקדמה אלת'אניהֵ עשרה בעינהא והי אן לא יתעבר אדראך אלחואס בל שאהד אלעקל. 
ולא תט'ן אן הד'א אלד'י ד'כרת לך הו אשנע מא ילזם ען הד'ה אלת'לאת' מקדמאת בל אלד'י ילזם ען אעתקאד וג'וד אלכ'לא אעג'ב ואשנע. ומא הד'א אלד'י ד'כרת לך מן אמר אלחרכה אעט'ם שנאעה מן כון קטר אלמרבע מסאויא לצ'לעה בחסב הד'א אלראי חתי קאל בעצ'הם אן אלמרבע שי גיר מוג'וד. ובאלג'מלה אן בחסב אלמקדמה אלאולי תבטל ג'מיע בראהין אלהנדסה כלהא וינקסם אלאמר פיהא קסמין אמא בעצ'הא פיכון באטלא מחצ'א מת'ל כ'ואץ אלתבאין ואלאשתראך פי אלכ'טוט ואלסטוח וכון כ'טוט מנטקה וגיר מנטקה וכל מא תצ'מנתה עאשרהֵ אקלידס ומא שאבה ד'לך. ובעצ'הא תכון בראהינה גיר מטלקה כקולנא נריד אן נקסם כ'טא בנצפין לאנה אן כאנת ג'ואהרה עדדהא פרד פלא ימכן אנקסאמה בחסב וצ'עהם. ואעלם אן לבני שאכר כתאב אלחיל אלמשהור פיה ניף עלי אלמאיהֵ חילה כלהא מברהנה וכ'רג'ת ללפעל ולו כאן אלכ'לא מוג'ודא למא צח מנהא ולא ואחדה ולבטל כת'יר מן אעמאל תג'ריהֵ אלמיאה. ופי אלאחתג'אג' עלי תת'בית הד'ה אלמקדמאת ואשבאההא פנת אלאעמאר. וארג'ע אלי תביין מעאני בקיהֵ מקדמאתהם אלמד'כורה.
אלמקדמה אלראבעה הי קולהם אן אלאעראץ' מוג'ודה והי מעאני זאידה עלי מעני אלג'והר ולא ינפך ג'סם מן אלאג'סאם מן אחדהא. והד'ה אלמקדמה לו אקתצר פיהא עלי הד'א אלקדר לכאנת הד'ה מקדמה צחיחה בינה ואצ'חה לא ריב פיהא ולא שבהה. לכנהם קאלוא אן כל ג'והר אן לם יכן פיה ערץ' אלחיאה פלא בד לה אן יכון לה ערץ' אלמות לאן כל צ'דין פלא יכ'לו אלקאבל מן אחדהמא. קאלוא וכד'לך יכון לה לון וטעם וחרכה או סכון ואג'תמאע או אפתראק. ואן כאן פיה ערץ' אלחיאה פלא בד פיה מן אג'נאס אכ'רי מן אלאעראץ' כאלעלם או אלג'הל או אלאראדה או צ'דהא או אלקדרה או אלעג'ז או אלאדראך או אחד אצ'דאדה ובאלג'מלה כל מא יוג'ד ללחי פלא בד לה מנה או מן אחד אצ'דאדה.
אלמקדמה אלכ'אמסה הי קולהם אן אלג'והר אלפרד תקום בה תלך אלאעראץ' ולא ינפך מנהא. ותביין הד'ה אלמקדמה ומענאהא אנהם יקולון אן הד'ה אלג'ואהר אלאפראד אלתי יכ'לקהא אללה כל ג'והר פרד מנהא ד'ו אעראץ' לא ינפך מנהא מת'ל אללון ואלראיחה ואלחרכה או אלסכון אלא אלכם פאן כל ג'והר מנהא ליס הו ד'א כם לאן אלכם ענדהם מא יסמונה ערצ'א ולא יעקלון מעני אלערצ'יה פיה. ובחסב הד'ה אלמקדמה ירון אן כל אעראץ' תוג'ד פי ג'סם מן אלאג'סאם פלא יקאל אן ערצ'א מנהא מכ'צוץ בג'מלהֵ ד'לך אלג'סם בל ד'לך אלערץ' הו ענדהם מוג'וד פי כל ג'והר פרד מן אלג'ואהר אלתי תאלף מנהא ד'לך אלג'סם מת'אל ד'לך הד'ה אלקטעה מן אלת'לג' ליס אלביאץ' מוג'ודא פי אלג'מלה כלהא פקט בל כל ג'והר וג'והר מן ג'ואהר הד'א אלת'לג' הו אלאביץ' ולד'לך וג'ד אלביאץ' פי מג'מועהא. וכד'לך קאלוא פי אלג'סם אלמתחרך כל ג'והר פרד מן ג'ואהרה הו אלמתחרך ולד'לך תחרך ג'מיעה. והכד'א אלחיאה מוג'ודה ענדהם פי כל ג'ז וג'ז מן ג'ואהר אלג'סם אלחי. וכד'לך אלחס כל ג'והר פרד פי תלך אלג'מלה אלחסאסה הו אלחסאס ענדהם לאן אלחיאה ואלחס ואלעקל ואלעלם ענדהם אעראץ' מת'ל אלסואד ואלביאץ' כמא נבין מן מד'אהבהם. 
אמא אלנפס פהם פיהא מכ'תלפון אגלב אקואלהם אנהא ערץ' מוג'וד פי ג'והר ואחד פרד מן ג'מלהֵ אלג'ואהר אלתי תרכב מנהא אלאנסאן מת'לא ותסמת אלג'מלה מתנפסה מן אג'ל כון ד'לך אלג'והר אלפרד פיהא. ומנהם מן יקול אן אלנפס ג'סם מרכב מן ג'ואהר לטיפה ותלך אלג'ואהר הי בלא שך ד'את ערץ' מא בה תכ'צצת וצארת נפסא ותלך אלג'ואהר קאלוא מכ'אלטה לג'ואהר אלבדן פמא ינפכון ען כון מעני אלנפס ערצ'א מא. 
אמא אלעקל פראיתהם יג'מעון אנה ערץ' פי ג'והר פרד מן אלג'מלה אלעאקלה. ופי אלעלם ענדהם חירה הל הו ערץ' מוג'וד פי כל ג'והר וג'והר מן ג'ואהר אלג'מלה אלעאלמה או פי ג'והר ואחד פקט וילזם עלי כלא אלקולין שנאעאת. 
ולמא אעתרץ' עליהם בכוננא נג'ד אלמעאדן ואלאחג'אר אכת'רהא ד'ו לון שדיד פאד'א סחקת ד'הב ד'לך אללון לאנא אד'א סחקנא אלזמרד אלשדיד אלכ'צ'רה צאר גבארא אביץ' דליל אן הד'א אלערץ' תקים בה אלג'מלה לא כל ג'ז מנהא. ואבין מן ד'לך אן אלאג'זא אד'א קטעת מן אלחי פליסת חיהֵ דליל אן הד'א אלמעני תקום בה אלג'מלה לא כל ג'ז מנהא. קאלוא פי ג'ואב ד'לך אלערץ' לא בקא לה ואנמא יכ'לק דאימא כמא סאבין מן ראיהם פי אלמקדמה אלתי בעד הד'ה.
אלמקדמה אלסאדסה הי קולהם אן אלערץ' לא יבקי זמאנין. מעני הד'ה אלמקדמה אנהם זעמוא אן אללה עז וג'ל יכ'לק אלג'והר ויכ'לק פיה אי ערץ' שא מעא פי דפעה ואחדה ולא יוצף תעאלי באלקדרה עלי כ'לק ג'והר דון ערץ' לאן ד'לך ממתנע. וחקיקהֵ אלערץ' ומענאה הו אן לא יבקי ולא ית'בת זמאנין יענון אנין פענד מא יכ'לק ד'לך אלערץ' יד'הב ולא יבקי פיכ'לק אללה ערצ'א אכ'ר מן נועה פיד'הב איצ'א ד'לך אלאכ'ר פיכ'לק ת'אלת'א מן נועה הכד'א דאימא טאל מא יריד אללה בקא נוע ד'לך אלערץ'. פאן אראד תעאלי אן יכ'לק נוע ערץ' אכ'ר פי ד'לך אלג'והר כ'לק ואן כף ען אלכ'לק ולם יכ'לק ערצ'א עדם ד'לך אלג'והר. הד'א ראי בעצ'הם והם אלאכת'ר והד'א הו כ'לק אלאעראץ' אלתי יקולונהא. אמא בעצ'הם מן אלמעתזלה פיקול אן בעץ' אלאעראץ' תבקי מדה מא ובעצ'הא לא תבקי זמאנין וליס להם פי ד'לך קאנון ירג'עון אליה חתי יקולוא נוע אלערץ' אלפלאני יבקי ואלנוע אלפלאני לא יבקי. 
ואלד'י דעאהם אלי הד'א אלראי הו אן לא יקאל באן ת'ם טביעה בוג'ה ואן הד'א אלג'סם תקתצ'י טביעתה אן ילחקה מן אלאעראץ' אלכד'א ואלכד'א בל ירידון אן יקולוא אן אללה תעאלי כ'לק הד'ה אלאעראץ' אלאן דון ואסטהֵ טביעה דון שי אכ'ר. פאד'א קיל ד'לך לזם ענדהם צ'רורה אן לא יבקי ד'לך אלערץ' לאנך אן קלת יבקי מדה ת'ם יעדם לזם אלטלב אי שי אעדמה פאן קלת אן אללה יעדמה אד'א שא פהד'א לא יצח בחסב ראיהם לאן אלפאעל לא יפעל אלעדם לאן אלעדם לא יפתקר לפאעל בל אד'א כף אלפאעל ען אלפעל כאן עדם ד'לך אלפעל והד'א צחיח עלי ג'ההֵ מא פלד'לך אפצ'י בהם אלקול לכונהם אראדוא אן לא תכון ת'ם טביעה תוג'ב וג'וד שי או עדם שי אן קאלוא בכ'לק אלאעראץ' מתתאבעה ואד'א אראד אללה ענד בעצ'הם אן יעדם אלג'והר פלא יכ'לק פיה ערצ'א פיעדם. אמא בעצ'הם פקאל אן אד'א אראד אללה אפסאד אלעאלם יכ'לק ערץ' אלפנא לא פי מחל פיקאום ד'לך אלפנא לוג'וד אלעאלם. 
ובחסב הד'ה אלמקדמה קאלוא אן הד'א אלת'וב אלד'י צבגנאה אחמר בזעמנא ליס נחן אלצאבגין אצלא בל אללה אחדת' ד'לך אללון פי אלת'וב ענד מקארנתה ללצבג אלאחמר אלד'י נזעם נחן אן ד'לך אלצבג תעדי אלי אלת'וב וליס אלאמר קאלוא כד'לך בל קד אג'רי אללה אלעאדה אן לא יחדת' הד'א אללון אלאסוד מת'לא אלא ענד מקארנהֵ אלת'וב ללנילג' ולא יבקי ד'לך אלסואד אלד'י כ'לקה אללה ענד מקארנהֵ אלמתסוד ללסואד בל יד'הב לחינה ויכ'לק סואד אכ'ר. וקד אג'רי אללה איצ'א אלעאדה אנה לא יכ'לק בעד ד'האב ד'לך אלסואד חמרה או צפרה בל סואד מת'לה. 
פאלזמוא בחסב הד'א אלוצ'ע אן הד'ה אלאשיא אלתי נעלמהא אלאן ליסת הי עלומנא אלתי עלמנאהא אמס בל עדמת תלך אלעלום וכ'לקת עלום אכ'רי מת'להא קאלוא כד'לך הו לאן אלעלם ערץ'. וכד'א אלנפס איצ'א ילזם מן יעתקדהא ערצ'א אן תכ'לק לכל ד'י נפס מאיהֵ אלף נפס מת'לא פי כל דקיקה לאן אלזמאן ענדהם כמא עלמת מולף מן אנאת לא תתג'זא. 
ובחסב הד'ה אלמקדמה קאלוא אן אלאנסאן אד'א חרך אלקלם פמא אלאנסאן חרכה לאן הד'א אלתחרך אלד'י חדת' פי אלקלם הו ערץ' כ'לקה אללה פי אלקלם וכד'לך חרכהֵ אליד אלמחרכה ללקלם בזעמנא ערץ' כ'לקה אללה פי אליד אלמתחרכה ואנמא אג'רי אללה אלעאדה באן תקארן חרכהֵ אליד לחרכהֵ אלקלם לא אן לליד את'רה בוג'ה ולא סבביה פי חרכהֵ אלקלם לאן אלערץ' קאלוא לא יתעדי מחלה. ובאג'מאע מנהם אן הד'א אלת'וב אלאביץ' אלד'י אנזל פי כ'אביהֵ אלנילג' פאנצבג ליס אלנילג' סודה לאן אלסואד ערץ' פי ג'סם אלנילג' לא יתעדי לגירה וליס ת'ם ג'סם לה פעל אצלא ואנמא אלפאעל אלאכ'יר אללה והו אלד'י אחדת' אלסואד פי ג'סם אלת'וב ענד מקארנתה ללנילג' אד' הכד'א אג'רי אלעאדה ובאלג'מלה לא יקאל הד'א סבב כד'א בוג'ה. הד'א ראי ג'מהורהם ובעצ'הם קאל באלסבביה פאסתשנעוה. 
ואמא אפעאל אלנאס פהם פיהא מכ'תלפון מד'הב אכת'רהם וג'מהור אלאשעריה אן ענד תחריך הד'א אלקלם כ'לק אללה ארבעה אעראץ' ליס מנהא ערץ' סבבא ללאכ'ר בל הי מתקארנה פי אלוג'וד לא גיר אלערץ' אלאול אראדתי אן אחרך אלקלם ואלערץ' אלת'אני קדרתי עלי תחריכה ואלערץ' אלת'אלת' נפס אלחרכה אלאנסאניה אעני חרכהֵ אליד ואלערץ' אלראבע תחרך אלקלם. לאנהם זעמוא אן אלאנסאן אד'א אראד שיא פפעלה בזעמה פקד כ'לקת לה אלאראדה וכ'לקת לה אלקדרה עלי פעל מא אראד וכ'לק לה אלפעל לאנה לא יפעל באלקדרה אלמכ'לוקה פיה ולא את'ר להא פי אלפעל. אמא אלמעתזלה פקאלוא אנה יפעל באלקדרה אלמכ'לוקה פיה. ובעץ' אלאשעריה קאל ללקדרה אלמכ'לוקה פי אלפעל את'ר מא ולהא בה תעלק ואסתשנעוא ד'לך. והד'ה אלאראדה אלמכ'לוקה עלי זעם כלהם ואלקדרה אלמכ'לוקה וכד'לך אלפעל אלמכ'לוק ענד בעצ'הם כל ד'לך אעראץ' לא בקא להא ואנמא אללה יכ'לק פי הד'א אלקלם תחרכא בעד תחרך הכד'א דאימא טאל מא אלקלם מתחרך פאד'א סכן פלם יסכן חתי כ'לק פיה איצ'א סכונא ולא יברח יכ'לק פיה סכונא בעד סכון טאל מא אלקלם סאכן 
פפי כל אן מן תלך אלאנאת אעני אלאזמנה אלאפראד יכ'לק אללה ערצ'א פי ג'מיע אשכ'אץ אלמוג'ודאת מן מלך ופלך וגירהמא הכד'א דאימא פי כל חין. וקאלוא אן הד'א הו אלאימאן אלחקיקי באן אללה פאעל ומן לם יעתקד אן הכד'א יפעל אללה פקד ג'חד כון אללה פאעלא עלי ראיהם. ופי מת'ל הד'ה אלאעתקאדאת יקאל ענדי וענד כל ד'י עקל אם כהתל באנוש תהתלו בו אד' הד'א הו עין אלהתול חקיקה.
אלמקדמה אלסאבעה הי אעתקאדהם אעדאם אלמלכאת אנהא מעאני מוג'ודה פי אלג'סם זאידה עלי ג'והרה פהי אעראץ' מוג'ודה איצ'א פהי תכ'לק דאימא כלמא ד'הב שי כ'לק שי. וביאן ד'לך אנהם לא ירון אן אלסכון הו עדם אלחרכה ולא אן אלמות עדם אלחיאה ולא אן אלעמי עדם אלאבצאר ולא כל מא שאבה הד'א מן אעדאם אלמלכאת בל חכם אלחרכה ואלסכון ענדהם חכם אלחרארה ואלברודה פכמא אן אלחרארה ואלברודה ערצ'אן מוג'ודאן פי אלמוצ'ועין אלחאר ואלבארד כד'לך אלחרכה ערץ' מכ'לוק פי אלמתחרך ואלסכון ערץ' יכ'לקה אללה פי אלסאכן ולא יקים זמאנין איצ'א כמא תקדם פי אלמקדמה אלתי קבל הד'ה פהד'א אלג'סם אלסאכן ענדהם קד כ'לק אללה אלסכון פי כל ג'ז מן אג'זאיה וכלמא עדם סכון כ'לק סכונא אכ'ר טאל מא ד'לך אלשי אלסאכן סאכן. והו אלקיאס בעינה ענדהם פי אלעלם ואלג'הל אן אלג'הל ענדהם מוג'וד והו ערץ' פלא יזאל ג'הל יד'הב וג'הל יכ'לק דאימא טאל מא ידום אלג'אהל ג'אהלא באמר מא והו אלקיאס בעינה פי אלחיאה ואלמות לאן כלאהמא ענדהם ערץ' והם יצרחון באן חיאה תד'הב וחיאה תכ'לק טאל מא אלחי חי פאד'א אראד אללה מותה כ'לק פיה ערץ' אלמות בעקב ד'האב ערץ' אלחיאה אלד'י לא יבקי זמאנין אמא הד'א כלה פהם יצרחון בה.
וילזם צ'רורה עלי הד'א אלוצ'ע אן ערץ' אלמות אלד'י יכ'לקה אללה הו איצ'א יעדם לחינה פיכ'לק אללה מותא אכ'ר ולולא ד'לך למא דאם אלמות בל כמא תכ'לק חיאה בעד חיאה כד'לך יכ'לק מות בעד מות פיא לית שערי אלי מתי יכ'לק אללה ערץ' אלמות פי אלמית הל טאל מא שכלה באק או טאל מא ג'והר מן ג'ואהרה באק לאן ערץ' אלמות אלד'י יכ'לקה אללה אנמא יכ'לקה בחסב אראדתהם פי כל ג'והר פרד מן תלך אלג'ואהר ונחן נג'ד אצ'ראס אמואת להא אלאף מן אלסנין פד'לך דליל אן אללה מא עדם ד'לך אלג'והר פהו יכ'לק פיה ערץ' אלמות טול הד'ה אלאלאף כלמא ד'הב מות כ'לק מותא הד'א מד'הב ג'מהורהם. 
ובעץ' אלמעתזלה יקול באן בעץ' אעדאם אלמלכאת ליסת אמור מוג'ודה בל יקול אן אלעג'ז עדם אלקדרה ואלג'הל עדם אלעלם ולא יטרד ד'לך פי כל עדם ולא יקול אן אלט'לאם עדם אלצ'ו ולא אן אלסכון עדם אלחרכה בל יג'על מן הד'ה אלאעדאם בעצ'הא מוג'ודא ובעצ'הא עדם מלכה בחסב מא יואפקה פי אעתקאדה מת'ל מא פעלוא פי בקא אלאעראץ' בעצ'הא יבקי מדה ובעצ'הא לא יבקי זמאנין לאן קצד אלג'מיע פרץ' וג'וד תטאבק טביעתה לאראינא ומד'אהבנא.
אלמקדמה אלת'אמנה הי קולהם אן ליס ת'ם גיר ג'והר וערץ' ואן אלצור אלטביעיה איצ'א אעראץ'. ותביין הד'ה אלמקדמה אן אלאג'סאם כלהא ענדהם מולפה מן ג'ואהר מתמאת'לה כמא בינא פי מקדמתהם אלאולי ואנמא תכ'אלף בעצ'הא בעצ'א באלאעראץ' לא גיר. פתכון אלחיואניה ענדהם ואלאנסאניה ואלחס ואלנטק כל ד'לך אעראץ' במנזלהֵ אלביאץ' ואלסואד ואלמרארה ואלחלאוה חתי תכון מבאינהֵ שכ'ץ הד'א אלנוע לשכ'ץ נוע אכ'ר מת'ל מבאינהֵ שכ'ץ לשכ'ץ מן נוע ואחד חתי אן ג'סם אלסמא ענדהם בל ג'סם אלמלאיכה בל ג'סם אלערש עלי מא יתוהם וג'סם אי חשרה שית מן חשראת אלארץ' או אי נבאת שית אלכל ג'והר ואחד ואנמא אכ'תלפת באלאעראץ' לא גיר ד'לך וג'ואהר אלכל הי אלג'ואהר אלאפראד.
אלמקדמה אלתאסעה הי קולהם אן אלאעראץ' לא תחמל בעצ'הא בעצ'א ולא יקאל ענדהם אן הד'א אלערץ' מחמול עלי ערץ' אכ'ר ואלאכ'ר עלי אלג'והר בל אלאעראץ' כלהא אנמא הי מחמולה חמלא אוליא עלי אלג'והר באלסוא. והרבהם מן ד'לך לאנה כאן ילזם אן לא יוג'ד ד'לך אלערץ' אלאכ'יר פי אלג'והר אלא בעד תקדם אלערץ' אלאול והם יאבון ד'לך פי בעץ' אלאעראץ' וירידון אן יוג'דוא אמכאן וג'וד בעץ' אלאעראץ' פי אי ג'והר אתפק מן גיר אן יכ'צצה ערץ' אכ'ר בחסב מא ירון אן אלאעראץ' כלהא הי אלתי תכ'צץ ומן וג'ה אכ'ר איצ'א אן אלמוצ'וע אלד'י יחמל עליה אלמחמול יחתאג' אן יכון ת'אבתא דאימא מדהֵ מא ואד'א כאן אלערץ' לא יבקי זמאנין ענדהם אעני אנין פכיף ימכן עלי הד'א אלתקדיר אן יכון חאמלא גירה.
אלמקדמה אלעאשרה הי הד'א אלתג'ויז אלד'י יד'כרונה והד'א הו עמדהֵ עלם אלכלאם ואסמע מענאה. הם ירון אן כל מא הו מתכ'יל פהו ג'איז ענד אלעקל מת'ל אן תציר כרהֵ אלארץ' פלכא דוארא ויציר אלפלך כרהֵ אלארץ' וג'איז וקועה באעתבאר אלעקל. ומת'ל אן תתחרך כרהֵ אלנאר נחו אלמרכז ותתחרך כרהֵ אלארץ' נחו אלמחיט ומא הד'א אלמכאן אולי בהד'א אלג'סם מן אלמכאן אלאכ'ר בחסב אלתג'ויז אלעקלי. קאלוא וכד'לך כל שי מן הד'ה אלמוג'ודאת אלמשאהדה כון שי מנהא אכבר ממא הו או אצגר או בכ'לאף מא הו מוג'וד עליה מן שכל ומכאן מת'ל אן יכון שכ'ץ אנסאן קדר אלג'בל אלעט'ים ד'א רווס כת'ירה יטפו עלי אלהוא או יוג'ד פיל קדר בקה ובקה קדר פיל כל הד'א קאלוא ג'איז ענד אלעקל ועלי הד'א אלנחו מן אלתג'ויז יטרד אלעאלם כלה ואי שי פרצ'וה מן הד'א אלקביל קאלוא יג'וז אן יכון כד'א וממכן אן יכון כד'א ומא כון אלאמר אלפלאני כד'א באולי מן כונה כד'א מן גיר אלתפאת למטאבקהֵ אלוג'וד למא יפרצ'ונה לאן הד'א אלמוג'וד קאלוא אלד'י לה צור מעלומה ומקאדיר מחצורה וחאלאת לאזמה לא תתגיר ולא תתבדל אנמא כונהא כד'לך ג'רי עאדה כמא אן עאדהֵ אלסלטאן אן לא יכ'תרק אסואק אלמדינה אלא והו ראכב ולא ראי קט אלא כד'לך ולא ימתנע ענד אלעקל אן ימשי ראג'לא פי אלמדינה בל ד'לך ממכן בלא שך וג'איז וקועה כד'לך קאלוא כון אלארץ' תתחרך ללמרכז ואלנאר ללעלו או כון אלנאר תחרק ואלמא יברד ג'רי עאדה ולא ימתנע פי אלעקל אן תתגיר הד'ה אלעאדה ותברד אלנאר ותתחרך אלי אספל והי נאר וכד'לך יסכ'ן אלמא ויתחרך אלי אלעלו והו מא ועלי הד'א בני אלאמר כלה. 
והם מע הד'א מג'מעון אן אג'תמאע אלצ'דין פי מחל ואחד ופי אן ואחד מחאל לא יצח ולא יג'וז אלעקל ד'לך. וכד'לך יקולון איצ'א אן כון ג'והר לא ערץ' פיה אצלא או ערץ' לא פי מחל פי אקאויל בעצ'הם ממתנע לא יג'וזה אלעקל. וכד'לך יקולון אן אנקלאב אלג'והר ערצ'א או אנקלאב אלערץ' ג'והרא לא יצח. ולא דכ'ול ג'סם פי ג'סם יצח בל יקרון אן הד'ה ממתנעה עקלא. 
אמא אן כל מא עדוה מן אלממתנעאת לא יתצור בוג'ה ואן אלד'י סמוה ממכנא יתצור פהו קול צחיח גיר אן אלפלאספה תקול אן הד'א אלד'י סמיתמוה ממתנעא לכונה לא יתכ'יל ואלד'י סמיתמוה ממכנא לכונה יתכ'יל והד'א אלממכן ענדכם הו ממכן פי אלכ'יאל לא ענד אלעקל פאנתם פי הד'ה אלמקדמה תעתברון אלואג'ב ואלג'איז ואלמסתחיל תארה באלכ'יאל לא באלעקל ותארה בבאדי אלראי אלמשתרך כמא ד'כר אבו נצר ענד ד'כרה אלמעני אלד'י יסמיה אלמתכלמון עקלא. 
פקד תבין אן אלמתכ'יל ענדהם ממכן יטאבקה אלוג'וד או לם יטאבקה וכל מא לא יתכ'יל פהו אלממתנע. והד'ה אלמקדמה לא תצח אלא באלתסע מקדמאת אלתי תקדם ד'כרהא ומן אג'להא בלא שך אלתג'י לתקדים תלך. וביאן ד'לך עלי מא אצף לך ואכשף לך מן בואטן הד'ה אלאמור עלי ג'ההֵ מנאט'רה וקעת בין אלמתכלם ואלפילסוף. 
קאל אלמתכלם ללפילסוף לאי שי וג'דנא הד'א ג'סם אלחדיד פי גאיהֵ אלצלאבה ואלשדה והו אסוד והד'א ג'סם אלזבד פי גאיהֵ אללין ואלרכ'אוה והו אביץ'. 
ג'אובה אלפילסוף באן קאל אן כל ג'סם טביעי לה נועאן מן אלאעראץ' אעראץ' תלחקה מן ג'ההֵ מאדתה כמת'ל מא יצח אלאנסאן וימרץ' ואעראץ' תלחקה מן ג'ההֵ צורתה כתעג'ב אלאנסאן וצ'חכה ומואד אלאג'סאם אלמרכבה תרכיבא אכ'ירא מכ'תלפה ג'דא בחסב אלצור אלמכ'צצה ללמואד חתי צאר ג'והר אלחדיד כ'לאף ג'והר אלזבד ותבעהמא מן אלאעראץ' אלמכ'תלפה מא תראה פאלשדה פי הד'א ואללין פי הד'א אעראץ' תאבעה לאכ'תלאף צורהמא ואלסואד ואלביאץ' אעראץ' תאבעה לאכ'תלאף מואדהמא אלאכ'ירה. 
פנקץ' אלמתכלם הד'א אלג'ואב כלה בתלך אלמקדמאת אלתי לה עלי מא אצף לך וד'לך אנה יקול לא צורה מוג'ודה כמא תזעם אצלא תקום אלג'והר חתי תג'עלהא ג'ואהר מכ'תלפה בל אלכל אעראץ' כמא בינא מן קולהם פי אלמקדמה אלת'אמנה. ת'ם אנה יקול לא אכ'תלאף בין ג'והר אלחדיד וג'והר אלזבד ואלכל מולף מן ג'ואהר אפראד מתמאת'לה כמא בינא מן אראיהם פי אלמקדמה אלאולי אלתי ילזם ענהא צ'רורה אלמקדמה אלת'אניה ואלת'אלת'ה כמא בינא וכד'לך אלמקדמה אלת'אניהֵ עשרה מחתאג' אליהא פי את'באת אלג'והר אלפרד. ולא יצח איצ'א ענד אלמתכלם אן תכון אעראץ' מא תכ'צץ הד'א אלג'והר חתי יכון בהא מהיאא מסתעדא לקבול אעראץ' ת'ואני לאן לא יחמל ענדה ערץ' ערצ'א כמא בינא פי אלמקדמה אלתאסעה ולא ללערץ' בקא כמא בינא פי אלמקדמה אלסאדסה. פאד'א צח ללמתכלם כל מא אראד בחסב מקדמאתה וכאן אלחאצל מן ד'לך אן ג'ואהר אלזבד ואלחדיד ג'ואהר ואחדה מתמאת'לה ונסבהֵ כל ג'והר מנהא אלי כל ערץ' נסבה ואחדה ומא הד'א אלג'והר אולי בהד'א אלערץ' מן הד'א וכמא אן הד'א אלג'והר אלפרד מא הו באן יתחרך אולי מנה באן יסכן כד'לך מא ג'והר מנהא אולי באן יקבל ערץ' אלחיאה או ערץ' אלעקל או ערץ' אלחס מן ג'והר אכ'ר וכת'רהֵ אלג'ואהר וקלתהא לא תזיד פי ד'לך שיא אד' אלערץ' אנמא וג'ודה פי כל ג'והר וג'והר מנהא כמא בינא מן קולהם פי אלמקדמה אלכ'אמסה פילזם בחסב הד'ה אלמקדמאת כלהא אן מא אלאנסאן אולי באן יעקל מן אלכ'נפס. וילזם מא קאלוה מן אלתג'ויז פי הד'ה אלמקדמה ומן אג'ל הד'ה אלמקדמה כאן אלסעי כלה לאנהא אכד שי פי את'באת כל מא יראד את'באתה כמא סיבין. 
תנביה. אעלם יא איהא אלנאט'ר פי הד'ה אלמקאלה אנך אן כנת ממן עלם אלנפס וקואהא ותחקק כל שי עלי חקיקהֵ וג'ודה פקד עלמת אן אלכ'יאל מוג'וד לאכת'ר אלחיואנאת אמא אלחיואן אלכאמל כלה אעני אלד'י לה קלב פאן וג'וד אלכ'יאל לה בין ואן אלאנסאן לם יתמיז באלכ'יאל ולא פעל אלכ'יאל פעל אלעקל בל צ'דה וד'לך אן אלעקל יפצל אלמרכבאת וימיז אג'זאהא ויג'רדהא ויתצורהא בחקיקתהא ובאסבאבהא וידרך מן אלשי אלואחד מעאני כת'ירה ג'דא מתבאינה ענד אלעקל כתבאין אלשכ'צין מן אלנאס ענד אלכ'יאל פי אלוג'וד ובאלעקל ימיז אלמעני אלכלי מן אלמעני אלשכ'צי ולא יצח ברהאן מן אלבראהין אלא באלכלי ובאלעקל יעלם אלמחמול אלד'אתי מן אלערצ'י. וליס ללכ'יאל פעל שי מן הד'ה אלאפעאל פאן אלכ'יאל לא ידרך אלא אלשכ'צי אלמרכב בג'מלתה עלי מא אדרכתה אלחואס או ירכב אלאשיא אלמפתרקה פי אלוג'וד וירכב בעצ'הא עלי בעץ' ואלכל ג'סם או קוה מן קוי אלג'סם כמא יתכ'יל אלמתכ'יל שכ'ץ אנסאן וראסה ראס פרס ולה אג'נחה ונחו ד'לך והד'א הו אלד'י יסמי אלמכ'תרע אלכאד'ב לאנה לא יטאבקה מוג'וד אצלא. ולא יקדר אלכ'יאל בוג'ה עלי אלתברו פי אדראכה ען אלמאדה ולו ג'רד צורהֵ מא גאיהֵ אלתג'ריד פלד'לך לא אעתבאר באלכ'יאל. 
ואסמע מא אפאדתנא אלעלום אלריאצ'יה ומא אעט'ם מא אתכ'ד'נאה מנהא מן אלמקדמאת. 
אעלם אן ת'ם אשיא אד'א אעתברהא אלאנסאן בכ'יאלה פלא יתצורהא בוג'ה בל יג'ד אמתנאע תכ'ילהא כאמתנאע אג'תמאע אלצ'דין. ת'ם צח באלברהאן וג'וד ד'לך אלאמר אלממתנע תכ'ילה ואברזה אלוג'וד וד'לך אנה אד'א תכ'ילת כרה כבירה אי קדר שית ולו תכ'ילתהא קדר כרהֵ אלפלך אלמחיט ת'ם תכ'ילת פיהא קטרא יג'וז עלי מרכזהא ת'ם תכ'ילת שכ'צין מן אלנאס ואקפין עלי טרפי אלקטר חתי יכון וצ'ע רג'ליהמא עלי אסתקאמהֵ אלקטר ויציר אלקטר ואלרג'לאן בכ'ט ואחד מסתקים פלא יכ'לו אן יכון אלקטר מואזיא ללאפק או גיר מואז לה פאן כאן מואזיא סקטא ג'מיעא ואן כאן גיר מואז סקט אחדהמא והו אלאספל ות'בת אלאכ'ר הכד'א ידרך אלכ'יאל. וקד תברהן אן אלארץ' כריה ואן מן אלמעמורה עלי טרפי אלקטר וכל שכ'ץ מן סכאן אלטרפין ראסה ממא ילי אלסמא ורג'לאה ממא ילי רג'לי אלאכ'ר אלמקאטר לה ולא ימכן וקוע אחדהמא בוג'ה ולא יתצור אד' ליס מנהמא ואחד פוק ואכ'ר אספל בל כל ואחד מנהמא פוק ואספל באלאצ'אפה אלי אלאכ'ר. וכד'לך תברהן פי ת'אניהֵ אלמכ'רוטאת כ'רוג' כ'טין יכון בינהמא פי אבתדא כ'רוג'המא בעד מא וכלמא בעדא תנאקץ ד'לך אלבעד וקרב אחדהמא מן אלאכ'ר ולא ימכן אלתקאוהמא אבדא ואן אכ'רג'א לגיר נהאיה ואן כאנא כלמא בעדא תאקרבא והד'א לא ימכן אן יתכ'יל ולא יקע פי שבכהֵ אלכ'יאל בוג'ה וד'אנך אלכ'טאן אחדהמא מסתקים ואלאכ'ר מנחן כמא באן הנאך. פקד תברהן וג'וד מא לא יתכ'יל ולא ידרכה אלכ'יאל בל הו ממתנע ענדה. וכד'לך תברהן אמתנאע מא יוג'בה אלכ'יאל והו כון אללה תעאלי ג'סמא או קוה פי ג'סם אד' לא מוג'וד ענד אלכ'יאל אלא ג'סם או שי פי ג'סם. 
פקד באן אן ת'ם שי אכ'ר בה יתעבר אלואג'ב ואלג'איז ואלממתנע ומא הו אלכ'יאל. פמא אחסן הד'א אלנט'ר ומא אעט'ם ג'דואה למן אראד אן יפיק מן הד'א אלאגמא אעני אלאקתדא באלכ'יאל. 
ולא תט'ן אן אלמתכלמין לא ישערון בשי מן הד'א בל ישערון בה בעץ' שעור ויעלמונה ויסמון מא יתכ'יל והו ממתנע כמת'ל כון אללה ג'סמא והמא וכ'יאלא וכת'יר מא יצרחון באן אלאוהאם כאד'בה. ולד'לך אלתג'אוא ללתסע מקדמאת אלתי ד'כרנא חתי צחחוא בהא הד'ה אלמקדמה אלעאשרה והי תג'ויז מא אראדוא תג'ויזה מן אלמתכ'ילאת מן אג'ל תמאת'ל אלג'ואהר ותסאוי אלאעראץ' פי אלערצ'יה כמא בינא. 
פתאמל יא איהא אלנאט'ר וארי אנה נשא טריק נט'ר עויץ וד'לך אן הד'ה תצוראת מא ידעי שכ'ץ אנהא תצוראת עקליה ואכ'ר יקול אנהא תצוראת כ'יאליה פנריד אן נג'ד אמרא יבין לנא אלמעקולאת מן אלמתכ'ילאת. פאן קאל אלפילסוף אן אלוג'וד שאהדי כמא יקול ובה נתעבר אלואג'ב ואלג'איז ואלממתנע קאל לה אלמשתרע ופי ד'לך הו אלנזאע לאן הד'א אלמוג'וד נדעי אנא אנה פעל באראדה לא אנה לזם ואד'א פעל בהד'ה אלצפה פיג'וז אן יפעל בכ'לאפהא אלא אן יקטע אלתצור אלעקלי אנה לא יג'וז כ'לאף הד'א כמא תזעם. 
והד'א באב אלתג'ויז פיה ענדי כלאם סתסמעה פי מואצ'ע מן הד'ה אלמקאלה ומא הו אמר יבאדר בדפע ג'מיעה באלהוינא.
אלמקדמה אלחאדיהֵ עשרה הי קולהם אן וג'וד מא לא נהאיה לה מחאל עלי אי חאל כאן. וביאן ד'לך אנה קד תברהן אמתנאע וג'וד עט'ם מא לא נהאיה לה או וג'וד אעט'אם לא נהאיה לעדדהא ואן כאן כל ואחד מנהא מתנאהי אלעט'ם ובשרט אן תכון הד'ה אלגיר מתנאהיה מוג'ודה מעא פי אלזמאן. וכד'לך וג'וד עלל לא תתנאהי מחאל אעני אן יכון שי עלה לאמר ולד'לך אלשי עלה אכ'רי וללעלה עלה והכד'א אלי לא נהאיה חתי תכון מתעדדאת לא נהאיה להא מוג'ודה באלפעל סוא כאנת אג'סאם או מפארקה לכן בעצ'הא עלה לבעץ' והד'א הו אלתרתיב אלטביעי אלד'אתי אלד'י תברהן אמתנאע מא לא נהאיה לה פיה.
אמא וג'וד מא לא נהאיה לה באלקוה או באלערץ' פמנה מא תברהן וג'ודה כמא תברהן אנקסאם אלעט'ם אלי לא נהאיה באלקוה ואנקסאם אלזמאן אלי לא נהאיה. ומנה מא פיה מוצ'ע נט'ר והו וג'וד מא לא נהאיה לה באלתעאקב והו אלד'י יסמי מא לא נהאיה לה באלערץ' והו אן יוג'ד שי בעד עדם שי אכ'ר וד'לך אלאכ'ר בעד עדם אכ'ר ת'אלת' והכד'א אלי לא נהאיה פפי הד'א הו אלנט'ר אלעויץ 
ג'דא פמן ידעי אנה קד ברהן עלי קדם אלעאלם יקול אן אלזמאן גיר מתנאה ולא ילזמה מן ד'לך מחאל לכון אלזמאן כלמא חצל מנה ג'ז עדם קבלה ג'ז אכ'ר. וכד'לך תעאקב אלאעראץ' ענדה עלי אלמאדה אלי לא נהאיה ולא ילזמה מחאל לכונהא גיר מוג'ודה כלהא מעא בל באלתעאקב והד'א מא לם יתברהן אמתנאעה. אמא אלמתכלמון פלא פרק ענדהם בין אן תקול אן עט'ם מא מוג'וד לא נהאיה לה או תקול אן אלג'סם ואלזמאן יקבל אלקסמה אלי לא נהאיה. ולא פרק ענדהם בין וג'וד אשיא גיר מתנאהיהֵ אלעדד מרתבה מעא כאנך קלת אשכ'אץ אלאנסאן אלמוג'ודון אלאן או קולך אן אשיא חצלת פי אלוג'וד לא יתנאהי עדדהא ואן כאן עדמת אולא אולא. כאנך קלת זיד אבן עמר ועמר אבן כ'אלד וכ'אלד אבן בכר הכד'א אלי לא נהאיה הד'א איצ'א ענדהם מחאל מת'ל אלאול. והד'ה אלארבעהֵ אקסאם ממא לא נהאיה הי ענדהם סוא. והד'א אלקסם אלאכ'יר מנהא בעצ'הם ירום תצחיחה אעני תביין אמתנאעה בטריק סאבינה לך פי הד'א אלמקאלה ובעצ'הם יקול אן הד'א מעקול בנפסה ומעלום באלבדיהה ולא יחתאג' עליה ברהאן פאן כאן מן אלמחאל אלבין אן תכון אשיא לא נהאיה להא עלי ג'ההֵ אלתעאקב ואן כאן אלמוג'וד מנהא אלאן מתנאהיא פקד אסתחאל קדם אלעאלם באלבדיהה ולא יחתאג' אלי מקדמה אכ'רי בוג'ה ומא הד'א מוצ'ע אלבחת' ען הד'א אלגרץ'.
אלמקדמה אלת'אניהֵ עשרה קולהם אן אלחואס לא תעטי אליקין דאימא. וד'לך אן אלמתכלמין אתהמוא אדראך אלחואס מן ג'התין אחדאהמא אנהא קד יפותהא קאלוא כת'יר מן מחסוסאתהא אמא לדקהֵ ג'רם מא ידרך כמא יד'כרון פי אלג'והר אלפרד ומא ילזם ענה כמא בינא ואמא לבעדהא ען אלמדרך להא כמא לא ירי אלאנסאן ולא יסמע ולא ישם עלי בעד עדהֵ פראסך' וכמא לא תדרך חרכהֵ אלסמא. ואלג'הה אלת'אניה אנהא קאלוא תכ'טא פי מדרכאתהא כמא ירי אלאנסאן אלשי אלכביר צגירא אד'א בעד ענה וירי אלצגיר כבירא אד'א כאן פי אלמא וירי אלמעוג' מסתקימא אד'א כאן בעצ'ה פי אלמא ובעצ'ה כ'ארג' אלמא וכד'לך אלמירקן ירי אלאשיא צפרא ואלד'י תשרב לסאנה מרה צפרא יד'וק אלאשיא אלחלוה מרה ויעדדון אשיא כת'ירה מן הד'א אלקביל קאלוא ולד'לך לא יות'ק בהא פי אן תתכ'ד' מבאדי ברהאן. 
ולא תט'ן אן אלמתכלמין צ'ארבוא עלי הד'ה אלמקדמה עבת'א כמא יט'ן אכת'ר האולא אלמתאכ'רין אן רום מתקדמיהם את'באת אלג'ז לא חאג'ה לה בל כל מא קדמנאה מן קולהם צ'רורי ואד'א אכ'תלת מנהא מקדמה ואחדה בטל אלקצד כלה. ואמא הד'ה אלמקדמה אלאכ'ירה פצ'רוריה ג'דא לאנא אד'א אדרכנא בחואסנא אמורא תנאקץ' מא וצ'עוה קאלוא חיניד' לא אלתפאת ללחואס אד' ותברהן אלאמר אלד'י זעמוא אן שאהד אלעקל דל עליה כאדעאיהם פי אלחרכה אלמתצלה אנהא תכ'ללתהא סכנאת וכתפכך אלרחא ענד אלדוראן וכאדעאיהם אן ביאץ' הד'א אלת'וב עדם אלאן והד'א ביאץ' אכ'ר והד'ה אשיא כ'לאף אלמראי. ואשיא כת'ירה תלזם ען וג'וד אלכ'לא כלהא יכד'בהא אלחס פיכון ג'ואב ד'לך כלה אן הד'א שי יפות אלחס פימא ימכן אן יג'אוב פיה בד'לך ופי אשיא יג'אוב פיהא אן הד'א גלט מן ג'מלהֵ גלטאת אלחס. 
וקד עלמת אן הד'ה כלהא ארא קדימה כאנת תנתחלהא אלסופסטאניון כמא ד'כר ג'אלינוס פי כתאבה פי אלקוי אלטביעיה ען אולאיך אלד'ין כאנוא יכד'בון אלחואס וחכי כל מא קד עלמתה. 
ובעד תקדימי הד'א אלמקדמאת אכ'ד' פי תביין טרקהם פי תלך אלארבעה מטאלב:

Chapter 74

הד'א אלפצל אצ'מן לך פיה אלאכ'באר בדלאיל אלמתכלמין עלי כון אלעאלם מחדת'א ולא תטאלבני בוצף ד'לך בעבאראתהם ולא בתטוילהם לכני אכ'ברך במקצד כל מנהם ובטריק אסתדלאלה עלי את'באת חדת' אלעאלם או אבטאל קדמה ואנבהך עלי אלמקדמאת אלתי אסתעמלהא צאחב תלך אלטריק באיג'אז ואנת אד'א קראת כתבהם אלמטולה ותואליפהם אלמשהורה לא תג'ד בוג'ה מעני זאידא עלי מא תפהמה מן כלאמי הד'א פי אסתדלאלהם עלי הד'א אלגרץ' לכנך תג'ד כלאמא אבסט ועבאראת ראיקה חסנה וקד רבמא סג'עת ופקרת ואנתכ'ב להא פציח אלכלאם וקד רבמא אגמצ'ת אלעבארה וקצד פיהא אדהאש אלסאמע ואלתהויל עלי אלמתאמל. ותג'ד פי תואליפהם איצ'א מן תכראר אלמעאני ואיקאע אלשכוך וחלהא בזעמהם ומקאומהֵ מן כ'אלפהם כת'ירא ג'דא.
אלטריק אלאול זעם בעצ'הם אן באלחאדת' אלואחד יסתדל עלי אן אלעאלם מחדת' כאנך קלת אן שכ'ץ זיד אלד'י כאן נטפה ת'ם תנקל חאלא בעד חאל חתי צאר אלי כמאלה ומחאל אן יכון הו אלד'י גיר נפסה ונקלהא מן חאל אלי חאל בל לה מגיר כ'ארג'א ענה. פקד תבין חאג'תה אלי צאנע אתקן בניתה ונקלה מן חאל אלי חאל. וכד'לך אלקיאס פי הד'ה אלנכ'לה וגירהא. וכד'לך קאל אלקיאס פי אלעאלם בג'מלתה. פאנת תרי אן הד'א יעתקד אן אי חכם וג'ד לג'סם מא לזם אן יחכם בה עלי כל ג'סם.
טריק ת'אן קאלוא איצ'א אן בחדות' שכ'ץ מן אלאשכ'אץ אלמתנאסלה יתברהן אן אלעאלם כלה מחדת'. וביאן ד'לך אן זידא הד'א לם יכן ת'ם כאן פאן כאן לא ימכן בוג'ה אלא מן עמר אביה פאבוה איצ'א חאדת' פאן כאן לא ימכן אן יתכון אבוה אלא ען כ'אלד ג'דה פכ'אלד איצ'א חאדת' פסימר הד'א אלי לא נהאיה וקד וצ'עוא אן וג'וד מא לא נהאיה לה עלי הד'ה אלג'הה מחאל כמא בינא פי אלחאדיהֵ עשרה מן מקדמאתהם. וכד'לך לו אנתהית מת'לא לשכ'ץ אול לא אב לה והו אדם פילזם אלסואל ממא ד'א תכון אדם הד'א פתקול מת'לא מן אלתראב פילזם אן יסאל וד'לך אלתראב ממא ד'א תכון פיאג'אוב מת'לא ויקאל מן אלמא ויסאל וד'לך אלמא ממא ד'א תכון פלא בד צ'רורה אן יכון הד'א קאלוא ימר אלי לא נהאיה והו מחאל או תנתהי לוג'וד שי מן בעד אלעדם אלמחץ' והד'א הו אלחק וענדה ינקטע אלסואל. פהד'א קאלוא ברהאן עלי אן אלעאלם וג'ד בעד אלעדם אלמחץ' אלמטלק.
טריק ת'אלת' קאלוא ג'ואהר אלעאלם לא תנפך בוג'ה ען אן תכון מג'תמעה או מפתרקה וקד תג'תמע מנהא ג'ואהר תארה ותפתרק אכ'רי. ובין ואצ'ח אן באעתבאר ד'אתהא לא ילזמהא אג'תמאע פקט ולא אפתראק פקט לאן לו כאנת ד'אתהא וטביעתהא תקתצ'י אן תכון מפתרקה פקט למא אג'תמעת אבדא וכד'לך לו כאנת ד'אתהא וחקיקתהא תקתצ'י אן תכון מג'תמעה פקט למא אפתרקת אבדא. פאד'א לא אלאפתראק אולי בהא מן אלאג'תמאע ולא אלאג'תמאע אולי בהא מן אלאפתראק פכונהא בעצ'הא מג'תמע ובעצ'הא מפתרק ובעצ'הא תתבדל עליה אלחאלאת תארה יג'תמע ותארה יפתרק דליל עלי כונהא אעני הד'ה אלג'ואהר מפתקרה למן יג'מע אלמג'תמע מנהא ולמן יפרק אלמפתרק מנהא. פהד'א קאלוא דליל עלי כון אלעאלם מחדת'א. פקד באן לך אן צאחב הד'ה אלטריק אסתעמל אלמקדמה אלאולי מן מקדמאתהם וכל מא ילזם ענהא.
טריק ראבע קאלוא אלעאלם כלה מרכב מן ג'והר וערץ' ולא ינפך ג'והר מן אלג'ואהר ען. ערץ' או אעראץ' ואלאעראץ' כלהא חאדת'ה פילזם אן יכון אלג'והר אלחאמל להא חאדת'א לאן כל מקארן ללחואדת' ולא ינפך ענהא פהו חאדת' פאלעאלם בג'מלתה חאדת'. פאן קאל קאיל לעל אלג'והר גיר חאדת' ואלאעראץ' הי אלחאדת'ה אלמתעאקבה עליה שי בעד שי אלי לא נהאיהֵ קאלוא פילזם אן תכון חואדת' לא נהאיה להא והד'א קד וצ'עוה מחאלא. והד'ה אלטריקה הי אחד'ק אלטרק ואחסנהא ענדהם חתי אן כת'ירין ט'נוהא ברהאנא. 
פקד תסלם פי הד'ה אלטריק ת'לאת' מקדמאת תחתאג' אלי מא לא כ'פא בה עלי אהל אלנט'ר אחדאהן אן מא לא נהאיה לה עלי ג'ההֵ אלתעאקב מחאל ואלת'אניה אן כל ערץ' חאדת' וכ'צמנא אלד'י ידעי קדם אלעאלם ינאכרנא פי ערץ' מן אלאעראץ' והו אלחרכה אלדוריה לאן ארסטו יזעם אן אלחרכה אלדוריה גיר כאינה ולא פאסדה ולד'לך יכון ענדה ד'לך אלמתחרך אלד'י לה וג'דת הד'ה אלחרכה גיר כאין ולא פאסד פלא פאידה לנא פי את'באת חדות' סאיר אלאעראץ' אלתי כ'צמנא לא ינאכרנא פי חדות'הא וידעי אנהא מתעאקבה עלי גיר חאדת' באלדור. וכד'לך ידעי פי ד'לך אלערץ' וחדה והו אלחרכה אלדוריה אעני חרכהֵ אלפלך אנה גיר חאדת' ולא הו מן נוע ערץ' מן אלאעראץ' אלחאדת'ה פד'לך אלערץ' וחדה הו אלד'י ינבגי אן יבחת' ענה ויבין חדות'ה. ואלמקדמה אלת'אלת'ה אלתי תסלמהא צאחב הד'ה אלטריק הי אן ליס ת'ם מוג'וד מחסוס גיר אלג'והר ואלערץ' אעני ד'לך אלג'והר אלפרד ומא יעתקדה מן אעראצ'ה. אמא אן כאן אלג'סם מרכבא מן מאדה וצורה עלי מא קד ברהן כ'צמנא פינבגי אן יברהן כון אלמאדה אלאולי ואלצורה אלאולי כאינתין פאסדתין וחיניד' יצח ברהאן חדת' אלעאלם.
טריק כ'אמס והי טריק אלתכ'ציץ. הד'ה אלטריקה יות'רונהא ג'דא ג'דא ומענאהא ראג'ע למא בינת לך פי מקדמתהם אלעאשרה וד'לך אנה יקצד בפכרה אלי אלעאלם באסרה או לאי ג'ז שא מן אג'זאיה ויקול הד'א ג'איז אן יכון עלי מא הו עליה מן אלשכל ואלמקדאר ובהד'ה אלאעראץ' אלמוג'ודה פיה ופי הד'א אלזמאן ואלמכאן אלד'י וג'ד פיה וג'איז אן יכון אכבר או אצגר או בכ'לאף הד'א אלשכל או באעראץ' כד'א או יוג'ד קבל זמאן וג'ודה או בעדה או פי גיר הד'א אלמכאן פתכ'ציצה בשכל מא או במקדאר או במכאן או בערץ' מן אלאעראץ' ובזמאן מכ'צץ מע ג'ואז כ'לאף ד'לך כלה דליל עלי מכ'צץ מכ'תאר אראד אחד הד'ין אלג'איזין פאפתקאר אלעאלם באסרה או אי ג'ז מן אג'זאיה למכ'צץ דליל עלי כונה מחדת'א לאן לא פרק בין קולך מכ'צץ או פאעל או כ'אלק או מוג'ד או מחדת' או קאצד אלכל יראד בה מעני ואחד. 
ויפרעון הד'א אלטריק לג'זאיאת כת'ירה ג'דא עאמה וכ'אצה חתי יקולון מא כון אלארץ' תחת אלמא באולי מן כונהא פוק אלמא פמן כ'צץ להא הד'א אלמכאן. ומא כון אלשמס דאירה באולי מן כונהא מרבעה או מת'לת'ה אד' נסבהֵ אלאשכאל כלהא ללאג'סאם ד'ואת אלאשכאל נסבה ואחדה פמן כ'צץ אלשמס בהד'א אלשכל. והכד'א יעתברון ג'זאיאת אלעאלם באסרה חתי אנהם אד'א ראוא זהרא מכ'תלף אלאלואן תעג'בוא ותאכד ענדהם הד'א אלדליל וקאלוא הד'ה ארץ' ואחדה ומא ואחד ולאי שי כאן הד'א אלזהר אצפר והד'א אחמר הל ד'לך אלא במכ'צץ וד'לך אלמכ'צץ הו אלאלאה פאלעאלם כלה מפתקר למן יכ'צצה כלה וכל ג'ז מן אג'זאיה באחד אלג'זאיאת. 
והד'א כלה ילזם בתסלים אלמקדמה אלעאשרה מצ'אפא אלי כון בעץ' מן יזעם קדם אלעאלם לא ינאכרנא פי אלתכ'ציץ כמא סנבין. ובאלג'מלה הד'א ענדי אחסן טריק ולי פיה ראי סתסמעה.
טריק סאדס זעם בעץ' אלמתאכ'רין אנה עת'ר עלי טריק חסנה ג'דא אחסן מן כל טריק תקדם והי תרג'יח אלוג'וד עלי אלעדם. קאל אלעאלם ממכן אלוג'וד ענד כל אחד לאנה לו כאן ואג'ב אלוג'וד לכאן הו אלאלאה ונחן אנמא נתכלם מע מן ית'בת וג'וד אלאלאה ויקול בקדם אלעאלם ואלממכן הו אלד'י ימכן אן יוג'ד וימכן אן לא יוג'ד וליס אלוג'וד אולי בה מן אלעדם פכון הד'א אלממכן אלוג'וד וג'ד מע אסתוא חכם וג'ודה ועדמה דליל עלי מרג'ח רג'ח וג'ודה עלי עדמה והד'א טריק מקנע ג'דא. והו פרע מן פרוע אלתכ'ציץ אלמתקדם גיר אנה בדל לפט'הֵ מכ'צץ במרג'ח ובדל חאלאת אלמוג'וד בוג'וד אלמוג'וד נפסה וגאלטנא או גלט פי מעני קול אלקאיל אלעאלם ממכן אלוג'וד. לאן כ'צמנא אלמעתקד קדם אלעאלם יוקע אסם אלממכן פי קולה אלעאלם ממכן אלוג'וד עלי גיר אלמעני אלד'י יוקעה עליה אלמתכלם כמא נבין. ת'ם אן קולה אן אלעאלם מפתקר למרג'ח ירג'ח וג'ודה עלי עדמה מוצ'ע והם עט'ים ג'דא לאן אלתרג'יח ואלתכ'ציץ אנמא יכון למוג'וד מא קאבל לאחד אלצ'דין או לאחד אלמכ'תלפין עלי אלסוא פיקאל מנד' וג'דנאה בחאלהֵ כד'א ולם נג'דה באלחאל אלאכ'רי דליל עלי צאנע קאצד. כאנך קלת אן הד'א אלנחאס מא הו בקבול צורהֵ אלאבריק אולי מנה בקבול צורהֵ אלמנארה פמתי וג'דנאה מנארה או אבריקא עלמנא באלצ'רורה אן מכ'צצא וקאצדא קצד אחד הד'ין אלג'איזין פקד באן אן אלנחאס מוג'וד ואלג'איזאן אלמנסובאן אליה מעדומאן מנה קבל תרג'יח אלמרג'ח. אמא אלשי אלמוג'וד אלמכ'תלף פיה הל וג'ודה הכד'א לם יזל ולא יזאל או וג'ד בעד עדם פלא יתצור פיה בוג'ה הד'א אלמעני ולא יקאל מן רג'ח וג'ודה עלי עדמה אלא בעד אלאקראר באנה וג'ד בעד אלעדם והד'א הו אלאמר אלמכ'תלף פיה. פאן אכ'ד'נא וג'ודה ועדמה ד'הניא פקד רג'ענא ללמקדמה אלעאשרה בעינהא והי אעתבאר אלכ'יאלאת ואלאוהאם לא אעתבאר אלמוג'ודאת ואלמעקולאת אד' אלכ'צם אלד'י יעתקד קדם אלעאלם ירי אן תכ'ילנא עדמה כתכ'ילנא כל ממתנע יקע פי אלכ'יאל. וליס אלגרץ' הד אקאוילהם ואנמא בינת לך אן הד'א אלטריק אלד'י ט'ן בהא אנהא טריק גיר מא תקדם ליס בצחיח בל חכמהא חכם מא קבלהא מן תקדיר ד'לך אלג'ואז אלמעלום.
טריק סאבע קאל איצ'א בעץ' אלמחדת'ין אנה ית'בת חדת' אלעאלם במא תקולה אלפלאספה מן בקא אלאנפס. קאל אד'א כאן אלעאלם קדימא פיכון אלנאס אלד'ין מאתוא פי מא לם יזל לא יתנאהי עדדהם פקד וג'דת אד'א אנפס לא נהאיה לעדדהא והי מוג'ודה מעא והד'א ממא תברהן בטלאנה בלא שך אעני וג'וד מתעדדאת לא נהאיה לעדדהא מעא. והד'ה טריק עג'יבה לאנה בין אלאמר אלכ'פי במא הו אכ'פי מנה ופי הד'א יקאל באלחקיקה אלמת'ל אלמשהור ענד אלסריאן ערבך ערבא צריך כאן הד'א קד תברהן לה בקא אלאנפס ועלם עלי אי צורה תבקי ומא הו אלשי אלבאקי חתי יסתדל בה. אמא אן כאן קצדה אלזאם אלשך ללכ'צם אלמעתקד קדם אלעאלם מע אעתקאדה בקא אלאנפס פאן ד'לך קד לזם אן כאן אלכ'צם איצ'א יסלם להד'א אלמשכך מא תכ'ילה מן כלאמה פי בקא אלאנפס. 
אמא בעץ' מתאכ'רי אלפלאספה פחלוא הד'א אלשך באן קאלוא אלאנפס אלבאקיה ליסת אג'סאמא פיכון להא מכאן ווצ'ע פימתנע פי וג'ודהא מא לא יתנאהי. ואלד'י תעלמה אן הד'ה אלאמור אלמפארקה אעני אלתי ליסת אג'סאמא ולא קוה פי ג'סם בל הי עקול לא יתצור פיהא תכת'יר בתה ולא עלי חאל אלא באן יכון בעצ'הא סבב וג'וד בעץ' פיקע אלתבאין בכון הד'א עלה והד'א מעלולא וליס אלשי אלבאקי מן זיד עלה ולא מעלולא ללבאקי מן עמר פלד'לך יכון אלכל ואחדא באלעדד כמא אוצ'ח אבו בכר אבן אלצאיג הו ומן תג'רד ללכלאם פי הד'ה אלגואמץ'. ובאלג'מלה ליס מן מת'ל הד'ה אלאמור אלכ'פיה אלתי תקצר אלאד'האן ען תצורהא תתכ'ד' מקדמאת יבין בהא אמור אכ'רי. 
ואעלם אן כל מן ירום את'באת חדת' אלעאלם או אבטאל קדמה בהד'ה אלטרק אלכלאמיה פלא בד לה צ'רורה מן אסתעמאל אחדי האתין אלמקדמתין או כלתיהמא והי אלמקדמה אלעאשרה אעני אלתג'ויז אלד'הני חתי ית'בת אלמכ'צץ או אלמקדמה אלחאדיהֵ עשרה והי אסתחאלהֵ מא לא נהאיה לה עלי ג'ההֵ אלתעאקב. והד'ה אלמקדמה יצחחונהא בוג'וה אמא באן יקצד אלמסתדל אלי אחד אלאנואע אלתי אשכ'אצהא כאינה פאסדה ויקצד בד'הנה אלי זמאן מאץ' וילזם עלי אעתקאד אלקדם אן כל שכ'ץ מן ד'לך אלנוע מן אלזמאן אלפלאני אלי מא קבלה פי אלאזל גיר מתנאהיה וכד'לך כל שכ'ץ מן הד'א אלנוע בעינה מן בעד ד'לך אלזמאן אלמפרוץ' באלף סנה מת'לא אלי מא קבלה פי אלאזל גיר מתנאהיה והד'ה אלג'מלה אלאכ'ירה אכת'ר מן אלג'מלה אלאולי בעדד אלמולודין פי תלך אלאלף סנה פילזמון בזעמהם בהד'א אלאעתבאר אן יכון מא לא נהאיה אכת'ר ממא לא נהאיה. והכד'א יפעלון בדוראת אלפלך איצ'א וילזמון מנהא בזעמהם אן דוראת לא נהאיה להא אכת'ר מן דוראת לא נהאיה להא וקד יקאיסון איצ'א בין דוראת פלך ודוראת פלך אכ'ר אבטא מנה וכל מנהא גיר מתנאה וכד'לך יפעלון פי כל ערץ' מן אלאעראץ' אלחאדת'ה פאנהם יעדדון אשכ'אצהא אלמעדומה ויתכ'ילון כאנהא מוג'ודה וכאנהא ד'את בדאה ת'ם יזידון עלי ד'לך אלמתוהם או ינקצון מנה. וכל הד'ה אמור והמיה לא וג'ודיה. וקד דמג' אבו נצר אלפאראבי הד'ה אלמקדמה וכשף מואצ'ע אלוהם פי ג'מיע ג'זאיאתהא כמא תג'דה בינא ואצ'חא ענד אלתאמל אלמערי מן אלתעצב פי כתאבה אלמשהור באלמוג'ודאת אלמתגירה. 
פהד'ה הי אמהאת טרק אלמתכלמין פי את'באת חדת' אלעאלם. פלמא ת'בת להם בהד'ה אלאדלה אן אלעאלם חאדת' לזם באלצ'רורה אן לה צאנע אחדת'ה בקצד ואראדה ואכ'תיאר ת'ם בינוא בעד ד'לך אנה ואחד בטרק נבינהא לך פי הד'א אלפצל:

Chapter 75

אנא אבין לך איצ'א פי הד'א אלפצל דלאיל אלתוחיד עלי ראי אלמתכלמין. קאלוא אן הד'א אלד'י דל אלוג'וד עלי כונה צאנעה ומוג'דה הו ואחד ואמהאת טרקהם פי את'באת אלוחדאניה טריקאן טריק אלתמאנע וטריק אלתגאיר.
אלטריק אלאולי והי טריק אלתמאנע הי אלתי יות'רהא ג'מהורהם. ומענאה אנה יקול אן לו כאן ללעאלם אלאהאן לוג'ב אן יכון אלג'והר אלד'י לא יכ'לו ען אחד אלצ'דין אמא אן יערי ענהמא ג'מיעא והד'א מחאל או יג'תמע אלצ'דאן מעא פי זמאן ואחד ומוצ'וע ואחד והד'א איצ'א מחאל ומת'אל ד'לך אן אלג'והר או אלג'ואהר אלתי יריד הד'א אלאן אן יסכ'נהא יריד הד'א אן יברדהא פאמא אן לא תסכ'ן ולא תברד לתמאנע אלפעלין והד'א מחאל לאן כל ג'סם קאבל לאחד אלצ'דין או יכון הד'א אלג'סם חארא בארדא מעא. וכד'לך אד'א אראד אחדהמא אן יחרך הד'א אלג'סם יג'וז אן יריד אלאכ'ר תסכינה פילזם אן לא יתחרך ולא יסכן או יכון מתחרכא סאכנא מעא. והד'א אלנחו מן אלאסתדאל מבני עלי מסאלהֵ אלג'והר אלפרד אלד'י הו אול מקדמאתהם ועלי מקדמהֵ כ'לק אלאעראץ' ועלי מקדמהֵ כון עדם אלמלכאת מעאני מוג'ודה מפתקרה לפאעל. לאנה לו קאל אלקאיל אן אלמאדה אלספליה אלתי עליהא יתעאקב אלכון ואלפסאד עלי ראי אלפלאספה גיר אלמאדה אלעלויה אעני מוצ'ועאת אלאפלאך כמא תברהן ד'לך ואדעי מדע אן ת'ם אלאהאן אלואחד מדבר אלמאדה אלספליה ולא תעלק לפעלה באלאפלאך ואלת'אני מדבר אלאפלאך ולא תעלק לפעלה באלהיולי כמא זעמת אלת'נויה לכאן הד'א אלראי לא יוג'ב תמאנעא אצלא. פאן קאל קאיל אן הד'א נקץ פי חק כל ואחד מנהמא לכונה גיר מתצרף פי מא יתצרף פיה אלאכ'ר קיל לה ליס ד'לך נקצא פי חק ואחד מנהמא אד' ד'לך אלשי אלד'י לא תעלק לפעלה בה ממתנע פי חקה ולא נקץ פי אלצאנע פי כונה גיר קאדר עלי אלממתנע כמא אן לא נקץ ענדנא מעשר אלמוחדין פי אלואחד פי כונה לא יג'מע בין אלצ'דין פי מחל ואחד ולא תתעלק קדרתה בד'לך ולא במא שאבהה מן אלממתנעאת.
ולמא שערוא בצ'עף הד'ה אלטריק ואן כאן דעאהם להא דאע ד'הבוא אלי טריק אכ'רי.
אלטריק אלת'אני קאלוא לו כאן ת'ם אלאהאן לוג'ב אן יכון להמא מעני ואחד ישתרכאן פיה ומעני יוג'ד לאחדהמא ולא יוג'ד ללאכ'ר בה וקע אלתגאיר. והד'א הו טריק פלספי ברהאני אד'א תתבע ובינת מקדמאתה וסאבינהא אד'א ד'כרת ארא אלפלאספה פי הד'א אלמעני. והד'א אלטריק איצ'א לא יטרד עלי מד'הב כל מן יעתקד אלצפאת לאן אלקדים ענדה תעאלי פיה מעאני מתגאירה מתעדדה ומעני אלעלם גיר מעני אלקדרה ענדה וכד'לך מעני אלקדרה ענדה גיר מעני אלאראדה פלא ימתנע מע ד'לך אן יכון כל ואחד מן אלאלאהין ד'א מעאני מנהא מא ישארך בהא אלאכ'ר ומנהא מא יבאינה בהא.
טריק ת'אלת' הנא איצ'א טריק תחתאג' אלי מקדמה מן מקדמאת אהל הד'ה אלטריק. וד'לך אן בעצ'הם והם קדמאוהם יעתקדון אן אללה מריד באראדה תלך אלאראדה ליסת הי מעני זאידא פי ד'את אלבארי בל הי אראדה לא פי מחל ובחסב הד'ה אלמקדמה אלתי ביאנהא בל תצורהא בעיד עלי מא תראה קאלוא אלאראדה אלואחדה אלתי לא פי מחל לא תכון לאת'נין לאן לא תכון קאלוא עלה ואחדה תוג'ב חכמין לד'אתין. והד'א כמא אעלמתך תביין אלכ'פי במא הו אכ'פי מנה אלאראדה אלתי יד'כרונהא מא תתצור והי ענד בעצ'הם ממתנעה וענד מן יראהא ראיא יחדת' בחסבהא שכוך לא תנחצר והם יתכ'ד'ונהא דלילא עלי אלוחדאניה.
טריק ראבע קאלוא וג'וד אלפעל ידל עלי פאעל צ'רורה ולא ידלנא עלי עדהֵ פאעלין. ולא פרק בין דעוי אלמדעי אן אלאלאה את'נאן או ת'לת'ה או עשרון או אי עדד אתפק והד'א בין ואצ'ח. פאן קלת אן הד'א דליל לא ידל עלי אמתנאע אלכת'רה פי אלאלאה לכנה ידל עלי ג'הל אלעדד וימכן כונה ואחדא וימכן כונה כת'ירין פתמם הד'א ברהאנה באן קאל ווג'וד אלאלאה לא אמכאן פיה בל הו ואג'ב פבטל אמכאן אלכת'רה. הכד'א ג'על הד'א אלמסתדל דלילה. והד'א בין אלגלט ג'דא לאן וג'ודה תעאלי הו אלד'י לא אמכאן פיה אמא עלמנא בה פיכון פיה אלאמכאן לאן אלממכן פי אלעלם. גיר אלממכן פי אלוג'וד. ולעל כמא תט'ן אלנצארי אנה ת'לת'ה וליס כד'לך כד'לך נט'ן נחן אנה ואחד וליס אלאמר כד'לך. והד'א בין למן ארתאץ' פי מערפהֵ לזום אלנתאיג' ען מקדמאתהא.
טריק כ'אמס זעם בעץ' אלמתאכ'רין אנה וג'ד טריקא ברהאניא עלי אלתוחיד והו אלאפתקאר וביאנה הכד'א. קאל אן כאנת הד'ה אלמוג'ודאת יסתקל בפעלהא אלואחד פאלת'אני פצ'ל לא יחתאג' אליה ואן כאן לא יתם הד'א אלוג'וד ולא ינתט'ם אלא באת'ניהמא מעא פכל ואחד מנהמא יצחבה עג'ז לאפתקארה ללאכ'ר פליס הו מסתגניא בד'אתה. 
והד'א אנמא הו פרע מן אלתמאנע ויעתרץ' הד'א אלנחו מן אלאסתדלאל באן יקאל ליס כל מן לא יפעל מא ליס פי ג'והרה אן יפעלה יסמי עאג'זא לאנא לא נקול אן שכ'ץ אנסאן צ'עיף לכונה לא יחרך אלף קנטאר ולא ננסב ללה תעאלי עג'זא לכונה לא יקדר אן יג'סם ד'אתה או יכ'לק מת'לה או יכ'לק מרבעא צ'לעה מסאו לקטרה כד'לך לא נקול אנה עאג'ז לכונה לא יכ'לק וחדה אד' וג'וב וג'ודהמא אן יכונא את'נין ולא יכון הד'א אפתקארא בל צ'רורה וכ'לאפה אלממתנע כמא לא נקול אן אללה עז וג'ל עאג'ז לכונה לא יקדר אן יוג'ד ג'סמא אלא בכ'לק ג'ואהר אפראד וג'מעהא באעראץ' יכ'לק פיהא עלי ראיהם ולא נסמי הד'א אפתקארא ולא עג'זא לאן כ'לאף הד'א ממתנע כד'לך יקול אלמשרך ממתנע אן יפעל אלואחד וחדה וליס ד'לך עג'זא פי חק ואחד מנהמא אד' וג'ודהמא אלואג'ב אן יכונא את'נין. 
וקד אעית אלחיל לבעצ'הם חתי קאל אן אלתוחיד מקבול שרעא ושנעוא אלמתכלמון ד'לך ג'דא ואזדרוא בקאילה. אמא אנא פארי אן קאיל הד'א מנהם רג'ל מסדד אלד'הן ג'דא בעיד מן קבול אלמגאלטה פאנה למא לם יסמע מן אקאוילהם שיא הו ברהאן באלחקיקה ווג'ד נפסה לם תסכן למא זעמוא אנה ברהאן קאל אן הד'א שי יוכ'ד' מקבולא מן אלשרע. לאן האולא אלאקואם לם יתרכוא ללוג'וד טביעה מסתקרה בוג'ה יסתדל מנהא אסתדלאלא צחיחא ולא תרכוא ללעקל פטרה מסתקימה תנתג' בהא נתאיג' צחיחה כל ד'לך פעל באלקצד חתי נפרץ' וג'ודא נברהן בה מא לא יתברהן פאוג'ב ד'לך אן קצרנא ען ברהאן מא יתברהן. פלא שכיה אלא ללה ולד'וי אלאנצאף מן אהל אלעקל:

Chapter 76

פי נפי אלתג'סים על מד'הב אלמתכלמין. טרק אלמתכלמין ואחתג'אג'אתהם עלי נפי אלתג'סים צ'עיפה ג'דא אצ'עף מן אדלתהם עלי אלתוחיד לאן נפי אלג'סמאניה ענדהם כאנה פרע לאזם לאצל אלתוחיד קאלוא אלג'סם ליס בואחד. אמא מן נפי אלג'סמאניה מן חית' אן אלג'סם מרכב מן מאדה וצורה צ'רורה והד'א תרכיב ובין אמתנאע אלתרכיב פי חק ד'את אלאלאה פאן הד'א ענדי ליס הו מתכלמא ולא הד'א אלדליל מבניא עלי אצול אלמתכלמין בל הו ברהאן צחיח מבני עלי אעתקאד אלמאדה ואלצורה ותצור מענאהמא והד'א מד'הב פלספי סאד'כרה ואבינה ענד ד'כר בראהין אלפלאספה עלי ד'לך. וקצדנא פי הד'א אלפצל אנמא הו לד'כר אדלהֵ אלמתכלמין עלי נפי אלתג'סים בחסב מקדמאתהם וטרק אסתדלאלאתהם.
אלטריק אלאול קאלוא אן כאן אלאלאה ג'סמא פלא יכ'לו למעני אלאלאהיה וחקיקתהא אן יכון יקום בה ג'מלהֵ ג'ואהר ד'לך אלג'סם אעני כל ג'והר פרד מנהא. או יכון יקום בה ג'והר ואחד מן ג'ואהר ד'לך אלג'סם פאן כאן יקום בה ג'והר פרד פמא פאידהֵ בקיהֵ תלך אלאג'זא ולא מעני לוג'וד הד'א אלג'סם ואן כאן יקום בכל ג'ז וג'ז מן אג'זא הד'א אלג'סם פהד'ה אלאהאת כת'ירה לא אלאה ואחד וקד בינוא אנה ואחד. והד'א אלדליל אד'א תאמלתה וג'דתה מבניא עלי אלמקדמה אלאולי ואלכ'אמסה מן מקדמאתהם פלו קיל להם אן ג'סם אלאלאה מא הו מולפא מן אג'זא לא תתג'זא אעני אנה מא הו מולפא מן מת'ל אלג'ואהר אלתי יכ'לקהא כמא קלתם בל הו ג'סם ואחד מתצל לא יקבל אלאנקסאם אלא והמא ולא אעתבאר באלאוהאם לאנך הכד'א תתכ'יל אן ג'סם אלסמא יקבל אלאנכ'ראק ואלאנשקאק ואלפילסוף יקול אן ד'לך פעל אלכ'יאל וקיאס מן אלשאהד והי אלאג'סאם אלמוג'ודה לדינא עלי אלגאיב.
אלטריק אלת'אני והו עט'ים ענדהם אמתנאע אלשבה לאנה לא ישבה שיא מן מכ'לוקאתה פאן כאן ג'סמא פקד שאבה אלאג'סאם. והם יטולון ג'דא פי הד'א אלבאב ויקולון אן קלנא ג'סמא ליס כאלאג'סאם פקד נאקצ'ת נפסך לאן כל ג'סם שביה בכל ג'סם מן ג'ההֵ אלג'סמאניה ואנמא תכ'אלף אלאג'סאם בעצ'הא בעצ'א במעאני אכ'רי יענון אלאעראץ' וילזם איצ'א ענדהם אן יכון קד כ'לק מת'לה. 
והד'א אלדליל יכ'תל בוג'הין אחדהמא אן יקול אלקאיל לא אסלם עדם אלשבה ואי ברהאן יקום לך עלי אנה לא יג'וז אן ישבה אלאלאה שיא מן מכ'לוקאתה פי שי מן אלאשיא אללהם אלא אן תתעלק פי הד'א בנץ כתאב נבוי אעני נפי אלשבהיה פי שי פיכון נפי אלג'סמאניה מקבולא לא מעקולא. ואן קלת פאן כאן ישבה שיא מן מכ'לוקאתה פקד כ'לק מת'לה קאל אלמנאזע מא הו מת'לה מן ג'מיע אלג'האת ואנא לא אנכר אן יכון פי אלאלאה מעאני מתעדדה ולה ג'האת לאן מתעתקד אלתג'סים לא ינפר מן הד'א. 
ווג'ה אכ'ר והו אשכל וד'לך אנה קד ת'בת וצח ענד מן תפלסף ותבחר פי מד'אהב אלפלאספה אן אלאפלאך אנמא יקאל עליהא אלג'סם ועלי הד'ה אלאג'סאם אלהיולאניה באשתראך מחץ' לאן לא הד'ה אלמאדה תלך אלמאדה ולא הד'ה אלצור תלך אלצורה בל אלמאדה ואלצורה מקולה איצ'א עלי מא הנא ועלי אלאפלאך באשתראך ואן כאן אלפלך בלא שך ד'א אבעאד פליס נפס אלאבעאד הו אלג'סם בל אלג'סם אלשי אלמרכב מן מאדה וצורה. פאד'א קיל הד'א פי חק אלפלך פנאהיך אן יקולה אלמג'סם פי אלאלאה פאנה יקול הו ג'סם ד'ו אבעאד לכן ד'אתה וחקיקתה וג'והרה ליס ישבה שיא מן אג'סאם אלמכ'לוקאת ואנמא יקאל עליה ועליהא ג'סם באשתראך כמא יקאל עליה ועליהא מוג'וד באשתראך ענד אלמחקקין. ולא יסלם אלמדעי אלתג'סים כון אלאג'סאם כלהא מולפה מן אג'זא מתמאת'לה בל יקול אן אללה כ'אלק הד'א אלאג'סאם כלהא והי מכ'תלפהֵ אלג'והר ואלחקיקה וכמא אן ליס ג'סם אלארואת' ענדה הו ג'סם כרהֵ אלשמס כד'לך יקול אן ליס ג'סם אלנור אלמכ'לוק אעני אלשכינה הו ג'סם אלאפלאך ואלכואכב ולא ג'סם אלשכינה או עמוד הענן אלמכ'לוק הו ג'סם אלאלאה תעאלי ענדה בל יקול ד'לך אלג'סם הו אלד'את אלכאמלה אלשריפה אלתי לם תתרכב קט ולא תגירת ולא ימכן תגירהא בל הכד'א וג'ב וג'וד הד'א אלג'סם וג'ובא דאימא והו יפעל כל מא סואה בחסב אראדתה ומשיתה. פיא לית שערי כיף ינקץ' הד'א אלראי אלסקים בטרקהם אלעג'יבה אלתי קד אעלמתך איאהא. 
אלטריק אלת'אלת' הד'א. קאלוא לו כאן אלאלאה ג'סמא לכאן מתנאהיא והד'א צחיח ואד'א כאן מתנאהיא פלה קדר מעלום ושכל מעלום ת'אבת והד'א איצ'א לזום צחיח. קאלוא וכל מקדאר וכל שכל יג'וז אן כאן יכון אלאלאה אעט'ם מן ד'לך אלמקדאר או אצגר ועלי כ'לאף ד'לך אלשכל מן חית' הו ג'סם פתכ'צצה במקדאר מא ושכל מא יחתאג' אלי מכ'צץ. והד'א אלדליל איצ'א סמעתהם יעט'מונה והו אצ'עף מן כל מא תקדם לאנה מבני עלי אלמקדמה אלעאשרה אלתי קד בינא קדר מא פיהא מן אלשכוך פי חק סאיר אלמוג'ודאת אד'א קדר עלי כ'לאף טביעתה פנאהיך פי חק אלאלאה. ולא פרק בין הד'א ובין קולהם פי תרג'יח וג'וד אלעאלם עלי עדמה אנה ידל עלי פאעל רג'ח וג'ודה עלי עדמה לאמכאן וג'ודה ועדמה פאן יקאל להם פלאי שי לא יטרד הד'א פי חק אלאלאה תעאלי ויקאל אד' והו מוג'וד ילזם אן יכון לה מרג'ח לוג'ודה עלי עדמה פאנה סיג'אוב בלא שך באן יקול לאן הד'א יודי אלי אלתסלסל פלא בד מן אלאנתהא לואג'ב אלוג'וד לא אמכאן פיה פלא יפתקר למוג'ד. והד'א אלג'ואב בעינה ילזם פי אלשכל ואלמקדאר לאן כל אלאשכאל ואלמקאדיר אלממכנהֵ אלוג'וד במעני אנה לם יכן מוג'ודא ת'ם וג'ד הו אלד'י יקאל פיה כאן ימכן אן יכון אכבר או אצגר ממא הו מוג'וד עליה ובכ'לאף הד'א אלשכל פיפתקר למכ'צץ צ'רורה אמא שכל אלאלאה ומקדארה תעאלי ען כל נקץ ותשביה פאנה יקול אלמג'סם לם יכן מעדומא ת'ם וג'ד פיפתקר למכ'צץ בל ד'אתה בקדרהא ושכלהא ואג'בהֵ אלוג'וד הכד'א לא תפתקר לא למכ'צץ [ולא למרג'ח] וג'וד עלי עדם אד' לא אמכאן עדם פיהא כד'לך לא תחתאג' למכ'צץ שכל ומקדאר אד' הכד'א וג'ב וג'ודה. 
פתאמל יא איהא אלנאט'ר אן את'רת טלב אלחק ואטרחת אלהוי ואלתקליד ואלג'נוח למא אעתדת תעט'ימה ולא תגאלט נפסך חאל האולא אלנאט'רין ומא ג'רי להם ומנהם פאנהם כאלמסתפר מן אלרמצ'א אלי אלנאר וד'לך אנהם אבטלוא טביעהֵ אלוג'וד וגירוא פטרהֵ אלסמאואת ואלארץ' בזעם מנהם אן בתלך אלמקדמאת יתברהן כון אלעאלם מחדת'א פלא חדת' אלעאלם ברהנוא ותלפוא עלינא בראהין וג'וד אלאלאה ווחדאניתה ונפי אלג'סמאניה אד' אלבראהין אלתי יבין בהא ג'מיע ד'לך אנמא תוכ'ד' מן טביעהֵ אלוג'וד אלמסתקרהֵ אלמשאהדהֵ אלמדרכהֵ באלחואס ואלעקל.
פאד' קד פרגנא מן גאיהֵ כלאמהם פלנאכ'ד' איצ'א פי ד'כר אלמקדמאת אלפלספיהֵ וד'כר בראהינהם עלי וג'וד אלאלאה ווחדאניתה ואמתנאע כונה ג'סמא מע מא נסלם להם מן קדם אלעאלם ואן כנא לא נתעקדה. ובעד ד'לך אריך טריקנא נחן פי מא הדאנא אליה צחהֵ אלנט'ר מן תתמים אלברהאן עלי הד'ה אלת'לת'ה מטאלב ובעד ד'לך ארג'ע אלי אלכ'וץ' מע אלפלאספה פי מא יקולונה מן קדם אלעאלם בעזרת שדי:
כמל הד'א אלג'ז אלאול מן דלאלהֵ אלחאירין יתלוה אלג'ז אלת'אני אלד'י אולה אלמקדמאת אלמחתאג אליהא

חלק ב'

הקדמה

מבוא.
כ"ו. הנחות. בשם י"י אל עולם אלמקדמאת אלמחתאג' אליהא פי את'באת וג'וד אלאלאה תעאלי ופי אלברהאן עלי כונה לא ג'סמא ולא קוה פי ג'סם ואנה ג'ל אסמה ואחד כ'מס ועשרון מקדמה כלהא מברהנה לא שך פי שי מנהא קד אתי ארסטו ומן בעדה מן אלמשאיין עלי ברהאן כל ואחדה מנהא ומקדמה ואחדה נסלמהא להם תסלימא לאן בד'לכ תתברהן מטאלבנא כמא סאבין ותלך אלמקדמה הי קדם אלעאלם.
א. אלמקדמה אלאולי אן וג'וד עט'ם מא לא נהאיה לה מחאל.
ב. אלמקדמה אלת'אניה אן וג'וד אעט'אם לא נהאיה לעדדהא מחאל והו אן תכון מוג'ודה מעא.
ג. אלמקדמה אלת'אלת'ה אן וג'וד עלל ומעלולאת לא נהאיה לעדדהא מחאל ולו לם תכן ד'ואת עט'ם מת'אל ד'לך אן יכון הד'א אלעקל מת'לא סבבה עקל ת'אן וסבב אלת'אני ת'אלת' וסבב אלת'אלת' ראבע הכד'א אלי לא נהאיה הד'א איצ'א בין אלמחאל.
ד. אלמקדמה אלראבעה הי אן אלתגיר יוג'ד פי ארבע מקולאת 
פי מקולהֵ אלג'והר והד'א אלתגיר אלכאין פי אלג'והר הו אלכון ואלפסאד. 
ויוג'ד פי מקולהֵ אלכם והו אלנמו ואלאצ'מחלאל 
ויוג'ד פי מקולהֵ אלכיף והו אלאסתחאלה. 
ויוג'ד פי מקולהֵ אלאין והו חרכהֵ אלנקלה ועלי הד'א אלתגיר פי אלאין תקאל אלחרכה בכ'צוץ.
ה. אלמקדמה אלכ'אמסה הי אן כל חרכה תגיר וכ'רוג' מן אלקוה אלי אלפעל.
ו. אלמקדמה אלסאדסה אן אלחרכאת מנהא באלד'את ומנהא באלערץ' ומנהא באלקסר ומנהא באלג'ז והו נוע ממא באלערץ'. אמא אלתי באלד'את פכאנתקאל אלג'סם מן מוצ'ע למוצ'ע. ואמא אלתי באלערץ' פכמא יקאל פי אלסואד אלד'י פי הד'א אלג'סם אנה אנתקל מן מוצ'ע אלי מוצ'ע. ואמא אלתי באלקסר פכחרכהֵ אלחג'ר אלי פוק בקאסר יקסרהא עלי ד'לך. ואמא אלתי באלג'ז פכחרכהֵ אלמסמאר פי אלספינה לאן אד'א תחרכת אלספינה נקול אנה קד תחרך אלמסמאר איצ'א והכד'א כל מולף יתחרך בג'מלתה יקאל אן ג'זאה קד תחרך.
ז. אלמקדמה אלסאבעה הי אן כל מתגיר מנקסם ולד'לך כל מתחרך מנקסם והו ג'סם צ'רורה וכל מא לא ינקסם לא יתחרך ולד'לך לא יכון ג'סמא אצלא.
ח. אלמקדמה אלת'אמנה אן כל מא יתחרך באלערץ' פהו יסכן צ'רורה אד' ליס חרכתה בד'אתה ולד'לך לא ימכן אן יתחרך תלך אלחרכה אלערצ'יה דאימא.
ט. אלמקדמה אלתאסעה אן כל ג'סם יחרך ג'סמא פאנמא יחרכה באן יתחרך הו איצ'א פי חאל תחריכה.
י. אלמקדמה אלעאשרה אן כל מא יקאל אנה פי ג'סם ינקסם אלי קסמין אמא אן יכון קואמה באלג'סם כאלאעראץ' או יכון קואם אלג'סם בה כאלצורה אלטביעיה וכלאהמא קוה פי ג'סם.
יא. אלמקדמה אלחאדיהֵ עשרה אן בעץ' אלאשיא אלתי קואמהא באלג'סם קד תנקסם באנקסאם אלג'סם פתכון מנקסמה באלערץ' כאלאלואן וסאיר אלקוי אלשאיעה פי ג'מיע אלג'סם וכד'לך בעץ' אלמקומאת ללג'סם לא תנקסם בוג'ה כאלנפס ואלעקל.
יב. אלמקדמה אלת'אניהֵ עשרה אן כל קוה תוג'ד שאיעה פי ג'סם פהי מתנאהיה לכון אלג'סם מתנאהיא.
יג. אלמקדמה אלת'אלת'הֵ עשרה אנה לא ימכן אן יכון שי מן אנואע אלתגיר מתצלא אלא חרכהֵ אלנקלה פקט ואלדוריה מנהא.
יד. אלמקדמה אלראבעהֵ עשרה אן חרכהֵ אלנקלה אקדם אלחרכאת ואולהא באלטבע לאן אלכון ואלפסאד תתקדמהמא אסתחאלה ואלאסתחאלה יתקדמהא קרב אלמחיל מן אלמסתחיל ולא נמו ולא נקץ אלא ויתקדמה כון ופסאד.
טו. אלמקדמה אלכ'אמסהֵ עשרה אן אלזמאן ערץ' תאבע ללחרכה ולאזם להא ולא יוג'ד אחדהמא דון אלאכ'ר לא תוג'ד חרכה אלא פי זמאן ולא יעקל זמאן אלא מע אלחרכה. פכל מא לא תוג'ד לה חרכה פליס הו ואקעא תחת אלזמאן.
יו. אלמקדמה אלסאדסהֵ עשרה אן כל מא ליס בג'סם פלא יעקל פיה תעדד אלא באן יכון קוה פי ג'סם פתתעדד אשכ'אץ תלך אלקוי בתעדד מואדהא או מוצ'ועאתהא. פלד'לך אלאמור אלמפארקה אלתי ליסת בג'סם ולא קוה פי ג'סם לא יעקל פיהא תעדד אצלא אלא באן תכון עללא ומעלולאת.
יז. אלמקדמה אלסאבעהֵ עשרה אן כל מתחרך פלה מחרך צ'רורה אמא כ'ארג'א ענה כאלחג'ר תחרכה אליד או יכון מחרכה פיה כג'סם אלחיואן פאנה מולף מן מחרך ומתחרך ולד'לך אד'א מאת ועדם מנה אלמחרך והי אלנפס יבקי אלמתחרך והו אלג'סד פי אלחין כמא כאן אלא אנה לא יתחרך תלך אלחרכה פלמא כאן אלמחרך אלמוג'וד פי אלמתחרך כ'פיא לא יט'הר ללחס ט'ן באלחיואן אנה יתחרך דון מחרך וכל מתחרך יכון מחרכה פיה פהו אלד'י יסמי אלמתחרך מן תלקאיה מענאה אן אלקוה אלמחרכה למא יתחרך מנה באלד'את מוג'דה פי ג'מלתה.
יח. אלמקדמה אלת'אמנהֵ עשרה אן כל מא יכ'רג' מן אלקוה אלי אלפעל פמכ'רג'ה גירה והו כ'ארג' ענה צ'רורה לאנה לו כאן אלמכ'רג' פיה ולם יכן ת'ם מאנע למא וג'ד באלקוה וקתא מא בל כאן יכון באלפעל דאימא פאן כאן מכ'רג'ה פיה וכאן לה מאנע פארתפע פלא שך אן מזיל אלמאנע הו אלד'י אכ'רג' תלך אלקוה אלי אלפעל. פאפהם הד'א.
יט. אלמקדמה אלתאסעהֵ עשרה אן כל מא לוג'ודה סבב פהו ממכן אלוג'וד באעתבאר ד'אתה לאנה אן חצ'רת אסבאבה וג'ד ואן לם תחצ'ר או עדמת או תגירת נסבתהא אלמוג'בה לוג'ודה לם יוג'ד.
כ. אלמקדמה אלעשרון אן כל ואג'ב אלוג'וד באעתבאר ד'אתה פלא סבב לוג'ודה בוג'ה ולא עלי חאל.
כא. אלמקדמה אלחאדיה ואלעשרון אן כל מרכב מן מעניין פאן ד'לך אלתרכיב הו סבב וג'ודה עלי מא הו עליה צ'רורה פליס הו ואג'ב אלוג'וד בד'אתה לאן וג'ודה בוג'וד ג'זאיה ובתרכיבהמא.
כב. אלמקדמה אלת'אניה ואלעשרון אן כל ג'סם פהו מרכב מן מעניין צ'רורה ותלחקה אעראץ' צ'רורה. אמא אלמעניאן אלמקומאן לה פמאדתה וצורתה ואמא אלאעראץ' אללאחקה לה פאלכם ואלשכל ואלוצ'ע 
כג. אלמקדמה אלת'אלת'ה ואלעשרון אן כל מא הו באלקוה ופי ד'אתה אמכאן מא פקד ימכן פי וקת מא אן לא יוג'ד באלפעל.
כד. אלמקדמה אלראבעה ואלעשרון אן כל מא הו באלקוה שי מא פהו ד'ו מאדה צ'רורה לאן אלאמכאן הו פי אלמאדה אבדא.
כה. אלמקדמה אלכ'אמסה ואלעשרון אן מבאדי אלג'והר אלמרכב אלשכ'צי אלמאדה ואלצורה ולא בד מן פאעל אעני מחרך חרך אלמוצ'וע חתי היאה לקבול אלצורה והו אלמחרך אלקריב אלמהיי למאדהֵ שכ'ץ מא. 
פלזם מן הנא אלנט'ר פי אלחרכה ואלמחרך ואלמתחרך. וקד בין פי כל ד'לך מא ילזם תביינה. ונץ כלאם ארסטו: אלמאדה לא תחרך ד'אתהא. פהד'ה הי אלמקדמה אלעט'ימה אלדאעיה ללבחת' ען וג'וד אלמחרך אלאול.
והד'ה אלכ'מס ועשרון מקדמה אלתי צדרת לך בהא מנהא מא הו בין באיסר תאמל ומקדמאת ברהאניה ומעקולאת אול או קריב מנהא במא לכ'צנאה מן תרתיבהא ומנהא מא תחתאג' אלי בראהין ומקדמאת עדה. לכנהא קד תברהנת ברהאנא לא שך פיה. בעצ'הא פי כתאב אלסמאע ושרוחה ובעצ'הא פי כתאב מא בעד אלטביעה ושרחה. וקד אעלמתך אן ליס גרץ' הד'ה אלמקאלה נקל כתב אלפלאספה פיהא ותביין אבעד אלמקדמאת בל ד'כר אלמקדמאת אלקריבה אלמחתאג' אליהא בחסב גרצ'נא. 
ואצ'יף אלי מא תקדם מן אלמקדמאת מקדמה ואחדה תוג'ב אלקדם ויזעם ארסטו אנהא צחיחה ואולי מא יעתקד פנסלמהא לה עלי ג'ההֵ אלתקריר חתי יבין מא קצדנא לביאנה. ותלך אלמקדמה והי 
אלסאדסה ואלעשרון הי קולה אן אלזמאן ואלחרכה סרמדיאן דאימאן מוג'ודאן באלפעל. 
פלד'לך ילזם ענדה צ'רורה בחסב הד'ה אלמקדמה אן יכון ת'ם ג'סם מתחרך חרכה סרמדיה מוג'ודה באלפעל והו אלג'סם אלכ'אמס פלד'לך יקול אן אלסמא לא כאינה ולא פאסדה לאן אלחרכה ענדה לא כאינה ולא פאסדה לאנה יקול אן כל חרכה תתקדמהא חרכה צ'רורה אמא מן נועהא או מן גיר נועהא ואן אלד'י יט'ן באלחיואן אנה לם תתקדם חרכתה אלמכאניה חרכה אכ'רי אצלא ליס בצחיח לאן אלסבב פי חרכתה בעד אלסכון ינתהי אלי אמור דאעיה לתלך אלחרכה אלמכאניה והי אמא תגיר מזאג' יוג'ב שהוה לטלב מואלף או הרב מן מכ'אלף או כ'יאל או ראי יחדת' לה פיחרכה אחד הד'ה אלת'לת'ה וכל ואחד מנהא תוג'בה חרכאת אכ'רי. וכד'לך יקול אן כל מא יחדת' פאן אמכאן חדות'ה מתקדם עלי חדות'ה באלזמאן וילזם מן ד'לך אשיא לתצחיח מקדמתה. ובחסב הד'ה אלמקדמה יכון אלמתחרך אלמתנאהי יתחרך עלי טול מתנאה מרארא גיר מתנאהיה באלרג'וע עלי ד'לך אלטול באלדור והד'א לא ימכן אלא פי אלחרכה אלדוריה כמא יתברהן פי אלמקדמה אלת'אלת'הֵ עשרה מן הד'ה אלמקדמאת ובחסבהא ילזם וג'וד מא לא נהאיה לה עלי ג'ההֵ אלתעאקב לא אן יוג'ד ד'לך מעא. 
והד'ה אלמקדמה הי אלתי ירום ארסטו את'באתהא דאימא ויבדו לי אנא אנה לא יקטע באן דלאילה עליהא ברהאן בל הי אלאחרי ואלאולי ענדה. וידעי תבאעה ושארחוא כתבה אנהא ואג'בה לא ממכנה ואנהא קד תברהנת. וירום כל מתכלם מן אלמתכלמין אן ית'בת אנהא ממתנעה ויקולון לא יתצור כיף תחדת' חואדת' לא נהאיה להא באלתעאקב. פקוהֵ כלאמהם אנהא ענדהם מעקול אול. ואלד'י יבדו לי אנא אן הד'ה אלמקדמה ממכנה לא ואג'בה כמא יקול אלשארחון לכלאם ארסטו ולא ממתנעה כמא ידעי אלמתכלמון. וליס אלקצד אלאן תביין דלאיל ארסטו ולא תשכיכנא עליה ולא תביין ראיי פי חדת' אלעאלם בל אלקצד פי הד'א אלמוצ'ע חצר אלמקדמאת אלתי נחתאג'הא פי מטאלבנא אלת'לת'ה. ובעד תקדים הד'ה אלמקדמאת ותסלימהא אכ'ד' פי תביין מא ילזם ענהא:





Chapter 1

ילזם בחסב אלמקדמה אלכ'אמסה ואלעשרין אן ת'ם מחרך הו אלד'י חרך מאדהֵ הד'א אלכאין אלפאסד חתי קבלת אלצורה ואד'א טלב ד'לך אלמחרך אלקריב מא חרכה לזם צ'רורה אן יוג'ד לה מחרך אכ'ר אמא מן נועה או מן גיר נועה לאן אלחרכה תוג'ד פי אלארבע מקולאת וקד יקאל עליהא אלחרכה בעמום כמא ד'כרנא פי אלמקדמה אלראבעה. והד'א לא ימר אלי לא נהאיה כמא ד'כרנא פי אלמקדמה אלת'אלת'ה פוג'דנא כל חרכה תנתהי אלי חרכהֵ אלג'סם אלכ'אמס וענדהא תקף ומן תלך אלמרכה יתפרע ואליהא יתסלסל כל מחרך ומהיי פי אלעלאם אלספלי כלה. ואלפלך מתחרך חרכהֵ נקלה והי אקדם אלחרכאת כמא ד'כר פי אלמקדמה אלראבעהֵ עשרה וכד'לך איצ'א כל חרכהֵ נקלה אנמא תנתהי לחרכהֵ אלפלך כאנך קלת אן הד'א אלחג'ר אלד'י תחרך חרכה אלעכאז ואלעכאז חרכתה אליד ואליד חרכתהא אלאותאר ואלאותאר חרכתהא אלעצ'ל ואלעצ'ל חרכה אלעצב ואלעצב חרכה אלחר אלגריזי ואלחר אלגריזי חרכתה אלצורה אלתי פיה והי אלמחרך אלאול בלא שך וד'לך אלמחרך אוג'ב לה אן יחרך ראי מת'לא והו אן יוצל ד'לך אלחג'ר בצ'רב אלעכאז לה אלי טאקה כי יסדהא חתי לא תדכ'ל לה מנהא הד'ה אלריח אלהאבה ומחרך תלך אלריח ומולד הבובהא הי חרכהֵ אלפלך והכד'א תג'ד כל סבב כון ופסאד ינתהי לחרכהֵ אלפלך.
פלמא אנתהינא להד'א אלפלך אלמתחרך לזם אן יכון לה מחרך בחסב מא קדם פי אלמקדמה אלסאבעהֵ עשרה ולא יכ'לו אן יכון מחרכה פיה או כ'ארג'א ענה והד'ה קסמה צ'רוריה פאן כאן כ'ארג'א ענה פלא יכ'לו מן אן יכון ג'סמא אן יכון גיר ג'סם ולא יקאל פיה חיניד' אנה כ'ארג'א ענה בל יקאל מפארקא לה לאן מא ליס בג'סם פלא יקאל פיה אנה כ'ארג'א ען אלג'סם אלא באתסאע פי אלקול ואן כאן מחרכה פיה אעני מחרך אלפלך פלא יכ'לו אן יכון מחרכה קוה שאיעה פי ג'מיע ג'סמה ומנקסמה באנקסאמה כאלחרארה פי אלנאר או תכון קוה פיה גיר מנקסמה כאלנפס ואלעקל כמא תקדם פי אלמקדמה אלעאשרה. פלא בד צ'רורה אן יכון מחרך אלפלך אחד הד'ה אלארבעה אמא ג'סם אכ'ר כ'ארג'א ענה או מפארק או קוה שאיעה פיה או קוה גיר מנקסמה. 
אמא אלאול והו אן יכון מחרך אלפלך ג'סמא אכ'ר כ'ארג'א ענה פד'לך מחאל כמא אצף לאנה אד' והו ג'סם פהו יתחרך ענד מא יחרך כמא ד'כר פי אלמקדמה אלתאסעה פאד' והד'א אלג'סם אלסאדס איצ'א יתחרך ענד מא יחרך פילזם אן יחרכה ג'סם סאבע פד'לך איצ'א יתחרך פילזם וג'וד אג'סאם לא נהאיה לעדדהא וחיניד' יתחרך אלפלך והד'א מחאל כמא קדם פי אלמקדמה אלת'אניה. 
ואמא אלוג'ה אלת'אלת' והו אן יכון מחרך אלפלך קוה שאיעה פיה פד'לך איצ'א מחאל כמא אצף לאן אלפלך ג'סם פהו מתנאה צ'רורה כמא קדם פי אלמקדמה אלאולי פתכון קותה מתנאהיה כמא ד'כר פי אלת'אניהֵ עשרה פהי תנקסם באנקסאמה כמא ד'כר פי אלחאדיהֵ עשרה פלא תחרך אלי לא נהאיה כמא וצ'ענא פי אלמקדמה אלסאדסה ואלעשרין. 
ואמא אלוג'ה אלראבע והו אן יכון מחרך אלפלך קוה פיה גיר מנקסמה כנפס אלאנסאן פי אלאנסאן מת'לא פאן הד'א איצ'א מחאל אן יכון הד'א אלמחרך וחדה סבבא פי אלחרכה אלדאימה ואן כאנת גיר מנקסמה. וביאן ד'לך אנה אן כאן הד'א מחרכה אלאול פהד'א אלמחרך הו מתחרך באלערץ' כמא ד'כר פי אלמקדמה אלסאדסה. ואנא אזיד הנא ביאנא וד'לך אן אלאנסאן מת'לא אד'א חרכתה נפסה אלתי הי צורתה חתי טלע מן אלבית אלי אלגרפה פג'סמה הו אלד'י תחרך באלד'את ואלנפס הי אלמחרך אלאול באלד'את לכנהא קד תחרכת באלערץ' לאן באנתקאל אלג'סם מן אלבית ללגרפה אנתקלת אלנפס אלתי כאנת פי אלבית וצארת פי אלגרפה פאן סכן תחריך אלנפס סכן אלד'י תחרך ענהא והו אלג'סם ובסכון אלג'סם תרתפע אלחרכה אלערצ'יה אלחאצלה ללנפס וכל מתחרך באלערץ' יסכן צ'רורה כמא ד'כר פי אלת'אמנה ואד'א סכן סכן אלמתחרך ענה פילזם אן יכון לד'לך אלמחרך אלאול סבב אכ'ר צ'רורה כ'ארג'א ען אלג'מלה אלמרכבה מן מחרך ומתחרך אד'א חצ'ר ד'לך אלסבב אלד'י הו אבתדא אלחרכה חרך אלמחרך אלאול אלד'י פי תלך אלג'מלה ללמתחרך מנהא ואן לם יחצ'ר סכן. ולהד'א אלסבב לא תתחרך אג'סאם אלחיואן דאימא ואן כאן פי כל ואחד מנהא מחרך אול לא ינקסם לאן מחרכהא ליס הו מחרכא דאימא באלד'את בל אלדואעי לה ללתחריך אמור כ'ארג'ה ענה אמא טלב מואלף או הרב מן מכ'אלף או תכ'יל או תצור פי מן לה תצור וחיניד' יחרך ואד'א חרך תחרך באלערץ' פלא בד אן יסכן כמא ד'כרנא. פלו כאן מחרך אלפלך פיה עלי הד'א אלוג'ה למא אמכן אן יתחרך סרמדא 
פאן כאנת הד'ה אלחרכה דאימה סרמדיה כמא ד'כר כ'צמנא וד'לך ממכן כמא ד'כר פי אלמקדמה אלת'אלת'הֵ עשרה פילזם צ'רורה בחסב הד'א אלראי אן יכון אלסבב אלאול לחרכהֵ אלפלך עלי אלוג'ה אלת'אני אעני מפארקא ללפלך כמא אקתצ'תה אלקסמה 
פקד תברהן אן מחרך אלפלך אלאול אן כאנת חרכתה סרמדיה דאימה ילזם אן יכון לא ג'סמא ולא קוה פי ג'סם אצלא חתי לא תכון למחרכה חרכה לא באלד'את ולא באלערץ' פלד'לך לא יקבל קסמה ולא תגירא כמא ד'כר פי אלמקדמה אלסאבעה ואלכ'אמסה והד'א הו אלאלאה ג'ל אסמה אעני אלסבב אלאול אלמחרך ללפלך 
ויסתחיל כונה את'נין או אכת'ר לאסתחאלהֵ תעדד אלאמור אלמפארקה אלתי ליסת בג'סם אלא באן יכון אחדהא עלה ואלאכ'ר מעלולא כמא ד'כר פי אלסאדסהֵ עשרה וקד תבין אנה ליס בואקע תחת אלזמאן איצ'א לאמתנאע אלחרכה פי חקה כמא ד'כר פי אלכ'אמסהֵ עשרה 
פקד ודי הד'א אלנט'ר באלברהאן אן אלפלך מחאל אן יחרך ד'אתה חרכה סרמדיה ואן אלסבב אלאול פי תחריכה ליס הו ג'סמא ולא קוה פי ג'סם ואנה ואחד לא יתגיר לאן ליס וג'ודה מקתרנא בזמאן והד'ה הי אלת'לת'ה מטאלב אלתי ברהן עליהא פצ'לא אלפלאספה. 
נט'ר ת'אן להם. קדם ארסטו מקדמה והי אנה אד'א וג'ד שי מרכב מן שיין ווג'ד אחד אלשיין עלי אנפראדה כ'ארג'א ען ד'לך אלשי אלמרכב לזם וג'וד אלאכ'ר צ'רורה כ'ארג'א איצ'א ען ד'לך אלשי אלמרכב לאנה לו כאן וג'ודהמא יקתצ'י אן לא יוג'דא אלא מעא כאלמאדה ואלצורה אלטביעיה למא וג'ד אחדהמא דון אלאכ'ר בוג'ה פוג'וד אחדהמא עלי אנפראדה דליל עלי עדם אלתלאזם פסיוג'ד אלאכ'ר צ'רורה. מת'אלה אנה אד'א וג'ד אלסכנג'בין ווג'ד איצ'א אלעסל וחדה לזם צ'רורה וג'וד אלכ'ל וחדה. ובעד תביינה הד'ה אלמקדמה קאל אנא נג'ד אשיא כת'ירה מרכבה מן מחרך ומתחרך יעני אנהא תחרך גירהא ותתחרך מן גירהא חין מא תחרך וד'לך בין באלמתוסטאת פי אלתחריך כלהא ונג'ד מתחרכא לא יחרך אצלא והו אכ'ר מתחרך פילזם צ'רורה אן יוג'ד מחרך לא יתחרך אצלא וד'לך הו אלמחרך אלאול ומן חית' לא תמכן פיה חרכה פהו לא מנקסם ולא ג'סם ולא ואקע תחת זמאן כמא באן פי אלברהאן אלמתקדם. 
נט'ר ת'אלת' פלספי פי הד'א אלמעני מאכ'וד' מן כלאם ארסטו ואן כאן ג'א בה פי גרץ' אכ'ר והד'א תרתיב אלקול. לא שך אן ת'ם אמור מוג'ודה והי הד'ה אלמוג'ודאת אלמדרכה חסא ולא יכ'לו אלאמר מן ת'לאת'הֵ אקסאם והי קסמה צ'רוריה והו אמא אן תכון אלמוג'ודאת כלהא גיר כאינה ולא פאסדה או תכון כלהא כאינה פאסדה או יכון בעצ'הא כאינא פאסדא ובעצ'הא גיר כאין ולא פאסד. אמא אלקסם אלאול פבין אלמחאל לאנא נשאהד מוג'ודאת כת'ירה כאינה פאסדה ואמא אלקסם אלת'אני פהו איצ'א מחאל וביאנה לאנה אן כאן כל מוג'וד ואקעא תחת אלכון ואלפסאד פאלמוג'ודאת כלהא כל ואחד מנהא ממכן אלפסאד ואלממכן פי אלנוע לא בד צ'רורה מן וקועה כמא עלמת פילזם אנהא תפסד אעני אלמוג'ודאת כלהא צ'רורה ואד'א פסדת כלהא מחאל אן יוג'ד שי לאן לם יבק מן יוג'ד שיא ולד'לך ילזם אן לא יכון שי מוג'וד בתה ונחן נשאהד אשיא מוג'ודה והא נחן מוג'ודון פילזם צ'רורה בהד'א אלנט'ר אן כאן ת'ם מוג'ודאת כאינה פאסדה כמא נשאהד אן יכון ת'ם מוג'וד מא לא כאין ולא פאסד והד'א אלמוג'וד אלגיר כאין ולא פאסד לא אמכאן פסאד פיה אצלא בל הו ואג'ב אלוג'וד לא ממכן אלוג'וד. 
קאל איצ'א אנה לא יכ'לו כונה ואג'ב אלוג'וד אן יכון ד'לך באעתבאר ד'אתה או באעתבאר סבבה חתי יכון וג'ודה ועדמה ממכנא באעתבאר ד'אתה ואג'בא באעתבאר סבבה פיכון סבבה הו אלואג'ב אלוג'וד כמא ד'כר פי אלתאסעהֵ עשרה. פקד תברהן אנה לא בד צ'רורה אן יכון ת'ם מוג'וד ואג'ב אלוג'וד באעתבאר ד'אתה ולולאה למא כאן ת'ם מוג'וד אצלא לא כאין פאסד ולא מא ליס בכאין ולא פאסד אן כאן ת'ם שי יוג'ד הכד'א כמא יקול ארסטו אעני אן לא יכון כאינא ולא פאסדא לכונה מעלולא בעלה ואג'בהֵ אלוג'וד. והד'א ברהאן לא שך פיה ולא מדפע ולא מנאזעה אלא למן יג'הל טריק אלברהאן. 
ת'ם נקול אן כל ואג'ב אלוג'וד באעתבאר ד'אתה ילזם צ'רורה אן לא יכון לוג'ודה סבב כמא ד'כר פי אלמקדמה אלעשרין ולא יכון פיה תכת'יר מעאני אצלא כמא ד'כר פי אלמקדמה אלחאדיה ואלעשרין ולד'לך ילזם אן לא יכון ג'סמא ולא קוה פי ג'סם כמא ד'כר פי אלת'אניה ואלעשרין. פקד תברהן בחסב הד'א אלנט'ר אן ת'ם מוג'וד לאזם אלוג'וד באעתבאר ד'אתה צ'רורה והו אלד'י לא סבב לוג'ודה ולא תרכיב פיה פלד'לך לא יכון ג'סמא ולא קוה פי ג'סם והד'א הו אלאלאה ג'ל אסמה. 
וכד'לך יתברהן בסהולה אן וג'וב אלוג'וד באעתבאר אלד'את יסתחיל אן יוג'ד לאת'נין לאן יכון נוע וג'וב אלוג'וד מעני זאידא עלי ד'את כל ואחד מנהמא פלא יכון ואחד מנהמא ואג'ב אלוג'וד בד'אתה פקט בל ואג'בא בד'לך אלמעני אלד'י הו נוע וג'וב אלוג'וד אלד'י וג'ד להד'א ולגירה וקד יבין בוג'וה עדה אלואג'ב אלוג'וד לא יצח פיה אלת'נויה בוג'ה לא נד ולא צ'ד. עלהֵ ד'לך כלה אלבסאטה אלמחצ'ה ואלכמאל אלמחץ' אלד'י לא יפצ'ל ענה שי כ'ארג'א ען ד'אתה מן נועה ועדם אלעלה ואלסבב מן כל ג'הה פלא משארכה אצלא. 
נט'ר ראבע פלספי איצ'א. מעלום אנא נרי דאימא אמורא תכון באלקוה פתכ'רג' אלי אלפעל וכל מא יכ'רג' מן אלקוה אלי אלפעל פלה מכ'רג' כ'ארג'א ענה כמא ד'כר פי אלמקדמהֵ אלת'אמנהֵ עשרה. ובין הו איצ'א אן ד'לך אלמכ'רג' כאן מכ'רג'א באלקוה ת'ם צאר מכ'רג'א באלפעל ועלהֵ כונה כאן באלקוה אמא למאנע מן נפסה או לנסבהֵ מא כאנת מרתפעה בינה ובין מא אכ'רג'ה מן קבל פלמא חצלת תלך אלנסבה אכ'רג' באלפעל וכל ואחד מן הד'ין יקתצ'י מכ'רג'א או מזיל עאיק צ'רורה. והכד'א ילזם אן יקאל פי אלמכ'רג' אלת'אני או מזיל אלעאיק והד'א לא ימר אלי לא נהאיה פלא בד מן אלאנתהא למכ'רג' מן אלקוה אלי אלפעל יכון מוג'ודא אבדא עלי חאלה ואחדה לא קוה פיה אצלא אעני אנה לא יכון פיה פי ד'אתה שי באלקוה לאנה אן כאן פי ד'אתה אמכאן פקד יעדם כמא ד'כר פי אלת'אלת'ה ואלעשרין ומחאל אן יכון הד'א ד'א מאדה בל מפארקא כמא ד'כר פי אלראבעה ואלעשרין ואלמפארק אלד'י לא אמכאן פיה אצלא בל הו מוג'וד בד'אתה הו אלאלאה. וקד תבין אנה לא ג'סם פהו ואחד כמא ד'כר פי אלמקדמה אלסאדסהֵ עשרה. 
והד'ה כלהא טרק ברהאניה עלי וג'וד אלאה ואחד לא ג'סם ולא קוה פי ג'סם מע אעתקאד קדם אלעאלם. 
והנא איצ'א טריק ברהאניה עלי נפי אלתג'סים ואת'באת אלוחדאניה וד'לך אנה לו כאן אלאהאן ללזם צ'רורה אן יכון להמא מעני ואחד ישתרכאן פיה והו אלמעני אלד'י בה אסתחק כל ואחד מנהמא אן יכון אלאהא ולהמא מעני אכ'ר צ'רורה בה וקע אלתבאין וצארא את'נין אמא באן יכון פי כל ואחד מנהמא מעני גיר אלמעני אלד'י פי אלאכ'ר פיכון כל ואחד מנהמא מרכבא מן מעניין פלא ואחד מנהמא סבבא אולא ולא לאזם אלוג'וד באעתבאר ד'אתה בל כל ואחד מנהמא ד'ו אסבאב כמא בין פי אלתאסעהֵ עשרה. ואן כאן מעני אלתבאין מוג'ודא פי אחדהמא פד'לך אלד'י פיה אלמעניאן גיר ואג'ב אלוג'וד בד'אתה. 
טריק אכ'ר פי אלתוחיד. קד צח באלברהאן אן אלמוג'וד כלה כשכ'ץ ואחד מרתבט בעצ'ה בבעץ' ואן קוי אלפלך סאריה פי הד'ה אלמאדה אלספליה ומהייה להא פיסתחיל מע הד'א אלד'י קד צח אן יכון אלאלאה אלואחד מנפרדא בג'ז מן אג'זא הד'א אלמוג'וד ואלאלאה אלת'אני ינפרד בג'ז אכ'ר אד' הד'א מרתבט בהד'א פלם יבק פי אלתקסים אלא אן יכון הד'א יפעל וקתא והד'א יפעל וקתא או יכונא ג'מיעא יפעלאן מעא דאימא חתי לא יתם פעל מן אלאפעאל אלא מנהמא ג'מיעא. אמא כון הד'א יפעל וקתא והד'א יפעל וקתא פהו מחאל מן וג'וה שתי לאנה אן כאן אלזמאן אלד'י יפעל פיה אחדהמא ממכנא אן יפעל פיה אלאכ'ר פמא אלסבב אלמוג'ב לאן יפעל הד'א ויבטל הד'א ואן כאן אלזמאן אלד'י יפעל פיה אחדהמא ימתנע עלי אלאכ'ר אן יפעל פיה פת'ם סבב אכ'ר הו אלד'י אוג'ב אמכאן אלפעל להד'א ואמתנאעה עלי הד'א אד' ואלזמאן כלה לא אכ'תלאף פיה ואלמוצ'וע ללעמל מוצ'וע ואחד מרתבט בעצ'ה בבעץ' כמא בינא. ואיצ'א אן כל ואחד מנהמא יכון ואקעא תחת אלזמאן אד' עמלה מקרון בזמאן. ואיצ'א אן כל ואחד מנהמא יכ'רג' מן אלקוה אלי אלפעל פי זמאן פעלה מא יפעל פיחתאג' כל ואחד מנהמא אלי מכ'רג' מן אלקוה אלי אלפעל. ואיצ'א יכון פי ד'את כל ואחד מנהמא אמכאן. פאמא אן יכונא ג'מיעא יפעלאן דאימא כל מא פי אלוג'וד חתי לא יפעל אחדהמא דון אלאכ'ר פהד'א איצ'א מחאל כמא אצף וד'לך אן כל ג'מלה לא יתם פעל מא אלא בג'מיעהא פלא ואחד מנהא פאעלא באעתבאר ד'אתה ולא ואחד מנהא איצ'א סבבא אולא לד'לך אלפעל בל אלסבב אלאול הו אג'תמאע אלג'מלה וקד תברהן אן אלואג'ב אלוג'וד ילזם צ'רורה אן לא יכון לה סבב. ואיצ'א אן אג'תמאע אלג'מלה פעל מא פהו מפתקר לסבב אכ'ר והו ג'אמע אלג'מלה פאן כאן אלג'אמע לתלך אלג'מלה אלתי לא יתם אלפעל אלא בהא ואחדא פהו אלאלאה בלא שך ואן כאן אלג'אמע איצ'א להד'ה אלג'מלה ג'מלה אכ'רי לזם אלג'מלה אלת'אניה מת'ל מא לזם אלג'מלה אלאולי פלא בד מן אלאנתהא לואחד הו אלסבב פי וג'וד הד'א אלמוג'וד אלואחד עלי אי וג'ה כאן אמא עלי ג'ההֵ אחדאת'ה בעד עדם או עלי ג'ההֵ אללזום. פקד באן לך איצ'א בהד'א אלטריק אן כון אלמוג'וד כלה ואחדא דלנא עלי אן מוג'דה ואחד. 
טריק אכ'ר פי נפי אלג'סמאניה. כל ג'סם מרכב כמא ד'כר פי אלת'אניה ואלעשרין וכל מרכב פלא בד לה מן פאעל הו אלסבב לוג'וד צורתה פי מאדתה ובין הו ג'דא אן כל ג'סם קאבל ללאנקסאם ולה אבעאד פהו מחל ללאעראץ' בלא שך פליס אלג'סם ואחדא לא מן ג'ההֵ אנקסאמה ולא מן ג'ההֵ תרכיבה אעני כונה את'נין באלקול לאן כל ג'סם אנמא הו ג'סם מא מן אג'ל מעני זאיד פיה עלי כונה ג'סמא פהו ד'ו מעניין צ'רורה. וקד תברהן אן אלואג'ב אלוג'וד לא תרכיב פיה בוג'ה מן אלוג'וה. 
ובעד תקדים הד'ה אלבראהין אכ'ד' פי תלכ'יץ טריקנא נחן כמא ועדנא:

Chapter 2

הד'א אלג'סם אלכ'אמס והו אלפלך לא יכ'לו מן אן יכון אמא כאינא פאסדא ואלחרכה איצ'א כאינה פאסדה או יכון גיר כאין ולא פאסד כמא יקול אלכ'צם. פאן כאן אלפלך כאינא פאסדא פמוג'דה בעד אלעדם הו אלאלאה ג'ל אסמה והד'א מעקול אול לאן כל מא וג'ד בעד אלעדם פלה מוג'ד צ'רורה ומחאל אן יוג'ד ד'אתה ואן כאן הד'א אלפלך לם יזל ולא יזאל הכד'א מתחרכא חרכה דאימה סרמדיה לזם בחסב אלמקדמאת אלתי תקדמת אן יכון מחרכה הד'ה אלחרכה אלסרמדיה לא ג'סמא ולא קוה פי ג'סם והו אלאלאה ג'ל אסמה. פקד באן לך אן וג'וד אלאלאה תעאלי והו אלואג'ב אלוג'וד אלד'י לא סבב לה ולא אמכאן לוג'ודה באעתבאר ד'אתה דלת אלבראהין אלקטעיה אליקיניה עלי וג'ודה סוי כאן אלעאלם חאדת'א בעד עדם או כאן גיר חאדת' בעד עדם. וכד'לך דלת אלבראהין עלי כונה ואחדא וליס בג'סם כמא קדמנא לאן אלברהאן עלי כונה ואחדא וליס בג'סם קד יצת סוי כאן אלעאלם חדאת'א בעד עדם או לם יכן כד'לך כמא בינא פי אלטריק אלת'אלת' מן אלטרק אלפלספיה וכמא בינא נפי אלג'סמאניה ואת'באת אלוחדאניה באלטרק אלפלספיה. 
וקד חסן ענדי אן אתמם ארא אלפלאספה ואבין דלאילהם פי וג'וד אלעקול אלמפארקה ואבין מאטבקהֵ ד'לך לקואעד שריעתנא אעני וג'וד אלמלאיכה ואתמם הד'א אלגרץ' ובעד ד'לך ארג'ע למא ועדת בה מן אלאסתדלאל עלי חדת' אלעאלם אד' אכבר דלאילנא עלי ד'לך לא תצח ולא תתבין אלא בעד מערפהֵ וג'וד אלעקול אלמפארקה וכיף אסתדל עלי וג'ודהא ולא בד קבל ד'לך כלה מן תקדים מקדמה הי סראג' מניר לכ'פאיא הד'ה אלמקאלה בג'מלתהא מא תקדם מן פצולהא ומא יתאכ'ר והי הד'ה אלמקדמה. 
מקדמה אעלם אן מקאלתי הד'ה מא כאן קצדי בהא אן אולף שיא פי אלעלם אלטביעי או אלכ'ץ מעאני אלעלם אלאלאהי עלי בעץ' מד'אהב או אברהן מא תברהן מנהא. ולא כאן קצדי פיהא אן אלכ'ץ ואקתצ'ב היאהֵ אלאפלאך ולא אן אכ'בר בעדדהא אד' אלכתב אלמולפה פי ג'מיע ד'לך כאפיה ואן לם תכן כאפיה פי גרץ' מן אלאגראץ' פליס אלד'י אקולה אנא פי ד'לך אלגרץ' אחסן מן כל מא קיל ואנמא כאן אלגרץ' בהד'ה אלמקאלה מא קד אעלמתך בה פי צדרהא והו תביין משכלאת אלשריעה ואט'האר חקאיק בואטנהא אלתי הי אעלי מן אפהאם אלג'מהור. פלד'לך ינבגי לך אד'א ראיתני אתכלם פי את'באת אלעקול אלמפארקה ופי עדדהא או פי עדד אלאפלאך ופי אסבאב חרכאתהא או פי תחקיק מעני אלמאדה ואלצורה או פי מעני אלפיץ' אלאלאהי ונחו הד'ה אלמעאני פלא תט'ן או יכ'טר בבאלך אני אנמא קצדת לתחקיק ד'לך אלמעני אלפלספי פקט אד' תלך אלמעאני קד קילת פי כתב כת'ירה וברהן עלי צחהֵ אכת'רהא. בל אנמא אקצד לד'כר מא יבין משכל מן משכלאת אלשריעה בפהמה ותנחל עקד כת'ירה במערפהֵ ד'לך אלמעני אלד'י אלכ'צה. 
וקד עלמת מן צדר מקאלתי הד'ה אן קטבהא אנמא ידור עלי תביין מא ימכן פהמה מן מעשה בראשית ומעשה מרכבה ותביין משכלאת תתעלק באלנבוה ובמערפהֵ אלאלאה. פכל פצל תג'דני נתכלם פיה פי תביין אמר קד תברהן פי אלעלם אלטביעי או אמר תברהן פי אלעלם אלאלאהי או תבין אנה אולי מא יעתקד או אמר יתעלק במא תבין פי אלתעאלים פאעלם אנה מפתאח צ'רורה לפהם שי מן כתב אלנבוה אעני מן אמת'אלהא ואסרארהא ומן אג'ל ד'לך ד'כרתה ובינתה ואוצ'חתה למא יפידנא מן מערפהֵ מעשה מרכבה או מעשה בראשית או תביין אצל פי מעני אלנבוה או פי אעתקאד ראי צחיח מן אלאעתקאדאת אלשרעיה 
ובעד תקדים הד'ה אלמקדמה ארג'ע אלי אתמאם מא נאשבנאה:

Chapter 3

אעלם אן הד'ה אלארא אלתי יראהא ארסטו פי אסבאב חרכהֵ אלאפלאך אלתי מנהא אסתכ'רג' וג'וד עקול מפארקה ואן כאנת דעאוי לא לקום עליהא ברהאן לכנהא הי אקל אלארא אלתי תקאל שכוכא ואג'ראהא עלי נט'אם כמא יקול אלאסכנדר פי מבאדי אלכל. והי איצ'א אקאויל תטאבק אקאויל כת'ירה מן אקאויל אלשריעה ובכ'אצה בחסב מא יבין פי אלמדרשות אלמשהורה אלתי לא שך אנהא ללחכמים כמא סאבין. פלד'לך אתי באראיה ובדלאילה חתי אלתקט מנהא מא הו מואפק ללשריעה מטאבק לאקאויל אלחכמים זכרם לברכה:

Chapter 4

אמא אן אלפלך ד'ו נפס פד'לך בין ענד אלתאמל ואנמא יוהם אלסאמע אן הד'א אמר עסיר אלאדראך או יסתבעדה איצ'א כונה יתכ'יל קולנא ד'ו נפס אנהא כנפס אלאנסאן או אלחמאר ואלת'ור וליס הד'א מעני אלקול בל מעני אלקול אן חרכתה אלמכאניה דליל עלי כונה פיה מבדא בה יתחרך בלא שך וד'לך אלמבדא הו נפס בלא שך ולא ריב. וביאן ד'לך לאנה מן אלמחאל אן תכון חרכתה אלדוריה כחרכהֵ אלחג'ר אלמסתקימה אלי אספל או כחרכהֵ אלנאר אלי פוק חתי יכון מבדא תלך אלחרכה טביעה לא נפסא לאן אלד'י יתחרך הד'ה אלחרכה אלטביעייה אנמא יחרכה ד'לך אלמבדא אלד'י פיה אד'א כאן פי גיר מוצ'עה ליטלב מוצ'עה פאד'א וצל מוצ'עה סכן והד'א אלפלך מתחרך פי מכאנה בעינה דורא. וליס בכונה איצ'א ד'א נפס ילזם אן יתחרך הכד'א לאן כל ד'י נפס אנמא יתחרך מן אג'ל טביעה או מן אג'ל תצור אעני בקולי הנא טביעה קצוד אלמואלף ואלהרב מן אלמכ'אלף ולא פרק אן יכון מחרכה לד'לך מן כ'ארג' כהרב אלחיואן מן חר אלשמס וקצדה מוצ'ע אלמא אד'א עטש או יכון מחרכה כ'יאל פאן בתכ'יל אלמכ'אלף ואלמואלף איצ'א יתחרך אלחיואן. והד'א אלפלך ליס יתחרך להרב מן מכ'אלף או טלב מואלף לאן מא אליה יתחרך פמנה יתחרך וכל מא מנה יתחרך פאליה יתחרך. ואיצ'א פאנה לו כאנת חרכתה מן אג'ל הד'א ללזם אן כאן יצל נחו מא תחרך אליה ויסכן לאנה אן כאן יתחרך לטלב שי או ללהרב מן שי ולא ימכן חצול ד'לך אבדא פצארת אלחרכה עבת'א פהד'ה אלחרכה אלדוריה אד'א אנמא הי בתצור מא יקצ'י לה ד'לך אלתצור אן יתחרך הכד'א ולא יכון תצור אלא בעקל פאלפלך אד'א ד'ו עקל. וליס כל מן לה עקל יתצור בה מעני מא ותכון לה נפס בהא ימכנה אן יתחרך יתחרך ענד מא יתצור לאן אלתצור וחדה לא יוג'ב חרכה קד בין הד'א פי אלפלספה אלאולי והו בין לאנך תג'ד מן ד'אתך אנך תתצור מעאני כת'ירה ואנת קאדר עלי אלחרכה אליהא לכנך לא תתחרך להא בוג'ה חתי יחדת' לך אשתיאק צ'רורה לד'לך אלמעני אלד'י תצורתה וחיניד' תתחרך לתחציל מא תצורתה. פקד באן איצ'א אן ליסת אלנפס אלתי בהא תכון אלחרכה ולא אלעקל אלד'י בה יתצור אלשי כאפיין פי חדות' מת'ל הד'ה אלחרכה חתי יקתרן בד'לך אשתיאק לד'לך אלמעני אלמתצור. פילזם איצ'א מן הד'א אן יכון אלפלך לה אשתיאק למא תצורה והו אלשי אלמעשוק והו אלאלאה תעאלי אסמה. ובהד'ה אלג'הה קאל יחרך אלאלאה אלפלך אעני בכון אלפלך ישתאק אלתשבה במא אדרך והו ד'לך אלמעני אלמתצור אלד'י הו פי גאיהֵ אלבסאטה ולא תגיר פיה אצלא ולא תג'דד חאלה ואלכ'יר מנה פאיץ' דאימא ולא ימכן ד'לך ללפלך מן חית' הו ג'סם אלא אן יכון פעלה חרכהֵ דור לא גיר פאן הד'א גאיהֵ מא ימכן פי אלג'סם אן ידום פעלה עליה והי אבסט חרכה תכון ללג'סם ולא יכון פי ד'אתה תגיר ולא פי פיץ' מא ילזם ען חרכתה מן אלכ'יראת. פלמא תבין לארסטו הד'א כלה רג'ע ותאמל פוג'ד אלאפלאך כת'ירה באלברהאן וחרכהֵ הד'א מכ'אלפה לחרכהֵ הד'א באלסרעה ואלבטו ובג'ההֵ אלחרכה ואן כאן יעמהא כלהא אלחרכה אלדוריה.
פלזם בחסב אלנט'ר אלטביעי אן יעתקד אן אלמעני אלד'י תצורה הד'א אלפלך חתי תחרך אלחרכה אלסריעה פי יום ואחד גיר אלמעני אלד'י תצורה הד'א אלפלך אלד'י תחרך חרכה ואחדה פי ת'לאת'ין סנה פקטע קטעא אן ת'ם עקול מפארקה עלי עדד אלאפלאך כל פלך מנהא ישתאק ד'לך אלעקל אלד'י הו מבדאה והו מחרכה הד'ה אלחרכה אלכ'ציצה בה וד'לך אלעקל הו מחרך ד'לך אלפלך. ולם יקטע ארסטו ולא גירה באן עדד אלעקול עשרה או מאיה בל ד'כר אנהא עלי עדד אלאפלאך חתי אנה כאן יט'ן פי זמאנה אן אלאפלאך כ'מסון פקאל ארסטו אן כאן אלאמר כד'לך פאלעקול אלמפארקה כ'מסון לאן כאנת אלתעאלים פי זמאנה קלילה ומא כאנת כמלת וכאנוא יט'נון אן כל חרכה תחתאג' פלכא ולם יעלמוא אן מן מיל אלפלך אלואחד תחדת' חרכאת מראיה כת'ירה כאנך קלת חרכהֵ אלטול וחרכהֵ אלמיל ואלחרכה אלמראיה איצ'א ענד דאירהֵ אלאפק פי סעהֵ אלמשארק ואלמגארב וליס הד'א גרצ'נא ונרג'ע למא כנא פיה. 
אמא קול אלמתאכ'רין מן אלפלאספה אן אלעקול אלמפארקה עשרה לאנהם עדוא אלאכר אלמכוכבה ואלמחיט ואן כאן פי בעץ' תלך אלאכר עדהֵ אפלאך ואלאכר פי עדדהם תסע אלמחיט באלכל ופלך אלכואכב אלת'אבתה ואפלאך אלסבעה כואכב ואלעקל אלעאשר הן אלעקל אלפעאל אלד'י דל עליה כ'רוג' עקולנא מן אלקוה אלי אלפעל וחצול צור אלמוג'ודאת אלכאינה אלפאסדה בעד אן לם תכן פי מואדהא אלא באלקוה וכל מא יכ'רג' מן אלקוה אלי אלפעל פלה צ'רורה מכ'רג' כ'ארג'א ענה וינבגי אן יכון אלמכ'רג' מן נוע אלמכ'רג' לאן אלנג'אר מא יעמל אלכ'זאנה מן חית' הו צאנע בל מן חית' פי ד'הנה צורהֵ אלכ'זאנה וצורהֵ אלכ'זאנה אלתי פי ד'הן אלנג'אר הי אלתי אכ'רג'ת צורהֵ אלכ'זאנה ללפעל וחצלתהא פי אלכ'שב. כד'לך בלא שך מעטי אלצורה צורה מפארקה ומוג'ד אלעקל עקל והו אלעקל אלפעאל חתי תכון נסבהֵ אלעקל אלפעאל ללאסטקסאת ומא תרכב מנהא נסבהֵ כל עקל מפארק אלכ'ציץ בכל פלך לד'לך אלפלך ונסבהֵ אלעקל באלפעל אלמוג'וד פינא אלד'י הו מן פיץ' אלעקל אלפעאל ובה נדרך אלעקל אלפעאל נסבהֵ עקל כל פלך אלמוג'וד פיה אלד'י הו פיה מן פיץ' אלמפארק ובה ידרך אלמפארק ויתצורה וישתאק ללתשבה בה פיתחרך. 
ויטרד לה איצ'א אלאמר אלד'י קד תברהן והו אן אללה עז וג'ל לא יפעל אלאשיא מבאשרה פכמא אנה יחרק בוסאטהֵ אלנאר ואלנאר תתחרך בוסאטהֵ חרכהֵ אלפלך ואלפלך איצ'א יתחרך בוסאטהֵ עקל מפארק ותכון אלעקול הי אלמלאיכה אלמקרבון אלד'ין בוסאטתהם תתחרך אלאפלאך. ולמא כאנת אלמפארקה לא ימכן פיהא תעדד בוג'ה מן ג'ההֵ אכ'תלאף ד'ואתהא אד' הי לא ג'סם לזם בחסב ד'לך אן יכון אלאלאה תעאלי ענדה הו אלד'י אוג'ד אלעקל אלאול אלד'י ד'לך אלעקל מחרך אלפלך אלאול עלי אלג'הה אלתי בינא ואלעקל אלד'י יחרך אלפלך אלת'אני אנמא עלתה ומבדאה אלעקל אלאול והכד'א חתי יכון אלעקל אלד'י יחרך אלפלך אלד'י ילינא הו עלהֵ אלעקל אלפעאל ומבדאה וענדה ינתהי וג'וד אלמפארקה כמא אן אלאג'סאם איצ'א תבתדי מן אלפלך אלאעלי ותנתהי ענד אלאסטקסאת ומא תרכב מנהא. ולא יצח אן יכון אלעקל אלמחרך ללפלך אלאעלי הו אלואג'ב אלוג'וד אד' קד שארך אלעקול אלאכ'ר פי מעני ואחד והו תחריך אלאג'סאם ובאין כל ואחד אלאכ'ר במעני פצאר כל ואחד מן אלעשרה ד'א מעניין פלא בד מן סבב אול ללכל. 
הד'א הו קול ארסטו וראיה ודלאילה עלי הד'ה אלאשיא מבסוטה חסב אחתמאלהא פי כתב תבאעה. פיכון חאצל כלאמה כלה אן אלאפלאך כלהא אג'סאם חיה ד'את נפס ועקל תתצור ותדרך אלאלאה ותדרך מבאדיהא ואן פי אלוג'וד עקול מפארקה לא פי ג'סם אצלא כלהא פאיצ'ה ען אללה תעאלי והי אלוסאיט בין אללה ובין הד'ה אלאג'סאם כלהא. 
והאנא אבין לך מא פי שריעתנא מן מטאבקהֵ הד'ה אלארא ומא פיהא מן מכ'אלפתהא פי פצול תאתי:

Chapter 5

אמא אן אלאפלאך חיה נאטקה אעני מדרכה פהד'א חק יקין איצ'א מן ג'ההֵ אלשריעה ואנהא ליסת אג'סאמא מיתה כאלנאר ואלארץ' כמא ט'ן אלג'האל בל הי כמא קאלת אלפלאספה חיואנאת מטיעה לרבהא תסבחה ותמג'דה אי תסביח ואי תמג'יד קאל השמים מספרים כבוד אל וגו' ומא אבעד ען תצור אלחק מן ט'ן אן הד'ה לסאן אלחאל וד'לך אן לשון הגדה וספור לם תוקעהמא אלעבראניה מעא אלא עלי ד'י עקל ואלדליל אלואצ'ח עלי כונה יצף חאלהא פי ד'אתהא אעני חאל אלאפלאך לא חאל אעתבאר אלנאס בהא קולה אין אמר ואין דברים בלי נשמע קולם פקד בין וצרח אנה יצף ד'אתהא אנהא תסבח אללה ותכ'בר בעג'איבה בלא כלאם שפה ולסאן והו אלצחיח לאן אלד'י יסבח באלכלאם אנמא יכ'בר במא תצור ונפס ד'לך אלתצור הו אלתסביח אלחקיקי אמא אללפט' בה פהו לתעלים אלגיר או ליבין עז נפסה אנה אדרך קד קאל אמרו בלבבכם על משכבכם ודמו סלה כמא בינא והד'א דליל שרעי לא ינאכרה אלא ג'אהל או מעאנד. 
אמא ראי אלחכמים פי ד'לך פמא אראה יחתאג' אלי ביאן ולא אלי דליל תאמל תרתיבהם פי ברכת הירח ומא יתכרר פי אלצלואת ונצוץ אלמדרשות פי קולה וצבא השמים לך משתחוים ופי קולה ברן יחד כוכבי בקר ויריעו כל בני אלהים והד'א פי כלאמהם כת'יר. ופי בראשית רבה קאלוא פי קולה תעאלי והארץ היתה תהו ובהו קאלוא תוהא ובוהא יעני תתואיל ותתצ'ור עלי סו קסמהא אעני אלארץ' אמרה אני והן נבראנו כאחת יעני אלארץ' ואלסמאואת העליונים חיים והתחתונים מתים פקד צרחוא איצ'א בכון אלסמאואת אג'סאמא חיה לא אג'סאמא מיתה כאלאסטקסאת. 
פקד תבין לך אן אלד'י קאלה ארסטו איצ'א פי כון אלפלך מדרכא מתצורא מטאבק לאקאויל אנביאינא וחמלהֵ שריעתנא והם אלחכמים ז"ל. 
ואעלם אן כל אלפלאספה מג'מעון עלי כון תדביר הד'א אלעאלם אלספלי יתם באלקוי אלפאיצ'ה עליה מן אלפלך כמא ד'כרנא ואן אלאפלאך מדרכה למא תדברה עאלמה בה והד'ה איצ'א נצת בה אלתורה וקאלת אשר חלק י"י אלהיך אותם לכל העמים יעני אנה ג'עלהא ואסטה לתדביר אלכ'לק לא אן תעבד וקאל בביאן ולמשול ביום ובלילה ולהבדיל וגו' ומעני אלמשילה אלאסתילא באלתדביר והו מעני זאיד עלי מעני אלצ'ו ואלט'לאם אלד'י הו עלהֵ אלכון ואלפסאד אלקריבה לאן מעני אלצ'ו ואלט'לאם הו אלמקול ענה ולהבדיל בין האור ובין החשך ומחאל אן יכון אלמדבר לאמר מא לא יעלם ד'לך אלאמר אלד'י ידברה אד'א עלם חקיקהֵ אלתדביר עלי מא ד'א תקע הנא 
וסנבסט פי הד'א אלמעני קולא אכ'ר:

Chapter 6

אמא אן אלמלאיכה מוג'דון פהד'א ממא לא יחתאג' אן יותי עליה בדליל שרעי לאן אלתורה קד נצת ד'לך פי עדהֵ מואצ'ע. וקד עלמת אן אלהים אסם אלחכאם עד האלהים יבא דבר שניהם ולד'לך אסתעיר הד'א אלאסם ללמלאיכה וללאלאה לכונה חאכמא עלי אלמלאיכה ולד'לך קאל כי י"י אלהיכם והד'א כ'טאב לנוע אלאנסאן כלה ת'ם קאל הוא אלהי האלהים יעני אלאה אלמלאיכה ואדני האדנים סיד אלאפלאך ואלכואכב אלתי הי אדונים לכל ג'סם סואהא פהד'א הו אלמעני לא אן יכון אלהים ואדונים מן נוע אלאנסאן אד' הם אכ'ס מן ד'לך ולא סימא אן קולה אלהיכם יעם כל נוע אלאנסאן ראיסה ומרווסה ולא ימכן אן יכון אלמראד בה איצ'א אנה תעאלי סיד כל מא יעתקד פיה אלוהיה מן חג'ר ועוד אד' לא פכ'ר ולא תעט'ים פי כון אלאלאה סיד אלחג'ר ואלכ'שבה וקטעהֵ מסבוך ואנמא אלמראד אנה תעאלי אלחאכם עלי אלחכאם אעני אלמלאיכה וסיד אלאפלאך. 
וקד תקדם לנא פי הד'ה אלמקאלה פצל פי תביין אן אלמלאיכה ליסת אג'סאמא פהד'א איצ'א הו אלד'י קאלה ארסטו גיר אן הנא אכ'תלאף אסמיה הו יקול עקול מפארקה ונחן נקול מלאכים. ואמא קולה הו אן הד'ה אלעקול אלמפארקה הי איצ'א ואסטה בין אללה תעאלי ובין אלמוג'ודאת ואן בוסאטתהא תתחרך אלאפלאך אלד'י ד'לך סבב כון אלכאינאת פאן הד'א איצ'א הו נצוץ אלכתב כלהא לאנך לא תג'ד קט פעלא יפעלה אללה אלא על ידי מלאך. וקד עלמת אן מעני מלאך רסול פכל מנפד' אמר הו מלאך חתי אן חרכאת אלחיואן ולו אלגיר נאטק ינץ אלכתאב פיהא אנהא על ידי מלאך אד'א כאנת תלך אלחרכה ופק גרץ' אלאלאה אלד'י ג'על פיה קוה תחרכה תלך אלחרכה קאל אלהי שלח מלאכה וסגר פום אריותא ולא חבלוני וחרכאת אתון בלעם כלהא על ידי מלאך חתי אן אלאסטקסאת תתסמי איצ'א מלאכים. עשה מלאכיו רוחות משרתיו אש לוהט. וסיבין לך אן מלאך יקאל עלי אלרסול מן אלנאס וישלח יעקב מלאכים. ויקאל עלי אלנבי ויעל מלאך י"י מן הגלגל אל הבכים וישלח מלאך ויוצאנו ממצרים. ויקאל עלי אלעקול אלמפארקה אלתי תט'הר ללאנביא במראה הנבואה ויקאל עלי אלקוי אלחיואניה כמא נבין. 
וכלאמנא הנא אנמא הו פי אלמלאכים אלד'ין הם עקול מפארקה פאן שריעתנא לא תנכר כונה תעאלי ידבר הד'א אלוג'וד בוסאטהֵ אלמלאכים נץ אלחכמים פי קול אלתורה נעשה אדם בצלמנו וקולה הבה נרדה אלד'י ד'לך לשון רבים קאלוא כביכול שאין הקב"ה עושה דבר עד שמסתכל בפמליא של מעלה. ואעג'ב מן קולהם מסתכל פאנה בהד'א אלנץ בעינה יקול אפלאטון פאן אללה ינט'ר פי עאלם אלעקול פיפיץ' ענה אלוג'וד. ופי מואצ'ע קאלוא הכד'א מטלקא אין הקב"ה עושה דבר עד שנמלך בפמליא של מעלה ופמליא הו אלעסכר פי לגהֵ יונאן. ופי בראשית רבה איצ'א קיל ופי מדרש קהלת את אשר כבר עשוהו עשהו לא נאמר אלא עשוהו כביכול הוא ובית דינו נמנו על כל אבר ואבר שבך והושיבו אותו על כנו שנאמר הוא עשך ויכוננך. ופי בראשית רבה איצ'א קאלוא כל מקום שנאמר וי"י הוא ובית דינו. 
וליס אלקצד בהד'ה אלנצוץ כלהא מא יט'נה אלג'האל באן ת'ם כלאם תעאלי או פכרה או רויה או משורה ואסתעאנה בראי אלגיר וכיף יסתעין אלכ'אלק במא כ'לק בל הד'א כלה תצריח באן ולו ג'זאיאת אלוג'וד חתי כ'לק אלאעצ'א מן אלחיואן עלי מא הי עליה כל ד'לך בוסאטהֵ מלאיכה לאן אלקוי כלהא מלאיכה. מא אשד עמא אלג'האל ומא אצ'רה לו קלת לרג'ל מן אלד'ין יזעמון אנהם חכמי ישראל אן אלאלאה יבעת' מלאכא ידכ'ל פי בטן אלאמראה ויצור ת'ם אלג'נין לאעג'בה ד'לך וקבלה וירי הד'א עט'מה וקדרה פי חק אלאלאה וחכמה מנה תעאלי מע אעתקאדה איצ'א אן אלמלאך ג'סם מן נאר מחרקה מקדארה קדר ת'לת' אלעאלם באסרה וירי הד'א כלה ממכנא פי חק אללה אמא אד'א קלת לה אן אללה ג'על פי אלמני קוה מצורה תשכל הד'ה אלאעצ'א ותכ'טטהא והי אלמלאך או אן אלצור כלהא מן פעל אלעקל אלפעאל והו אלמלאך והו שרו של עולם אלד'י יד'כרה אלחכמים דאימא נפר מן ד'לך לאנה לא יפהם מעני הד'ה אלעט'מה ואלקדרה אלחקיקיה והי איג'אד אלקוי אלפאעלה פי אלשי אלתי לא תדרך בחאסה. קד צרחוא אלחכמים ז"ל למן הו חכם אן כל קוה מן אלקוי אלבדניה מלאך נאהיך אלקוי אלמבת'ות'ה פי אלעאלם ואן כל קוה להא פעל מא ואחד מכ'צוץ ולא יכון להא פעלאן פי בראשית רבה תני אין מלאך עושה שתי שליחות ואין שני מלאכים עושין שליחות אחת והד'ה הי חאל ג'מיע אלקוי. וממא יאכד ענדך כון אלקוי אלשכ'ציה אלטביעיה ואלנפסאניה תתסמי מלאכים קולהם פי עדהֵ מואצ'ע ואצלה פי בראשית רבה בכל יום הקב"ה בורא כת של מלאכים ואומרים לפניו שירה והולכין להם ולמא אעתרץ' הד'א אלקול בקול ידל עלי כון אלמלאיכה ת'אבתין וכד'לך תבין מראת אן אלמלאיכה חיים וקיימים פכאן אלג'ואב אן מנהם ת'אבת ומנהם תאלף והכד'א אלאמר באלחקיקה אן הד'ה אלקוי אלשכ'ציה כאינה פאסדה עלי אלאסתמראר ואנואע תלך אלקוי באקיה לא תכ'תל. והנאך קיל פי קצהֵ יהודה ותמר אמר ר' יוחנן בקש לעבור וזמן לו הקב"ה מלאך שהוא ממונה על התאוה יעני קוהֵ אלאנעאט' פקד סמי הד'ה אלקוה איצ'א מלאך. וכד'א תג'דהם דאימא יקולון מלאך שהוא ממונה על כך וכך לאן כל קוה וכלהא אללה תעאלי באמר מן אלאמור פהי מלאך הממונה על אותו דבר ונץ מדרש קהלת בשעה שאדם ישן נפשו אומרת למלאך ומלאך אומר לכרוב פקד צרחוא למן יפהם ויעקל באן אלקוה אלמתכ'ילה איצ'א תתסמי מלאך ואן אלעקל יתסמי כרוב פמא אחסן הד'א למן יעלם ומא אסמג'ה ענד אלג'האל. 
אמא כון כל צורה ירי פיהא אלמלאך פהי במראה הנבואה פקד קלנא פי ד'לך אנת תג'ד אנביא ירון אלמלאכים כאנה שכ'ץ אנסאן והנה שלשה אנשים ומנהם מן יראה כאנה אנסאן מהול מבהת קאל ומראהו כמראה מלאך האלהים נורא מאד ומנהם מן יראה נארא וירא מלאך י"י אליו בלבת אש והנאך קיל אברהם שהיה כחו יפה נדמו לו כדמות אנשים לוט שהיה כחו רע נדמו לו כדמות מלאכים והד'א סר נבוי עט'ים וסיקע אלכלאם פי אלנבוה במא יליק. והנאך קיל עד שלא עשו שליחותן אנשים ומשעשו שליחותן לבשו מלאכות. פתאמל כיף בין מן כל ג'הה אן מעני מלאך הו פעל מא ואן כל מראה מלאך אנמא הו במראה הנבואה ובחסב חאלהֵ אלמדרך.
פליס פי מא ד'כרה ארסטו איצ'א פי הד'א אלמעני שי יכ'אלף אלשריעה בל אלד'י יכ'אלפנא פי הד'א כלה כונה יעתקד הד'ה אלאשיא כלהא קדימה ואנהא אמור לאזמה ענה תעאלי הכד'א ונחן נעתקד אן כל הד'א מכ'לוק ואן אללה כ'לק אלעקול אלמפארקה וג'על פי אלפלך קוהֵ אלשוק להא והו אלד'י כ'לק אלעקול ואלאפלאך וג'על פיהא הד'ה אלקוי אלמדברה. פי הד'א נכ'אלפה. 
וסתסמע ראיה וראי אלשריעה אלחאקה פי חדות' אלעאלם:

Chapter 7

קד בינא אשתראך אסם מלאך ואנה יעם אלעקול ואלאפלאך ואלאסטקסאת לאן כלהא מנפד'הֵ אמר. לכן לא תט'ן אן אלאפלאך או אלעקול במנזלהֵ סאיר אלקוי אלג'סמאניה אלתי הי טביעה ולא תדרך פעלהא בל אלאפלאך ואלעקול מדרכה אפעאלהא ומכ'תארה ומדברה לכן ליס מת'ל אכ'תיארנא ולא תדבירנא אלד'י הו כלה באמור מתג'דדה. קד נצת אלתורה במעאני נבהתנא עלי ד'לך קאל אלמלאך ללוט כי לא אוכל לעשות דבר וגו' וקאל לה לתכ'ליצה הנה נשאתי פניך גם לדבר הזה וקאל השמר מפניו ושמע בקולו אל תמר בו כי לא ישא לפשעכם כי שמי בקרבו פהד'ה כלהא תדלך עלי אדראכהם לאפעאלהם וכונהם להם אראדה ואכ'תיאר פי מא פוץ' להם מן אלתדביר כמא לנא אראדה פי מא פוץ' לנא ואקדרנא עליה פי אצל כוננא גיר אן נחן קד נפעל אלאנקץ ויתקדם תדבירנא ופעלנא אלאעדאם אמא אלעקול ואלאפלאך פליסת כד'לך בל תפעל אלכ'יר אבדא וליס ענדהא אלא אלכ'יר כמא נבין פי פצול וכל מא להא מוג'וד באלכמאל ואלפעל דאימא מנד' וג'דת:

Chapter 8

מן אלארא אלקדימה אלד'איעה ענד אלפלאספה ועאמהֵ אלנאס אן לחרכהֵ אלאפלאך אצואת האילה ג'דא עט'ימה וכאן דלילהם עלי ד'לך באן קאלוא אן אלאג'ראם אלצגירה אלתי לדינא אד'א תחרכת חרכה מסרעה סמעת להא קעקעה עט'ימה וטנין מזעג' פנאהיך אג'ראם אלשמס ואלקמר ואלכואכב עלי מא הי עליה מן אלעט'ם ואלסרעה. ושיעהֵ פית'אגורס כלהא תעתקד אן להא אצואת מלד'ה מתנאסבה מע עט'מהא כתנאסב אלחאן אלמוסיקי ולהם אעטא עלל פי כוננא לא נסמע תלך אלאצואת אלהאילה אלעט'ימה. והד'א אלראי משהור פי מלתנא איצ'א אלא תרי אלחכמים יצפון עט'ם צות אלשמס פי חין ג'ריהא כל יום פי אלפלך וכד'א ילזם פי אלכל. אמא ארסטו פיאבי הד'א ויבין אן לא צות להא אנת תג'ד ד'לך פי כתאבה פי אלסמא פמן הנאך תפהם הד'א. ולא תסתשנע כון ראי ארסטו מכ'אלפא לראי אלחכמים ז"ל פי ד'לך לאן הד'א אלראי אעני כון להא אצואת אנמא הו תאבע לאעתקאד גלגל קבוע ומזלות חוזרים וקד עלמת תרג'יחהם ראי חכמי אומות העולם עלי ראיהם פי הד'ה אלאמור אלהיאיה והו קולהם בביאן ונצחו חכמי אומות העולם. והד'א צחיח לאן אלאמור אלנט'ריה אנמא תכלם פיהא כל מן תכלם בחסב מא ודי אליה אלנט'ר פלד'לך יעתקד מא צח ברהאנה:

Chapter 9

קד בינא לך אן עדד אלאפלאך לם יתחרר פי זמאן ארסטו ואן אלד'ין עדוא אלאפלאך פי זמאננא תסעה אנמא עדוא אלכרה אלואחדה אלמשתמלה עלי עדהֵ אפלאך כמא יבין למן נט'ר פי עלם אלהיאה. פלד'לך לא תסתשנע איצ'א קול בעץ' אלחכמים ז"ל שני רקיעים הם שנאמר הן לי"י אלהיך השמים ושמי השמים לאן קאיל הד'א אלקול עד כרהֵ אלכואכב כלהא כרה ואחדה אעני אלאפלאך אלתי פיהא כואכב ועד כרהֵ אלפלך אלמחיט אלד'י לא כוכב פיה כרה ת'אניה פקאל שני רקיעים הם. 
ואנא אקדם לך מקדמה יחתאג' אליהא פי גרץ' קצדתה פי הד'א אלפצל והי הד'ה. 
אעלם אן פלך אלזהרה ועטארד מכ'תלף פיהמא בין אלאואיל מן אהל אלתעאלים הל המא פוק אלשמס או תחת אלשמס לאן ליס ת'ם ברהאן דלנא עלי רתבהֵ האתין אלכרתין וכאן מד'הב אלאקדמין כלהם אן כרתי אלזהרה ועטארד פוק אלשמס פאעלם הד'א וחצלה ג'דא. ת'ם ג'א בטלמיוס ורג'ח כונהמא תחת וקאל אנה אלאשבה באלאמר אלטביעי אן תכון אלשמס פי אלוסט ות'לת'ה כואכב פוקהא ות'לת'ה תחתהא. ת'ם ג'אוא אקואם מתאכ'רון פי אלאנדלס מהרוא פי אלתעאלים ג'דא ובינוא בחסב מקדמאת בטלמיוס אן אלזהרה ועטארד פוק אלשמס. וקד אלף פי ד'לך אבן אפלח אלאשבילי אלד'י אג'תמעת בולדה כתאבא משהורא ת'ם תאמל הד'א אלמעני אלפילסוף אלפאצ'ל אבו בכר אבן אלצאיג אלד'י קראת עלי אחד תלאמיד'ה ואט'הר וג'וה אסתדלאל קד נסכ'נאהא ענה יבעד בהא אן תכון אלזהרה ועטארד פוק אלשמס לכן ד'לך אלד'י ד'כרה אבו בכר הו דליל אסתבעאד ד'לך לא דליל מנעה. ובאלג'מלה כאן אלאמר כד'לך או לם יכן פאן אלאואיל כלהם כאנוא ירתבון אלזהרה ועטארד פוק אלשמס פלד'לך כאנוא יעדון אלאכר כ'מסא כרהֵ אלקמר אלתי תלינא בלא שך וכרהֵ אלשמס אלתי הי פוקהא צ'רורה וכרהֵ אלכ'מסה כואכב אלמתחירה וכרהֵ אלכואכב אלת'אבתה ואלפלך אלמחיט באלכל אלד'י לא כוכב פיה פתכון עדד אלאכר אלמצורה אעני כראת אלצור אלתי פיהא כואכב לאן הכד'א כאנוא אלאקדמון יסמון אלכואכב צורא כמא הו משהור פי כתבהם יכון עדדהא ארבע אכר כרהֵ אלכואכב אלת'אבתה וכרהֵ אלכואכב אלמתחירה אלכ'מסה וכרהֵ אלשמס וכרהֵ אלקמר ופוקהא כלהא פלך ואחד אג'רד לא כוכב פיה. והד'א אלעדד הו ענדי אצל עט'ים ג'דא למעני כ'טר בבאלי לם ארה לאחד מן אלפלאספה בביאן לכני וג'דת פי אקאויל אלפלאספה וכלאם אלחכמים מא נבהני עליה והאנא אד'כרה פי הד'א אלפצל ואבין אלמעני:

Chapter 10

מעלום משהור פי ג'מיע כתב אלפלאספה אד'א תכלמוא פי אלתדביר קאלוא אן תדביר הד'א אלעאלם אלספלי אעני עאלם אלכון ואלפסאד אנמא הו באלקוי אלפאיצ'ה מן אלאפלאך וקד ד'כרנא ד'לך מראת וכד'לך תג'ד אלחכמים ז"ל יקולון אין לך כל עשב ועשב מלמטה שאין לו מזל ברקיע מכה אותו ואומר לו גדל שנאמר הידעת חקות שמים אם תשים משטרו בארץ. ומזל יסמון איצ'א אלכוכב תג'ד ד'לך בינא פי אול בראשית רבה הנאך קאלוא יש מזל שהוא גומר הלוכו לשלשים יום ויש מזל שהוא גומר הלוכו לשלשים שנה. פקד צרחוא בהד'א אלקול אן ולו אשכ'אץ אלכון להא קוי כואכב כ'ציצה בהא ואן כאנת ג'מיע קוי אלפלך סאריה פי ג'מיע אלמוג'ודאת לכן תכון איצ'א קוהֵ כוכב מא כ'ציצה בנוע מא כמת'ל אלחאל פי קוי אלג'סם אלואחד אד' אלוג'וד כלה שכ'ץ ואחד כמא ד'כרנא. וכד'לך ד'כרת אלפלאספה אן ללקמר קוה זאידה וכ'צוציה באסטקס אלמא דליל ד'לך זיאדהֵ אלבחור ואלאנהאר בזיאדהֵ אלקמר ונקצאנהא בנקצאנה וכון אלמד פי אלבחור מע אקבאל אלקמר ואלג'זר מע אדבארה אעני צעודה ואנחטאטה פי ארבאע אלפלך עלי מא הו בין ואצ'ח ענד מן תרצד ד'לך. אמא כון שעאע אלשמס יחרך אסטקס אלנאר פד'לך בין ג'דא כמא תראה מן סריאן אלחרארה פי אלוג'וד מע אלשמס וגלבהֵ אלברד בבעדהא ען מוצ'ע או בגיבתהא ענה והד'א אבין מן אן יטול פי ד'כרה. 
פכ'טר בבאלי למא עלמת הד'א אן הד'ה אלארבע אכר אלמצורה מע כונהא בג'מלתהא תפיץ' קוי מנהא פי ג'מיע אלמתכונאת והי עללהא פאן לכל כרה אסטקס מן אלארבעה אסטקסאת תלך אלכרה מבדא קוי ד'לך אלאסטקס כ'אצה והי אלמחרכה לה חרכהֵ אלכון בחרכתהא פתכון כרהֵ אלקמר מחרכהֵ אלמא. וכרהֵ אלשמס מחרכהֵ אלנאר. וכרהֵ באקיהֵ אלכואכב אלמתחירה מחרכהֵ אלהוא ולכת'רהֵ חרכתהא ואכ'תלאפהא ורג'ועהא ואסתקאמתהא ואקאמתהא כת'ר תשכל אלהוא ואכ'תלאפה ואנקבאצ'ה ואנבסאטה בסרעה. וכרהֵ אלכואכב אלת'אבתה מחרכהֵ אלארץ' וקד רבמא לד'לך עסרת חרכתהא לקבול אלאנפעאל ואלאמתזאג' לבטו אלכואכב אלת'אבתה פי אלתחרך וקד נבהוא עלי אכ'תצאץ אלכואכב אלת'אבתה באלארץ' בקולהם אן עדד אנואע אלנבאת כעדד אשכ'אץ כואכב מן ג'מלהֵ אלכואכב. 
והכד'א ימכן אן יכון אלנט'אם אן תכון אלאכר ארבע ואלאסתקסאת אלמתחרכה ענהא ארבעה ואלקוי אלצאדרה מנהא פי אלוג'וד עלי אלעמום ארבע קוי כמא בינא. וכד'לך אסבאב כל חרכה פלכיה ארבעה אסבאב והי שכל אלפלך אעני כריתה ונפסה ועקלה אלד'י בה יתצור כמא בינא ואלעקל אלמפארק אלד'י הו מעשוקה פאפהם הד'א ג'דא. וביאנה אן לולא כון שכלה הד'א אלשכל למא אמכן בוג'ה אן יתחרך חרכה דוריה עלי אלאתצאל לאן לא ימכן אתצאל חרכה באלעודה אלא פי אלחרכה אלדוריה פקט אמא אלחרכה אלמסתקימה ולו כאן אלמתחרך ירג'ע פי תלך אלמסאפה בעינהא מראת פלא תתצל אלחרכה לאן בין כל חרכתין מתצ'אדתין סכון כמא ברהן פי מוצ'עה פקד באן אן מן צ'רוריהֵ אתצאל אלחרכה באלעודאת פי מסאפה ואחדה בעינהא אן יכון אלמתחרך יתחרך דורא. ולא יתחרך אלא ד'ו נפס פילזם וג'וד אלנפס ולא בד מן דאע ללחרכה והו תצור ותשוק מא תצור כמא ד'כרנא וד'לך לא יכון הנא אלא באלעקל אד' וליס הו הרב מן מכ'אלף ולא טלב מואלף. ולא בד מן מוג'וד מא הו אלד'י תצור ווקע אלשוק לה כמא בינא. 
פהד'ה ארבעה אסבאב לחרכהֵ אלפלך. וארבעהֵ אוג'ה מן אלקוי אלעאמה אלצאדרה מנה אלינא והי קוהֵ תכוין אלמעאדן וקוהֵ אלנפס אלנבאתיה וקוהֵ אלנפס אלחיואניה וקוהֵ אלנפס אלנאטקה כמא בינא. ואיצ'א פאנך אד'א אעתברת אפעאל הד'ה אלקוי תג'דהא נועין תכוין כל מא יתכון וחראסהֵ ד'לך אלמתכון אעני חראסהֵ נועה דאימא וחראסהֵ אשכ'אצה מדהֵ מא והד'א הו מעני אלטביעה אלתי יקאל אנהא חכימה מדברה מעתניה באיג'אד אלחיואן בצנאעה כאלמהניה מעתניה בחראסתה ודואמה באיג'אד קוי מצורה הי סבב וג'ודה וקוי גאד'יה הי סבב בקאיה וחראסתה מדהֵ מא ימכן אלקצד הו ד'לך אלאמר אלאלאהי אלואצל ענה הד'אן אלפעלאן בואסטהֵ אלפלך. 
והד'א עדד אלארבעה הו עג'יב ומוצ'ע תאמל פי מדרש ר' תנחומא קאלוא כמה מעלות היו בסולם ארבע יעני קולה והנה סלם מצב ארצה. ופי ג'מיע אלמדרשות יד'כר אן ארבע מחנות של מלאכים הם ויתכרר ד'לך. וראית פי בעץ' אלנסך' כמה מעלות היו בסולם שבע לכן אלנסך' כלהא וכל אלמדרשות מג'מעון אן מלאכי אלהים אלד'ין ראי עולים ויורדים אנמא כאנוא ארבעה לא גיר שנים עולים ושנים יורדים ואן אלארבעה אג'תמעוא פי דרג'ה ואחדה מן דרג' אלסולם וצארוא אלארבעה פי צף ואחד אלאת'נאן אלעולים ואלאת'נאן אליורדים חתי אנהם תעלמוא מן ד'לך אן ערץ' אלסולם כאן קדר עאלם ות'לת' במראה הנבואה לאן ערץ' אלמלאך אלואחד במראה הנבואה קדר ת'לת' אלעאלם לקולה וגויתו כתרשיש פיכון ערץ' אלארבעה עאלמא ות'לת'א. ופי אמת'אל זכריה ענד וצפה ארבע מרכבות יצאות מבין שני ההרים וההרים הרי נחושת קאל פי שרח ד'לך אלה ארבע רוחות השמים יוצאות מהתיצב על אדון כל הארץ פהי עלהֵ כל מא יחדת'. ואנמא ד'כר נחשת וכד'לך קולה נחשת קלל פלחט' פיה אשתראכא מא וסתסמע פי ד'לך תנביהא. 
ואמא קולהם אן אלמלאך ת'לת' אלעאלם והו קולהם פי בראשית רבה בהד'א אלנץ שהמלאך שלישו של עולם פהו בין ג'דא וקד בינא ד'לך פי תאליפנא אלכביר פי אלפקה לאן אלמכ'לוקאת כלהא ת'לת'ה אקסאם אלעקול אלמפארקה והם אלמלאכים ואלת'אני אג'סאם אלאפלאך ואלת'אלת' אלמאדה אלאולי אעני אלאג'סאם אלדאימהֵ אלתגייר אלתי תחת אלפלך. 
הכד'א יפהם מן יריד אן יפהם אלאלגאז אלנבויה וינתבה מן נום אלגפלה וינג'ו מן בחר אלג'הל וירקי אלי אלעליין. אמא מן יעג'בה אן יסבח פי בחאר ג'הלה וירד מטה מטה פלא יחתאג' אן יתעב ג'סמה ולא קלבה יתכ'לי ען אלחרכה פלו ינזל אלי אספל באלטבע. 
פאפהם כל מא ד'כר ואעתברה:

Chapter 11

אעלם אן הד'ה אמור אלהיאה אלמד'כורה אד'א קראהא ופהמהא רג'ל תעלימי פקט פיט'ן אנהא ברהאן קאטע עלי אן צורהֵ אלאפלאך ועדדהא הכד'א וליס אלאמר כד'לך ולא הד'א מטלוב עלם אלהיאה בל מנהא אמור ברהאניה אנהא כד'לך כמא תברהן אן טריק אלשמס טריק מאיל ען מעדל אלנהאר והד'א מא לא שך פיה. ואמא הל להא פלך כ'ארג' אלמרכז או פלך תדויר פלם יתברהן והד'א ממא לא יבאלי בה צאחב אלהיאה לאן קצד הד'א אלעלם פרץ' היאה ימכן מעהא אן תכון חרכהֵ אלכוכב ואחדה דוריה לא סרעה פיהא ולא אבטא ולא תגיר ויכון אללאזם מן תלך אלחרכה מואפקא למא ירי ויתואכ'י מע ד'לך אן יקלל אלחרכאת ועדד אלאפלאך מא אמכן. לאנה מת'לא אד'א קדרנא אן נפרץ' היאה יצח מעהא אלמראי מן חרכאת הד'א אלכוכב בת'לת'ה אפלאך והיאה אכ'רי יצח מעהא ד'לך בעינה בארבעה אפלאך פאן אלאולי אן נעתמד עלי אלהיאה אלקלילהֵ עדד אלחרכאת ולד'לך אכ'תרנא פי אלשמס כ'רוג' אלמרכז עלי פלך תדויר כמא ד'כר בטלמיוס. ובחסב הד'א אלגרץ' למא אדרכנא חרכאת אלכואכב כלהא אלת'אבתה חרכה ואחדה לא תכ'תלף ולא תתגיר אוצ'אעהא בעצ'הא מן בעץ' עולנא עלי אנהא כלהא פי פלך ואחד ולא ימתנע אן יכון כל כוכב מנהא פי פלך ותכון חרכאתהא כלהא ואחדה ותלך אלאפלאך כלהא עלי אקטאב ואחדה פתכון חיניד' אלעקול עלי עדד אלכואכב כמא קיל היש מספר לגדודיו יעני לכת'רתהא לאן אלעקול ואלאג'ראם אלסמאויה ואלקוי כלהא אלג'מיע גדודיו ולא בד אן יחצר אנואעהא עדד פחתי לו כאן אלאמר הכד'א למא אכ'תל עלינא תרתיבנא פי כוננא עדדנא פלך אלכואכב אלת'אבתה כרה ואחדה כמא אנא עדדנא כ'מסהֵ אפלאך אלכואכב אלמתחירה מע כת'רהֵ אפלאכהא כרה ואחדה אד' אלקצד קד פהמתה אנה אנמא נעד ג'מלהֵ אלקוה אלתי אדרכנאהא פי אלוג'וד אדראכא מג'מלא מן גיר מראעאה לתחריר חקיקהֵ אלעקול ואלאפלאך 
לכן אלמקצוד כלה אן אלמוג'ודאת מן דון אלבארי תעאלי תנקסם ת'לת'ה אקסאם אחדהא אלעקול אלמפארקה ואלת'אני אלאג'ראם אלפלכיה אלתי הי מוצ'ועאת לצור ת'אבתה לא תנתקל אלצורה פיהא מן מוצ'וע למוצ'וע ולא יתגיר ד'לך אלמוצ'וע פי ד'אתה ואלת'אלת' הד'ה אלאג'סאם אלכאינה אלפאסדה אלתי תעמהא מאדה ואחדה. ואן אלתדביר יפיץ' מן אלאלאה תעאלי עלי אלעקול עלי תרתיבהא ומן אלעקול יפיץ' מנהא ממא אסתפאדתה כ'יראת ואנואר עלי אג'סאם אלאפלאך ויפיץ' מן אלאפלאך קוי וכ'יראת עלי הד'א אלג'סם אלכאין אלפאסד בעט'ים מא אסתפאדתה מן מבאדיהא. 
ואעלם אן כל מפיץ' כ'ירא מא פי הד'א אלתרתיב פליס וג'וד ד'לך אלמפיד וקצדה וגאיתה אפאדהֵ הד'א אלמסתפיד פקט פאנה ילזם מן ד'לך אלמחאל אלמחץ' וד'לך אן אלגאיה אשרף מן אלאשיא אלתי הי מן אג'ל אלגאיה פכאן ילזם אן יכון וג'וד אלאעלי ואלאכמל ואלאשרף מן אג'ל אלאדני ולא יתכ'יל הד'א עאקל. בל אלאמר כמא אצף וד'לך אן אלשי אלכאמל בנחו מא מן אלכמאל קד יכון ד'לך אלכמאל פיה פי חיז יכמל ד'אתה ולא יתעדי מנה כמאל לגירה וקד יכון כמאלה פי חיז יפצ'ל ענה כמאל לגירה. כאנך קלת עלי ג'ההֵ אלמת'ל אן יכון שכ'ץ לה מן אלמאל מא יקום בצ'רוריאתה פקט ולא יפצ'ל ענה מנה מא יסתפיד בה גירה ואכ'ר לה מן אלמאל מא יפצ'ל ענה מנה מא יגני כ'לקא כת'ירא חתי אנה יהב לשכ'ץ אכ'ר קדרא יציר בה ד'לך אלשכ'ץ איצ'א גניא ויפצ'ל ענה מא יגני בה שכ'צא ת'אלת'א. הכד'א אלאמר פי אלוג'וד אן אלפיץ' אלואצל מנה תעאלי לאיג'אד עקול מפארקה פאץ' עז תלך אלעקול איצ'א לאיג'אד בעצ'הא בעצ'א אלי אלעקל אלפעאל וענדה אנקטע איג'אד אלמפארקאת וכל מפארק פאץ' ענה איצ'א איג'אד מא חתי אנתהת אלאפלאך ענד פלך אלקמר ובעדה הד'א אלג'סם אלכאין אלפאסד אעני אלמאדה אלאולי ומא תרכב מנהא. וכל פלך תצל מנה קוי אלי אלאסתקסאת חתי אנקצ'י פיצ'הא ענד נהאיהֵ אלכון ואלפסאד. 
והד'ה אלאמור כלהא קד בינא אנהא לא תנאקץ' שיא ממא ד'כרתה אנביאנא וחמלהֵ שריעתנא לאן מלתנא מלה עאלמה כאמלה כמא בין תעאלי עלי יד אלסיד אלד'י כמלנא וקאל רק עם חכם ונבון הגוי הגדול הזה. לכנה למא אתלפת מחאסננא שראר אלמלל אלג'אהליה ואבאדוא חכמנא ותואליפנא ואהלכוא עלמאנא חתי עדנא ג'אהליה כמא תואעדנא בד'נובנא וקאל ואבדה חכמת חכמיו ובינת נבוניו תסתתר וכ'אלטנאהם פתעדת אלינא אראוהם כמא תעדת אלינא אכ'לאקהם ואפעאלהם כמא קאל פי תשאבה אלאעמאל ויתערבו בגוים וילמדו מעשיהם כד'לך קאל פי תעדי ארא אלג'אהליה אלינא ובילדי נכרים ישפיקו תרג'מה יונתן בן עוזיאל ע"אס ובנמוסי עממיא יהכון. פלמא נשאנא עלי אעתיאד ארא אלג'אהליה ג'את הד'ה אלאמור אלפלספיה כאנהא גריבה עז שריעתנא כגראבתהא ען ארא אלג'אהליה וליס אלאמר כד'לך. 
ואד' קד תכרר פי כלאמנא ד'כר אלפיץ' ען אלאלאה וען אלעקול פינבגי אן נבין לך חקיקתה אעני אלמעני אלד'י יכני ענה באלפיץ' ובעד ד'לך אכ'ד' פי אלכלאם פי חדת' אלעאלם:

Chapter 12

בין הו אן כל חאדת' פלה סבב פאעל צ'רורה הו אלד'י אחדת'ה בעד אן לם יכן מוג'ודא וד'לך אלפאעל אלקריב לא יכ'לו אן יכון ג'סמא או ליס בג'סם. וכל ג'סם פליס יפעל מן חית' הו ג'סם בל אנמא יפעל פעלא מא מן חית' הו ג'סם מא אעני בצורתה וסאתכלם פי הד'א פי מא בעד. וד'לך אלפאעל אלקריב אלמחדת' ללשי אלחאדת' קד יכון הו איצ'א חאדת'א והד'א לא ימר אלי לא נהאיה בל לא בד לנא צ'רורה אן כאן ת'ם שי חאדת' אן ננתהי למחדת' קדים גיר חאדת' הו אלד'י אחדת'ה. פבקי אלסואל לאי שי אחדת' אלאן ולם יחדת' הד'א מן קבל אד' והו מוג'וד פלא בד צ'רורה אן יכון אמתנאע ד'לך אלפעל אלחאדת' קבל חדות'ה אמא מן עדם נסבהֵ מא בין אלפאעל ואלמפעול אן כאן אלפאעל ג'סמא או מן קבל עדם תהיו מאדה אן כאן אלפאעל גיר ג'סם. 
והד'א אלתמהיד כלה עלי מא יוג'בה אלנט'ר אלטביעי מן גיר אלתפאת אלאן לקדם אלעאלם או חדות'ה אד' ליס הד'א גרץ' הד'א אלפצל. 
וקד תבין פי אלעלם אלטביעי אן כל ג'סם יפעל פעלא מא פי ג'סם אכ'ר פלא יפעל פיה אלא באן ילקאה או ילקי מא ילקאה אן כאן ד'לך אלפאעל אנמא פעלה בוסאיט. מת'אל ד'לך אן הד'א אלג'סם אלד'י אחתר אלאן אנמא אחתר בכון ג'רם אלנאר לאקאה או תכון אלנאר אסכ'נת אלהוא ואלהוא אלמחיט בד'לך אלג'סם אסכ'נה פיכון אלפאעל אלקריב לאסכ'אן ד'לך אלג'סם ג'רם אלהוא אלסכ'ן. חתי אן חג'ר אלמגנאטיס אנמא יג'ד'ב אלחדיד עלי בעד בקוה תנבת' מנה פי אלהוא אלמלאקי ללחדיד ולד'לך לא יג'ד'ב עלי אי בעד אתפק כמא לא תסכ'ן הד'ה אלנאר עלי אי בעד אתפק בל עלי בעד יתגיר אלהוא אלד'י בינהא ובין אלשי אלמתסכ'ן מן קותהא ואמא אד'א אנקטעת סכ'ונהֵ אלהוא מן הד'ה אלנאר דון הד'א אלשמע פהו לא יד'וב מנהא כד'לך אלחאל פי מא יג'ד'ב. והד'א אלד'י לם יכן סכ'נא ת'ם סכ'ן פלא בד לה צ'רורה מן סבב מסכ'ן חדת' אמא נאר חדת'ת או כאנת מנה עלי בעד מא פתגיר ד'לך אלבעד והד'ה אלנסבה הי אלתי כאנת מעדומה ת'ם חדת'ת. והכד'א נג'ד אסבאב כל מא יחדת' פי אלוג'וד מן חואדת' יכון סבבהא אמתזאג' אלאסתקסאת אלתי הי אג'סאם פאעלה בעצ'הא פי בעץ' ומנפעלה בעצ'הא ען בעץ' אעני אן סבב חדות'הא קרב ג'סם מן ג'סם או בעד ג'סם ען ג'סם. אמא מא נג'דה מן חואדת' ליס הי תאבעה למזאג' והי אלצור כלהא פלא בד להא איצ'א מן פאעל אעני מעטי אלצורה והו גיר ג'סם לאן פאעל אלצורה צורה לא פי מאדה כמא בין פי מואצ'עה וקד נבהנא עלי דליל ד'לך פי מא תקדם. וממא יבין לך הד'א איצ'א אן כל מזאג' קאבל ללזיאדה ואלנקצאן והו יחדת' אולא אולא ואלצור ליסת כד'לך לאנהא לא תחדת' אולא אולא פלד'לך לא חרכה פיהא ואנמא תחדת' או תפסד פי לא זמאן פליסת מן פעל אלמזאג' בל אלמזאג' מהיי פקט ללמאדה לקבול אלצורה ופאעל אלצורה שי לא יקבל אלאנקסאם אד' פעלה מן נועה ולד'לך בין אן פאעל אלצורה אעני מעטיהא צורה צ'רורה והי מפארקה. והד'א אלפאעל אלד'י הו גיר ג'סם מחאל אן יכון אית'ארה למא יות'רה בנסבהֵ מא אד' ליס הו ג'סמא פיקרב או יבעד או יקרב ג'סם מנה או יבעד אד' לא נסבהֵ בעד בין אלג'סם ולא ג'סם פבאלצ'רורה אן עלהֵ עדם ד'לך אלפעל הו עדם תהיו תלך אלמאדה לקבול פעל אלמפארק. 
פקד באן אן פעל אלאג'סאם בחסב צורהא בעצ'הא פי בעץ' יוג'ב תהיו אלמואד לקבול פעל אלד'י ליס בג'סם אלתי תלך אלאפעאל הי אלצור. פלמא כאנת את'אר אלעקל אלמפארק בינה ואצ'חה פי אלוג'וד והי כל מתג'דד גיר חאדת' ען מג'רד נפס אלאמתזאג' עלם באלצ'רורה אן ד'לך אלפאעל ליס יפעל במבאשרה ולא עלי בעד מכ'צוץ אד' ליס הו ג'סמא פיכני אבדא ען פעל אלמפארק באלפיץ' עלי ג'ההֵ אלתשביה בעין אלמא אלתי תפיץ' מן כל ג'הה וליס להא ג'הה מכ'צוצה תסתמד מנהא או תמד לגירהא בל מן ג'מיעהא תנבע ולג'מיע אלג'האת תרוי אלקריבה מנהא ואלבעידה דאימא. כד'לך הד'א אלעקל ליס תצלה קוה מן ג'ההֵ מא ומן בעד מא ולא תצל קותה לגירה איצ'א מן ג'הה מכ'צוצה ועלי בעד מכ'צוץ ולא פי וקת דון וקת בל פעלה דאים כלמא תהיא שי קבל ד'לך אלפעל אלמוג'וד עלי אלדואם אלד'י עבר ענה באלפיץ. כד'לך אלבארי ג'ל אסמה למא תברהן אנה גיר ג'סם ות'בת אן אלכל פעלה ואנה סבבה אלפאעל כמא בינא וכמא נבין קיל אן אלעאלם מן פיץ' אללה ואנה אפאץ' עליה כל מא יחדת' פיה וכד'לך יקאל אנה אפאץ' עלמה עלי אלאנביא אלמעני כלה אן הד'ה אלאפעאל פעל מן ליס בג'סם והו אלד'י יסמי פעלה פיצ'א. והד'ה אלאסמיה אעני אלפיץ' קד אטלקתה אלעבראניה איצ'א עלי אללה תעאלי מן אג'ל אלתשביה בעין אלמא אלפאיצ'ה כמא ד'כרנא אד' לם יוג'ד לתשביה פעל אלמפארק אחסן מן הד'ה אלעבארה אעני אלפיץ' אד' לא נקדר עלי חקיקהֵ אסם תטאבק חקיקהֵ אלמעני לאן תצור פעל אלמפארק עסר ג'דא כמת'ל עסר תצור וג'וד אלמפארק. וכמא אן אלכ'יאל לא יתצור מוג'ודא אלא ג'סמא או קוה פי ג'סם כד'לך לא יתצור אלכ'יאל וקוע פעל אלא במבאשרהֵ פאעל או עלי בעד מא ומן ג'הה מכ'צוצה חתי אנה למא צח ענד בעץ' אלג'מהור כון אלאלאה לא ג'סמא או אנה לא ידנו ממא יפעלה תכ'ילוא אנה יאמר אלמלאיכה ואלמלאיכה תפעל תלך אלאפעאל באלמבאשרה ובדנו ג'סם מן ג'סם כמא נפעל נחן פי מא נפעל פיה ותכ'ילוא אלמלאיכה איצ'א אג'סאמא. ומנהם מן יעתקד אנה תעאלי יאמר אלשי בכלאם ככלאמנא אעני בחרף וצות פינפעל ד'לך אלשי כל הד'א תבע אלכ'יאל אלד'י הו איצ'א יצר הרע חקיקה אד' כל נקיצה נטקיה או כ'לקיה פהי פעל אלכ'יאל או תאבעה לפעלה ומא הד'א גרץ' אלפצל בל אלקצד פהם מעני אלפיץ' אלמקול פי חק אללה ופי חק אלעקול אעני אלמלאיכה לכונהא גיר אג'סאם. ויקאל פי אלקוי אלפלכיה איצ'א אנהא תפיץ' פי אלוג'וד ויקאל פיץ' אלפלך ואן כאנת אפעאלה תאתי מן ג'סם ולד'לך תפעל אלכואכב בבעד מכ'צוץ אעני קרבהא מן אלמרכז ובעדהא מנה ונסבהֵ בעצ'הא לבעץ' ומן הנא דכ'ל לאחכאם אלנג'ום. 
אמא מא ד'כרנאה מן אן כתב אלאנביא אסתעארת מעני אלפיץ' איצ'א לפעל אלאלאה פהו קולה אותי עזבו מקור מים חיים יעני פיץ' אלחיאה אי אלוג'וד אלד'י הו אלחיאה בלא שך. וכד'לך קולה כי עמך מקור חיים יריד בה פיץ' אלוג'וד.  וכד'לך תמאם אלקול והו קולה באורך נראה אור הו אלמעני בעינה אן בפיץ' אלעקל אלד'י פאץ' ענך נעקל פנהתדי ונסתדל ונדרך אלעקל פאפהמה:

Chapter 13

ארא אלנאס פי קדם אלעאלם או חדות'ה ענד כל מן אעתקד אן ת'ם אלאה מוג'וד הי ת'לת'הֵ ארא. 
אלראי אלאול והו ראי כל מן אעתקד שריעהֵ משה רבנו ע"ה הו אן אלעאלם בג'מלתה אעני אן כל מוג'וד גיר אללה תעאלי פאללה אוג'דה בעד אלעדם אלמחץ' אלמטלק ואן אללה תעאלי וחדה כאן מוג'ודא ולא שי סואה לא מלך ולא פלך ולא מא דאכ'ל אלפלך ת'ם אוג'ד כל הד'ה אלמוג'ודאת עלי מא הי עליה באראדתה ומשיתה לא מן שי ואן אלזמאן נפסה איצ'א מן ג'מלהֵ אלמכ'לוקאת אד' אלזמאן תאבע ללחרכה ואלחרכה ערץ' פי אלמתחרך וד'לך אלמתחרך נפסה אלד'י אלזמאן תאבע לחרכתה מחדת' וכאן בעד אן לם יכן. ואן הד'א אלד'י יקאל כאן אללה קבל אן יכ'לק אלעאלם אלד'י תדל לפט'הֵ כאן עלי זמאן וכד'לך כל מא ינג'ר פי אלד'הן מן אמתדאד וג'ודה קבל כ'לק אלעאלם אמתדאדא לא נהאיה לה כל ד'לך תקדיר זמאן או תכ'יל זמאן לא חקיקהֵ זמאן אד' אלזמאן ערץ' בלא שך והו ענדנא מן ג'מלה אלאעראץ' אלמכ'לוקה כאלסואד ואלביאץ' ואן לם יכן מן נוע אלכיפיה לכנה באלג'מלה ערץ' לאזם ללחרכה כמא יבין למן פהם כלאם ארסטו פי תביין אלזמאן וחקיקהֵ וג'ודה. 
ונבין הנא מעני ואן כאן ליס מן גרץ' מא נחן בסבילה לכנה נאפע פיה והו אן אלד'י אוג'ב כ'פא אמר אלזמאן עלי אכת'ר אהל אלעלם חתי חירהם אמרה הל לה חקיקה פי אלוג'וד או לא חקיקה לה כג'אלינוס וגירה הו כונה ערצ'א פי ערץ' לאן אלאעראץ' אלמוג'ודה פי אלאג'סאם וג'ודא אולא כאלאלואן ואלטעום פאנהא תפהם באול והלה ותתצור מעאניהא ואמא אלאעראץ' אלתי מוצ'ועאתהא אעראץ' אכ'ר כאלבריק פי אללון ואלאנחנא ואלאסתדארה פי אלכ'ט פיכ'פי אמרהא ג'דא ובכ'אצה אד'א אנצ'אף לד'לך אן יכון אלערץ' אלמוצ'וע גיר מסתקר אלחאל בל פי חאלה בעד חאלה פיכ'פי אלאמר אכת'ר פאג'תמע פי אלזמאן אלאמראן ג'מיעא לאנה ערץ' לאזם ללחרכה ואלחרכה ערץ' פי אלמתחרך וליס אלחרכה במנזלהֵ אלסואד ואלביאץ' אלתי הי חאלה מסתקרה בל חקיקהֵ אלחרכה וג'והרהא אן לא תסתקר עלי חאל ולו טרפהֵ עין פהד'א ממא אוג'ב כ'פא אמר אלזמאן. 
ואלקצד אנה ענדנא שי מכ'לוק מכון כסאיר אלאעראץ' ואלג'ואהר אלחאמלה לתלך אלאעראץ'. פלד'לך לא יכון איג'אד אללה אלעאלם פי מבדא זמאני אד' אלזמאן מן ג'מלהֵ אלמכ'לוקאת 
פכן מן הד'א אלמעני עלי תאמל שדיד לאן לא תלזמך אלרדוד אלתי לא מחיץ ענהא למן יג'הל הד'א לאנה מתי את'בת זמאנא קבל אלעאלם לזמך אעתקאד אלקדם אד' אלזמאן ערץ' ולא בד לה מן חאמל פילזם וג'וד שי קבל וג'וד הד'א אלעאלם אלמוג'וד אלאן ומן הד'א הו אלהרב. 
פהד'א הו אחד אלארא והו קאעדהֵ שריעהֵ משה רבנו ע"אס בלא שך והי ת'אניהֵ קאעדהֵ אלתוחיד לא יכ'טר בבאלך גיר הד'א. ואברהם אבינו ע"ה אבתדי באשהאר הדא אלראי אלד'י ודאה אליה אלנט'ר ולד'לך כאן ינאדי בשם י"י אל עולם וקד צרח בהד'א אלראי בקולה קנה שמים וארץ. 
ואלראי אלת'אני הו ראי כל מן סמענא כ'ברה וראינא כלאמה מן אלפלאספה וד'לך אנהם יקולון אן מן אלמחאל אן יוג'ד אללה שיא מן לא שי ולא ימכן איצ'א ענדהם אן יפסד שי אלי לא שי אעני אנה לא ימכן אן יתכון מוג'וד מא ד'ו מאדה וצורה מן עדם תלך אלמאדה עדמא מחצ'א ולא יפסד אלי עדם תלך אלמאדה עדמא מחצ'א ווצף אללה ענדהם באנה קאדר עלי הד'א כוצפה באנה קאדר עלי אלג'מע בין אלצ'דין פי אן ואחד או יכ'לק מת'לה תעאלי או יתג'סם או יכ'לק מרבעא קטרה מסאו לצ'לעה ומא שאבה הד'ה מן אלממתנעאת. ואלמפהום מן כלאמהם אנהם יקולון כמא אנה לא עג'ז פי חקה לכונה לא יוג'ד אלממתנעאת אד' ללממתנע טביעה ת'אבתה ליס הי מן פעל פאעל פלד'לך לא ימכן תגירהא כד'לך לא עג'ז פי חקה אד'א לם יקדר אן יוג'ד שיא מן לא שי אד' הד'א מן קביל אלממתנעאת כלהא. פלד'לך יעתקדון אן ת'ם מאדהֵ מא מוג'ודה קדימה כקדם אלאלאה לא יוג'ד דונהא ולא תוג'ד דונה ולא יעתקדון אנהא פי מרתבתה תעאלי פי אלוג'וד בל הו סבב וג'ודהא והי לה מת'לא כאלטין ללפאכ'ראני או אלחדיד ללחדאד והו אלד'י יכ'לק פיהא מא שא פתארה יצור מנהא סמאא וארצ'א ותארה יצור מנהא גיר ד'לך. ואהל הד'א אלראי יעתקדון אן אלסמא איצ'א כאינה פאסדה לכנהא ליסת כאינה מן לא שי ולא פאסדה אלי לא שי בל כמא אן אשכ'אץ אלחיואן כאינה פאסדה מן מאדה מוג'ודה ואלי מאדה מוג'ודה כד'לך אלסמא תתכון ותפסד ותכונהא ופסאדהא כסאיר אלמוג'ודאת מן דונהא. 
ואהל הד'ה אלפרקה ינקסמון אלי פרק לא פאידה לד'כר פרקהם ואראיהם פי הד'ה אלמקאלה לכן אצל הד'ה אלפרקה אלעאם מא ד'כרת לך. ואפלאטון איצ'א הד'א אעתקאדה אנת תג'ד ארסטו יחכי ענה פי אלסמאע אנה יעתקד אעני אפלאטון אן אלסמא כאינה פאסדה והכד'א תג'ד מד'הבה מצרחא פי כתאבה לטימאוס לכנה לא יעתקד אעתקאדנא כמא יט'ן מן לא יעתבר אלארא ולא ידקק אלנט'ר ויתכ'יל אן ראינא וראיה סוא וליס אלאמר כד'לך לאן נחן נעתקד כון אלסמא לא מן שי אלא בעד אלעדם אלמטלק והו יעתקד אנהא מוג'ודה מכונה מן שי. פהד'א הו אלראי אלת'אני. 
ואלראי אלת'אלת' הו ראי ארסטו ותבאעה ושארחי כתבה וד'לך אנה יקול במא קאלה אהל אלפרקה אלמתקדם ד'כרהא והו אנה לא יוג'ד ד'ו מאדה מן לא מאדה אצלא. ויזיד עלי ד'לך ויקול אן אלסמא ליסת ואקעה תחת אלכון ואלפסאד בוג'ה ותלכ'יץ ראיה פי ד'לך הו הד'א יזעם אן הד'א אלמוג'וד כלה עלי מא הו עליה לם יזל ולא יזאל הכד'א ואן אלשי אלת'אבת אלד'י לא יקע תחת אלכון ואלפסאד והו אלסמא לא יברח כד'לך ואן אלזמאן ואלחרכה אבדיאן דאימאן לא כאינאן ולא פאסדאן ואן אלשי אלכאין אלפאסד והו מא תחת פלך אלקמר לא יברח כד'לך אעני אן תלך אלמאדה אלאולי לא כאינה ולא פאסדה פי ד'אתהא לכן אלצור תתעאקב עליהא ותכ'לע צורה ותלבס אכ'רי ואן הד'א אלנט'אם כלה אלעלוי ואלספלי לא יכ'תל ולא יבטל ולא יתג'דד פיה מתג'דד ממא ליס פי טביעתה ולא יטרי פיה טאר כ'ארג' ען אלקיאס בוג'ה. 
קאל ואן כאן לם יקל בהד'א אלנץ לכן אלמתחצל מן ראיה אנה מן באב אלממתנע ענדה אן תתגיר ללה משיה או תתג'דד לה אראדה ואן ג'מיע הד'א אלוג'וד עלי מא הו עליה אללה אוג'דה באראדתה לכן ליס פעל בעד עדם וכמא אנה מן באב אלממתנע אן יעדם אלאלאה או תתגיר ד'אתה כד'לך יט'ן אנה מן באב אלממתנע אן תתגיר לה אראדה או תתג'דד לה משיה פילזם אן יכון הד'א אלמוג'וד כלה עלי מא הו עליה אלאן כד'לך כאן פי מא לם יזל וכד'לך יכון פי גאבר אלדהר. 
פהד'א תלכ'יץ הד'ה אלארא וחקיקתהא והי ארא מן קד תברהן ענדה וג'וד אלאלאה להד'א אלעאלם אמא מן לם יעלם וג'וד אלאלאה ג'ל ועז בל ט'ן אן אלאשיא תכון ותפסד באלאג'תמאע ואלאפתראק בחסב אלאתפאק ואן ליס ת'ם מדבר ולא נאט'ם וג'וד והו אפיקורוס ושיעתה ואמת'אלה כמא יחכי אלאסכנדר פלא פאידה לנא פי ד'כר תלך אלפרק אד' קד תברהן וג'וד אלאלאה וד'כרנא ארא אקואם בנוא אמרהם עלי קאעדה קד תברהן נקיצ'הא לא פאידה פיה. וכד'לך איצ'א כוננא נרום תצחיח קול אהל אלראי אלת'אני אעני כון אלסמא כאינה פאסדה לא פאידה לנא פיה אד' הם יעתקדון אלקדם ולא פרק ענדנא בין מן יעתקד אן אלסמא כאינה מן שי צ'רורה ופאסדה אלי שי או אעתקאד ארסטו אלד'י יעתקד אנהא גיר כאינה ולא פאסדה אד' קצד כל תאבע שריעהֵ משה ואברהם אבינו או מן נחי נחוהמא אנמא הו אעתקאד אן ליס ת'ם שי קדים בוג'ה מע אללה ואן איג'אד אלמוג'וד מן עדם פי חק אלאלאה ליס מן קביל אלממתנע בל ואג'ב איצ'א בזעם בעץ' אהל אלנט'ר.
ובעד אן קררנא אלארא אכ'ד' פי תביין ותלכ'יץ דלאיל ארסטו עלי ראיה ומא דעאה אלי ד'לך:

Chapter 14

לא אחתאג' אן אכרר פי כל פצל אן הד'ה אלמקאלה אנמא אלפתהא לך לעלמי במא חצל ענדך ואני לא אחתאג' אן אתי בנץ כלאם אלפלאספה פי כל מוצ'ע בל באגראצ'הם ולא אטול בל אנבהך עלי אלטרק אלתי יקצדונהא כמא פעלת לך פי ארא אלמתכלמין ולא אלתפת למן תכלם גיר ארסטו אד' אראוה הי אלתי ינבגי אן תתאמל ואן ת'בת אלרד עליה או אלתשכיך פי מא נרד או נשכך עליה פי שי מנהא פד'לך פי חק גירה מן כל מן כ'אלף קואעד אלשריעה אחרי ואוכד. 
פאקול. אן ארסטו יקול אן אלחרכה לא כאינה ולא פאסדה יעני אלחרכה עלי אלאטלאק לאנה יקול אן כאנת אלחרכה חדת'ת פכל חאדת' תתקדמה חרכה והי כ'רוג'ה ללפעל וחדות'ה בעד אן לם יכן פתכון אלחרכה אד'א מוג'ודה והי אלחרכה אלתי בהא וג'דת הד'ה אלחרכה אלאכ'ירה פאלחרכה אלאולי קדימה צ'רורה או ימר אלאמר ללא נהאיה. ובחסב הד'א אלאצל איצ'א יקול אן אלזמאן גיר כאין ולא פאסד אד' אלזמאן תאבע ללחרכה ולאזם להא ולא חרכה אלא פי זמאן ולא יעקל אלזמאן אלא באלחרכה כמא ברהן פהד'ה טריק לה ילזם בהא קדם אלעאלם. 
טריק ת'אניה לה יקול אלמאדה אלאולי אלמשתרכה ללאסתקסאת אלארבעה לא כאינה ולא פאסדה לאנה אן כאנת אלמאדה אלאולי כאינה פלהא מאדה מנהא תכונת וילזם אן תכון הד'ה אלמתכונה ד'את צורה אד' הי חקיקהֵ אלכון ונחן פרצ'נאהא מאדה לא ד'את צורה פתלך צ'רורה גיר כאינה מן שי פהי אזליה לא תביד. והד'א איצ'א יוג'ב קדם אלעאלם. 
טריק ת'אלת'ה לה יקול אן מאדהֵ אלפלך בג'מלתה ליס פיהא שי מן אלתצ'אד לאן אלחרכה אלדוריה לא צ'ד להא כמא בין ואנמא אלתצ'אד פי אלחרכה אלמסתקימה כמא ברהן. קאל וכל מא יפסד אנמא סבב פסאדה מא פיה מן אלתצ'אד ואד' ואלפלך לא תצ'אד פיה פליס הו פאסדא ומא ליס בפאסד פליס במתכון ויטלק קצ'איא ויבינהא והי אן כל כאין פאסד וכל פאסד כאין וכל מא לם יתכון לא יפסד וכל מא לא יפסד לם יתכון פהד'א איצ'א טריק יוג'ב בהא מא ירידה מן קדם אלעאלם. 
טריק ראבעה קאל כל חאדת' פאמכאן חדות'ה מתקדם עלי חדות'ה באלזמאן וכד'לך כל מתגיר פאמכאן תגירה מתקדם עליה באלזמאן. ובהד'ה אלמקדמה אלזם דואם אלחרכה אלדוריה ואנהא לא אנקצ'א להא ולא בדאה. ובהד'ה אלמקדמה בין אלמתאכ'רון מן תבאעה קדם אלעאלם וקאלוא אלעאלם קבל אן יכון לא יכ'לו אן יכון חדות'ה ממכנא או ואג'בא או ממתנעא פאן כאן חדות'ה ואג'בא פאנה לא יברח מוג'ודא ואן כאן חדות'ה ממתנעא פלא יצח אן יוג'ד אבדא ואן כאן ממכנא פמן חאמל ד'לך אלאמכאן פלא בד מן שי מוג'וד הו חאמל אלאמכאן ובה יקאל לד'לך אלשי אנה ממכן. והד'ה טריק קויה ג'דא פי את'באת קדם אלעאלם. 
וזעם בעץ' חד'אק אלמתאכ'רין מן אלמתכלמין אנה פך הד'א אלעויץ פקאל אלאמכאן הו ענד אלפאעל לא פי אלשי אלמנפעל. והד'א לא שי לאנהמא אמכאנאן לאן כל שי חאדת' אמכאן חדות'ה מתקדם עליה וכד'לך אלפאעל אלד'י אחדת'ה כאן פיה אמכאן אן יחדת' מא אחדת'ה קבל אן יחדת'ה פהמא אמכאנאן בלא שך אמכאן פי אלמאדה אן תכון כד'א ואמכאן פי אלפאעל אן יפעל כד'א. 
פהד'ה אמהאת אלטרק אלתי יסלכהא ארסטו פי את'באת קדם אלעאלם מן ג'ההֵ אלעאלם נפסה. 
ות'ם טרק איצ'א ד'כרהא אלד'ין אתוא בעדה אסתכ'רג'והא מן פלספתה ית'בתון בהא קדם אלעאלם מן ג'ההֵ אלאלאה ג'ל אסמה. 
מנהא אנהם קאלוא. אן כאן אללה ג'ל אסמה אחדת' אלעאלם בעד אלעדם פכאן אללה קבל אן יכ'לק אלעאלם פאעלא באלקוה פלמא כ'לקה צאר פאעלא באלפעל פקד כ'רג' אללה מן אלקוה אלי אלפעל פפיה תעאלי אמכאן מא ולא בד לה מן מכ'רג' אכ'רג'ה מן אלקוה אלי אלפעל. והד'א איצ'א שדיד אלאשכאל והד'א הו אלד'י ינבגי אן יפכר כל עאקל פי חלה ואט'האר סרה. 
וטריק אכ'רי קאלוא אנמא יפעל אלפאעל פי וקת ולא יפעל פי וקת בחסב אלמואנע או אלדואעי אלטאריה לה ופיה פתוג'ב לה אלמואנע תעטל פעל מא ירידה ותוג'ב לה אלדואעי אראדהֵ מא לם יכן ירידה מן קבל. ואד'א כאן אלבארי ג'ל אסמה לא דואעי לה תוג'ב תגיר משיה ולא עואיק ענדה ולא מואנע תטרי או תזול פלא וג'ה לכונה יפעל פי וקת ולא יפעל פי וקת בל פעלה דאימא כדואמה מוג'וד באלפעל. 
וטריק אכ'רי יקולון אפעאלה תעאלי כאמלה ג'דא ליס פיהא שי מן אלנקץ ולא פיהא שי עבת' ולא זאיד. והד'א הו אלמעני אלד'י יכררה ארסטו דאימא ויקול אלטביעה חכימה ולא תפעל שיא עבת'א ואנהא תפעל כל שי עלי אכמל מא ימכן פיה פקאלוא מן ד'לך הד'א אלמוג'וד הו אכמל מא יכון וליס בעדה מן גאיה פלד'לך יג'ב אן יכון דאימא אד' חכמתה כד'אתה דאימה בל ד'אתה חכמתה אלתי אקתצ'ת וג'וד הד'א אלוג'וד. 
פכל מה עסאה אן תג'דה מן חג'ג' מן יעתקד אלקדם מן הד'ה אלטרק יתפרע ואלי אחדאהא ירג'ע. 
ואיצ'א עלי ג'ההֵ אלתשניע אנהם יקולון כיף כאן אלאלאה עז וג'ל עטאלא לם יעמל שיא בוג'ה ולא אחדת' חאדת'א פי אלאזל אלד'י לם יזל וטאל אמתדאד וג'ודה אלקדים אלד'י לא נהאיה לה לא יפעל שיא פלמא כאן נהאר אמס אפתתח אלוג'וד. אד' לו קלת מת'לא אן אללה כ'לק עואלם כת'ירה קבל הד'א עלי עדד מלו כרהֵ אלפלך אלאקצי כ'רדלא ואן כל עאלם מנהא אקאם מוג'ודא סנין עלי עדד מלוה כ'רדלא לכאן ד'לך כלה באלאצ'אפה אלי וג'ודה תעאלי אלד'י לא נהאיה לה במנזלהֵ לו קלת אן אללה אמס כ'לק אלעאלם לאנא מתי את'בתנא אפתתאח וג'וד בעד עדם פלא פרק בין אן תג'על ד'לך כאן מנד' מיי אלף מן אלסנין או מנד' זמאן קריב ג'דא. פהד'א איצ'א ממא ישנע בה מן יעתקד אלקדם. 
ואיצ'א עלי ג'ההֵ אלאסתדלאל באלמשהור ענד אלמלל כלהא פי גאבר אלדהר אלד'י יוג'ב ד'לך אן אלאמר טביעי לא וצ'עי ולד'לך וקע אלאג'מאע עליה יקול ארסטו כל אלנאס יצרחון בדואם אלסמא ות'באתהא ולמא שערוא באנהא גיר כאינה ולא פאסדה ג'עלוהא מסכנא ללה תעאלי וללרוחאניין יעני אלמלאיכה ונסבוהא לה ללדלאלה עלי דואמהא. ואתי פי הד'א אלבאב איצ'א באמור מן הד'א אלקביל עלי ג'ההֵ רפד אלראי אלד'י צחחה אלנט'ר ענדה באלמשהוראת:

Chapter 15

גרצ'י פי הד'א אלפצל אן אבין אן ארסטו לא ברהאן ענדה עלי קדם אלעאלם בחסב ראיה ולא הו פי ד'לך גאלטא אעני 
אנה נפסה עאלם אן לא ברהאן לה עלי ד'לך ואן תלך אלאחתג'אג'את ואלדלאיל אלתי יקולהא הי אלתי תבדו ותמיל אלנפס אליהא אכת'ר והי אקל שכוכא עלי מא יזעם אלאסכנדר. ולא יט'ן בארסטו אנה יעתקד תלך אלאקאויל ברהאנא אד' ארסטו הו אלד'י עלם אלנאס טרק אלברהאן וקואנינה ושראיטה. 
ואלד'י דעאני להד'א אלקול לאן אלמתאכ'רין מן תבאע ארסטו יזעמון אן ארסטו קד ברהן עלי קדם אלעאלם ואכת'ר אלנאס ממן יזעם אנה תפלסף יקלד ארסטו פי הד'ה אלמסאלה ויט'ן אן ג'מיע מא ד'כרה ברהאן קטעי לא ריב פיה ויסתשנע מכ'אלפתה או כונה כ'פית ענה כ'אפיה או והם פי אמר מן אלאמור פלד'לך ראית אן אג'אריהם עלי ראיהם ואבין להם אן ארסטו נפסה לא ידעי אלברהאן פי הד'ה אלמסאלה. מן ד'לך אנה יקול פי אלסמאע אן ג'מיע מן תקדמנא מן אלטביעיין יעתקד אן אלחרכה גיר כאינה ולא פאסדה מא כ'לא אפלאטון פאנה יעתקד אן אלחרכה כאינה פאסדה וכד'לך אלסמא איצ'א ענדה כאינה פאסדה הד'א נצה. ומעלום אן לו כאנת הד'ה אלמסאלה תברהנת באלבראהין אלקאטעה למא אחתאג' ארסטו אן ירפדהא בכון מן תקדם מן אלטביעיין כד'לך יעתקד ולא כאן יחתאג' אן יקול כל מא קאלה פי ד'לך אלמוצ'ע מן אלתשניע עלי מן כ'אלפה ותקביח ראיה לאן כל מא תברהן לא תזיד צחתה ולא יקוי אליקין בה באג'מאע כל אלעאלמין עליה ולא תנקץ צחתה ולא יצ'עף אליקין בה במכ'אלפהֵ אהל אלארץ' כלהם עליה. 
ואנת איצ'א תג'ד ארסטו יקול פי אלסמא ואלעאלם ענד מא שרע אן יבין אן אלסמא גיר כאינה ולא פאסדה קאל פנריד אלאן אן נפחץ בעד ד'לך ען אלסמא איצ'א פנקול אתראהא מכונה מן שי או גיר מכונה מן שי והל תקע תחת אלפסאד אם לא תפסד אלבתה. וראם בעד פרץ' הד'ה אלמסאלה אן יד'כר חג'ג' מן יקול בכון אלסמא פאתבע ד'לך בכלאם הד'א נצה קאל פאנא אד'א פעלנא ד'לך כאן קולנא חיניד' ענד מחסני אלנט'ר אקבל וארצ'י ולא סימא אד'א סמעוא חג'ג' אלמכ'אלפין אולא פאנא אן קלנא נחן ראינא וחג'ג'נא ולא נד'כר חג'ג' אלמכ'אלפין כאן אצ'עף לקבולהא ענד אלסאמעין וממא יחק עלי מן אראד אן יקצ'י באלחק אן לא יכון מעאדיא למן יכ'אלפה בל יכון רפיקא מנצפא יג'יז לה מא יג'יז לנפסה מן צואב אלחג'ג'. הד'א נץ כלאם אלרג'ל. 
פיא מעשר אהל אלנט'ר הל בקי עלי הד'א אלרג'ל לום בעד הד'ה אלמקדמה והל יט'ן אחד בעד הד'א אלקול אן חצל לה ברהאן עלי הד'ה אלמסאלה והל יתכ'יל אחד פכיף ארסטו אן אלשי אלד'י תברהן יכון קבולה אצ'עף אן לם תסמע חג'ג' ולמכ'אלפין עליה ואיצ'א כונה ג'על הד'א ראיא לה ואן דלאילה עליה חג'ג' הל ארסטו יג'הל אלפרק בין אלחג'ג' ואלבראהין ובין אלארא אלתי תקוי אלט'נה בהא או תצ'עף ובין אלאמור אלברהאניה. ואיצ'א הד'א אלקול אלכ'טבי אלד'י קדמה מן אנצאף אלכ'צם חתי יקוי ראיה הד'א כלה יחתאג' אליה פי אלברהאן לא בל גרצ'ה כלה הו אן יבין אן ראיה אצח מן ארא מכ'אלפיה ממן אדעי אן אלנט'ר אלפלספי יודי אלי כון אלסמא ואקעה תחת אלכון ואלפסאד לכנהא לם תעדם קט או תכונת ולא תפסד וסאיר מא יד'כר מן תלך אלארא. והד'א צחיח בלא שך לאן ראיה אקרב אלי אלצחה מן אראיהם בחסב אלאסתדלאל מן טביעהֵ אלוג'וד ונחן ליס כד'לך נזעם כמא סאבין. לכן קד גלבת אלאהויה עלי ג'מיע אלפרק חתי עלי אלפלאספה וירידון אן ית'בתוא אן ארסטו ברהן הד'ה אלמסאלה. פלעל עלי ראיהם ארסטו ברהן עלי הד'ה אלמסאלה. והו לם ישער אנה ברהן חתי תנבה לד'לך בעדה. אמא אנא פלא שך ענדי פי אן תלך אלארא אלתי יד'כרהא ארסטו פי הד'ה אלמעאני אעני קדם אלעאלם ועלהֵ אכ'תלאף חרכאת אלאפלאך ותרתיב אלעקול כל ד'לך לא ברהאן עליה ולא תוהם ארסטו יומא קט אן תלך אלאקאויל ברהאן בל כמא ד'כר אן טרק אלאסתדלאל עלי הד'ה אלאשיא אבואבהא מסדודה מן דוננא ולא ענדנא מבדא להא נסתדל בה. 
וקד עלמת נץ כלאמה והו הד'א ואלתי ליסת לנא פיהא חג'ה או הי עט'ימה ענדנא פאן קולנא פיהא לם ד'לך עסר מת'ל קולנא הל אלעאלם אזלי אם לא הד'א נצה. לכנך קד עלמת תאויל אבי נצר להד'א אלמת'ל ומא בין פיה וכונה אסתשנע אן יכון ארסטו ישך פי קדם אלעאלם ואסתכ'ף בגאלינוס כל אלאסתכ'פאף פי קולה אן הד'ה אלמסאלה משכלה לא יעלם להא ברהאן וירי אבו נצר אן אלאמר בין ואצ'ח ידל עליה אלברהאן אן אלסמא אזליה ומא דאכ'להא כאין פאסד. 
ובאלג'מלה ליס בשי מן הד'ה אלטרק אלתי ד'כרנאהא פי הד'א אלפצל יצחח ראי או יבטל או ישכך פיה 
ואנמא אתינא במא אתינא לעלמנא אן אכת'ר מן יזעם אנה תחד'ק ואן לם יפהם שיא מן אלעלום יקטע בקדם אלעאלם תקלידא למן שהר עלמהם אלקאילין בקדמה ויטרח כלאם ג'מיע אלנביין למא ליס כלאמהם פי מערץ' אלתעלים בל פי מערץ' אלאכ'באר ען אללה והי אלטריק אלתי לא יהתדי בהא אלא אחאד אסעדהם אלעקל. 
ואמא מא נרומה נחן מן אמר חדות' אלעאלם עלי ראי שריעתנא פסוף אד'כרה פי פצול תאתי:

Chapter 16

הד'א פצל אבין לך פיה מא אעתקדה פי הד'ה אלמסאלה ובעד ד'לך אתי בדלאיל עלי מא נרומה. פאקול אן כל מא יקולה מן יזעם אנה ברהן עלי חדות' אלעאלם מן אלמתכלמין לא ארצ'י תלך אלאדלה ולא אגאלט נפסי פי אן אסמי טרק אלמגאלטאת בראהין וכון אלאנסאן ידעי אנה יברהן מסאלהֵ מא במגאלטאת פאנה ענדי לם יקו תצדיק ד'לך אלמטלוב בל אצ'עפה וטרק אלטען עליה. לאנה אד'א תבין פסאד תלך אלאדלה צ'עפת אלנפס פי תצדיק אלמסתדל עליה וכון אלאמר אלד'י לא ברהאן עליה יבקי מע מג'רד כונה מטלובא או יקבל פיה אחד טרפי אלנקיץ' אולי. וקד ד'כרת לך טרק אלמתכלמין פי את'באת חדת' אלעאלם ונבהתך עלי מואצ'ע אלטען פיהא וכד'לך כל מא ד'כרה ארסטו ותבאעה מן אלאסתדלאל עלי קדם אלעאלם ליס הו ענדי ברהאנא קטעיא בל חג'ג'א תלחקהא אלשכוך אלעט'ימה כמא סתסמעה. 
פאלד'י ארומה אנא אן אבין אן כון אלעאלם מחדת'א עלי ראי שריעתנא אלד'י קד בינתה ליס בממתנע ואן תלך אלאסתדלאלאת כלהא אלפלספיה אלתי יבדו מנהא אן ליס אלאמר כמא ד'כרנא יוג'ד לתלך אלחג'ג' כלהא וג'ה יעטלהא ויבטל אלאסתדלאל בהא עלינא. פאד'א צח לי ד'לך וכאנת הד'ה אלמסאלה אעני קדם אלעאלם או חדות'ה ממכנה כאנת ענדי מקבולה מן ג'ההֵ אלנבוה אלתי תבין אמורא ליס פי קוהֵ אלנט'ר אלוצול אליהא כמא נבין אן אלנבוה לא תבטל ולו עלי ראי מן יעתקד אלקדם 
ובעד אן אבין אמכאן דעואנא אכ'ד' תרג'יחה עלי מא סואה בדליל נט'רי איצ'א אעני תרג'יח אלקול באלחדות' עלי אלקול באלקדם ואבין אן כמא תלזמנא שנאעהֵ מא פי אעתקאד אלחדות' כד'לך תלזם שנאעה אשד מנהא פי אעתקאד אלקדם.
והאנא אלאן אכ'ד' פי איג'אד אלטריק אלתי תעטל דלאיל כל מן יסתדל עלי קדם אלעאלם:

Chapter 17

כל חאדת' כאין בעד אן לם יכן ולו כאנת מאדתה מוג'ודה ואנמא כ'לעת צורה ולבסת אכ'רי פאן טביעתה בעד חדות'ה ופראגה ואסתקרארה גיר טביעתה פי חאל תכונה ואכ'ד'ה פי אלכ'רוג' מן אלקוה אלי אלפעל וגיר טביעתה איצ'א קבל אן יתחרך ללכ'רוג' אלי אלפעל. מת'אל ד'לך אן טביעהֵ מני אלאנת'י והו דם פי אועיתה גיר טביעתה פי חאל אלחמל ענד מא לקאה מני אלד'כר ואכ'ד' יתחרך וטביעתה איצ'א פי הד'א אלוקת גיר טביעהֵ אלחיואן אלמסתכמל בעד ולאדתה ולא אסתדלאל בג'מיע אלוג'וה מן טביעהֵ אלשי בעד כונה ופראגה וחצולה מסתקרא עלי אכמל חאלאתה עלי חאל ד'לך אלשי פי חאל חרכתה ללכון ולא יסתדל מן חאלתה פי חאל חרכתה עלי חאלתה קבל אן יאכ'ד' פי אלחרכה ומתי מא גלטת פי הד'א וטרדת אלאסתדלאל מן טביעהֵ אלשי אלחאצל באלפעל עלי טביעתה והו באלקוה חדת'ת לך שכוך עט'ימה ותמחלת ענדך אמור לאזם כונהא ולזמת ענדך אמור מסתתילה. 
פאפרץ' פי מא מת'לנא בה אן אנסאנא כאמל אלפטרה ג'דא ולד ומאתת ואלדתה בעד אן ארצ'עתה אשהרא ואנפרד אלרג'אל בתמאם תרביהֵ הד'א אלמולוד פי ג'זירה מנקטעה אלי אן כבר ועקל ועלם והו לם יר קט אמראה ולא אנת'י מן אנאת' סאיר אלחיואן פסאל וקאל לרג'ל ממן מעה כיף וג'דנא ועלי אי חאל תכונא פאג'אבה אלמסוול אן כל שכ'ץ מנא אנמא תכון פי בטן שכ'ץ מן נוענא מת'לנא הו אנת'י בצורהֵ כד'א ואן אלשכ'ץ מנא כאן צגיר אלג'סם פי דאכ'ל אלבטן יתחרך ויגתד'י וינמי קלילא קלילא והו חי חתי ינתהי חדא כד'א מן אלעט'ם פינפתח לה באב פי אספל אלג'סם יברז מנה ויכ'רג' ולא יזאל ינמי בעד ד'לך אלי אן יציר כמא תראנא. פד'לך אלמולוד אליתים יסאל צ'רורה ויקול פהד'א אלואחד מנא ענד מא כאן צגירא פי אלבטן והו חי מתחרך ינמי הל כאן יאכל וישרב ויתנפס מן פיה ואנפה ויתגוט פיקאל לה לא פהו בלא שך יבאדר לתכד'יב הד'א ויקים אלברהאן עלי ג'מיע הד'ה אלאמור אלחקיקיה באנהא ממתנעה באסתדלאלה באלמוג'וד אלכאמל אלמסתקר ויקול כל שכ'ץ מנא אד'א מסך ענה אלנפס בעץ' סאעה מאת ותעטלת חרכאתה פכיף יתצור אן יכון שכ'ץ מנא פי דאכ'ל ועא ספיק מחיט בה פי דאכ'ל ג'וף מדהֵ אשהר והו חי מתחרך ולו אבתלע אחדנא עצפורא למאת ד'לך אלעצפור לחינה ענד חצולה פי אלמעדה פכיף פי אלבטן אלאספל וכל שכ'ץ מנא אן לם יאכל אלטעאם בפיה וישרב אלמא פפי איאם קלילה יהלך בלא שך פכיף יבקי אלשכ'ץ חיא אשהרא דון אכל ושרב. וכל שכ'ץ מנא או אגתד'י ולם יגט פפי איאם קלילה ימות באשד אלם פכיף יקים הד'א אשהרא דון תגוט. ולו אנת'קב בטן אחדנא מאת בעד איאם פכיף יזעם אן הד'א אלג'נין כאנת סרתה מפתוחה. וכיף לא יפתח עיניה ולא יבסט כפיה ולא ימד רג'ליה וג'מיע אעצ'איה סאלמה לא אפה בהא כמא זעמתם והכד'א יטרד לה אלקיאס כלה אן אלאנסאן לא ימכן בוג'ה אן יתכון עלי הד'ה אלצורה. 
פתאמל הד'א אלמת'ל ואעתברה יא איהא אלנאט'ר פתג'ד הד'ה חאלנא מע ארסטו סוא לאנא נחן מעשר תבאע משה רבנו ואברהם אבינו עליהמא אלסלאם נעתקד אן אלעאלם כון עלי צורהֵ כד'א וכד'א וכאן כד'א מן כד'א וכ'לק כד'א בעד כד'א פיאכ'ד' ארסטו ינאקצ'נא ויסתדל עלינא מן טביעהֵ אלוג'וד אלמסתקרה אלכאמלה אלחאצלה באלפעל אלתי נקר לה נחן אנהא בעד אסתקרארהא וכמאלהא לא תשבה שיא ממא כאנת עליה פי חאל אלכון ואנהא אוג'דת בעד אלעדם אלמחץ' ואי חג'ה תקום עלינא מן ג'מיע מא יקולה. ואנמא תלזם תלך אלחג'ג' למן ידעי אן טביעהֵ הד'א אלוג'וד אלמסתקרה תדל עלי כונה מחדת'א וקד אעלמתך אני אנא לא אדעי ד'לך. 
והאנא ארג'ע ואד'כר לך אצול טרקה ואריך כיף לא ילזמנא מנהא שי בוג'ה אד' ודעואנא אן אלעאלם בג'מלתה אוג'דה אללה בעד עדם וכונה אלי אן כמל כמא תראה. 
קאל אן אלמאדה אלאולי לא כאינה ולא פאסדה. ואכ'ד' אן יסתדל עלי ד'לך מן אלאשיא אלכאינה אלפאסדה ויבין אמתנאע כונהא והד'א צחיח לאנא נחן מא אדעינא אן אלמאדה אלאולי תכונת כתכון אלאנסאן מן אלמני או תפסד כפסאד אלאנסאן ללתראב בל אדעינא אן אללה אוג'דהא מן לא שי והי עלי מא הי עליה בעד איג'אדהא אעני כונהא יתכון מנהא כל שי ויפסד להא כל מא תכון מנהא ולא תוג'ד עאריה מן צורה וענדהא ינתהי אלכון ואלפסאד והי לא כאינה ככון מא יתכון מנהא ולא פאסדה כפסאד מא יפסד אליהא בל מבדעה ואד'א שא מבדעהא עדמהא עדמא מחצ'א מטלקא. 
וכד'לך נקול פי אלחרכה סוא לאנה אסתדל מן טביעהֵ אלחרכה אנהא גיר כאינה ולא פאסדה ואלאמר צחיח לאנא נדעי אנה בעד וג'וד אלחרכה עלי הד'ה אלטביעה אלתי הי מסתקרה עליהא לא יתכ'יל כונהא ופסאדהא כונא כליא ופסאדא כליא ככון אלחרכאת אלג'זייה אלכאינה וכפסאד אלחרכאת אלג'זייה והו אלקיאס פי כל מא ילזם טביעהֵ אלחרכה. וכד'לך אלקול פי אלחרכה אלדוריה לא אבתדא להא הו צחיח בעד איג'אד אלג'סם אלכרי אלמתחרך דורא לא יתצור פי חרכתה אבתדא. 
וכד'לך נקול פי אלאמכאן אלד'י ילזם אן יתקדם כל מתכון לאן הד'א אנמא ילזם פי הד'א אלמוג'וד אלמסתקר אלד'י כל מא יתכון פיה אנמא יתכון מן מוג'וד מא. אמא אלשי אלמבתדע מן עדם פליס ת'ם שי משאר אליה לא פי אלחס ולא פי אלעקל פיתקדמה אמכאן. 
וכד'לך נקול איצ'א פי כון אלסמא לא תצ'אד פיהא פאן הד'א צחיח גיר אנא נחן מא אדעינא אן אלסמא תכונת כתכון אלפרס ואלנכ'לה ולא אדעינא אן תרכיבהא יוג'ב להא אלפסאד כאלנבאת ואלחיואן מן אג'ל אלתצ'אד אלד'י פיהא. 
ומלאך אלאמר הו מא ד'כרנאה אן אלמוג'וד פי חאל כמאלה ותמאמה לא תדל חאלתה תלך עלי חאלתה קבל כמאלה. 
ולא שניע עלינא איצ'א פי קול קאיל אנה כונת אלסמא קבל אלארץ' או אלארץ' קבל אלסמא או כאנת אלסמא דון כואכב או נוע חיואן דון נוע אכ'ר אד' ד'לך כלה פי חאל תכון הד'ה אלג'מלה. כמא אן אלחיואן ענד תכוינה כאן אלקלב מנה קבל אלאנת'יין כמא ישאהד עיאנא ואלערוק קבל אלעט'אם ואן כאן בעד כמאלה לא יוג'ד פיה עצ'ו דון עצ'ו מן ג'מיע אלאעצ'א אלתי לא ימכן בקא אלשכ'ץ דונהא הד'א כלה יחתאג' איצ'א אליה אן אכ'ד' אלנץ עלי ט'אהרה ואן כאן ליס אלאמר כד'לך כמא סיבין אד'א אמענא פי אלקול. 
פינבגי אן תתחפט' בהד'א אלמעני פאנה סור עט'ים בניתה חול אלשריעה מחיט בהא ימנע חג'ארהֵ כל ראם אליהא. פאן חאג'נא ארסטו אעני אלאכ'ד' בראיה וקאל פאד' לא ידלנא הד'א אלמוג'וד פבמא ד'א עלמתם אנתם אן הד'א מכון ואנה כאנת ת'ם טביעה אכ'רי כונתה. קלנא הד'א לא ילזמנא בחסב רומנא לאנא לא נרום אלאן אן נת'בת אן אלעאלם מחדת' בל אלד'י נרומה הו אמכאן כונה מחדת'א ולא יסתחיל הד'א אלדעוי באלאסתדלאל בטביעהֵ אלוג'וד אלתי לא ננאכר פיהא פאד'א ת'בת אמכאן אלדעוי כמא בינא רג'ענא בעד ד'לך ורג'חנא ראי אלחדות'. ולם יבק פי הד'א אלבאב אלא אן יאתינא באמתנאע כון אלעאלם מחדת'א ליס מן טביעהֵ אלוג'וד בל ממא יקצ'יה אלעקל פי חק אלאלאה והי אלג'האת אלת'לאת' אלתי קד קדמת לך ד'כרהא ואנהם יסתדלון בהא עלי קדם אלעאלם מן ג'ההֵ אלאלאה והאנא אט'הר לך וג'ה אלתשכיך עליהא חתי לא יצח מנהא דליל בוג'ה פי פצל יאתי:

Chapter 18

אלטריק אלאולי הי אלתי יד'כרון אלתי ילזמנא בהא בזעמהם אן אלאלאה כ'רג' מן אלקוה אלי אלפעל אד'א כאן יפעל וקתא ולא יפעל וקתא. ונקץ' הד'א אלשך בין ג'דא וד'לך אן הד'א אלאמר אנמא ילזם פי כל מרכב מן מאדה ד'את אמכאן וצורה פהו בלא מחאלה מתי פעל ד'לך אלג'סם בצורתה בעד אן לם יפעל פקד כאן פיה שי באלקוה וכ'רג' ללפעל פלא בד לה מן מכ'רג'. לאן הד'ה אלמקדמה אנמא תברהנת פי ד'ואת אלמואד אמא מא ליס בג'סם ולא לה מאדה פליס פי ד'אתה אמכאן בוג'ה וכל מא לה הו באלפעל דאימא וליס ילזם פיה הד'א ולא ימתנע פיה אן יפעל וקתא ולא יפעל וקתא ולא יכון ד'לך תגירא פי חק אלמפארק ולא כ'רוג'א מן אלקוה אלי אלפעל. דליל ד'לך אלעקל אלפעאל עלי ראי ארסטו ותבאעה אלד'י הו מפארק וקד יפעל וקתא ולא יפעל וקתא כמא בין אבו נצר פי מקאלתה פי אלעקל הנאך קאל כלאמא הד'א נצה קאל וט'אהר אן אלעקל אלפעאל ליס דאימא יפעל בל יפעל חינא ולא יפעל חינא הד'א נצה והו חק בין. ומע כונה כד'לך פליס יקאל אן אלעקל אלפעאל מתגיר ולא כאן פאעלא באלקוה וצאר באלפעל למא פעל פי וקת מא מא לם יפעלה מן קבל לאנה לא נסבה בין אלאג'סאם ומא ליס בג'סם ולא שבה בוג'ה לא פי חין אלפעל ולא פי חין אלכף ען אלפעל ואנמא יקאל לפעל אלצור ד'ואת אלמואד ולפעל אלמפארק פעלא באשתראך אלאסם פלד'לך לא ילזם מן כון אלמפארק לא יפעל פי וקת מא אלפעל אלד'י יפעלה פי מא בעד אן יכון כ'רג' מן אלקוה אלי אלפעל כמא נג'ד ד'לך פי אלצור ד'ואת אלמואד. 
ולעל ט'אנא יט'ן אן פי הד'א אלקול מגאלטהֵ מא וד'לך אן אלעקל אלפעאל אנמא וג'ב אן יפעל וקתא ולא יפעל וקתא ליס מן אג'ל אמר מא פי ד'אתה בל מן אג'ל תהיו אלמואד אמא אלפעל מנה פדאים לכל מתהיי פאן כאן ת'ם עאיק ען אלפעל פמן אג'ל אלתהיו אלמאדי לא מן אג'ל אלעקל פי נפסה. פליעלם הד'א אלט'אן אן קצדנא ליס הו אלאכ'באר באלסבב אלד'י מן אג'לה פעל אללה תעאלי פי וקת ולם יפעל פי וקת ולא אלזמנא בהד'א אלמת'אל וקלנא אן כמא אלעקל אלפעאל יפעל פי וקת ולא יפעל פי וקת והו מפארק כד'לך אללה תעאלי מא קלנא הד'א ולא אלזמנאה ולו פעלנא ד'לך לכאנת מגאלטה בל אלד'י אלזמנאה והו אלזאם צחיח אן אלעקל אלפעאל אלד'י ליס הו ג'סמא ולא קוה פי ג'סם ואן פעל וקתא ולא יפעל ד'לך אלפעל וקתא אכ'ר כאן סבב ד'לך אי שי כאן פליס יקאל פיה אנה כ'רג' מן אלקוה אלי אלפעל ולא אנה כאן פי ד'אתה אמכאן ולא אנה מפתקר למכ'רג' יכ'רג'ה מן אלקוה אלי אלפעל. 
פקד סקט ענא ד'לך אלשך אלעט'ים אלד'י שכך עלינא אלקאיל בקדם אלעאלם אד' ונחן נעתקד אנה תעאלי לא ג'סם ולא קוה פי ג'סם פלד'לך לא ילזמה תגיר אד' ופעל בעד אן לם יפעל. 
אלטריק אלת'אניה הי אלתי יוג'ב בהא קדם אלעאלם לארתפאע אלדואעי ואלטוארי ואלמואנע פי חקה תעאלי וחל הד'א אלשך עסיר והו דקיק פאסמעה. 
אעלם אן כל פאעל ד'י אראדה יפעל אפעאלה מן אג'ל שי מא פאנה באלצ'רורה אנמא יוג'ב לה אן יפעל וקתא ולא יפעל וקתא מן אג'ל מואנע או טוארי. מת'אל ד'לך אן אלאנסאן מת'לא יריד אן תכון לה דאר פלא יבניהא לאג'ל אלמואנע וד'לך אד'א לם תכן מאדתהא חאצ'רה או תכון חאצ'רה ולא תתאתי לקבול אלצורה לעדם אלאלאת וקד תכון אלמאדה ואלאלאת חאצ'רה ולא יבני לכונה לא יריד אן יבני לאסתגנאיה ען אלכן פאד'א טרת טוארי מת'ל חר או ברד יוג'ב לה טלב אלכן פחיניד' יריד אן יבני. פקד תבין אן אלטוארי תגיר אלאראדה ואלמואנע תקאום אלאראדה פלא יפעל בחסבהא הד'א כלה מתי כאנת אלאפעאל מן אג'ל שי מא כ'ארג' ען ד'את אלאראדה אמא מתי לם יכן ללפעל גאיה אכ'רי בוג'ה אלא כונה תאבעא לאראדה פאן תלך אלאראדה לא תחתאג' דואעי וד'לך אלמריד ואן לם תכן לה מואנע לא ילזם אן יפעל דאימא אד' ליסת ת'ם גאיהֵ מא כ'ארג'ה מן אג'להא יפעל פילזם אד'א לם תכן מואנע לחצול תלך אלגאיה אן יפעל אד' אלפעל ההנא תאבע למג'רד אלאראדה. 
פאן קאל קאיל הד'א כלה צחיח לכן כונה יריד וקתא ולא יריד וקתא אליס הד'א תגירא קלנא לה לא אד' חקיקהֵ אלאראדה ומאהיתהא הד'א מענאהא אן יריד ולא יריד פאן כאנת תלך אלאראדה לד'י מאדה חתי יטלב בהא גאיהֵ מא כ'ארג'ה פתכון אראדה מתגירה בחסב אלמואנע ואלטוארי אמא אראדהֵ אלמפארק אלתי ליסת הי מן אג'ל שי אכ'ר בוג'ה פליסת מתגירה ולא כונה יריד אלאן שיא ויריד גירה גדא תגירא פי ד'אתה ולא יסתדעי הד'א סבבא אכ'ר כמא אנה כונה יפעל ולא יפעל ליס בתגיר כמא בינא. וסיבין אן אראדתנא ואראדהֵ אלמפארק אנמא יקאל עליהמא אראדה באשתראך ולא שבה בין אלאראדתין. פקד אנפך איצ'א הד'א אלאעתראץ' ותבין אנה לא ילזמנא מן הד'ה אלטריק מחאל והד'א הו רומנא כמא עלמת. 
ואלטריק אלת'אלת'ה והי אלתי ילזמון. בהא קדם אלעאלם לכון כל מא תקתצ'יה אלחכמה אן יברז קד ברז וחכמתה קדימה כד'אתה פאללאזם ענהא קדים. והד'א אלזאם צ'עיף ג'דא וד'לך אנא כמא ג'הלנא חכמתה אלתי אוג'בת אן תכון אלאפלאך תסעה לא אכת'ר ולא אקל ועדד אלכואכב עלי מא הו עליה לא אכת'ר ולא אקל ולא אכבר ולא אצגר כד'לך נג'הל חכמתה פי כונה אוג'ד אלכל בעד אן לם יכן מנד' מדה קריבה ואלכל תאבע לחכמתה אלדאימה אלגיר מתגירה לכנא נג'הל כל אלג'הל קאנון תלך אלחכמה ומקתצ'אהא אד' אלמשיה איצ'א פי ראינא תאבעה ללחכמה ואלכל שי ואחד אעני ד'אתה וחכמתה אד' נחן לא נעתקד אלצפאת. וסתסמע פי הד'א אלמעני כת'ירא אד'א תכלמנא פי אלענאיה ובהד'א אלאעתבאר תסקט תלך אלשנאעה. 
ואמא מא ד'כרה ארסטו מן אג'מאע אלאמם פי סאלף אלדהר מן סכן אלמלאיכה פי אלסמא ומן כון אלאלאה פי אלסמא וכד'לך ג'א פי ט'ואהר אלנצוץ פליס ד'לך ללדלאלה עלי קדם אלסמא כמא יריד הו בל ד'לך קיל ללדלאלה עלי אן אלסמא תדלנא עלי וג'וד אלעקול אלמפארקה והם אלרוחאניון ואלמלאיכה והי תדלנא עלי וג'וד אלאלאה והו מחרכהא ומדברהא כמא סנבין ונוצ'ח אן ליס ת'ם דליל ידלנא עלי וג'וד אלצאנע עלי ראינא כדלאלהֵ אלסמא והי תדל איצ'א עלי ראי אלפלאספה כמא ד'כרנא עלי וג'וד מחרכהא ואנה לא ג'סם ולא קוה פי ג'סם. 
ובעד מא בינת לך מן אמכאן דעואנא ואנה ליס באלממתנע כמא יזעם מן יקול באלקדם ארג'ע ואבין תרג'יח ראינא באלנט'ר ואט'הר מא ילזם ראיה מן אלשנאעה פי פצול תאתי:

Chapter 19

קד באן לך מן מד'הב ארסטו ומן מד'הב כל מן יקול בקדם אלעאלם אנה ירי אן הד'א אלוג'וד צדר ען אלבארי עלי ג'ההֵ אללזום ואנה תעאלי עלה והד'א מעלול והכד'א לזם וכמא לא יקאל פיה תעאלי לם וג'ד או כיף וג'ד הכד'א אעני ואחדא וגיר ג'סם כד'לך לא יקאל פי אלעאלם בג'מלתה לם וג'ד או כיף וג'ד הכד'א אד' הד'א כלה לאזם אן יוג'ד כד'א אלעלה ומעלולהא ולא ימכן פיהמא עדם בוג'ה ולא תגיר עמא המא עליה. פלד'לך ילזם ען הד'א אלראי לזום דואם כל שי עלי טביעתה ואן לא יתגיר בוג'ה שי מן אלאשיא ען טביעתה. ובחסב הד'א אלראי יכון תגיר שי מן אלמוג'ודאת ען טביעתה ממתנעא פלא תכון אד'א הד'ה אלאשיא כלהא בקצד קאצד אכ'תאר ואראד אן תכון הכד'א לאנה אן כאנת בקצד קאצד פקד כאנת גיר מוג'ודה הכד'א קבל אן תקצד. 
ואמא בחסב ראינא נחן פאלאמר בין אנהא בקצד לא עלי ג'ההֵ אללזום ויג'וז אן יגירהא ד'לך אלקאצד ויקצד קצדא אכ'ר לכן ליס אי קצד באטלאק לאן ת'ם טביעהֵ אמתנאע ת'אבתה לא ימכן בטלאנהא כמא נבין. וגרצ'י פי הד'א אלפצל אן אבין לך בדלאיל תקארב אלברהאן אן וג'ודנא הד'א ידלנא עלי אנה בקצד קאצד צ'רורה מן גיר אן אתכלף מא ארתכבתה אלמתכלמון מן אבטאל טביעהֵ אלוג'וד ואלקול באלג'ז וכ'לק אלאעראץ' מסתמרא וג'מיע מא בינת לך מן אצולהם אלתי אנמא ראמוא תמהידהא לאיג'אד אלתכ'ציץ ולא תט'ן אנהם איצ'א קאלוא הד'א אלד'י אקולה אמא אנהם ראמוא מא ארומה פלא שך וכד'לך ד'כרוא אלאמור אלתי אד'כרהא ולחט'וא פיהא אלתכ'ציץ גיר אנהם לא פרק ענדהם בין אכ'תצאץ הד'א אלנבאת באלחמרה דון אלביאץ' או באלחלאוה דון אלמרארה או אכ'תצאץ אלסמא במא הי עליה מן אלשכל דון אלתרביע ואלתת'לית' ואת'בתוא אלתכ'ציץ במקדמאתהם תלך אלתי קד עלמתהא ואנא את'בת אלתכ'ציץ פי מא ינבגי אן ית'בת פיה במקדמאת פלספיה מאכ'וד'ה מן טביעהֵ אלוג'וד. 
והד'ה אלטריק אבינהא בעד תקדים הד'ה אלמקדמה והי אן כל מאדה משתרכה בין אשיא מתגאירה בוג'ה מן וג'וה אלתגאיר פלא בד צ'רורה מן סבב אכ'ר כ'ארג'א ען תלך אלמאדה אלמשתרכה הו אלד'י אוג'ב כון בעצ'הא בצפהֵ מא ובעצ'הא בצפה אכ'רי או אסבאב עלי עדד אלמתגאיראת. והד'ה מקדמה מג'מע עליהא ממן יעתקד אלקדם וממן יעתקד אלחדות'. 
ובעד הד'ה אלמקדמה אכ'ד' פי תביין מא קצדת לתביינה עלי ג'ההֵ אלמסאלה ואלג'ואב עלי ראי ארסטו. 
סאלנא ארסטו וקלנא לה קד ברהנת לנא עלי כון מאדהֵ כל מא תחת פלך אלקמר מאדה ואחדה משתרכה ללכל פמא עלהֵ אכ'תלאף הד'ה אלאנואע אלמוג'ודה הנא ומא עלהֵ אכ'תלאף אשכ'אץ כל נוע מנהא. פג'אובנא ען ד'לך באן קאל עלהֵ אלאכ'תלאף תגיר אמתזאג' אלמרכבאת מן תלך אלמאדה וד'לך אן תלך אלמאדה אלמשתרכה קבלת אולא ארבע צור וכל צורה מנהא תבעתהא כיפיתאן ובתלך אלכיפיאת אלארבע צארת אסטקצאת למא תרכב מנהא וד'לך אנהא תכ'תלט אולא בחרכהֵ אלפלך ת'ם תמתזג' פיחדת' אלאכ'תלאף פי אלמכ'תלטאת אלמתרכבה מנהא במקאדיר מכ'תלפה מן אלחאר ואלבארד ואלרטב ואליאבס פתציר פיהא בהד'ה אלאמזג'ה אלמכ'תלפה תהיואת מכ'תלפה לקבול צור מכ'תלפה ובתלך אלצור איצ'א תציר מתהייה לקבול צור אכ'רי והכד'א דאימא. ואלצורה אלנועיה אלואחדה יוג'ד למאדתהא ערץ' כביר פי כמהא וכיפהא ובחסב ד'לך אלערץ' תכ'תלף אשכ'אץ אלנוע כמא תבין פי אלעלם אלטביעי. והד'א כלה צחיח בין למן ינצף נפסה ולא יכ'דעהא. 
ת'ם סאלנא ארסטו איצ'א וקלנא לה אד'א כאן אמתזאג' אלאסטקסאת הו אלסבב פי תהיו אלמואד לקבול אלצור אלמכ'תלפה אי שי היי תלך אלמאדה אלאולי חתי קבל בעצ'הא צורהֵ אלנאר ובעצ'הא צורהֵ אלארץ' ומא בינהמא לקבול צורהֵ אלמא ואלהוא ומאדהֵ אלכל ואחדה משתרכה ובמא ד'א כאנת מאדהֵ אלארץ' אחק בצורהֵ אלארץ' ומאדהֵ אלנאר אחק בצורהֵ אלנאר. 
פג'אוב ארסטו ען ד'לך באן קאל אוג'ב ד'לך אכ'תלאף אלמואצ'ע אד' הי אוג'בת להד'ה אלמאדה אלואחדה תהיואת מכ'תלפה וד'לך אן אלד'י ילי מנהא אלמחיט את'ר פיה לטאפה וסרעהֵ חרכה וקרב מן טביעתה פקבל בד'לך אלתהיו צורהֵ אלנאר וכלמא בעדת אלמאדה ען אלמחיט נחו אלמרכז צארת אכת'ף ואצלב ואקל צ'וא פצארת ארצ'א. והי אלעלה פי אלמא ואלהוא. פכאן ד'לך צ'רוריא אד' מן אלמחאל אן תכון הד'ה אלמאדה פי לא מכאן או יכון אלמחיט הו אלמרכז ואלמרכז הו אלמחיט פהד'א אוג'ב להא אלתכ'ציץ בצור מכ'תלפה אעני אלתהיו לקבול צור מכ'תלפה. 
ת'ם סאלנאה וקלנא לה הל אלמחיט אעני אלסמא מאדתהא ומאדהֵ אלאסטקסאת ואחדה. 
קאל לא בל תלך מאדה אכ'רי וצור אכ'רי ואלג'סם מקול עלי הד'ה אלאג'סאם אלתי לדינא ועלי תלך באשתראך כמא בין אלמתאכ'רון. וקד ברהן עלי ג'מיע ד'לך. 
ומן הנא אסמע מא אקולה אנא איהא אלנאט'ר פי מקאלתי הד'ה. 
קד עלמת ברהאן ארסטו אן באכ'תלאף אלאפעאל יסתדל עלי אכ'תלאף אלצור פלמא כאנת חרכאת אלאסתקסאת אלארבעה מסתקימה וחרכהֵ אלפלך דוריה עלם אן תלך אלמאדה גיר הד'ה אלמאדה והד'א צחיח בחסב אלנט'ר אלטביעי. ולמא וג'דת איצ'א הד'ה אלתי חרכאתהא מסתקימה מכ'תלפהֵ אלג'הה מנהא מא יתחרך אלי פוק ומנהא מא יתחרך אלי אספל ווג'ד איצ'א אלד'י יתחרך מנהא לג'הה ואחדה בעצ'הא אסרע ובעצ'הא אבטא עלם אנהא מכ'תלפהֵ אלצור ובהד'א עלם אן אלאסתקסאת ארבעה. ועלי הד'א אלנחו מן אלאסתדלאל בעינה ילזם איצ'א אן תכון מאדהֵ אלאפלאך כלהא ואחדה אד' כלהא תתחרך דורא וצורהֵ כל פלך מכ'אלפה לצורהֵ אלפלך אלאכ'ר אד' הד'א יתחרך מן אלשרק ללגרב ואכ'ר מן אלגרב ללשרק ואיצ'א פאן חרכאתהא מכ'תלפה פי אלסרעה ואלאבטא פילזם אן יסאל איצ'א ויקאל לה אד' והד'ה מאדה משתרכה לג'מיע אלאפלאך קד אכ'תץ כל מוצ'וע מנהא בצורהֵ מא גיר צורהֵ אלאכ'ר מן הו מכ'צץ הד'ה אלמוצ'ועאת ומהייהא לקבול צור מכ'תלפה והל ת'ם בעד אלפלך שי אכ'ר ינסב לה הד'א אלתכ'ציץ אלא אללה עז וג'ל. 
והאנא אנבהך עלי בעד גור ארסטו וגראבהֵ אדראכה וכיף זחמה הד'א אלאעתראץ' בלא שך וראם אלכ'רוג' ענה באשיא לם יסאעדה אלוג'וד עליהא ואן כאן לם יד'כר הד'א אלאעתראץ' לכנה יבדו. מן אקואלה אנה ירום אן ינט'ם לנא וג'וד אלאפלאך כמא נט'ם לנא וג'וד מא דון אלפלך חתי יכון אלכל עלי ג'ההֵ אללזום אלטביעי לא עלי ג'ההֵ קצד קאצד כיף שא ותכ'ציץ מכ'צץ עלי אי וג'ה אחב פלם יתם לה ד'לך ולא יתם אבדא. וד'לך אנה ירום אן יעטי אלעלה פי כון אלפלך תחרך מן אלשרק ולם יתחרך מו אלגרב וירום אן יעטי אלעלה פי כון בעצ'הא סריע אלחרכה ובעצ'הא בטי ואן ד'לך לאזם לנט'אם וצ'עהא מן אלפלך אלאעלי וירום אן יעטי אלעלה פי כון כל כוכב מן אלסבעה לה עדהֵ אפלאך והד'א אלעדד אלעט'ים פי פלך ואחד הד'א כלה ירום אעטא אסבאבה חתי ינט'ם לנא אלאמר נט'מא טביעיא עלי ג'ההֵ אללזום לכנה לם יתם לה שי מן הד'א לאן כל מא בינה לנא ממא דון פלך אלקמר ג'רי עלי נט'אם מטאבק ללמוג'וד בין אלעלל ואמכן אן יקאל פיה אנה עלי ג'ההֵ אללזום ען חרכהֵ אלפלך וען קואה אמא ג'מיע מא ד'כרה פי אמור אלפלך פלא עלה בינה אעטי פי ד'לך ולא ג'רי אלאמר פיה עלי נט'אם ימכן אן ידעי פיה אללזום אד' נרי אלאפלאך מנהא מא הו אלאסרע חרכה פוק אלאבטא חרכה ומנהא מא הו אלאבטא חרכה פוק אלאסרע חרכה ומנהא מא חרכאתהא מתסאויה ואן כאנת בעצ'הא פוק בעץ' ואמור אכ'רי עט'ימה ג'דא פי חק אעתבאר כון אלאמר עלי ג'ההֵ אללזום סאפרד להא פצלא מן פצול הד'ה אלמקאלה. 
ובאלג'מלה פאן ארסטו בלא שך למא עלם צ'עף אקאוילה פי תעליל הד'ה אלאשיא ואעטא אסבאבהא קדם עלי אכ'ד'ה פי הד'ה אלמבאחת' כלאמא הד'א נצה קאל נריד אלאן אן נפחץ ען מסאלתין את'נתין פחצא שאפיא פאנה מן אלואג'ב אן נפחץ ענהמא ונקול פיהמא במבלג עקולנא ועלמנא וראינא אלא אנה לא ינבגי לאחד אן ינזל ד'לך מנא עלי קחה וג'ראה לכנה ינבגי אן יעג'ב מן חרצנא עלי אלפלספה ורגבתנא פיהא פאד'א מא טלבנא אלמסאיל אלג'זילה אלשריפה וקוינא עלי אטלאקהא אטלאקא יסירא מברמא פיחק עלי אלסאמע אן ישתד סרורה ויבתהג'. הד'א נץ כלאמה. פקד תבין לה אנה בלא שך עארף בצ'עף תלך אלאקאויל ולא סימא בכון עלם אלתעאלים פי זמאנה כאן לם יכמל ולא עלם פי זמאנה מן חרכאת אלפלך מת'ל מא עלמנאה אליום. ויבדו לי אן אלד'י קאלה פי מא בעד אלטביעה מן וצ'ע עקל מפארק לכל פלך אנמא הו מן אג'ל הד'א אלמעני איצ'א חתי יכון הנאך שי יכ'צץ כל פלך בחרכהֵ מא וסנבין אנה לם ירבח בהד'א שיא. 
אמא קולה פי הד'א אלנץ אלד'י את'בת לך במבלג עקולנא ועלמנא וראינא פאני אבין לך מענאה ולם ארה לאחד מן אלשארחין. אמא קולה ראינא פאנה יעני בה ג'ההֵ אללזום אלד'י הו אלקול בקדם אלעאלם. ואמא קולה עלמנא פיעני אלאמר אלבין אלמג'מע עליה אן כל שי מן הד'ה אלאשיא לא בד לה מן סבב ועלה וליס הו אמרא ואקעא כיף אתפק. וקולה עקולנא יעני קצורנא ען אעטא אסבאב מת'ל הד'ה אלאמור עלי גאיתהא ונהאיתהא לכנה זעם אנה יעטי פיהא שיא יסירא וכד'לך פעל לאן אלד'י ד'כרה מן סרעהֵ אלחרכת אלכליה ובט פלך אלכואכב אלת'אבתה לכונה פי כ'לאף אלג'הה הי עלה מסתגרבה עג'יבה וכד'לך קאל ילזם אן כלמא בעד פלך ען אלת'אמן כאן אסרע חרכה לכן הד'א לם יטרד כמא בינת לך. ואשד מן הד'א אן אפלאכא איצ'א תתחרך מן אלמשרק אלי אלמגרב מן דון אלת'אמן פכאן יג'ב אן תכון אסרע ממא תחתהא ממא יחתרך כד'לך מן אלמשרק אלי אלמגרב ואן כאן תכון הד'ה אלמתחרכה מן אלמשרק קריבה פי אלסרעה מן חרכהֵ אלתאסע לכנה כמא אעלמתך לם יכן עלם אלהיאה פי זמאנה כמא הו אליום. 
ואעלם אן בחסב ראינא נחן מעשר מן יקול בחדת' אלעאלם יסהל הד'א כלה ויטרד עלי אצולנא לאנא נקול ת'ם מכ'צץ כ'צץ כל פלך במא שא מן ג'הה אלחרכה וסרעתהא ולכנא נג'הל וג'ה אלחכמה פי איג'אד הד'א הכד'א. פלו קדר ארסטו אן יעטינא עלהֵ אכ'תלאף חרכהֵ אלאפלאך חתי יכון ד'לך עלי נט'אם וצ'ע בעצ'הא מן בעץ' כמא ט'ן לכאן ד'לך גריבא וכאן יכון עלהֵ אלתכ'ציץ פי אכ'תלאף חרכאתהא כעלהֵ אכ'תלאף אלאסטקסאת פי וצ'עהא בין אלמחיט ואלמרכז לכנה לם ינתט'ם אלאמר הכד'א כמא בינת לך. 
ואבין מן הד'א פי וג'וד אלתכ'ציץ פי אלפלך אלד'י לא יקדר אחד אן יוג'ד לה סבבא מכ'צצא גיר קצד אלקאצד הו וג'וד אלכואכב וד'לך אן כון אלפלך מתחרכא דאימא ואלכוכב ת'אבתא דאימא דליל עלי אן מאדהֵ אלכואכב ליסת הי מאדהֵ אלאפלאך וקד ד'כר אבו נצר פי חואשיה עלי אלסמאע כלאמא הד'א נצה קאל בין אלפלך ואלכואכב פרק לאן אלפלך ישף ואלכואכב לא תשף ואלסבב פי ד'לך אן בין אלמאדתין ואלצורתין פרקא ולכן יסירא הד'א נץ כלאמה. אמא אנא פלא אקול יסירא בל מכ'תלפא ג'דא ג'דא לאני לא אסתדל באלשפוף בל באלחרכאת. פיבין לי אן הד'ה ת'לת' מואד ות'לת' צור אג'סאם סאכנה אבדא פי ד'אתהא והי אג'ראם אלכואכב ואג'סאם מתחרכה אבדא והי אג'ראם אלאפלאך ואג'סאם תתחרך ותסכן והי אלאסתקסאת. פיא לית שערי אי שי ג'מע בין האתין אלמאדתין אלמכ'תלפתין אמא גאיהֵ אלאכ'תלאף כמא יבדו לי או אלד'י בינהמא אכ'תלאף יסיר כמא יד'כר אבו נצר ומן הו אלמהיי להד'א אלאתחאד ובאלג'מלה ג'סמאן מכ'תלפאן מרכוז אחדהמא פי אלאכ'ר גיר מכ'אלט לה בל מתחיז פי מוצ'ע מנה מכ'צוץ מלתחם בה בגיר קצד קאצד עג'ב. ואעג'ב מן הד'א הד'ה אלכואכב אלכת'ירה אלתי פי אלת'אמן כלהא אכר בעצ'הא צגאר ובעצ'הא כבאר כוכב הנא ואכ'ר עלי בעד ד'ראע פי ראי אלעין ועשרה מזדחמה מג'תמעה ורקעה כבירה ג'דא לא שי פיהא מא אלסבב אלמכ'צץ להד'ה אלרקעה בעשרה כואכב ואלמכ'צץ ללאכ'רי בעדם אלכואכב. ואיצ'א ג'סם אלפלך כלה ג'סם ואחד בסיט לא אכ'תלאף פיה פבאי סבב צאר הד'א אלג'ז מן אלפלך אחק בהד'א אלכוכב אלמוג'וד פיה מן אלג'ז אלאכ'ר והד'א כלה וכל מא הו מן נמטה אנמא יבעד ג'דא בל יקארב אלאמתנאע אד'א אעתקד אן הד'א כלה וג'ב עלי ג'ההֵ אללזום ען אלאלאה כמא יראה ארסטו. 
אמא אד'א אעתקד אן הד'א כלה בקצד קאצד פעל הכד'א פלא יצחב הד'א אלראי שי מן אלתעג'ב ולא בעד אצלא ולא יבקי מוצ'ע בחת' אלא קולך מא אלסבב פי קצד הד'א ואלד'י יעלם עלי אלתג'מיל אן הד'א כלה למעני לא נעלמה ואן ליס הד'א פעל עבת' ולא כיף אתפק. לאנך קד עלמת אן ערוק שכ'ץ אלכלב ואלחמאר ואעצאבהמא מא וקעת כיף אתפק ובאי מקדאר אתפק ולא צאר הד'א אלערק גליט'א ואכ'ר דקיקא ועצבה תתשעב שעבא כת'ירה ואכ'רי לא תתשעב כד'לך וואחדה נאזלה מסתקימה ואכ'רי אנעטפת באתפאק ואנה לם יכן שי מן הד'א אלא למנאפע קד עלם צ'רוריתהא פכיף יתכ'יל עאקל אן תכון אוצ'אע הד'ה אלכואכב ומקאדירהא ועדדהא וחרכאת אפלאכהא אלמכ'תלפה ללא מעני או כיף אתפק לא שך אן כל שי מנהא צ'רורי בחסב קצד אלקאצד. 
ותרתיב הד'ה אלאמור עלי ג'ההֵ אללזום לא בקצד אמר בעיד מן אלתצור ג'דא ג'דא ולא דליל ענדי עלי אלקצד אעט'ם מן אכ'תלאף חרכאת אלאפלאך וכון אלכוכב מרכוזא פי אלאפלאך ולד'לך תג'ד אלאנביא כלהם קד אתכ'ד'וא אלכואכב ואלאפלאך דלילא עלי וג'וד אלאלאה צ'רורה וג'א פי חדית' אברהם מן אעתבארה באלכואכב מא קד שהר. וקאל ישעיה מנבהא עלי אלאסתדלאל בהא שאו מרום עיניכם וראו מי ברא אלה וכו' וכד'לך ירמיהו קאל עשה השמים וקאל אברהם י"י אלהי השמים וקאל סיד אלנביין רכב שמים כמא בינא והד'א הו אלדליל אלצחיח אלד'י לא שך פיה. וביאן ד'לך אן כל מא דון אלפלך מן אלאכ'תלאפאת ואן כאנת מאדתהא ואחדה כמא בינא תקדר אן תג'על מכ'צצהא קוי פלכיה ואוצ'אע אלמאדה מן אלפלך כמא עלמנא ארסטו אמא אלאכ'תלאפאת אלמוג'ודה פי אלאפלאך ואלכואכב פמן מכ'צצהא אלא אללה תעאלי. פאן קאל קאיל אלעקול אלמפארקה פמא רבח פי הד'א אלקול שיא וביאן ד'לך אן אלעקול ליסת אג'סאמא פיכון להא וצ'ע מן אלפלך פלאי שי תחרך הד'א אלפלך חרכתה אלשוקיה נחו עקלה אלמפארק לג'ההֵ אלשרק ואכ'ר ללגרב אתרי ד'לך אלעקל אלואחד פי ג'ההֵ אלגרב ואלאכ'ר פי ג'ההֵ אלשרק וכון הד'א אבטא והד'א אסרע ולם יטרד ד'לך עלי נסבהֵ בעד בעצ'הא מן בעץ' כמא עלמת ולא בד צ'רורה אן יקאל אן טביעהֵ הד'א אלפלך וג'והרה אקתצ'ת אן יתחרך להד'ה אלג'הה ובהד'ה אלסרעה ואן יכון לאזם אשתיאקה הד'א אלמעני הכד'א וכד'לך יקול ארסטו ובהד'א יצרח 
פקד רג'ענא למא כנא פיה אולא פנקול אד'א כאנת מאדתהא כלהא ואחדה באי שי תכ'צץ הד'א בטביעה דון טביעהֵ אלאכ'ר וצאר פיה שוק מא יוג'ב לה הד'א אלנחו מן אלחרכה מכ'אלף לשוק אלאכ'ר אלד'י אוג'ב לה נחו חרכה אכ'רי לא בד מן מכ'צץ צ'רורה. פקד אכ'רג'נא הד'א אלאעתבאר אלי אלבחת' ען מטלבין אחדהמא הל בוג'וד הד'א אלאכ'תלאף ילזם אן יכון ד'לך בקצד קאצד צ'רורה לא עלי ג'ההֵ אללזום או לא ילזם. ואלמטלב אלת'אני הל אד'א כאן ג'מיע הד'א בקצד קאצד כ'צץ הד'א אלתכ'ציץ ילזם אן יכון ד'לך חאדת'א בעד עדם או לא ילזם ד'לך בל יכון מכ'צצה לם יזל הכד'א אד' קד קאל הד'א איצ'א בעץ' מן יעתקד אלקדם. והאנא אכ'ד' פי הד'ין אלמטלבין ואבין מא ינבגי אן יבין פיהמא פי פצול תאתי:

Chapter 20

ארסטו יברהן אן אלאמור אלטביעיה כלהא ליסת ואקעה באלאתפאק וברהאנה עלי ד'לך כמא ד'כר. וד'לך אן אלאמור אלאתפאקיה ליסת דאימה ולא אכת'ריה וכל הד'ה אלאמור אמא דאימה או אכת'ריה. אמא אלסמא וכל מא פיהא פדאימה עלי חאלאת לא תתגיר כמא בינא לא פי ד'ואתהא ולא פי תבדיל מואצ'עהא. ואמא אלאמור אלטביעיה אלתי דון פלך אלקמר פמנהא דאימה ומנהא אכת'ריה פאלדאימה כתסכ'ין אלנאר ונזול אלחג'ר אלי אספל ואלאכת'ריה כאשכאל אשכ'אץ כל נוע ואפעאלה וכל הד'א בין. פאד'א כאנת ג'זאיאתה ליסת באלאתפאק פכיף יכון כלה באלאתפאק פהד'א ברהאן עלי אן הד'ה אלמוג'ודאת ליסת אתפאקיה. 
והד'א נץ כלאם ארסטו פי אלרד עלי מן זעם מן אלמתקדמין אן הד'א אלעאלם וקע באלאתפאק ואנה כאן מן תלקא נפסה בלא סבב קאל וקד ג'על קום אכ'ר סבב הד'ה אלסמא ואלעואלם כלהא תלקא אנפסהא פאנהם קאלוא אן מן תלקא נפסה כאן אלדוראן ואלחרכה אלתי מיזת וקומת אלכל עלי הד'א אלנט'אם ואן הד'א נפסה למוצ'ע עג'ב שדיד אעני אן יקולוא פי אלחיואן ואלנבאת אנהא לא תכון ולא תחדת' באלבכ'ת לכן להא סבבא אמא טביעה ואמא עקל ואמא גיר ד'לך ממא אשבהה לאנה ליס יתולד אי שי אתפק מן כל בזר או כל מני לכן מן הד'א אלבזר תכון זיתונה ומן הד'א אלמני יכון אנסאן ויקולון פי אלסמא ופי אלאג'סאם אלתי הי מן בין סאיר אלאג'סאם אלמראיה אלאהיה אנהא אנמא כאנת מן תלקא אנפסהא ואנהא ליס להא סבב אצלא מת'ל מא ללחיואן ואלנבאת. 
הד'א נץ כלאמה ואכ'ד' יבין תזייף הד'א אלוהם אלד'י תוהמוה בקול אבסט. פקד באן לך אן ארסטו יעתקד ויברהן אן הד'ה אלמוג'ודאת כלהא ליסת מוג'ודה באלאתפאק פאלד'י ינאקץ' כונהא באלאתפאק אן תכון באלד'את אעני אן להא סבבא מוג'בא לכונהא הכד'א צ'רורה ומן אג'ל ד'לך אלסבב וג'דת עלי מא הי עליה הד'א הו אלד'י תברהן והו אלד'י יעתקדה ארסטו. אמא אנה ילזם לכונהא ליסת מן תלקא אנפסהא אן תכון בקצד קאצד ואראדהֵ מריד פמא יבין לי אן ארסטו יעתקד ד'לך לאן אלג'מע בין אלוג'וד עלי ג'ההֵ אללזום ובין אלחדות' עלי ג'ההֵ אלקצד ואלאראדה חתי יכון אלמעניאן ואחדא קריב ענדי מן אלג'מע בין אלצ'דין לאן מעני אללזום אלד'י יעתקדה ארסטו הו אן כל שי מן הד'ה אלמוג'ודאת אלתי ליסת בצנאעיה לא בד לה מן סבב מוג'ב לד'לך אלשי אלד'י כונה עלי מא הו עליה ולד'לך אלסבב סבב ת'אן וללסבב אלת'אני ת'אלת' הכד'א אלי אן ינתהי לסבב אול ענה לזם אלכל לאמתנאע אלתסלסל אלי לא נהאיה. לכנה לא יעתקד מע ד'לך אן לזום וג'וד אלעאלם ען אלבארי אעני ען אלסבב אלאול כלזום אלט'ל ען אלג'סם או לזום אלחרארה ען אלנאר או לזום אלצ'ו ען אלשמס כמא יקול ענה מן לא יפהם קולה בל יעתקד ד'לך אללזום כנחו לזום אלמעקול ען אלעקל אד' אלעקל הו פאעל אלמעקול מן ג'ההֵ כונה מעקולא אד' ד'לך אלסבב אלאול ולו ענדה הו עקל פי אעלי מראתב אלוג'וד ואכמלהא וחתי אן קאל אנה מריד למא לזם ענה וסאר בה ומסתלד' ולא ימכן אן יריד כ'לאפה פליס יקאל להד'א קצדא ולא פיה מעני אלקצד לאן אלאנסאן מריד לכונה ד'א עינין וכפין וסאר בד'לך ומסתלד' בה ולא ימכן אן יריד כ'לאפה ולכנה מא כאן הד'א אלשכ'ץ ד'א עינין וכפין בקצד מנה ותכ'ציץ להד'א אלשכל והד'ה אלאפעאל ולא מעני אלקצד ומעני אלתכ'ציץ אלא לאמר גיר מוג'וד וימכן וג'ודה כמא קצד וכ'צץ וימכן אלא יוג'ד כד'לך 
פלא אדרי הל האולא אלמתאכ'רון אנפהם להם מן כלאם ארסטו וקולה אן הד'ה אלאשיא לא בד להא מן סבב אן מעני ד'לך אלקצד ואלתכ'ציץ או יכונון כ'אלפוה פי ד'לך ואכ'תארוא ראי אלקצד ואלתכ'ציץ וזעמוא אנה לא ינאפי אלקדם. 
ובעד מא בינאה אכ'ד' פי ראי האולא אלמתאכ'רין:

Chapter 21

אעלם אן מן אלמתאכ'רין מן אלפלאספה אלקאילין בקדם אלעאלם מן קאל אן אללה תעאלי פאעל אלעאלם ומכ'תאר וג'ודה וקאצדה ומכ'צצה עלי מא הו עליה לכן יסתחיל אן יכון ד'לך פי וקת דון וקת בל הכד'א כאן ויכון דאימא. קאלוא אנמא אוג'ב לנא אן לא נתצור אן פאעלא פעל שיא אלא באן יתקדם אלפאעל עלי פעלה באלזמאן כוננא נחן כד'א ילזמנא פי מא נפעלה לכון כל פאעל תכון הד'ה צפתה פפיה עדם מא וכאן פאעלא באלקוה ולמא פעל כ'רג' אלי אלפעל אמא אלאלאה תעאלי אלד'י לא עדם פיה ולא שי באלקוה אצלא פמא יתקדם פעלה בל לם יזל פאעלא וכמא ד'אתה מבאינה לד'אתנא אי מבאינה כד'לך נסבהֵ פעלה אליה מבאינה לנסבהֵ פעלנא אלינא איצ'א. והד'א אלקיאס בעינה קאלוא פי אלתכ'ציץ ואלאראדה לאן לא פרק בין קולך פאעל או מריד או קאצד או מכ'תאר או מכ'צץ פי הד'א אלמעני. קאלוא ויסתחיל איצ'א אן יתגיר פעלה או אראדתה כמא בינא. 
פקד באן לך איהא אלנאט'ר פי מקאלתי הד'ה אן האולא גירוא לפט' אללזום ואבקוא מענאה לעלהם קצדוא תחסין עבארה או אזאלהֵ שנאעה לאן מעני כון הד'א אלוג'וד לאזמא לעלתה דאימא בדואמהא והו אלאלאה עלי מא יקול ארסטו הו מעני קולהם אן אלעאלם מן פעל אלאלאה או בקצדה ואראדתה ואכ'תיארה ותכ'ציצה לכנה לם יזל הכד'א ולא יזאל כמא אן טלוע אלשמס הו פאעל אלנהאר בלא שך ואן כאן לא יתקדם אחדהמא אלאכ'ר בזמאן. וליס הד'א הו מעני אלקצד אלד'י נקצדה נחן בל נריד בד'לך אנה אעני אלעאלם ליס הו לאזמא ענה תעאלי לזום אלמעלול לעלתה אלתי לא ימכן מפארקתה להא ולא תגירה אלא אן תתגיר עלתה או תתגיר חאלה מן חאלאתהא פאד'א פהמת אלמעני הכד'א עלם אנה מן אלמחאל אלקול בכון אלעאלם לאזמא ען וג'וד אלאלאה לזום אלמעלול לעלתה ואנה מן פעל אלאלאה או בתכ'ציצה. 
פקד תלכ'ץ אלאמר ואנתהי בנא אלקול אלי אלבחת' ען הד'א אלאכ'תאלף אלמוג'וד פי אלסמא אלד'י תברהן אן לא בד לד'לך מן סבב הל ד'לך אלסבב הו אלעלה לד'לך אלאכ'תלאף והכד'א לזם ען וג'ודה או ד'לך אלסבב הו אלפאעל להד'א אלאכ'תלאף אלמכ'צץ לה עלי אלג'הה אלתי נעתקד נחן תבאע משה רבנו. פלנקל פי ד'לך בעד אן נקדם מקדמה והי אן נבין לך מעני אללזום אלד'י יראה ארסטו חתי תתצורה וחיניד' אכ'ד' פי אן אבין לך תרג'יחי לראי חדות' אלעאלם בדלאיל נט'ריה פלספיה בריה מן אלתמויה. 
קולה אן אלעקל אלאול לזם ען אללה ואן אלעקל אלת'אני לזם ען אלאול ואלת'אלת' ען אלת'אני והכד'א כונה ירי אן אלאפלאך לזמת ען אלעקול וד'לך אלתרתיב אלמשהור אלד'י קד עלמתה מן מואצ'עה וקד וצ'ענא מנה הנא נבד'א. בין הו אנה ליס יריד בד'לך אן הד'א כאן ת'ם חדת' ענה ד'לך אללאזם ענה בעד ד'לך לאנה לא יקול בחדות' שי מן הד'ה ואנמא יריד באללזום אלסבביה כאנה יקול אלעקל אלאול סבב וג'וד אלעקל אלת'אני ואלת'אני סבב וג'וד אלת'אלת' אלי אכ'רהא. וכד'לך אלכלאם פי אלאפלאך ואלמאדה אלאולי ולם יתקדם שי מן הד'ה כלהא ללאכ'ר ולא יוג'ד דונה ענדה. ומת'אל ד'לך כמא לו קאל קאיל אן ען אלכיפיאת אלאול לזמת אלכ'שונה ואלמלאסה ואלצלאבה ואללין ואלכת'אפה ואלתכ'לכ'ל אלד'י לא ישך אחד אן תלך אעני אלחרארה ואלברודה ואלרטובה ואליבוסה הי אלמחדת'ה להד'ה אלכ'שונה ואלמלאסה ואלצלאבה ואללין ואלכת'אפה ואלתכ'לכ'ל ומא אשבה ד'לך וען תלך אלארבע כיפיאת אלאול לזמת הד'ה ואן כאן לא ימכן אן יוג'ד ג'סם ד'ו הד'ה אלכיפיאת אלאול ומערי ען הד'ה אלכיפיאת אלת'ואני עלי הד'א אלמת'אל בעינה יקול ארסטו פי אלוג'וד בג'מלתה אן כד'א לזם ען כד'א אלי אן ינתהי ללעלה אלאולי כמא יקול הו או אלעקל אלאול או כיף שית אן תסמיה כלנא נחו מבדא ואחד נקצד גיר אנה ירי לזום כל מא סואה ענה כמא וצפת לך ונחן נקול אן כל הד'ה אלאשיא הו פעלהא בקצד ואראדה להד'א אלמוג'וד אלד'י לם יכן מוג'ודא וצאר אלאן מוג'ודא באראדתה תעאלי. והאנא אכ'ד' פי ד'כר דלאילי ותרג'יחי לכון אלעאלם מחדת'א עלי ראינא פי פצול תאתי:

Chapter 22

קצ'יה מג'מע עליהא מן ארסטו ומן כל מן תפלסף אן אלשי אלבסיט לא ימכן אן ילזם ענה אלא בסיט ואחד ואן כאן אלשי מרכבא פתלזם ענה אשיא עלי עדד מא פיה מן אלבסאיט אלתי תרכב מנהא. מת'אל ד'לך אן אלנאר אלתי פיהא תרכיב כיפיתין אלחאר ואליאבס ילזם ענהא אן תסכ'ן בחרהא ותג'פף ביבסהא. וכד'לך אלשי אלמרכב מן מאדה וצורה תלזם ענה אשיא מן ג'ההֵ מאדתה ואשיא מן ג'ההֵ צורתה אן כאן כת'יר אלתראכיב. ובחסב הד'ה אלקצ'יה קאל ארסטו אנה מא לזם ען אללה לזומא אולא גיר עקל ואחד בסיט לא גיר. 
קצ'יה ת'אניה אנה מא ילזם אי שי אתפק ען אי שי אתפק בל אנמא יכון אבדא בין אלעלה ומעלולהא מנאסבהֵ מא צ'רורה חתי אלאעראץ' מא ילזם אי ערץ' אתפק ען אי ערץ' אתפק מת'ל אן ילזם ען אלכיפיה כמיה או ען אלכמיה כיפיה וכד'לך לא תלזם ען אלמאדה צורהֵ מא ולא ען אלצורה מאדהֵ מא. 
קצ'יה ת'אלת'ה אן כל פאעל יפעל בקצד ואראדה לא באלטבע פאנה קד יפעל אפעאלא מכ'תלפה כת'ירה. 
קצ'יה ראבעה אן אלג'מלה אלמרכבה מן ג'ואהר מכ'תלפה מתג'אורה אחק באלתרכיב מן אלג'מלה אלמרכבה מן ג'ואהר מכ'תלפה תרכיב אמתזאג'. מת'אל ד'לך אן אלעט'ם מת'לא או אללחם או אלערק או אלעצב אבסט מן ג'מלה אליד או אלרג'ל אלמרכבה מן עצב ולחם וערק ועט'ם והד'א אבין מן אן יזאד פיה כלאמא. 
ובעד הד'ה אלמקדמאת פאקול אן הד'א אלד'י יד'כרה ארסטו מן אן אלעקל אלאול סבב ללת'אני ואלת'אני סבב אלת'אלת' והכד'א לו דרג'הא אלאף אלעקל אלאכ'יר מנהא בסיט הו בלא שך פמן אין וג'ד אלתרכיב אלמוג'וד פי הד'ה אלמוג'ודאת עלי ג'ההֵ אללזום כמא יזעם ארסטו נחן נסלם לה כל מא יד'כרה מן אן אלעקול כל מא בעדת חדת' פיהא תרכיב מעאני אד' ומעקולאתהא כת'ירה פמע אקרארנא לה בהד'א אלחדס ואלתכ'מין כיף צארת אלעקול סבבא ללזום אלאפלאך ענהא ואי נסבה בין אלמאדה ואלמפארק אלד'י לא מאדה לה אצלא והבך אנא סלמנא אן כל פלך סבבה עקל עלי אלצורה אלמד'כורה אד' וד'לך אלעקל פיה תרכיב בכונה עקל ד'אתה וגירה וכאנה מרכב מן שיין אחד ד'ינך אלשיין ילזם ענה אלעקל אלאכ'ר אלד'י דונה ואלמעני אלאכ'ר ילזם ענה אלפלך פיסאל ויקאל לה ד'לך אלמעני אלואחד אלבסיט אלד'י לזם ענה אלפלך כיף לזם ענה אלפלך ואלפלך מרכב מן מאדתין וצורתין מאדהֵ אלפלך וצורתה ומאדהֵ אלכוכב אלמרכוז פי אלפלך וצורתה ואד'א כאן אלאמר עלי ג'ההֵ אללזום פלא בד לנא צ'רורה להד'א אלמרכב מן סבב מרכב ילזם ען ג'זאה אלואחד ג'רם אלפלך וען ג'זאה אלאכ'ר ג'רם אלכוכב הד'א אן כאנת מאדהֵ אלכואכב כלהא ואחדה וקד יכון ג'והר אלניר מנהא ג'והרא מא וג'והר אללטכ'יה ג'והרא אכ'ר. וקד עלם אן כל ג'סם מרכב מן מאדתה וצורתה. 
פקד תבין לך אנה לא תטרד הד'ה אלמעאני עלי ג'ההֵ אללזום אלד'י יד'כרה. וכד'לך איצ'א אכ'תלאף חרכהֵ אלאפלאך לא יחרז נט'אם תרתיב בעצ'הא תחת בעץ' חתי ידעי פי ד'לך ג'ההֵ אללזום. וקד ד'כרנא ד'לך. 
והנא איצ'א אמר האד לכל מא קרר פי אלאמור אלטביעיה אן אעתבר חאל אלפלך וד'לך אנה אד'א כאנת מאדהֵ אלאפלאך כלהא ואחדה לאי שי לא ילזם אן תנתקל צורהֵ הד'א אלפלך למאדהֵ אלאכ'ר כמא ג'רי מן דון פלך אלקמר מן ג'ההֵ אסתיהאל אלמאדה ולאי שי ת'בתת הד'ה אלצורה פי הד'ה אלמאדה דאימא ומאדהֵ אלכל משתרכה אללהם אלא אן ידעי מדע אן כל פלך מאדתה גיר מאדהֵ אלאכ'ר פלא תכון אד'א צורהֵ אלחרכה תדל עלי אלמאדה והד'א נקץ' אלאצול כלהא. 
ואיצ'א אלכואכב אן כאנת מאדתהא כלהא ואחדה פבמא ד'א תבאינת אשכ'אצהא הל בצור או באעראץ' ועלי אלוג'הין כאן ילזם אן תנתקל תלך אלצור או תלך אלאעראץ' ותתעאקב עלי כל ואחד מנהא חתי לא יבטל אלאסתיהאל. 
ובהד'א יתבין לך אן קולנא מאדהֵ אלאפלאך או מאדהֵ אלכואכב ליס פיה שי מן מעני הד'ה אלמאדה ואנמא הד'א אשתראך פי אלאסם ואן כל מוג'וד מן תלך אלאג'סאם אלפלכיה לה וג'וד יכ'צה לא ישארך פיה גירה  פבמא ד'א וקע אלאשתראך פי חרכהֵ אלאפלאך דורא או ת'בות אלכואכב. אמא אד'א אעתקדנא אן הד'א כלה בקצד קאצד פעלה וכ'צצה כמא אקתצ'ת חכמתה אלתי לא תדרך פלא ילזמנא שי מן הד'ה אלמסאיל כלהא בל אנמא תלזם מן ידעי אן הד'א כלה עלי ג'ההֵ אללזום לא באראדהֵ מריד והו ראי לם יג'ר אמרה עלי נט'אם אלוג'וד ולא אעטית פיה עלה ולא חג'ה מקנעה ותבעתה מע ד'לך שנאעאת עט'ימה ג'דא והי כון אלאלאה אלד'י יקר כל עאקל בכמאלה בג'מיע אנחא אלכמאלאת צאר וג'ודה ענד כל אלמוג'ודאת לא יבדי שיא ולו ראם אן יטול ג'נאח ד'באבה או ינקץ רג'ל דודה למא קדר. לכן ארסטו יקול אנה לא ירום הד'א ויסתחיל עליה אן יריד כ'לאף הד'א וליס הד'א ממא יזידה כמאלא בל לעלה נקץ באעתבאר מא. 
וג'מלה אקול לך ואן כנת אעלם אן כת'ירא מן אלמתעצבין ינסבני פי הד'ה אלאקאויל אמא לקלהֵ פהם כלאמהם או ללחיד ענה באלקצד לכני ליס מן אג'ל הד'א אמתנע מן אן אקול מא אדרכתה ופהמתה עלי חאל קצורי. ותלך אלג'מלה הי אן כל מא קאלה ארסטו פי ג'מיע אלמוג'וד אלד'י מן לדן פלך אלקמר אלי מרכז אלארץ' הו צחיח בלא ריב ולא יעדל ענה אלא מן לם יפהמה או מן תקדמת לה ארא יריד אלד'ב ענהא או תקודה תלך אלארא לאנכאר אמר משאהד. אמא ג'מיע מא יתכלם פיה ארסטו מן פלך אלקמר למא פוקה פכלה שבה חדס ותכ'מין אלא בעץ' אשיא פנאהיך פי מא יקולה פי תרתיב אלעקול ובעץ' הד'ה אלארא אלאלאהיה אלתי יעתקדהא ופיהא אלשנאעאת אלעט'ימה ואלפסאדאת אלט'אהרה אלבינה פי ג'מיע אלאמם ואד'אעאת אלשרור ולא ברהאן לה עליהא. 
ולא תנתקד כוני עקדת אלשכוך אלתי תלזם ראיה ותקול והל באלשכוך יבטל ראי או ית'בת נקיצ'ה. נעם אן אלאמר ליס כד'לך לכן נחן נעאמל הד'א אלפילסוף במא אמרנא אן נעאמלה בה תבאעה וד'לך אן אלאסכנדר קד בין אן כל מא לא יקום עליה ברהאן פינבגי אן יפרץ' טרפא אלנקיץ' פי ד'לך אלאמר וירי מא ילזם כל ואחד מן אלנקיצ'ין מן אלשכוך ויעתקד אקלהא שכוכא. וכד'לך קאל אלאסכנדר אנה יג'רי אלאמר פי כל מא יקולה ארסטו מן אלארא אלאלאהיה אלתי לא יקום עליהא ברהאן פאן כל מן תאכ'ר בעד ארסטו יקול אן אלד'י קאלה פיהא ארסטו אקל שכוכא מן כל מא עסאה אן יקאל. 
והכד'א פעלנא נחן למא צח ענדנא אן הד'ה אלמסאלה והי הל אלסמא כאינה או אזליה לא ברהאן עלי אחד אלנקיצ'ין פיהא ובינא אלשכוך אללאזמה לכל ואחד מן אלראיין אט'הרנא לך אן ראי אלקדם אכת'ר שכוכא ואצ'ר פי מא ינבגי אן יעתקד פי חק אלאלאה מצ'אפא אלי כון אלחדות' ראי אברהם אבינו ונבינא משה עליהמא אלסלאם. 
ואד' וד'כרנא אעתבאר אלארא באלשכוך פקד ארי או אבין לך פי ד'לך שיא:

Chapter 23

אעלם אן אלמקאיסה בין אלשכוך אללאזמה לראי מא ובין אלשכוך אללאזמה לנקיצ'ה ותרג'יח אקלהא שכוכא ליס אלאעתבאר פי ד'לך כת'רהֵ עדד אלשכוך בל עט'ם שנאעתהא ומכ'אלפהֵ אלוג'וד להא פקד יכון אלשך אלואחד אעט'ם מן אלף שך אכ'ר. 
ולא תצח איצ'א הד'ה אלמקאיסה אלא למן טרפא אלנקיץ' ענדה עלי אלסוא אמא מן יות'ר אחד אלראיין אמא לאג'ל תרביה או למנפעהֵ מא מן אלמנאפע פאנה יעמי ען אלצואב אד' אלאמר אלברהאני לא יקדר צאחב אלהוי אן תעאנדה נפסה אמא מת'ל הד'ה אלאמור פימכן ענאדהא כת'ירא. 
וקד ימכנך אן שית אן תתג'רד ען אלהוי ותטרח אלמעתאד ותעתמד עלי מג'רד אלנט'ר ותרג'ח מא ינבגי תרג'יחה לכן תחתאג' פי ד'לך אלי שראיט עדה אולהא אן תערף קדר ג'ודהֵ ד'הנך וסלאמהֵ פטרתך וד'לך יתבין לך ענד ארתיאצ'ך פי סאיר אלעלום אלריאצ'יה ואדראך אלקואנין אלמנטקיה. ואלת'אני מערפהֵ אלעלום אלטביעיה ותחקיקהא חתי תעלם אלשכוך עלי חקאיקהא. ואלת'אלת' אכ'לאקך פאנה מתי וג'ד אלאנסאן נפסה לא פרק ענדנא אן יכון ד'לך באלטבע או באלאכתסאב מאילא נחו אלשהואת ואללד'את או מות'ר אלחרג' ואלגצ'ב ותנפיד' אלקוה אלגצ'ביה ואטלאק ענאנהא פאנה אבדא יכ'טי ויעת'ר אין משי לאנה יטלב ארא תסאעדה עלי מא טבעה מאיל נחוה. 
ואנמא נבהתך עלי ד'לך לאן לא תגתר פקד יוהמך אחד יומא מא בשך ישככה עלי חדת' אלעאלם פתסארע ללאנכ'דאע לאן הד'א אלראי פי צ'מנה הד קאעדהֵ אלשריעה ואפתיאת פי חק אלאלאה פכן אבדא מתהמא ד'הנך פיה ומקלדא ללנביין אללד'אן המא עמדהֵ צלאח וג'וד אלנוע אלאנסאני פי אעתקאדאתה ואג'תמאעאתה ולא תעדל ען ראי חדת' אלעאלם אלא בברהאן וד'לך גיר מוג'וד פי אלטבע. 
ולא ינתקד איצ'א אלנאט'ר פי הד'ה אלמקאלה כוני קלת הד'א אלקול אלכ'טבי לנרפד בה אלקול בחדת' אלעאלם פקד קאל רייס אלפלאספה ארסטו פי אמהאת כתבה אקאויל כ'טביה ירפד בהא ראיה פי קדם אלעאלם ופי מת'ל הד'א יקאל באלחקיקה לא תהא תורה שלמה שלנו כשיחה בטלה שלהם אד'א כאן הו ירפד ראיה בהד'יאן אלצאבה כיף לא נרפדה נחן בקול משה ואברהם ובכל מא ילזם ען ד'לך. 
וקד כנת ועדתך בפצל אד'כר לך פיה אלשכוך אלעט'ימה אללאזמה למן יט'ן אן אלפלך קד אחאט אלאנסאן עלמא באנתט'אם חרכאתה וכונהא אמורא טביעיה ג'אריה עלי חכם אללזום בינהֵ אלתרתיב ואלנט'אם והאנא אבין לך ד'לך:

Chapter 24

קד עלמת מן אמור אלהיאה מא קראתה עלי ופהמתה ממא תצ'מנה כתאב אלמג'סטי ולם תפסח אלמדה ליוכ'ד' מעך פי נט'ר אכ'ר. 
ואלד'י קד עלמתה אן אלאמר כלה יג'רי פי אנתט'אם אלחרכאת ומטאבקהֵ סיר אלכואכב למא ירי עלי אצלין אמא פלך תדויר או פלך כ'ארג' אלמרכז או כליהמא ג'מיעא. והאנא אנבהך עלי כון כל ואחד מן אלאצלין כ'ארג'א ען אלקיאס באלג'מלה מכ'אלפא לכל מא תבין פי אלעלם אלטביעי. אול ד'לך את'באת פלך תדויר ידור עלי פלך מא ולא יכון דורה חול מרכז ד'לך אלפלך אלחאמל לה כמא פרץ' ד'לך פי אלקמר ופי אלכ'מסהֵ כואכב והד'א ילזם מנה אלדחרג'ה צ'רורה והו או יכון פלך אלתדויר יתדחרג' ויבדל ג'מלה מכאנה והד'א הו אלמחאל אלד'י הרב מנה אן יכון הנאך שי יבדל מכאנה ולד'לך ד'כר אבו בכר אבן אלצאיג פי כלאמה אלמוג'וד לה פי אלהיאה אן וג'וד פלך תדויר מחאל וקאל הד'א אללזום. וקאל מצ'אפא אלי מא ילזם ענה מן אלמחאל יעני ען וג'וד פלך תדויר אנה ילזם ענה מחאלאת אכ'ר והאנא אבינהא לך מנהא אן יכון אלדור ליס חול מרכז אלעאלם וקאעדהֵ הד'א אלעלם כלה אן אלחרכאת ת'לאת' חרכה מן אלוסט וחרכה אלי אלוסט וחרכה חול אלוסט. פאן כאן ת'ם פלך תדויר פחרכתה לא מן אלוסט ולא אליה ולא חולה. ואיצ'א אן תמהידאת ארסטו פי אלעלם אלטביעי אנה לא בד צ'רורה מן שי ת'אבת חולה תכון אלחרכה ולהד'א לזם אן תכון אלארץ' ת'אבתה ואן כאן פלך אלתדויר מוג'ודא פהד'ה חרכהֵ אסתדארה חול לא שי ת'אבת. 
וקד סמעת אן אבא בכר ד'כר אנה אוג'ד היאה לא יכון פיהא פלך תדויר בל באפלאך כ'ארג'הֵ אלמראכז לא גיר והד'א לם אסמעה מן תלאמיד'ה וחתי לו צח לה ד'לך לם ירבח פי הד'א כביר רבח לאן כ'רוג' אלמרכז איצ'א פיה אלכ'רוג' עמא אצלה ארסטו מא לא מזיד עליה. והד'א תנביה לי. וד'לך אן בכ'רוג' אלמרכז איצ'א קד וג'דנא אלחרכה אלדוריה אלפלכיה לא חול אלוסט בל חול נקטה מתוהמה כ'ארג'ה ען מרכז אלעאלם והי איצ'א חרכה לא חול שי ת'אבת. פאן זעם מן לא עלם לה באלהיאה אן כ'רוג' אלמארכז מנד' תלך אלנקט דאכ'ל פלך אלקמר כמא יבדו באול כ'אטר פהי חרכה חול אלוסט ונחן נתסאמח לה פי כונהא תכון חול נקטה פי אלנאר או פי אלהוא ואן לם תכן אלחרכה חיניד' חול שי ת'אבת ונבין לה אנה קד תברהן מקאדיר כ'רוג' אלמראכז פי אלמג'סטי בחסב מא וצ'ע הנאך וברהן אלמתאכ'רון באלברהאן אלצחיח אלד'י לא שך פיה כם מקדאר כ'רוג' תלך אלמראכז בנצף קטר אלארץ' כמא בינוא אלאבעאד כלהא ואלאעט'אם פתבין אן אלנקטה אלכ'ארג'ה ען מרכז אלעאלם אלתי תדור חולהא אלשמס תלך אלנקטה כ'ארג'ה ען מקער פלך אלקמר צ'רורה ודון מחדב פלך עטראד. וכד'לך אלנקטה אלתי ידור חולהא אלמריך' אעני מרכז פלכה אלכ'ארג' כ'ארג'ה ען מקער פלך עטארד ודון מחדב פלך אלזהרה. וכד'לך מרכז אלמשתרי אלכ'ארג' איצ'א פי הד'א אלבעד בעינה אעני בין פלך עטארד ואלזהרה. ואמא זחל פאן מרכז פלכה אלכ'ארג' יג'י בין פלך אלמריך' ואלמשתרי. פארי כם פי הד'ה אלאמור מן אלבעד ען אלנט'ר אלטביעי והד'א כלה יתבין לך אד'א תאמלת אלאבעאד ואלאעט'אם אלתי עלמת לכל פלך ולכל כוכב ותקדיר ד'לך כלה בנצף קטר אלארץ' חתי יכון אלכל מן נסבה ואחדה בעינהא לא אן ינסב כ'רוג' כל פלך אלי פלכה. 
ואשנע מן הד'א ואעט'ם שבהה אן כל פלכין אחדהמא דאכ'ל אלאכ'ר ולאזק בה מן כל ג'הה ומרכזהמא מכ'תלף פאנה ימכן אן יתחרך אלאצגר דאכ'ל אלאכבר ואלאכבר לא יתחרך ולא ימכן אן יתחרך אלאכבר עלי אי קטר אתפק ולא יתחרך אלאצגר אלא מתי מא תחרך אלאכבר תחרך אלאצגר בחרכתה צ'רורה אלא אן תכון אלחרכה עלי אלקטר אלמאר באלמרכזין. ובחסב הד'ה אלמקדמה אלברהאניה ובחסב מא תברהן אן אלכ'לא גיר מוג'וד ובחסב מא וצ'ע מן כ'רוג' אלמראכז ילזם אנה אד'א תחרך אלאעלי חרך אלד'י דונה בחרכתה וחול מרכזה וליס נג'ד אלאמר כד'לך בל נג'ד כל ואחד מנהמא אלחאוי ואלמחוי לא יתחרך בחרכהֵ צאחבה ולא עלי מרכזה ולא עלי אקטאבה בל לכל ואחד חרכה תכ'צה ולד'לך דעת אלצ'רורה לאעתקאד אג'סאם אכ'רי מן אג'סאם אלאפלאך בין כל פלכין. וכם פי הד'א איצ'א מן אלאשכאלאת אן כאן אלאמר כד'לך ואין תפרץ' מראכז תלך אלאג'סאם אלתי בין כל פלכין ותכון לתלך אלאג'סאם איצ'א חרכה כ'אצה וקד בין ד'לך ת'אבת פי מקאלה לה וברהן עלי מא קלנאה אנה לא בד מן ג'סם פלך בין כל פלכין. הד'א כלה ממא לם אבינה לך ענד קראתך עלי לילא אשוש עליך מא כאן גרצ'י תפהימך איאה. 
אמא אמר אלמיל ואלאנחראף אלמד'כור פי ערץ' אלזהרה ועטארד פקד בינת לך שפאהא ואריתך אמתנאע תצור וג'וד ד'לך פי אלאג'סאם. ובטלמיוס קד צרח באלעג'ז פי הד'א כמא ראית וקאל בהד'א אלנץ ולא יט'ן אחד אן הד'ה אלאצול ומא אשבההא עסר וקועהא באן יג'על נט'רה פי מא מת'לנא כנט'רה אלי מא יכון מן אלאשיא אלתי תתכ'ד' באלחילה ולטף אלצנאעה ועסר וקועהא וד'לך אנה ליס ינבגי אן יקאס עלי אלאמור אלאלאהיה אלאמור אלאנסיה הד'א נץ כלאמה כמא עלמת. 
וקד ארשדתך אלי אלמואצ'ע אלתי תחקק מנהא כל מא ד'כרת לך אלא מא ד'כרת לך מן תאמל הד'ה אלנקט אלתי הי מראכז אלאפלאך אלכ'ארג'ה אין תקע לאני מא מר בי קט מן ג'על ד'לך מן באלה והד'א יתבין לך מן מערפהֵ מקדאר קטר כל פלך וכם בין אלמרכזין בנצף קטר אלארץ' עלי מא ברהן אלקביצי פי רסאלהֵ אלאבעאד. פאנך אד'א תאמלת תלך אלאבעאד תבין לך צחהֵ מא נבהתך עליה. 
פתאמל עט'ים הד'א אלאשכאל אן כאן מא ד'כרה ארסטו פי אלעלם אלטביעי הו אלחק פלא פלך תדויר ולא כ'ארג' אלמרכז ואלכל תדור חול מרכז אלארץ' פכיף יוג'ד ללכואכב הד'ה אלחרכאת אלמכ'תלפה. והל ת'ם וג'ה ימכן מעה אן תכון אלחרכה דוריה מסתויה כאמלה וירי פיהא מא ירי אלא באחד אצלין או במג'מועהמא ולא סימא בכון כל מא ד'כר בטלמיוס מן פלך תדויר אלקמר ואנחראפה נחו נקטה כ'ארג'ה ען מרכז אלעאלם וען מרכזה אלכ'ארג' יוג'ד מא יחסב בחסב וצ'ע תלך אלאצול לא יגאדר דקיקה ואחדה וישהד עלי צחהֵ ד'לך צחהֵ אלכסופאת אלמחסובה בתלך אלאצול דאימא ותחריר אוקאתהא ואזמנהֵ אט'לאמהא ומקאדירה. וכיף יתצור איצ'א רג'וע אלכוכב מע סאיר חרכאתה דון פלך תדויר. וכיף ימכן איצ'א אן תתכ'יל הנאך דחרג'ה או חרכה חול לא מרכז ת'אבת פהד'ה הי אלחירה באלחקיקה. 
וקד בינת לך שפאהא אן הד'א כלה לא ילזם צאחב אלהיאה לאן ליס מקצודה אן יכ'ברנא בצורהֵ וג'וד אלאפלאך כיף הי בל קצדה אן יפרץ' היאה ימכן בהא אן תכון אלחרכאת דוריה ומסתויה ותטאבק מא ידרך עיאנא כאן אלאמר כד'לך או לם יכן. 
וקד עלמת אן אבא בכר אבן אלצאיג ישך פי כלאמה פי אלטביעיאת הל עלם ארסטו כ'רוג' מרכז אלשמס וסכת ענה ואשתגל במא ילזם ען אלמיל לכון פעל כ'רוג' אלמרכז ליס במתמיז ען פעל אלמיל או לם ידרכה. ואלצחיח אנה מא אדרכה ולא סמעה קט לאן אלתעאלים לם תכמל פי זמאנה ולו סמעה לאנכרה אשד אנכאר ולו צח לה לתחיר פי כל מא וצ'עה פי הד'א אלנוע חירה שדידה. 
ואלד'י קלתה קבל הו אלד'י אעידה אלאן והו אן כל מא ד'כרה ארסטו מן לדן פלך אלקמר ג'רי עלי קיאס וג'את אמור מעלומהֵ אלעלה לאזם בעצ'הא לבעץ' ומואצ'ע אלחכמה פיהא ואלענאיה אלטביעיה בינה ואצ'חה. אמא כל מא פי אלסמא פמא אחאט אלאנסאן בשי מנה אלא בהד'א אלקדר אלתעלימי אליסיר ואנת תרי מא פיה. ואני לאקול עלי ג'ההֵ אלנואדר אלשעריה השמים שמים לי"י והארץ נתן לבני אדם אעני אן אלאלאה וחדה יעלם חקיקהֵ אלסמא וטביעתהא וג'והרהא וצורתהא וחרכאתהא ואסבאבהא עלי אלתמאם אמא מא דון אלסמא פקד מכן אלאנסאן מן מערפתה לאנה עאלמה ודארה אלתי חט פיהא והו ג'ז מנהא וד'לך הו אלחק לאן אסבאב אלאסתדלאל עלי אלסמא ממתנעה ענדנא קד בעד ענא ועלא באלמוצ'ע ואלמרתבה ואלאסתדלאל אלעאם מנה אנה דלנא עלי מחרכה לאמר לא תצל עקול אלאנסאן אלי מערפתה ואתעאב אלכ'ואטר פי מא לא תצל אלי אדראכה ולא להא אלה תצל בהא אנמא הו נקץ פטרה או צ'רב מן אלוסואס. פלנקף ענד אלמקדרה ונסלם אלאמר פי מא לא ידרך בקיאס למן אתאה אלפיץ' אלאלאהי אלעט'ים חתי צלח אן יקאל ענה פה אל פה אדבר בו. 
פהד'א גאיהֵ מא ענדי פי הד'ה אלמסאלה וקד ימכן אן יכון ענד גירי ברהאן יבין לה בה חקיקהֵ מא אשכל עלי וגאיהֵ אית'ארי ללתחקיק אני צרחת ואכ'ברת בחירתי פי הד'ה אלמעאני ואני לם אסמע ברהאנא עלי שי מנהא ולא עלמתה:

Chapter 25

אעלם אן ליס הרבנא מן אלקול בקדם אלעאלם מן אג'ל אלנץ אלד'י ג'א פי אלתורה בכון אלעאלם מחדת'א לאן ליסת אלנצוץ אלתי תדל עלי מדת' אלעאלם באכת'ר מן אלנצוץ אלתי תדל עלי כון אלאלאה ג'סמא ולא אבואב אלתאויל איצ'א מסדודה פי וג'והנא ולא ממתנעה עלינא פי אמר חדות' אלעאלם בל כאן ימכננא תאויל ד'לך כמא פעלנא פי נפי אלתג'סים ולעל הד'א כאן אסהל בכת'יר וכנא קאדרין אעט'ם קדרה אן נתאול תלך אלנצוץ ונת'בת קדם אלעאלם כמא תאולנא אלנצוץ ונפינא כונה תעאלי ג'סמא. ואנמא ג'עלנא לא נפעל ד'לך ולא נעתקדה סבבאן אחדהמא אן כון אלאלאה ליס בג'סם תברהן פילזם באלצ'רורה או יתאול כל מא יכ'אלף ט'אהרה אלברהאן ויעלם אן לה תאוילא צ'רורה וקדם אלעאלם לם יתברהן פלא ינבגי אן תדפע אלנצוץ ותתאול מן אג'ל תרג'יח ראי ימכן אן ירג'ח נקיצ'ה בצ'רוב מן אלתרג'יחאת פהד'א סבב ואחד. 
ואלסבב אלת'אני אן אעתקאדנא אן אלאלאה ליס בג'סם לא יהד לנא שיא מן קואעד אלשריעה ולא יכד'ב דעוי כל נבי וליס פיה אלא מא יזעם אלג'האל אן פי ד'לך כ'לאף אלנץ וליס הו כ'לאפה כמא בינא בל הו קצד אלנץ. פאמא אעתקאד אלקדם עלי אלוג'ה אלד'י יראה ארסטו אנה עלי ג'ההֵ אללזום ולא תתגיר טביעה אצלא ולא יכ'רג' שי ען מעתאדה פאנה האד ללשריעה באצלהא ומכד'ב לכל מעג'ז צ'רורה ותעטיל כל מא רג'ת בה אלשריעה או כ'ופת מנה. אללהם אלא אן תתאול אלמעג'זאת איצ'א כמא פעל אהל אלבאטן מן אלאסלאם פיכ'רג' פי ד'לך לצ'רב מן אלהד'יאן. אמא אן אעתקד אלקדם עלי אלראי אלת'אני אלד'י בינאה והו ראי אפלאטון והו אן אלסמא איצ'א כאינה פאסדה פאן ד'לך אלראי לא יהד קואעד אלשריעה ולא יתבעה תכד'יב אלמעג'ז בל ג'ואזה וימכן אן תתאול אלנצוץ עליה ויוג'ד לה שבה כת'ירה פי נצוץ אלתורה וגירהא יתעלק בהא בל יסתדל לכנה לא צ'רורה דאעיה לנא לד'לך אלא לו תברהן ד'לך אלראי אמא מן חית' אנה לם יתברהן פלא הד'א אלראי נג'נח אליה ולא ד'לך אלראי אלאכ'ר נלתפתה אצלא בל נחמל אלנצוץ עלי ט'ואהרהא ונקול אן אלשריעה אכ'ברתנא באמר לא תצל קותנא אלי אדראכה ואלמעג'ז שאהד עלי צחהֵ דעואנא. 
ואעלם אן מע אעתקאד חדות' אלעאלם תציר אלמעג'זאת כלהא ממכנה ותציר אלשריעה ממכנה ויסקט כל סואל יסאל פי הד'א אלמעני. חתי אד'א קיל לאי שי אוחי אללה להד'א ולם יוח לגירה ולאי שי שרע אללה בהד'ה אלשריעה לאמה מכ'צצה ולם ישרע ללגיר ולאל שי שרע פי הד'א אלזמאן ולם ישרע קבלה ולא בעדה ולאי שי אמר בהד'ה אלאואמר ונהי ען הד'ה אלמנהיאת ולאי שי כ'צץ אלנבי בהד'ה אלמעג'זאת אלמד'כורה ולם תכן גירהא ומא קצד אללה בהד'א אלתשריע ולאי שי לם יג'על הד'ה אלאמור אלמאמור בהא ואלמנהי ענהא פי טביעתנא אן כאן הד'א גרצ'ה פג'ואב הד'ה אלמסאיל כלהא אן יקאל הכד'א שא או הכד'א אקתצ'ת חכמתה כמא אוג'ד אלעאלם חין אראד עלי הד'ה אלצורה ולא נעלם אראדתה פי ד'לך או וג'ה אלחכמה פי תכ'ציץ צורה וזמאנה כד'לך לא נעלם אראדתה או מוג'ב חכמתה פי תכ'ציץ כל מא תקדם אלסואל ענה. פאן קאל קאיל אן אלעאלם כד'א לזם וג'ב צ'רורה אן תסאל תלך אלמסאיל כלהא ולא כ'רוג' ענהא אלא באג'ובה קביחה תג'מע אלתכד'יב ואלתעטיל לג'מיע ט'ואהר אלשריעה אלתי לא שך פיהא ענד עאקל אנהא עלי תלך אלט'ואהר. פמן אג'ל הד'א הו אלהרב מן הד'א אלראי ולד'לך פנת אעמאר אלפצ'לא ותפני פי אלבחת' ען הד'ה אלמסאלה לאנה לו תברהן אלחדות' ולו עלי ראי אפלאטון לסקט כל מא תהאפתת בה לנא אלפלאספה. וכד'לך לו צח להם ברהאן עלי אלקדם עלי ראי ארסטו לסקטת אלשריעה בג'מלתהא ואנתקל אלאמר לארא אכ'רי. 
פקד בינת לך אן אלאמר כלה מתעלק בהד'א אלמטלב פאעלמה:

Chapter 26

ראית לר' אליעזר הגדול כלאמא פי אלפרקים אלמשהורה אלמעלומה בפרקי ר' אליעזר לם אר קט אגרב מנה פי כלאם אחד ממן תבע שריעהֵ משה רבנו וד'לך אנה קאל כלאמא אסמע נצה קאל שמים מאי זה מקום נבראו מאור לבושו לקח ונטה כשמלה והיו נמתחין והולכין שנאמר עוטה אור כשלמה נוטה שמים כיריעה הארץ מאי זה מקום נבראת משלג שתחת כסא כבודו לקח וזרק שנאמר כי לשלג יאמר הוא ארץ. הד'א נץ הד'א אלקול אלמקול הנאך 
יא לית שערי הד'א אלחכם אי שי אעתקד הל אעתקד אנה מן אלמחאל אן יוג'ד שי מן לא שי ולא בד מן מאדה יתכון מנהא מא יתכון ולד'לך טלב ללסמא ואלארץ' מהיכן נבראו ואי שי חצל מן הד'א אלג'ואב ילזם אן יקאל לה ואור לבושו מהיכן נברא ושלג שתחת כסא הכבוד מהיכן נברא וכסא הכבוד עצמו מהיכן נברא. פאן כאן יריד באור לבושו שיא גיר מכ'לוק וכד'לך כסא הכבוד גיר מכ'לוק פהד'א שניע ג'דא פיכון קד אקר בקדם אלעאלם גיר אנה עלי ראי אפלאטון. 
אמא כון כסא הכבוד מן אלמכ'לוקאת פאלחכמים ינצון בד'לך לכן עלי וג'ה עג'יב קאלוא אנה כ'לק קבל כ'לק אלעאלם. אמא נצוץ אלכתב פלם תד'כר פיה כ'לקא בוג'ה סוא קול דוד י"י בשמים הכין כסאו והו קול יחתמל אלתאויל ג'דא. אמא אלתאביד פיה פמנצוץ אתה י"י לעולם תשב כסאך לדור ודור. 
פאן כאן ר' אליעזר יעתקד קדם אלכסא פיכון אד'א צפה ללה לא ג'סמא מכ'לוקא פכיף ימכן אן יתכון שי מן צפה ואעג'ב שי קולה אור לבושו 
ובאלג'מלה הו כלאם ישוש עלי אלמתשרע אלעאלם אעתקאדה ג'דא ג'דא ולא תבין לי פיה תאויל מקנע ואנמא ד'כרתה לך לאן לא תגלט פיה. 
ולכנה עלי כל חאל קד אפאדנא בה פאידה עט'ימה אנא צרח אן מאדהֵ אלסמא גיר מאדהֵ אלארץ' ואנהמא מאדתאן מתבאינתאן ג'דא אלואחדה מנסובה לה תעאלי לרפעתהא וג'לאלתהא והי מאור לבושו ואלמאדה אלאכ'רי בעידה ען נורה תעאלי ובהאיה והי אלמאדה אלספליה וג'עלהא משלג שתחת כסא הכבוד והד'א הו אלד'י ג'עלני אן אתאול קול אלתורה ותחת רגליו כמעשה לבנת הספיר אנהם אדרכוא פי ד'לך מראה הנבואה חקיקהֵ אלמאדה אלאולי אלספליה לאן אנקלוס ג'על רגליו עאידא עלי אלכסא כמא בינת לך והד'א צרח אן ד'לך אלאביץ' אלד'י תחת אלכסא הו מאדהֵ אלארץ'. 
וקד כרר ר' אליעזר הד'א אלמעני בעינה וצרח בה אעני כונהא מאדתין עלויה וספליה ואן ליס מאדהֵ אלכל ואחדה והד'א סר עט'ים לא תתהאון בתצריח כברא חכמי ישראל בה לאנה סר מן אסראר אלוג'וד וסתר מן סתרי תורה פי בראשית רבה קאלוא ר' אליעזר אומר כל מה שיש בשמים בריאתו מן השמים וכל מה שיש בארץ בריאתו מן הארץ. פתאמל כיף צרח לך הד'א אלחכם אן מאדהֵ כל מא פי אלארץ' מאדה ואחדה משתרכה אעני כל מא דון פלך אלקמר ומאדהֵ כל אלסמאואת ומא פיהא מאדה אכ'רי ליסת הד'ה ובין פי פרקיו הד'ה אלנכתה אלזאידה אעני ג'לאלהֵ תלך אלמאדה וקרבהא מנה ונקצאן הד'ה וחיז מוצ'עהא איצ'א פאעלם הד'א:

Chapter 27

קד בינת לך אן אעתקאד חדת' אלעאלם הו קאעדהֵ אלשריעה כלהא צ'רורה. אמא פסאדה בעד אן חדת' ותכון פליס ד'לך ענדנא קאעדהֵ שריעה בוג'ה ולא יכ'תל עלינא שי מן אעתקאדאתנא באעתקאד דואמה. ולעל תקול אליס קד תברהן אן כל כאין פאסד פאן כאן תכון פהו יפסד. פאעלם אן הד'א לא ילזמנא לאנא מא אדעינא אנה תכון עלי חכם תכון אלאשיא אלטביעיה אללאזמה לנט'אם טביעי פאן ד'לך אלמתכון עלי אלמג'רי אלטביעי ילזם פסאדה צ'רורה עלי מג'רי אלטביעה לאנה כמא אן טביעתה אקתצ'ת אן לא יכון מוג'ודא הכד'א ת'ם כאן כד'א כד'לך צ'רורה תקתצ'י אן לא יכון מוג'ודא הכד'א אבדא אד' קד צח אן הד'א אלכון גיר דאים אללזום לה בחסב טביעתה אמא בחסב דעואנא אלשרעי אלד'י הו וג'וד אלאשיא ותלאפהא בחסב אראדתה תעאלי לא עלי ג'ההֵ אללזום פלא ילזמנא בחסב הד'א אלראי אנה תעאלי למא אוג'ד שיא לם יכן מוג'ודא אן יפסד ד'לך אלמוג'וד ולא בד בל אלאמר מתעלק באראדתה אן שא אפסדה ואן שא אבקאה או במקתצ'י חכמתה פקד יג'וז אן יבקיה לאבד אלאבדין וידימה כדואמה תעאלי 
קד עלמת אן כסא הכבוד אלד'י נץ אלחכמים בכונה מכ'לוקא פאנה לם יקולוא קט אנה יעדם ולא סמע קט פי כלאם נביא ולא חכם אן כסא הכבוד יפסד או יעדם בל אלנץ בתאבידה. וכד'לך אנפס אלפצ'לא פאנהא עלי ראינא מכ'לוקה ולא תעדם אבדא. ועלי בעץ' ארא מן יתבע ט'ואהר אלמדרשות פאן ג'ת'ת'הם איצ'א תכון מנעמה דאימא אבד אלאבדין כאעתקאד מן שהר אעתקאדהם פי אהל אלג'נה. 
ובאלג'מלה אלנט'ר יוג'ב אן לא ילזם פסאד אלעאלם צ'רורה ולם יבק אלא ג'ההֵ אכ'באר אלאנביא ואלחכמים הל וקע אלאכ'באר באן הד'א אלעאלם יפסד ולא בד אם לא פאן אכת'ר עואמנא יעתקדון אן ד'לך וקע אלאכ'באר בה ואן הד'א אלעאלם סיפסד כלה וסאבין לך אן אלאמר ליס כד'לך בל אן נצוצא כת'ירה ג'את פי תאבידה וכל מא ג'א מן ט'אהר יבדו מנה אנה סיפסד פאלאמר פיה בין ג'דא אנה מת'ל כמא סאבין פאן אבי ד'לך אחד אלט'אהריה וקאל לא בד לה אן יעתקד פסאדה פלא ישאח לכנה יחתאג' אן יערף אן ליס פסאדה צ'רוריא לכונה מחדת'א בל יעתקד ד'לך עלי זעמה תצדיקא ללמכ'בר בד'לך אלמת'ל אלד'י חמלה הו עלי ט'אהרה ולא פסאד פי ד'לך פי אלשריעה בוג'ה מן אלוג'וה: 

Chapter 28

כת'יר מן אהל שריעתנא ט'נוא אן שלמה עליה אלסלאם יעתקד אלקדם. והד'א עג'ב כיף יתכ'יל אן אנסאנא יכון מן אהל שריעהֵ משה רבנו יעתקד אלקדם. פאן תוהם שכ'ץ אן ד'לך נשוז מנה ועיאד'א באללה ען ארא אלשריעה פכיף קבל ד'לך מנה כאפהֵ אלאנביא ואלחכמים ולא נאזעוה פי ד'לך ולא ד'מוה בעד מותה כמא וג'ב פי נשים נכריות וגירהן. ואנמא דעא עלי תוהם הד'א עליה קול אלחכמים ז"ל בקשו לגנוז ספר קהלת מפני שדבריו נוטים לדברי מינים וכד'לך הו אלאמר בלא שך אעני אן פי ט'אהר ד'לך אלכתאב אמור תנחו נחו ארא גריבה ען ארא אלשריעה תחתאג' אלי תאויל וליס אלקדם מן ג'מלתהא ולא לה נץ ידל עליה ולא יוג'ד לה בוג'ה נץ ג'לי פי אזליהֵ אלעאלם ואנמא לה נצוץ תדל עלי תאבידה וד'לך צחיח פלמא ראוא נצוצא תדל עלי אבדיתה ט'נוא אנה יעתקד אנה גיר מחדת' וליס אלאמר כד'לך. 
אמא נצה פי אלתאביד פקולה והארץ לעולם עמדת חתי אלתג'א מן לם ישער בהד'ה אלנכתה אן יקול אלמדה אלמקדרה להא. וכד'לך יקולון פי קולה תעאלי עוד כל ימי הארץ אנה טול עמרהא אלמקדר להא. פיא לית שערי מא יקאל פי קול דוד יסד ארץ על מכוניה בל תמוט עולם ועד פאן כאן קולה איצ'א עולם ועד לא יעטי אלתאביד פאלאלאה אד'א לה מדהֵ מא לאן אלנץ פי תאבידה תעאלי י"י ימלך לעולם ועד. ואלד'י תעלמה אן עולם לא יעטי אלתאביד אלא מתי אקתרן בה עד אמא בעדה מת'ל קולה עולם ועד או קבלה מת'ל קולה עד עולם. פאד'א קול שלמה לעולם עמדת דון קול דוד בל תמוט עולם ועד. וקד בין דוד ע"אס ואוצ'ח אבדיהֵ אלסמא ודואם רסומהא וכל מא פיהא עלי חאל לא תתגיר וקאל הללו את י"י מן השמים וגו' כי הוא צוה ונבראו ויעמידם לעד לעולם חק נתן ולא יעבור יעני אן הד'ה אלרסום אלתי רסמהא לא תתגיר אבדא לאן הד'א אלחק אשארה אלי חקות שמים וארץ אלמתקדם ד'כרהא לכנה בין אנהא מכ'לוקה וקאל כי הוא צוה ונבראו. וקאל ירמיה ע"אס נתן שמש לאור יומם חקות ירח וכוכבים לאור לילה וגו' אם ימושו החקים האלה מלפני נאם י"י גם זרע ישראל ישבתו מהיות גוי פקד צרח איצ'א הד'א באנהא ואן כאנת מכ'לוקה אעני הד'ה אלרסום פאנהא לא תמוש. ואד'א תתבע הד'א וג'ד פי גיר כלאם שלמה. וקד ד'כר איצ'א שלמה אן הד'ה אעמאל אלאלאה אעני אלעאלם ומא פיה ת'אבתה עלי טביעתהא ללאבד ואן כאנת מצנועה קאל כי כל אשר יעשה האלהים הוא יהיה לעולם עליו אין להוסיף וממנו אין לגרוע פקד אכ'בר פי הד'א אלפסוק באן אלעאלם מן צנע אלאלאה ואנה אבדי ואעטי אלעלה איצ'א פי אבדיתה והו קולה עליו אין להוסיף וממנו אין לגרוע פאן הד'א עלה לכונה יהיה לעולם כאנה יקול אן אלשי אלד'י יגיר אנמא יגיר מן אג'ל נקץ פיה פיתמם או זיאדה פיה לא חאג'ה אליהא פתחד'ף תלך אלזיאדה אמא אפעאל אלאלאה אד' והי פי גאיהֵ אלכמאל ולא ימכן אלזיאדה פיהא ולא אלנקצאן מנהא פהי תת'בת עלי מא הי עליה צ'רורה אד' לא ימכן דאע לתגירהא וכאנה איצ'א אעטי גאיה פי מא וג'ד או אעתד'ר עמא יתגיר פי תמאם אלפסוק פי קולה והאלהים עשה שייראו מלפניו יעני חדות' אלמעג'זאת. וקולה בעד ד'לך מה שהיה כבר הוא ואשר להיות כבר היה והאלהים יבקש את נרדף יקול אנה יריד תעאלי אסתמראר אלוג'וד ותתאבע בעצ'ה לבעץ'. 
ואמא הד'א אלד'י ד'כרה מן כמאל אפעאל אלאלאה ואנהא לא וג'ה אמכאן ללזיאדה עליהא ולא ללנקצאן מנהא פקד צרח בה סיד אלעאלמין וקאל הצור תמים פעלו יעני אן אפעאלה כלהא אעני מכ'לוקאתה עלי גאיהֵ אלכמאל לא ישובהא נקץ אצלא ולא פיהא פצ'לה ולא שי גיר מחתאג' אליה וכד'לך כל מא ינקצ'י פי תלך אלמכ'לוקאת וענהא כלה עדל מחץ' ותאבע למקתצ'י חכמה כמא סיבין פי בעץ' פצול הד'ה אלמקאלה:

Chapter 29

אעלם אן מן לם יפהם לגהֵ אנסאן אד'א סמעה יתכלם פהו בלא שך יערף אנה יתכלם גיר אנה לא ידרי מקצדה ואשד מן הד'א אנה קד יסמע מז כלאמה כלמאת הי בחסב לגהֵ אלמתכלם תדל עלי מעני ויתפק באלערץ' אן תכון תלך אלכלמה פי לגהֵ אלסאמע תדל עלי צ'ד ד'לך אלמעני אלד'י אראדה אלמתכלם פיט'ן אלסאמע אן דלאלתהא ענד אלמתכלם כדלאלתהא ענדה מת'ל לו סמע ערבי רג'לא עבראניא יקול אבה פיט'ן אלערבי אנה יחכי ען שכ'ץ אנה כרה אמרא מא ואבאה ואלעבראני אנמא אראד אנה ארצ'אה ד'לך אלאמר ואראדה. והכד'א יג'רי ללג'מהור פי כלאם אלאנביא סוא בעץ' כלאמהם לא יפהם אצלא בל כמא קאל ותהי לכם חזות הכל כדברי הספר החתום. ובעצ'ה יפהם מנה צ'דה או נקיצ'ה כמא קאל והפכתם את דברי אלהים חיים. ואעלם אן לכל נבי כלאמא מא כ'ציצא בה כאנה לגהֵ ד'לך אלשכ'ץ הכד'א ינטקה אלוחי אלכ'ציץ בה למן פהמה. 
ובעד הד'ה אלמקדמה פלתערף אן ישעיה ע"אס אטרד פי כלאמה כת'ירא ג'דא ופי כלאם גירה קלילא אנה אד'א אכ'בר ען אנתקאץ' דולה או הלאך מלה עט'ימה יג'יב ד'לך בלפט' אן אלכואכב סקטת ואלסמא כורת ואלשמס אסודת ואלארץ' כ'רבת ותזלזלת וכת'יר מן אמת'אל הד'ה אלאסתעאראת והד'א מת'ל מא יקאל ענד אלערב למן אצאבתה מציבה עט'ימה אקתלבת סמאוה עלי ארצ'ה. וכד'לך אד'א וצף אקבאל דולה ותג'דד סעאדה כני ען ד'לך בזיאדהֵ נור אלשמס ואלקמר ותג'דד סמא ותג'דד ארץ' ונחו הד'א 
כמא אנהם אד'א וצפוא הלאך שכ'ץ או מלה או מדינה נסבוא חאלאת גצ'ב וסכ'ט שדיד ללה עליהם ואד'א וצפוא אקבאל קום נסבוא ללה חאלאת פרח וסרור פיקולון פי חאלאת אלגצ'ב עליהם יצא וירד ושאג והרעים ונתן קולו וכת'ירא מת'ל הד'א. ויקולון איצ'א צוה ואמר ופעל ועשה ונחו ד'לך כמא סאצף. וכד'לך אד'א אכ'בר אלנבי בהלאך אהל מוצ'ע מא קד יבדל מכאן אהל ד'לך אלמוצ'ע אלנוע כלה כמא קאל ישעיה ע"אס ורחק י"י את האדם והו יעני הלאך ישראל. וקאל צפניה פי ד'לך והכרתי את האדם מעל פני האדמה ונטיתי ידי על יהודה פאעלם הד'א איצ'א. 
ובעד אן תרג'מת לך הד'ה אללגה עלי אלתג'מיל אריך צחהֵ ד'לך וברהאנה. קאל ישעיה ע"אס למא אנבאה אללה באנתקאץ' דולהֵ בבל והלאך סנחריב ונבוכדנצר אלקאים בעדה ואנקטאע ממלכתה פאכ'ד' אן יצף נכבאתהם פי אכ'ר דולתהם והזאימהם ומא ילחקהם מן אלשדאיד אללאחקה לכל מהזום הארב מן גלבהֵ אלסיף פקאל כי כוכבי השמים וכסיליהם לא יהלו אורם חשך השמש בצאתו וירח לא יגיה אורו וקאל פי ד'לך אלוצף איצ'א על כן שמים ארגיז ותרעש הארץ ממקומה בעברת י"י צבאות וביום חרון אפו ומא אט'ן אן אחדא וצל בה אלג'הל ואלעמא ותבע ט'ואהר אלאסתעאראת ואלאקאויל אלכ'טביה אן יט'ן אן כואכב אלסמא ונור אלשמס ואלקמר תגירת חין אנקרצ'ת ממלכהֵ באבל ולא אן אלארץ' כ'רג'ת ען מרכזהא כמא ד'כר בל הד'א וצף חאל אלמהזום פאנה בלא שך ירי כל נור סואדא ויג'ד כל חלו מרא ויתכ'יל אלארץ' קד צ'אקת בה ואלסמא מנטבקה עליה. 
וכד'לך למא אכ'ד' יצף מא אנתהת אליה חאלהֵ ישראל מן אלד'ל ואלגלבה טול איאם סנחריב הרשע ענד אסתילאיה על כל ערי יהודה הבצורות וסביהם ואנהזאמהם ותראדף אלנכבאת עליהם מן אמאמה והלאך ארץ ישראל כלהא חיניד' בידה פקאל פחד ופחת ופח עליך יושב הארץ והיה הנס מקול הפחד יפל אל הפחת והעולה מתוך הפחת ילכד בפח כי ארבות ממרום נפתחו וירעשו מוסדי ארץ רעה התרועעה הארץ פור התפוררה ארץ מוט התמוטטה ארץ נוע תנוע ארץ כשכור וגו' ופי אכ'ר הד'א אלקול למא אכ'ד' אן יצף מא סיפעלה אללה בסנחריב ותלאף מלכה אלשאמך' עלי ירושלם וכ'זי יכ'זיה אללה עליהא קאל ממת'לא וחפרה הלבנה ובושה החמה כי מלך י"י צבאות וגו' אמא יונתן בן עזיאל ע"אס פתאול הד'א אלכלאם אחסן תאויל וקאל אנה אד'א ג'רי לסנחריב מא סיג'רי עלי ירושלם פסיעלמון חיניד' עבדהֵ אלנג'ום אן הד'א פעל אלאהי פידהשון ויבהתון קאל עליה אלסלאם ויבהתון דפלחין לסיהרא ויתכנעון דסגדין לשמשא ארי תתגלי מלכותא די"י וגו' 
ולמא אכ'ד' איצ'א אן יצף כיף יכון אסתקראר ישראל בעד הלאך סנחריב וכ'צב אראצ'יהם ועמארתהם ואקבאל דולתהם עלי ידי יחזקיהו קאל ממת'לא אן נור אלשמס ואלקמר יזיד לאן כמא ד'כר ען אלמהזום אן נור אלשמס ואלקמר ד'הב וצאר ט'לאמא באלאצ'אפה אלי אלמהזום כד'לך נורהמא יזיד ענד אלגאלב. ואנת תג'ד הד'א דאימא אן אלאנסאן אד'א ג'אתה פאדחה עט'ימה תט'לם עינאה ולא יצפו נור בצרה למא יכדר אלרוח אלבאצר מן אלפצ'ל אלדכ'אני ולצ'עפה וקלתה איצ'א בשדהֵ אלחזן ואנקבאץ' אלנפס ובאלעכס ענד אלפרח ואנבסאט אלנפס אלי כ'ארג' וצפא אלרוח ירי אלאנסאן כאן אלצ'ו זאיד עלי מא כאן קאל כי עם בציון ישב בירושלם בכו לא תבכה וגו' ואכ'ר אלקול והיה אור הלבנה כאור החמה ואור החמה יהיה שבעתים כאור שבעת הימים ביום חבוש י"י את שבר עמו ומחץ מכתו ירפא יעני אקאלהֵ עת'רתהם מיד סנחריב הרשע. ואמא קולה כאור שבעת הימים פאן אלמפסרין קאלוא יריד בה אלתכת'יר פאן אלעבראניין יכת'רון באלסבעה. ואלד'י יבדו לי אנה ישיר אלי שבעת הימים של חנכת הבית אלתי כאנת פי איאם שלמה אלד'י לם יכן קט ללמלה אקבאל וסעאדה וסרור אלג'מיע מת'ל מא כאן פי תלך אלאיאם פקאל אן אקבאלהם וסעאדתהם חיניד' יכון מת'ל תלך אלאיאם אלסבעה. 
ולמא וצף הלאך אדום הרשעה אלד'ין כאנוא מצ'איקין לישראל קאל וחלליהם ישלכו ופגריהם יעלה באשם ונמסו הרים מדמם ונמקו כל צבא השמים ונגלו כספר השמים וכל צבאם יבול כנבל עלה מגפן וכנבלת מתאנה כי רותה השמים חרבי הנה על אדום תרד וגו' פאעתברוא יא אולי אלאבצאר הל פי הד'ה אלנצוץ שי ישכל או יוהם באנה יצף חאלה תלחק אלסמא והל הד'א אלא מת'ל לאנקראץ' דולתהם וזואל סתר אללה ענהם וסקוט בכ'ותהם וכ'מול חט'וט' עט'מאיהם פי אסרע וקת ובאהון סעי כאנה יקול אן אלאשכ'אץ אלד'ין כאנוא כאלכואכב ת'באתא ורפע מנזלה ובעדא מן אלגיר סקטוא באסרע וקת כנבל עלה מגפן וגו' והד'א אבין מן אן יד'כר פי מת'ל הד'ה אלמקאלה פכיף אן יטול פיה לכנה דעת אלצ'רורה אליה לכון אלעואם בל מן יזעם בהם אנהם כ'ואץ יסתדלון בהד'א אלפסוק מן גיר אעתבאר למא ג'א קבלה ובעדה ולא נט'ר פי אי קצה קיל אלא כאנה אכ'באר ג'אנא פי אלתורה ען מאל אלסמא כמת'ל מא ג'אנא אלאכ'באר בכונהא. 
ואיצ'א למא אכ'ד' ישעיה יבשר ישראל בהלאך סנחריב וג'מיע אלאמם ואלמלוך אלד'ין מעה כמא שהר ונצרתהם בנצר אללה לא גיר קאל להם ממת'לא ארוא כיף תקטעת תלך אלסמא ובלת תלך אלארץ' ומאת מן עליהא ואנתם מנצורון כאנה יקול אן אולאיך אלד'ין אעמוא אלארץ' וכאן יט'ן בהם אלת'בות כאלסמא אגיאא הלכוא בסרעה וד'הבוא כד'האב אלדכ'אן ואת'ארהם אלט'אהרה אלת'אבתה כת'באת אלארץ' תלפת תלך אלאת'אר כתלאף אלת'וב אלכ'לק אול הד'ה אלקצה קאל כי נחם י"י ציון נחם כל חרבותיה וגו' הקשיבו אלי עמי וגו' קרוב צדקי יצא ישעי וגו' שאו לשמים עיניכם והביטו אל הארץ מתחת כי שמים כעשן נמלחו והארץ כבגד תבלה וישביה כמו כן ימותון וישועתי לעולם תהיה וצדקתי לא תחת. 
וקאל פי רג'וע מלך ישראל ות'באתה ודואמה אן אללה יסתג'ד סמאא וארצ'א אד' קד אטרד הד'א פי כלאמה אן יג'על דולהֵ אלמלך כאנהא עאלם יכ'צה אעני סמא וארץ' פלמא אבתדא באלנחמות וקאל אנכי אנכי הוא מנחמכם ומא אתצל בד'לך קאל ואשים דברי בפיך ובצל ידי כסיתיך לנטע שמים וליסד ארץ ולאמר לציון עמי אתה. וקאל פי בקא אלמלך לישראל וד'האבה מן אלעט'מא אלמשאהיר כי ההרים ימושו וגו' וקאל פי דואם מלך אלמשיח ואן ישראל לא ינתקץ' מלכהם מן בעד ד'לך קאל לא יבוא עוד שמשך וגו' ת'ם אן ישעיה אג'רי כלאמה עלי הד'ה אלאסתעאראת אלמטרדה ענד מן יפהם מעאני אלכלאם פוצף אחואל אלגלות וג'זאיאתהא ת'ם וצף רג'וע אלדולה ואמתחא תלך אלאחזאן כלהא פקאל ממת'לא אני אכ'לק סמאא אכ'רי וארצ'א אכ'רי ותנסי תלך וימתחי את'רהא ת'ם בין ד'לך עלי אתצאל אלקול וקאל הד'א אלד'י קלת אכ'לק אריד בה אני אג'על לכם חאלהֵ סרור דאימא ופרחא עוצ'א מן תלך אלאחזאן ואלאנכאד ולא תד'כר תלך אלאחזאן אלמתקדמה 
ואסמע אנתט'אם אלמעאני ואתצאל אלפסוקים אלדאלה עליהא כיף ג'א אול אפתתאח הד'ה אלקצה קאל חסדי י"י אזכיר תהלות י"י וגו' ת'ם וצף אפצ'אלה תעאלי עלינא אולא וינטלם וינשאם כל ימי עולם וגו' ומא אתצל בד'לך ת'ם וצף עציאננא והמה מרו ועצבו את רוח קדשו ומא אתצל בד'לך ת'ם וצף אסתילא אלעדו עלינא צרינו בוססו מקדשך היינו מעולם ומא אתצל בד'לך ת'ם שפע פינא וקאל אל תקצף י"י עד מאד ומא אתצל בד'לך ת'ם ד'כר וג'ה אסתחקאקנא לעט'ם מא אבתלינא בה אד' דעינא אלי אלחק פלם נג'ב קאל נדרשתי ללא שאלו וגו' ת'ם ועד באלעפו ואלרחמה וקאל כה אמר י"י כאשר ימצא התירוש באשכול וגו' ומא אתצל בד'לך ת'ם תואעד אלד'ין ט'למונא וקאל הנה עבדי יאכלו ואתם תרעבו וגו' ת'ם אתבע ד'לך בד'כרה אן הד'ה אלמלה תצלח אעתקאדאתהא ותציר ברכה פי אלארץ' ותנסי כל מא תקדם מן הד'ה אלאחואל אלמכ'תלפה פקאל כלאמא הד'א נצה ולעבדיו יקרא שם אחר אשר המתברך בארץ יתברך באלהי אמן והנשבע בארץ ישבע באלהי אמן כי נשכחו הצרות הראשונות וכי נסתרו מעיני כי הנני בורא שמים חדשים וארץ חדשה ולא תזכרנה הראשונות ולא תעלינה על לב כי אם שישו וגילו עדי עד אשר אני בורא כי הנני בורא את ירושלם גילה ועמה משוש וגלתי בירושלם וגו' פקד באן לך אלאמר כלה ואתצ'ח וד'לך אנה למא קאל כי הנני בורא שמים חדשים וארץ חדשה פסר ד'לך עלי אלאתצאל וקאל כי הנני בורא את ירושלם גילה ועמה משוש. ובעד הד'ה אלמקדמה קאל אן תלך חאלאת אלאימאן ואלסרור בה אלתי ועדתך אני סאכ'לקהא כמא הי ת'אבתה דאימא לאן אלאימאן באללה ואלסרור בד'לך אלאימאן חאלתאן לא ימכן אן תזול ולא תתגיר אבדא מן כל מן חצלת לה פקאל כמא אן תלך חאלהֵ אלאימאן ואלסרור בה אלתי ועדת אנהא סתעם אלארץ' דאימה ת'אבתה כד'לך ידום נסלכם ואסמכם והו קולה בעד הד'א כי כאשר השמים החדשים והארץ החדשה אשר אני עשה עמדים לפני נאם י"י כן יעמד זרעכם ושמכם לאנה קד יבקי אלזרע ולא יבקי אלשם כמא תג'ד אממא כת'ירה לא שך אנהם מן נסל פרס או יון לכן לא יערפון באסם מכ'צוץ בל אעמתהם מלה אכ'רי. והד'א איצ'א ענדי תנביה עלי תאביד אלשריעה אלתי מן אג'להא לנא שם מכ'צוץ. 
ולמא כאנת הד'ה אלאסתעאראת ג'את פי ישעיה כת'ירא לאג'ל ד'לך תתבעתהא כלהא. וקד ג'א איצ'א מנהא פי כלאם 
גירה קאל ירמיה פי וצף כ'ראב ירושלם בעונות אבותינו ראיתי את הארץ והנה תהו ובהו וגו' 
וקאל יחזקאל פי וצף תלאף ממלכהֵ מצר והלאך פרעה עלי ידי נבוכדנצר קאל וכסיתי בכבותך שמים והקדרתי את כוכביהם שמש בענן אכסנו וירח לא יאיר אורו כל מאורי אור בשמים אקדירם עליך ונתתי חשך על ארצך נאם אדני י"י. 
וקאל יואל בן פתואל פי אלג'ראד אלעט'ים אלד'י ג'א פי איאמה קאל לפניו רגזה ארץ רעשו שמים שמש וירח קדרו וכוכבים אספו נגהם. 
וקאל עמוס פי וצף כ'ראב שמרון קאל והבאתי השמש בצהרים והחשכתי לארץ ביום אור והפכתי חגיכם וגו' 
וקאל מיכה פי הלאך שמרון מסתמרא עלי אלאקאויל אלכ'טביה אלמשהורה אלמעלומה כי הנה י"י יוצא ממקומו וירד ודרך על במותי ארץ ונמסו ההרים וגו' 
וקאל חגי פי נקץ' מלכות פרס ומדי ואני מרעיש את השמים ואת הארץ ואת הים ואת החרבה. והרעשתי את כל הגוים. 
ופי גזוהֵ יואב לארם למא אכ'ד' יצף כיף כאן צ'עף אלמלה וכ'מולהא מן קבל וכונהם כאנוא מגלובין מהזומין ושפע פי נצרתהם אלאן פקאל הרעשתה ארץ פצמתה רפה שבריה כי מטה. וקאל איצ'א פי מעני אנא לא נכ'אף נחן אד'א הלכת אלמלל ובאדוא לכוננא מתכלין עלי נצרתה תעאלי לא עלי חרבנא וקותנא כמא קאל עם נושע בי"י קאל על כן לא נירא בהמיר ארץ ובמוט הרים בלב ימים. 
וג'א פי וצף גרק אלמצריון ראוך מים יחילו אף ירגזו תהמות קול רעמך בגלגל וגו' רגזה ותרעש הארץ הבנהרים חרה י"י וגו' עלה עשן באפו וגו' וכד'לך פי שירת דבורה ארץ רעשה וגו' וג'א מן הד'א כת'יר ומא לם נד'כר מנה קסה עלי מא ד'כרת. 
פאמא קול יואל ונתתי מופתים בשמים ובארץ דם ואש ותמרות עשן השמש יהפך לחשך והירח לדם לפני בוא יום י"י הגדול והנורא והיה כל אשר יקרא בשם י"י ימלט כי בהר ציון ובירושלם תהיה פליטה וגו' פאלאקוי ענדי אנה יצף הלאך סנחריב עלי ירושלם פאן לם תרד ד'לך פיכון וצף הלאך גוג עלי ירושלם בימי המלך המשיח מע כונה איצ'א לם יד'כר פי הד'ה אלקצה גיר כת'רהֵ אלקתל וחרק אלניראן וכסוף אלנירין. ולעלך תקול כיף יסמי יום י"י הגדול והנורא יום הלאך סנחריב פי תאוילנא פלתעלם אן כל יום תכון פיה נצרה עט'ימה או פאדחה עט'ימה פאנה יסמי יום י"י הגדול והנורא קד קאל יואל הד'א ען יום מג'י ד'לך אלג'ראד עליהם כי גדול יום י"י ונורא מאד ומי יכילנו. 
ואלמעני אלד'י נחום נחוה קד תבין והו אן פסאד הד'א אלעאלם ותגירה עמא הו עליה או תגיר שי מן טביעתה ואסתמרארה עלי ד'לך אלתגיר הו שי לם יאתנא פיה נץ נבי ולא כלאם חכמים איצ'א לאן קולהם שתא אלפי שנין הוי עלמא וחד חרוב ליס הו עדם אלוג'וד ג'מלה לקולה וחד חרוב דל עלי בקא אלזמאן והד'א איצ'א קול יחיד והו עלי צורהֵ מא. ואלד'י תג'ד לג'מיע אלחכמים דאימא והי קאעדה יסתדל בהא כל אחד מן חכמי משנה וחכמי תלמוד הו קולה אין כל חדש תחת השמש ואן ליס ת'ם אסתג'דאד בוג'ה ולא בסבב חתי אן אלד'י אכ'ד' שמים חדשים וארץ חדשה עלי מא יט'ן קאל אף שמים וארץ שעתידין להבראות כבר הן ברויין ועומדין שנאמר עומדים לפני יעמדו לא נאמר אלא עומדים ואסתדל בקולה אין כל חדש תחת השמש. ולא תט'ן הד'א מנאקצ'א למא בינתה בל ימכן אנה יריד אן תלך אלחאלאת אלמועוד בהא אלטביעה אלמוג'בה להא חיניד' מן ששת ימי בראשית הי מכ'לוקה והד'א צחיח 
ואנמא קלת אנה לא יתגיר שי מן טביעתה ויסתמר עלי ד'לך אלתגיר תחרזא מן אלמעג'זאת לאנה ואן כאנת אנקלבת אלעצא ת'עבאנא ואנקלב אלמא דמא ואליד אלטאהרה אלכרימה ביצ'א מן גיר סבב טביעי מוג'ב ד'לך פאן הד'ה אלאמור ומא שאבההא לם תסתמר ולא צארת טביעה אכ'רי בל כמא קאלוא ז"ל עולם כמנהגו הולך הד'א הו ראיי והו אלד'י ינבגי אן יעתקד. ואן כאן אלחכמים ז"ל קד קאלוא פי אלמעג'זאת כלאמא גריבא ג'דא תג'דה מנצוצא פי בראשית רבה ופי מדרש קהלת וד'לך אלמעני הו אנהם ירון אן אלמעג'זאת הי ממא פי אלטבע איצ'א עלי ג'ההֵ מא וד'לך אנהם קאלוא אנה ענד מא כ'לק אללה הד'א אלוג'וד וטבעה עלי הד'ה אלטבאיע ג'על פי תלך אלטבאיע אן יחדת' פיהא כל מא חדת' מן אלמעג'זאת פי וקת חדות'הא ואיהֵ אלנבי אן אעלמה אללה באלוקת אלד'י ידעי פיה מא ידעי פינפעל ד'לך אלשי כמא ג'על פי טבעה פי אצל מא טבע והד'א אן כאן כמא תראה פאנה ידל עלי עט'מהֵ אלקאיל וכונה אסתצעב כל אלאסתצעאב אן תתגיר טביעה בעד מעשה בראשית או תטרי משיה אכ'רי בעד מא אסתקרת הכד'א פכאנה ירי מת'לא אנה ג'על פי טביעהֵ אלמא אן יתצל ויג'רי מן אלעלו ללספל דאימא אלא פי ד'לך אלוקת אלד'י גרק פיה אלמצריון וד'לך אלמא כ'אצה פאנה ינקסם 
וקד נבהתך עלי רוח הד'א אלקול ואן ד'לך כלה הרב מן אסתג'דאד שי הנאך קיל אמר ר' יונתן תנאים התנה הק"ב"ה עם הים שיהא נקרע לפני ישראל הדא היא וישב הים לפנות בקר לאיתנו אמר ר' ירמיה בן אלעזר לא עם הים בלבד התנה הק"ב"ה אלא עם כל מה שנברא בששת ימי בראשית הדא היא אני ידי נטו שמים וכל צבאם צויתי צויתי את הים שיקרע את האור שלא תזיק לחנניה מישאל ועזריה את האריות שלא יזיקו לדניאל את הדג שיקיא את יונה. והו אלקיאס פי סאירהא. 
פקד באן לך אלאמר ותלכ'ץ אלמד'הב וד'לך אנא נואפק ארסטו פי אלנצף מן ראיה ונעתקד אן הד'א אלוג'וד אבדי סרמדי עלי הד'ה אלטביעה אלתי שאהא תעאלי לא יתגיר נה שי בוג'ה אלא פי ג'זאיה עלי ג'ההֵ אלמעג'ז ואן כאן לה תעאלי אלקדרה עלי תגיירה כלה או אעדאמה או אעדאם אי טביעה שא מן טבאיעה לכנה לה אפתתאח ולם יכן ת'ם שי מוג'וד אצלא אלא אללה וחכמתה אקתצ'ת אן יוג'ד אלכ'לק חין אוג'דה ואן לא יעדם הד'א אלד'י אוג'ד ולא תתגיר לה טביעה אלא פי מא שא מן ג'זאיאת ממא קד עלמנאה וממא לם נעלמה ממא סיאתי 
הד'א ראינא וקאעדהֵ שריעתנא. וארסטו ירי אנה מת'ל מא הו אבדי ולא יפסד כד'לך הו אזלי ולא תכון. וקד קלנא ובינא אן הד'א לא ינתט'ם אלא עלי חכם אללזום ואן אללזום פיה מן אלאפתיאת פי חק אלאלאה מא קד בינאה. 
ואד' ואנתהי אלקול אלי הד'א פלנאתי בפצל נד'כר פיה איצ'א בעץ' תנביהאת עלי נצוץ ג'את פי מעשה בראשית אד' אלגרץ' אלאול פי הד'ה אלמקאלה אנמא כאן תביין מא ימכן תביינה מן מעשה בראשית ומעשה מרכבה בעד אן נקדם מקדמתין עאמתין. 
אחדאהמא הד'ה אלמקדמה והי אן כל מא ד'כר פי מעשה בראשית פי אלתורה ליס הו כלה עלי ט'אהרה עלי מא יתכ'יל מנה אלג'מהור לאנה לו כאן אלאמר כד'לך למא ט'ן בה אהל אלעלם ולא אטנבוא אלחכמים פי אכ'פאיה ומנע אלחדית' פיה פי אלג'מהור לאן תלך אלט'ואהר מודיה אמא לפסאד תכ'יל עט'ים ותטרק ארא סו פי חק אלאלאה או לתעטיל מחץ' וכפר בקואעד אלשריעה פאלצואב אלאצ'ראב ען אעתבארהא במג'רד אלכ'יאל ואלתערי ען אלעלום. וליס כמא יפעל אלדרשנין ואלמפסרון אלמסאכין אלד'ין ט'נוא אן מערפהֵ שרח אלאלפאט' הו אלעלם ותכת'יר אלכלאם ותטוילה זיאדה ענדהם פי אלכמאל ואמא אעתבארהא בחקיקהֵ אלעקל בעד אלכמאל פי אלעלום אלברהאניה ומערפהֵ אלאסראר אלנבויה פלאזם. לכן כל מן ערף מן ד'לך שיא פלא ינבגי לה אשהארה כמא בינת מראת פי שרחנא ללמשנה ובביאן קאלוא מתחלת הספר ועד כאן כבוד אלהים הסתר דבר וקאלוא הד'א פי אכ'ר מא ד'כר ביום הששי 
פקד תבין מא קלנאה. לכן למא כאן אלאמר אלאלאהי מוג'בא צ'רורה לכל מן אדרכ כמאלא מא אן יפיצ'ה עלי גירה כמא נבין פי פצול תאתי פי אלנבוה צאר כל עאלם ט'פר בפהם שי מן הד'ה אלאסראר אמא מן נט'רה או מן מרשד ארשדה לד'לך לא בד לה אן יקול שיא ואלתצריח ממנוע פילוח פקד וקע מן תלך אלתלויחאת ואלתנביהאת ואלאשאראת כת'יר פי אקאויל אלחכמים ז"ל לאחאד מנהם איצ'א לכנהא מכ'תלטה פי אקאויל אכ'רין ופי אקאויל אכ'רי פלד'לך תג'דני דאימא פי הד'ה אלסתרים אד'כר אלקולה אלואחדה אלתי הי עמדהֵ אלאמר ואתרך מא סוי ד'לך למן יצלח אן יתרך לה. 
אלמקדמה אלת'אניה אן אלאנביא כמא קלנא יכ'אטבון באלאסמא אלמשתרכה ובאסמא ליס אלקצד בהא מא תדל עליה במת'אלהא אלאול בל יד'כר ד'לך אלאסם מן אג'ל אשתקאק מא מת'ל מקל שקד ליסתדל מנה עלי שוקד אני וגו' כמא סנבין פי פצול אלנבוה. ובחסב הד'א אלמעני קיל פי אלמרכבה חשמל כמא בינוא. וכד'לך רגל עגל ונחשת קלל. וכד'לך קול זכריה וההרים הרי נחשת וגיר ד'לך ממא קיל. 
ובעד האתין אלמקדמתין אתי באלפצל אלד'י ועדנא בה:

Chapter 30

אעלם אנה פרק בין אלאול ואלמבדא וד'לך אן אלמבדא הו מוג'וד פי מא הו לה מבדא או מעה ואן לם יתקדמה באלזמאן כמא יקאל אן אלקלב מבדא אלחיואן ואלאסטקס מבדא מא הו לה אסטקס וקד יטלק איצ'א עלי הד'א אלמעני אנה אול. ואמא אלאול פקד יקאל עלי אלמתקדם באלזמאן פקט מן גיר אן יכון ד'לך אלמתקדם באלזמאן סבבא ללמתאכ'ר מן בעדה כמא יקאל אול מן סכן הד'ה אלדאר פלאן ובעדה פלאן ולא יקאל אן פלאנא מבדא פלאן. ואללפט' אלד'י ידל עלי אלאול פי לגתנא הו תחלה תחלת דבר י"י בהושע ואלד'י ידל עלי אלמבדא ראשית לאנה משתק מן ראש אלד'י הו מבדא אלחיואן בחסב וצ'עה 
ואלעאלם לם יכ'לק פי מבדא זמאני כמא בינא אד' אלזמאן מן ג'מלהֵ אלמכ'לוקאת פלד'לך קאל בראשית ואלבא במעני פי פתרג'מהֵ הד'א אלפסוק אלחקיקיה הכד'א פי בדאהֵ כ'לק אללה אלעלו ואלספל הד'א הו אלתפסיר אלד'י יטאבק אלחדות'. 
אמא מא תג'דה מנצוצא לבעץ' אלחכמים מן את'באת זמאן מוג'וד קבל כ'לק אלעאלם פמשכל ג'דא לאן הד'א הו ראי ארסטו אלד'י בינת לך אלד'י ירי אן אלזמאן לא יתצור לה אול והד'א שניע. ואלד'י דעא אלקאילין אלי הד'א אלקול למא וג'דוא יום אחד ויום שני וחמל קאיל הד'א אלקול אלאמר עלי ט'אהרה וזעם אנה אד'א לם יכן ת'ם פלך דאיר ולא שמס פבאי שי קדר יום ראשון פקאלוא בהד'א אלנץ יום ראשון אמר רבי יהודה ב"ר סימון מכאן שהיה סדר זמנים קודם לכן אמר ר' אבהו מכאן שהיה הק"ב"ה בורא עולמות ומחריבן והד'א אשנע מן אלאול. ואנת תתאמל מא צעב עליהמא והו וג'וד זמאן קבל וג'וד הד'ה אלשמס וסיבין לך חל הד'א אלד'י אשכל עלי האד'ין ען קריב אללהם אלא אן כאן יריד האד'אן אן יקולא אנה לא בד מן סדר זמנים קדימא פהד'א הו אעתקאד אלקדם וכל מתשרע יחאשא ען הד'א ומא הד'ה אלקולה ענדי אלא נט'יר קולהֵ ר' אליעזר שמים מהיכן נבראו. ובאלג'מלה לא תנט'ר פי הד'ה אלמואצ'ע לקול מן קאל קד אעלמתך באן קאעדהֵ אלשריעה כלהא אן אללה אוג'ד אלעאלם לא מן שי פי גיר מבדא זמאני בל אלזמאן מכ'לוק אד' הו תאבע לחרכהֵ אלפלך ואלפלך מכ'לוק. 
וממא יג'ב אן תעלמה אן כלמהֵ את אלמקולה פי קולה את השמים ואת הארץ קד צרחוא אלחכמים פי עדהֵ מואצ'ע אנהא במעני מע יענון בד'לך אנה כ'לק מע אלסמאואת כל מא פי אלסמא ומע אלארץ' כל מא פי אלארץ'. וקד עלמת תביינהם אן אלסמא ואלארץ' כ'לקא מעא לקולה קרא אני אליהם יעמדו יחדו פיכון אלכל כ'לק מעא ותבאינת אלאשיא כלהא אולא אולא חתי אנהם מת'לוא ד'לך באכאר בד'ר חבא מכ'תלפה פי אלארץ פי דקיקה ואחדה פנג'ם בעצ'הא בעד יום ובעצ'הא בעד יומין ובעצ'הא בעד ת'לת'ה ואלזראעה כלהא כאנת פי סאעה ואחדה. ובחסב הד'א אלראי אלצחיח בלא שך ינחל אלשך אלד'י אוג'ב לר' יהודה ב"ר סימון אן יקול מא קאל וצעב עליה באי שי קדר יום ראשון ויום שני ושלישי ובביאן ללחכמים ז"ל פי בראשית רבה קאלוא פי אלאור אלמד'כור פי אלתורה אנה נברא ביום ראשון קאלוא בהד'א אלנץ הן הן מאורות שנבראו ביום ראשון ולא תלאן עד יום רביעי פקד וקע אלתצריח בהד'א אלגרץ'.
וממא יג'ב אן תעלמה אן ארץ אסם משתרך יקאל בעמום וכ'צוץ אמא בעמום פעלי כל מא דון פלך אלקמר אעני אלאסטקסאת אלארבעה ויקאל בכ'צוץ עלי אלואחד אלאכ'יר מנהא והו אלארץ' דליל ד'לך קולה והארץ היתה תהו ובהו וחשך על פני תהום ורוח אלהים וגו' פקד סמי כלהא ארץ ת'ם קאל ויקרא אלהים ליבשה ארץ. 
והד'א איצ'א סר עט'ים מן אלאסראר אנה כל מא תג'דה יקול ויקרא אלהים לכך ככה אנמא הו ליפצלה מן אלמעני אלאכ'ר אלד'י אשרך בינהמא פיה הד'א אלאסם ולהד'א שרחת לך הד'א אלפסוק פי בדאהֵ כ'לק אללה אלעלו ואלספל פיכון ארץ אלמקול אולא הו אלספל אעני אלאסטקסאת אלארבעה ואלמקול ענהא ויקרא אלהים ליבשה ארץ הי אלארץ' וחדהא פקד באן הד'א. 
וממא יג'ב אן תעלמה אן אלאסטקסאת אלארבעה ד'כרת אולא בעד אלסמא אלד'י קלנא אן אסם ארץ אלאול ידל עליהא לאנה ד'כר ארץ ומים ורוח וחשך וחשך הו אלנאר אלאסטקסיה לא תט'ן גיר ד'לך קאל ודבריו שמעת מתוך האש וקאל כשמעכם את הקול מתוך החושך וקאל כל חשך טמון לצפוניו תאכלהו אש לא נפח ואנמא סמית אלנאר אלאסטקסיה בהד'א אלאסם לכונהא גיר מצ'יה בל שפאפה ולו כאנת אלנאר אלאסטקסיה מצ'יה לראינא אלג'ו כלה באלליל מלתהבא נארא. 
וקד ג'א ד'כרהא עלי אוצ'אעהא אלטביעיה אלארץ' ופוקהא אלמא ואלהוא לאזק באלמא ואלנאר פוק אלהוא לאן בתכ'ציצה אלהוא על פני המים יכון אלחשך אלד'י על פני תהום פוק אלרוח בלא שך. ואלד'י אוג'ב אן יקול רוח אלהים לכונה פרצ'הא מתחרכה אעני מרחפת וחרכהֵ אלריח אבדא מנסובה ללה ורוח נסע מאת י"י נשפת ברוחך ויהפך י"י רוח ים והד'א כת'יר. ולמא כאן אלחשך אלמקול אולא אלד'י הו אסם אלאסטקס גיר אלחשך אלמקול אכ'ירא אלד'י הו אלט'לאם אכד' אן יבין ויפצל פקאל ולחשך קרא לילה עלי מא בינא פקד באן הד'א. 
וממא יג'ב אן תעלמה אן קולה ויבדל בין המים וגו' ליס הו פצל באלמוצ'ע אן צאר הד'א פוק והד'א אספל וטביעתהמא ואחדה ואנמא שרחה אנה פצל בינהמא באלפצל אלטביעי אעני באלצורה וג'על בעץ' ד'לך אלד'י סמאה מאא אולא שיא אכ'ר בצורה טביעיה אלבסה וג'על בעצ'ה בצורה אכ'רי והד'א הו אלמא ולד'לך איצ'א קאל ולמקוה המים קרא ימים פקד צרח לך אן ד'לך אלמים אלאול אלמקול פיה על פני המים מא הו הד'א אלד'י פי אלימים בל בעצ'ה פצל בצורהֵ מא פוק אלהוא ובעצ'ה הו הד'א אלמא ויכון קולה ויבדל בין המים אשר מתחת לרקיע וגו' מת'ל קולה ויבדל אלהים בין האור ובין החשך אלד'י הו כאלפצל פי צורהֵ מא 
ואלרקיע נפסה מן אלמא תכון כמא קאלוא הוגלדה טפה האמצעית. 
וקולה איצ'א ויקרא אלהים לרקיע שמים עלי מא בינת לך ליבין אשתראך אלאסם ואן ליס שמים אלמקול אולא פי קולה את השמים ואת הארץ הי הד'ה אלתי סמית שמים ואכד הד'א אלמעני בקולה על פני רקיע השמים ליבין אן אלרקיע גיר אלשמים ומן אג'ל הד'א אלאשתראך פי אלאסמיה קד יסמי איצ'א אלשמים אלחקיקיה רקיע כמא אסמי אלרקיע אלחקיקי שמים והו קולה ויתן אותם אלהים ברקיע השמים. 
ותבין איצ'א בהד'א אלקול מא קד תברהן מן כון אלכואכב כלהא ואלשמס ואלקמר מרכוזאת פי אלפלך אד' לא כ'לא פי אלעאלם וליסת עלי סטח פלך כמא יתכ'יל אלג'מהור מן קולה ברקיע השמים ולם יקל על רקיע השמים. 
פקד באן אן מאדהֵ מא כאנת משתרכה וסמאהא מים ת'ם אנפצלת בת'לת' צור וצאר מנהא שי ימים וצאר מנהא שי רקיע וצאר מנהא שי פוק ד'לך אלרקיע והד'א כלה כ'ארג'א ען אלארץ' פקד אכ'ד' פי אלאמר מאכ'ד'א אכ'ר לאסראר עג'יבה. אמא אן כון ד'לך אלד'י פוק אלרקיע סמי מאא פי אלאסמיה פקט לא אנה הד'א אלמא אלנועי פקד קאלוה אלחכמים ז"ל איצ'א קאלוא פי קולהם ארבעה נכנסו לפרדס וגו' אמר להם ר' עקיבה כשאתם מגיעין לאבני שיש טהור אל תאמרו מים מים שכך כתוב דובר שקרים לא יכון לנגד עיני פאעתבר אן כנת מן אהל אלאעתבאר כם בין בהד'ה אלקולה וכיף כשף אלאמר כלה אד'א תאמלתה ופהמת כל מא תברהן פי אלאת'אר ותטלעת עלי כל מא קאלת אלנאס פי כל שי מנהא. 
וממא ינבגי אן תעלמה ותתנבה עליה אלעלה אלתי מן אג'להא לם יקל פי אליום אלת'אני כי טוב וקד עלמת אקאויל אלחכמים ז"ל אלתי קאלוהא פי ד'לך עלי ג'ההֵ אלדרש אחסנהא קולהם לפי שלא שלמה מלאכת המים ועלהֵ ד'לך איצ'א ענדי בינה ג'דא וד'לך אנה כלמא ד'כר אמרא מן אמור אלוג'וד אלחאדת'ה אלמוג'ודה עלי אלאסתמראר אלדאימה אלמסתקרה קאל פי ד'לך כי טוב והד'א אלרקיע ואלשי אלד'י עליה אלד'י סמי מים אלאמר פיה מז אלכ'פא כמא תראה וד'לך אנה אן אכ'ד' עלי ט'אהרה בג'ליל אלנט'ר כאן אמרא גיר מוג'וד אצלא לאן ליס ת'ם ג'סם אכ'ר גיר אלאסטקסאת ביננא ובין אלסמא אלדניא ולא ת'ם מא פוק אלהוא ונאהיך אן תכ'יל מתכ'יל אן הד'א אלרקיע ומא עליה הו פוק אלסמא פיכון אלאמר אשד אמתנאעא ואבעד ען אן ידרך. ואן אכ'ד' עלי באטנה ומא אריד בה כאן אשד כ'פאא לאנה וג'ב אן יכון מן אלאסראר אלמכתומה חתי לא יעלמה אלג'מהור פאמר הו הכד'א כיף יסוג אן יקאל פיה כי טוב ואנמא מעני כי טוב אנה ט'אהר אלמנפעה ובינהא פי וג'וד הד'א אלוג'וד ואסתמרארה ואמא אלאמר אלכ'פי אלמעני אלד'י ט'אהרה גיר מוג'וד כד'לך פאי מנפעה פיה ט'אהרה ללנאס חתי יקאל פיה כי טוב. ולא בד לי אן אזידך ביאנא וד'לך אן הד'א ואן כאן ג'זא כבירא ג'דא מן אלמוג'ודאת לכנה ליס בגאיה מקצודה לאסתמראר אלוג'וד פיקאל פיה כי טוב בל לצ'רורה לזמת לתנכשף אלארץ'. פאפהם הד'א. 
וממא יג'ב אן תעלמה אן אלחכמים קד בינוא אן אלעשב ואלאשג'אר אלתי אנבתהא אללה מן אלארץ' אנמא אנבתהא בעד אן אמטר עליהא ואן קולה ואד יעלה מן הארץ וגו' אנמא הו וצף אלחאלה אלאולי אלתי כאנת קבל תדשא הארץ דשא ולד'לך תרג'ם אנקלוס ועננא הוה סליק מן ארעא ובין הו ד'לך מן אלנץ לקולה וכל שיח השדה טרם יהיה בארץ. פקד באן הד'א. 
וקד עלמת איהא אלנאט'ר אן אול אסבאב אלכון ואלפסאד בעד אלקוי אלפלכיה אלצ'ו ואלט'לאם למא יתבעהמא מן אלחר ואלברד. ובחרכהֵ אלפלך תכ'תלט אלאסטקסאת ובאלצ'ו ואלט'לאם יכ'תלף אמתזאג'הא. ואול אמתזאג' יחדת' מנהא אלבכ'אראן אלד'אן המא אול אסבאב אלאת'אר אלעלויה כלהא אלתי אלמטר מנהא והמא איצ'א אסבאב אלמעאדן ובעד ד'לך תרכיב אלנבאת ובעד אלנבאת אלחיואן ואכ'ר תרכיב הו אלאנסאן. ואן אלט'לאם הו טביעהֵ וג'וד אלעאלם אלספלי כלה ואלצ'ו טאר עליה חסבך אן בעדם אלצ'ו תבקי אלחאלה אלמסתקרה והכד'א ג'א אלנץ פי מעשה בראשית עלי הד'א אלתרתיב סוא לם יגאדר שיא מן הד'א. 
וממא יג'ב אן תעלמה קולהם כל מעשה בראשית לקומתן נבראו לדעתן נבראו לצביונם נבראו יקול אן כל מא כ'לק אנמא כ'לק עלי כמאל כמיתה ועלי כמאל צורתה ובאחסן אעארצ'ה והו קולה לצביונם מן צבי היא לכל הארצות. פאעלם הד'א איצ'א פהו אצל כביר קד צח ובאן. 
וממא יג'ב אן תעתברה ג'דא כונה ד'כר כ'לק אדם פי ששת ימי בראשית וקאל זכר ונקבה ברא אותם וכ'תם אלכ'לק כלה וקאל ויכלו השמים והארץ וכל צבאם ת'ם אפתתח אפתתאחא אכ'ר לכ'לק חוה מן אדם וד'כר עץ החיים ועץ הדעת וחדית' אלנחש ותלך אלקצה וג'על הד'א כלה אנה כאן בעד אן ג'על אדם פי גן עדן. וכל אלחכמים ז"ל מג'מעון אן הד'ה אלקצה כלהא כאנת יום אלג'מעה ואנה לם יתגיר אמר בוג'ה בעד ששת ימי בראשית פלד'לך לא יסתשנע שי מן תלך אלאמור כמא קלנא אנה אלי אלאן לם תחצל טביעה מסתקרה. 
ומע הד'א קד ד'כרוא אשיא סאסמעהא לך מלתקטה מן אמאכנהא ואנבהך איצ'א עלי אשיא כמת'ל מא נבהונא הם ז"ל. ואעלם אן הד'ה אלאשיא אלתי אד'כרהא לך מן כלאם אלחכמים אנמא הי אקאויל פי גאיהֵ אלכמאל בינהֵ אלתאויל ללד'י ד'כרוהא לה מחכמה ג'דא פלד'לך לא אבאלג פי שרחהא ולא אבסטהא לאן לא אכון מגלה סוד לכן ד'כרי להא בתרתיב מא ובתנביה יסיר יכפי פי פהמהא למת'לך. 
פמן ד'לך קולהם אן אדם וחוה כ'לקא מעא מתחדין ט'הרא לט'הר ואנה קסם פאכ'ד' נצפה והו חוה וקובל בה וקולה אחת מצלעותיו יעני אחד שקיה ואסתדלוא מן צלע המשכן אלד'י תרג'מתה סטר משכנא וכד'א קאלוא מן סטרוהי. פאפהם כיף כאן אלתביין אנהמא את'נאן בג'ההֵ מא והמא ואחד כמא קאל עצם מעצמי ובשר מבשרי וזאד ד'לך תאכידא בקולה אן אלאסמיה עליהמא ג'מיעא ואחדה אשה כי מאיש לקחה זאת ואכד אתחאדהמא וקאל ודבק באשתו והיו לבשר אחד. פמא אשד ג'הל מן לא יפהם אן הד'א כלה למעני צ'רורה. פקד באן הד'א. 
וממא יג'ב אן תעלמה מא בינוה פי אלמדרש וד'לך אנהם ד'כרוא אן אלנחש מרכוב ואנה כאן קדר ג'מל ואן ראכבה הו אלד'י אגוי חוה ואן אלראכב כאן סמאל והד'ה אלאסמיה הם יטלקונהא עלי אלשטן תג'דהם יקולון פי עדהֵ מואצ'ע אן אלשטן אראד אן יעת'ר אברהם אבינו חתי לא יג'יב אלי תקריב יצחק וכד'לך אראד אן יעת'ר יצחק חתי לא יטיע אבאה וד'כרוא איצ'א פי הד'ה אלקצה אעני פי אלעקידה קאלוא בא סמאל אצל אבינו אברהם אמר לו מה סבא הובדת לבך וגו' פקד באן לך אן סמאל הו אלשטן והד'ה אלאסמיה איצ'א למעני כמא אן אסמיהֵ אלנחש למעני. וקאלוא פי מג'יה לכ'דע חוה היה סמאל רוכב עליו והק"ב"ה שוחק על גמל ורוכבו. 
וממא יג'ב אן תעלמה ותתנבה עליה כון אלנחש לם יבאשר אדם בוג'ה ולא כלמה ואנמא כאנת מחאורתה ומבאשרתה לחוה ובתוסט חוה תאד'י אדם ואהלכה אלנחש ואלעדאוה אלכאמלה אנמא הי חאצלה בין אלנחש וחוה ובין זרעו וזרעה ולא שך אן זרעה הו זרע אדם. ואגרב מן הד'א ארתבאט אלנחש בחוה אעני זרעו בזרעה ראש ועקב וכונהא גאלבה לה בראש והו גאלב להא בעקב. פהד'א איצ'א בין. 
ומן אלאקאויל איצ'א אלעג'יבה אלתי ט'אהרהא פי גאיהֵ אלשנאעה ואד'א פהמת פצול הד'ה אלמקאלה חק פהמהא תעג'ב מן חכמהֵ הד'א אלמת'ל ומטאבקתה ללוג'וד והו קולהם משבא נחש על חוה הטיל בה זוהמה ישראל שעמדו על הר סיני פסקה זוהמתן גוים שלא עמדו על הר סיני לא פסקה זוהמתן. פתדבר הד'א איצ'א. 
וממא יג'ב אן תעלמה קולהם עץ החיים מהלך חמש מאות שנה וכל מימי בראשית מתפלגין מתחתיו. ובינוא פי ד'לך אן אלגרץ' בהד'א אלמקדאר הו גלט' ג'רמה לא אמתדאד אגצאנה קאלוא לא סוף דבר נופו אלא קורתו מהלך חמש מאות שנה ושרח קורתו גלט כ'שבתה אלקאימה והד'א אלתתמים מנהם לאתמאם שרח אלמעני וביאנה. פקד באן הד'א. 
וממא יג'ב אן תעלמה איצ'א קולהם עץ הדעת לא גלה הק"ב"ה אותו אילן לאדם ולא עתיד לגלותו והד'א צחיח אד' טביעהֵ אלוג'וד כד'לך אקתצ'ת. 
וממא יג'ב אן תעלמה קולהם ויקח י"י אלהים את האדם עלה אותו ויניחהו בגן עדן הניח לו. לם יג'עלוא הד'א אלנץ לשילה מן מכאן וחטה פי מכאן אלא תרפיע מרתבהֵ וג'ודה פי הד'ה אלמוג'ודאת אלכאינה אלפאסדה ואקרארה עלי חאלה מא. 
וממא יג'ב אן תעלמה איצ'א ותתנבה עליה וג'ה אלחכמה פי תסמיהֵ ולדי אדם קין והבל וכון קין הו אלקאתל להבל בשדה ואנהמא ג'מיעא תלפא ואן כאן אמהל אלמתגלב ואנה לם יצח אלוג'וד אלא לשת כי שת לי אלהים זרע אחר. פקד צח הד'א. 
וממא יג'ב אן תעלמה ותתנבה עליה קולה ויקרא האדם שמות וגו' אעלמנא אן אללגאת אצטלאחיה לא טביעיה כמא קד ט'ן ד'לכ. 
וממא יג'ב אן תעתברה הד'ה אלארבעהֵ אלפאט' אלתי ג'את פי נסבהֵ אלסמא ללה והי ברא ועשה וקנה ואל קאל ברא אלהים את השמים ואת הארץ וקאל ביום עשות י"י אלהים ארץ ושמים וקאל קונה שמים וארץ וקאל אל עולם וקאל אלהי השמים ואלהי הארץ. אמא קולה אשר כוננתה וטפחה שמים ונוטה שמים פכל הד'ה יעמהא עשה. אמא לפט'הֵ יצירה פמא ג'את לאנה יט'הר לי אן אליצירה אנמא תקע עלי תשכיל ותכ'טיט או ערץ' מן אלאעראץ' אלאכ'רי איצ'א אד' אלשכל ואלתכ'טיט איצ'א ערץ' ולד'לך קאל יוצר אור לאנה ערץ' ויוצר הרים משכלהא וכד'לך וייצר י"י אלהים וגו' אמא הד'א אלוג'וד אלכ'ציץ בג'מלהֵ אלעאלם אלד'י הו אלסמא ואלארץ' פאטלק עליה ברא לאנה ענדנא איג'אד מן עדם וקאל איצ'א עשה לצורהא אלנועיה אלתי אעטית אעני טבאיעהא. וקאל פיהא קנה לאסתילאיה תעאלי עליהא אסתילא אלסיד עלי עבידה ולד'לך תסמי אדון כל הארץ והאדון ולמא לא יכון אדון אלא באן יכון לה קנין והד'א ינחו נחו אעתקאד קדם מאדהֵ מא אסתעמל פיהא לפט'הֵ ברא ועשה. פאמא אלהי השמים וכד'לך אל עולם פהו באעתבאר כמאלה תעאלי וכמאלהא פהו אלהים אי חאכם והי מחכומה ליס במעני אלאסתילא. אד' ד'לך הו מעני קונה ואנמא הו במעני אעתבאר חט'ה תעאלי פי אלוג'וד וחט'הא פאנה אלאלאה לא הי אעני אלסמא פאעלם הד'א. 
והד'ה אלמקאדיר הנא מע מא תקדם ומע מא יאתי פי הד'א אלמעני כאפיה בחסב גרץ' אלמקאלה ובחסב אלנאט'ר פיהא:

Chapter 31

לעלה קד תבין לך אלעלה פי תאכיד שריעהֵ אלסבת וכונהא בסקילה וסיד אלנביין קתל עליהא והי ת'אלת'הֵ וג'וד אלאלאה ונפי אלת'נויה אד' אלנהי ען עבאדהֵ סואה אנמא הו לתקריר אלתוחיד. וקד עלמת מן כלאמי אן אלארא אן לם תכן להא אעמאל תת'בתהא ותשהרהא ותכ'לדהא פי אלג'מהור לם תבק פלד'לך שרענא בתפצ'יל הד'א אליום חתי תת'בת קאעדהֵ חדת' אלעאלם ותשהר פי אלוג'וד אד'א עטל אלנאס כלהם פי יום ואחד פאד'א סיל מא עלהֵ ד'לך כאן אלג'ואב כי ששת ימים עשה י"י.
וקד ג'א פי הד'ה אלשריעה עלתאן מכ'תלפתאן לאנהמא למעלולין מכ'תלפין וד'לך אנה קאל פי עלהֵ תעט'ים אלסבת פי עשר הדברות אלאולי קאל כי ששת ימים עשה י"י וגו' וקאל פי משנה תורה וזכרת כי עבד היית במצרים על כן צוך י"י אלהיך לעשות את יום השבת והד'א צחיח לאן אלמעלול פי אלקול אלאול הו תשריף אליום ותעט'ימה כמא קאל על כן ברך י"י את יום השבת ויקדשהו הד'א הו אלמעלול אלתאבע לעלהֵ כי ששת ימים וגו' אמא תשריענא בה ואמרנא נחן בחפט'ה פהו מעלול תאבע לעלהֵ כוננא עבדים במצרים אלד'י לם נכן נכ'דם באכ'תיארנא ומתי שינא ולא נסתטיע אלעטלה 
פשרענא באלעטלה ואלראחה לנג'מע אלאמרין אעתקאד ראי צחיח והו חדת' אלעאלם אלדאל עלי וג'וד אלאלאה באול כ'אטר ואסהל נט'ר ותד'כר אפצ'אל אללה עלינא פי אראחתנא מתחת סבלות מצרים פכאנה אפצ'אל עאם פי צחיח אלראי אלנט'רי וצלאח אלחאל אלג'סמאני:

Chapter 32

ארא אלנאס פי אלנבוה כאראיהם פי קדם אלעאלם וחדות'ה אריד בד'לך אן כמא אן אלד'ין צח ענדהם וג'וד אלאלאה להם ת'לת'הֵ ארא פי קדם אלעאלם וחדות'ה כמא בינא כד'לך אלארא איצ'א פי אלנבוה ת'לת'ה. ולא אערג' עלי ראי אפיקורוס לאנה לא יעתקד וג'וד אלאה פנאהיך אן יעתקד נבוה ואנמא אקצד לד'כר ארא מעתקד אלאלאה. 
אלראי אלאול והו ראי ג'מהור אלג'אהליה ממן יצדק באלנבוה ובעץ' עואם שריעתנא איצ'א יעתקדה והו אן אללה תעאלי יכ'תאר מן ישא מן אלנאס פינביה ויבעת'ה לא פרק אן יכון ד'לך אלשכ'ץ ענדהם עאלמא או ג'אהלא כביר אלסן או צגיר אלסן לכנהם ישתרטון פיה איצ'א כ'יריהֵ מא וצלאחיהֵ אכ'לאק לאן אלנאס אלי הד'ה אלגאיה מא קאלוא אנה קד ינבי אללה רג'לא שרירא אלא באן ירדה כ'ירא אולא בחסב הד'א אלראי. 
ואלראי אלת'אני ראי אלפלאספה והו אן אלנבוה כמאל מא פי טביעהֵ אלאנסאן וד'לך אלכמאל לא יחצל ללשכ'ץ מן אלנאס אלא בעד ארתיאץ' יכ'רג' מא פי קוהֵ אלנוע ללפעל אן לם יעק ען ד'לך עאיק מזאג'י או סבב מא מן כ'ארג' כחכם כל כמאל ימכן וג'ודה פי נוע מא פאנה לא יצח וג'וד ד'לך אלכמאל עלי גאיתה ונהאיתה פי כל שכ'ץ מן אשכ'אץ ד'לך אלנוע בל פי שכ'ץ מא ולא בד צ'רורה ואן כאן ד'לך אלכמאל ממא יחתאג' פי חצולה למכ'רג' פלא בד מן מכרג'. ובחסב הד'א אלראי לא ימכן אן יתנבא אלג'אהל ולא יכון אלאנסאן ימסי גיר נבי ויצבח נביא כמן יג'ד וג'דה בל יכון אלאמר הכד'א וד'לך אן אלשכ'ץ אלפאצ'ל אלכאמל פי נטקיאתה וכ'לקיאתה אד'א כאנת קותה אלמתכ'ילה עלי אכמל מא תכון ותהיא אלתהיו אלד'י סתסמעה פאנה יתנבא צ'רורה אד' הד'א כמאל הו לנא באלטבע. ולא יצח בחסב הד'א אלראי אן יכון שכ'ץ יצלח ללנבוה ויתהיא להא ולא יתנבא אלא מא יצח אן יגתד'י שכ'ץ צחיח אלמזאג' בגד'א מחמוד פלא יתולד מן ד'לך אלגד'א דם ג'יד ומא אשבה הד'א. 
ואלראי אלת'אלת' והו ראי שריעתנא וקאעדהֵ מד'הבנא הו מת'ל אלראי אלפלספי בעינה אלא פי שי ואחד וד'לך אנא נעתקד אן אלד'י יצלח ללנבוה אלמתהיי להא קד לא יתנבא וד'לך במשיה אלאהיה והד'א ענדי הו שבה אלמעג'זאת כלהא וג'אר פי נסקהא פאן אלאמר אלטביעי אן כל מן יצלח בחסב ג'בלתה וארתאץ' בחסב תרביתה ותעלימה סיתנבא ואלממנוע מן ד'לך אנמא הו כמן מנע תחריך ידה כירבעם או מנע אלאבצאר כעסכר מלך ארם ענד קצדה אלישע. 
אמא כון קאעדתנא אלתהיו ואלכמאל פי אלכ'לקיאת ואלנטקיאת ולא בד פהו קולהם אין הנבואה שורה אלא על חכם גבור ועשיר וקד בינא ד'לך פי שרח אלמשנה ופי אלתאליף אלכביר ואכ'ברנא בכון בני הנביאים משתגלין דאימא באלתהיו. ואמא כון אלמתהיי קד ימנע ולא יתנבא פתעלם ד'לך מן קצהֵ ברוך בן נריה לאנה תבע ירמיה וראצ'ה ועלמה והיאה וכאן יטמע נפסה באנה יתנבא פמנע כמא קאל יגעתי באנחתי ומנוחה לא מצאתי פקיל לה עלי יד ירמיה כה תאמר אליו כה אמר י"י וגו' ואתה תבקש לך גדולות אל תבקש. ולקד כאן יתסע אן יקאל באן הד'א תצריח באן אלנבוה פי חק ברוך גדולות וכד'לך כאן יקאל אן קולה גם נביאיה לא מצאו חזון מי"י מן אג'ל כונהם פי אלגלות כמא נבין לכן נג'ד נצוצא כת'ירה מנהא נצוץ כתב ומנהא כלאם חכמים כלהא מסתמרה עלי הד'ה אלקאעדה והי אן אללה ינבי מן שא מתי שא לכן ללכאמל אלפאצ'ל פי אלגאיה אמא אלג'האל מן אלעואם פלא ימכן ד'לך ענדנא אעני אן ינבי אחדהם אלא כאמכאן אן ינבי חמארא או צ'פדעא. הד'ה קאעדתנא אנה לא בד מן אלארתיאץ' ואלכמאל וחיניד' יכון אלאמכאן אלד'י תתעלק בה קדרהֵ אלאלאה 
ולא יגלטך קולה בטרם אצרך בבטן ידעתיך ובטרם תצא מרחם הקדשתיך לאן הד'ה חאל כל נבי לא בד לה מן תהיו טביעי פי אצל ג'בלתה כמא יבין. ואמא קולה נער אנכי פקד עלמת תסמיהֵ אלעבראניה יוסף הצדיק נער והו אבן ת'לאת'ין סנה ותסמיהֵ יהושע נער והו קד נאהז אלסתין והו קולה פי חין מעשה העגל ומשרתו יהושע בן נון נער לא ימוש וגו' ומשה רבנו חיניד' אבן אחדי ות'מאנין וג'מלהֵ עמרה מאיה ועשרון ועאש יהושע בעדה ארבע עשרהֵ סנה ועמר יהושע מאיה ועשר פקד באן אן יהושע חיניד' אבן סבע וכ'מסין סנה אקל ד'לך וסמאה נער. 
ולא יגלטך איצ'א מא ג'א פי אלמואעיד פי קולה אשפוך את רוחי על כל בשר ונבאו בניכם ובנותיכם לאנה קד פסר ד'לך ואכ'בר מא תכון תלך אלנבוה פקאל זקניכם חלמות יחלמון בחוריכם חזיונות יראו לאן כל מכ'בר בגיב מן ג'ההֵ אלתכהן ואלשעור כאן ד'לך או מן ג'ההֵ רויה צאדקה פאנה יתסמי איצ'א נביא ולד'לך יסמי נביאי הבעל ונביאי האשרה נביאים אלא תרי קולה תעאלי כי יקום בקרבך נביא או חלם חלום. 
פאמא מעמד הר סיני ואן כאנוא כלהם משאהדין אלנאר אלעט'ימה סאמעין אלאצואת אלמהולה אלמפזעה עלי ג'ההֵ אלמעג'ז פלם יחצל פי דרג'הֵ אלנבוה אלא מן יצלח ועלי מראתב איצ'א אלא תרי קולה עלה אל י"י אתה ואהרן נדב ואביהוא ושבעים מזקני ישראל הו ע"אס פי אעלי מרתבה כמא קאל ונגש משה לבדו אל י"י והם לא יגשו ואהרן דונה ונדב ואביהוא דון אהרן ושבעים זקנים דון נדב ואביהוא וסאיר אלנאס דון האולא עלי חסב כמאלאתהם ונץ אלחכמים ז"ל משה מחיצה בפני עצמה ואהרן מחיצה בפני עצמה. 
ואד' ואנדרג' לנא ד'כר מעמד הר סיני פלננבה עלי מא יבין מן אלנצוץ ענד אלתאמל אלחסן ומן כלאם אלחכמים פי ד'לך אלמעמד כיף כאן פי פצל מפרד:

Chapter 33

יבין לי אן פי מעמד הר סיני לם יכן ג'מיע אלואצל למשה הו כלה אלואצל לג'מיע ישראל בל אלכ'טאב למשה וחדה ולדולך ג'א כ'טאב עשר הדברות כלה מכ'אטבהֵ אלואחד אלמפרד והו ע"אס ינזל אלי אספל אלג'בל ויכ'בר אלנאס במא סמע נץ אלתורה אנכי עמד בין י"י וביניכם בעת ההיא להגיד לכם את דבר י"י וקאל איצ'א משה ידבר והאלהים יעננו בקול. ובביאן פי אלמכילתא אן כל דבור ודבור יעידה להם כמא סמע ונץ אלתורה איצ'א בעבור ישמע העם בדברי עמך וגו' דליל אן אלכ'טאב לה והם יסמעון אלצות אלעט'ים לא תפציל אלכלאם וען סמאע ד'לך אלצות אלעט'ים קאל כשמעכם את הקול וקאל קול דברים אתם שמעים ותמונה אינכם ראים זולתי קול ולם יקל דברים אתם שמעים. וכל מא ג'א מן סמאע אלכלאם אנמא אלמראד בה סמאע אלקול ומשה הו אלד'י יסמע אלכלאם ויחכיה להם. הד'א הו אלט'אהר מן נץ אלתורה ומן אכת'ר כלאם אלחכמים ז"ל. 
לכן להם איצ'א קולה מנצוצה פי עדהֵ מואצ'ע מן אלמדרשות והי פי אלתלמוד איצ'א והי קולהם אנכי ולא יהיה לך מפי הגבורה שמעום יענון אנהא וצלת להם כמת'ל מא וצלת למשה רבנו ולם יכן משה רבנו מוצלהא להם וד'לך אן האד'ין אלאצלין אעני וג'וד אלאלאה וכונה ואחדא אנמא ידרך ד'לך באלנט'ר אלאנסאני וכל מא יעלם בברהאן פחכם אלנבי פיה וחכם כל מן עלמה סוא לא תפאצ'ל ולא עלם האד'אן אלאצלאן מן ג'ההֵ אלנבוה פקט נץ אלתורה אתה הראת לדעת וגו' אמא סאיר אלדברות פהי מן קביל אלמשהוראת ואלמקבולאת לא מן קביל אלמעקולאת. 
ומע מא ד'כרוא איצ'א מן ד'לך פאן אלד'י תסתקל בה אלנצוץ וכלאם אלחכמים הד'א הו אנהם לם יסמעוא ג'מיע ישראל פי ד'לך אלמעמד גיר קול ואחד פקט מרה ואחדה והו אלקול אלד'י אדרך משה וכל ישראל מנה אנכי ולא יהיה לך ואסמעהם משה ד'לך בכלמאת בתפציל אחרף מסמועה וקד ד'כרוא אלחכמים ד'לך ואסנדוה לקולה אחת דבר אלהים שתים זו שמעתי ובינוא פי אול מדרש חזית אנהם לם יסמעוא קול אכ'ר מן קבלה תעאלי ונץ אלתורה קול גדול ולא יסף. ובעד סמאע ד'לך אלקול אלאול כאן מא ד'כר מן אסתהואלהם אלאמר וכ'ופהם אלשדיד ומא חכי מן קולהם ותאמרו הן הראנו י"י וגו' ועתה למה נמות וגו' קרב אתה ושמע וגו' פתקדם הו ג'ל מן מולוד ת'אניה ותלקי בקיהֵ אלדברות ואחדה ואחדה ונזל לאספל אלג'בל ואסמעהם איאהא פי ד'לך אלמשהד אלעט'ים והם יבצרון אלאנואר ויסמעון אלאצואת אעני תלך אלאצואת אלתי הי קולות וברקים כאלרעד וקול שופר חזק. וכל מא תג'ד מן ד'כר סמאע קולות כת'ירה כמא קאל וכל העם ראים את הקולות וגו' אנמא הו קול שופר ורעוד ונחוהא אמא קול י"י אעני אלצות אלמכ'לוק אלד'י מנה פהם אלדבור פלם יסמעוה גיר מרה ואחדה פקט כמא נצת אלתורה וכמא בינוא אלחכמים פי אלמוצ'ע אלד'י נבהתך עליה והו אלקול אלד'י יצאה נשמתן בשמעו ואדרך בה שתי הדברות הראשונות. 
ואעלם אן הד'א אלקול איצ'א ליס מרתבתהם פיה סוא מע מרתבהֵ משה רבנו ואנא אנבהך עלי הד'א אלסר ואעלמך אנה אמר מתואתר פי אלמלה מעלום ענד עלמאיהא וד'לך אן כל מוצ'ע תג'ד פיה וידבר י"י אל משה לאמר יתרג'מה אנקלוס ומלל י"י וכד'לך וידבר אלהים את כל הדברים ומלל י"י ית כל פתגמיא. ואמא קול ישראל למשה ואל ידבר עמנו אלהים פתרג'מה ולא יתמלל עמנא מן קדם י"י פקד אבאן לך עליה אלסלאם ען אלג'מלה אלתי פצלנאהא והד'ה אלמעאני אלגריבה אלג'לילה קד עלמת אן אנקלוס ראו להא מפי ר' אליעזר ור' יהושע אלד'אן המא חכמי ישראל באטלאק כמא בינוא 
פאעלם ד'לך ותד'כרה לאנה לא ימכן אן יתערץ' למעמד הר סיני באכת'ר מן הד'א אלקדר אלד'י ד'כרוה לאנה מן ג'מלהֵ סתרי תורה וחקיקהֵ ד'לך אלאדראך וכיף כאן אלחאל פיה כ'פי ענא ג'דא לאנה לם יתקדם מת'לה ולא יתאכ'ר פאעלמה:

Chapter 34

הד'א אלנץ אלד'י ג'א פי אלתורה והו קולה הנה אנכי שלח מלאך לפניך וגו' מעני הד'א אלנץ הו אלד'י תבין פי משנה תורה אן אללה קאל למשה פי מעמד הר סיני נביא אקים להם וגו' ודליל ד'לך קולה פי הד'א אלמלאך השמר מפניו ושמע בקולו וגו' ולא שך אן הד'ה אלוציה אנמא הי לג'מהור אלנאס וליס ג'מהור אלנאס יתג'לי להם אלמלאך ולא יאמרהם ולא ינהאהם חתי יומרוא אן לא יכ'אלפוה ואנמא מעני הד'ה אלקולה אנה תעאלי אעלמהם אן נביא יכון פיהם יאתיה מלאך יכלמה ויאמרה וינהאה פנהאנא אללה ען מכ'אלפהֵ ד'לך אלמלאך אלד'י יוצל אלינא אלנבי כלאמה כמא בין פי משנה תורה וקאל אליו תשמעון וקאל והיה האיש אשר לא ישמע אל דברי אשר ידבר בשמי וגו' והו ביאן קולה כי שמי בקרבו. 
ואנמא הד'א כלה אעלאמא להם אן הד'א אלמשהד אלעט'ים אלד'י ראיתמוה אעני מעמד הר סיני ליס הו אמרא דאימא מעכם ולא יכון פי אלמסתקבל מת'לה ולא תכון דאימא לא אש ולא ענן כמא הו אלאן על המשכן תמיד ואנמא יפתח לכם אלבלאד וימהד לכם אלארץ' ויעלמכם במא תפעלונה מלאך ארסלה לאנביאיכם פיעלמכם מא ינבגי אתיאנה ומא ילזם אג'תנאבה. 
ופי הד'א איצ'א אעטי אלקאעדה אלתי לם אזל אבינהא והי אן כל נבי גיר משה רבנו פאנה יאתיה אלוחי עלי ידי מלאך פאעלמה:

Chapter 35

קד בינת ללנאס כאפת אלארבעה פצול אלתי אנפצלת בהא נבוהֵ משה רבנו מן נבוהֵ סאיר אלנביין ואסתדללת עלי ד'לך ואוצ'חתה פי שרח אלמשנה ופי משנה תורה פלא חאג'ה לאעאדהֵ ד'לך ולא הו מן גרץ' אלמקאלה. 
ואלד'י אעלמך בה אן כל כלאם אקולה פי אלנבוה פי פצול הד'ה אלמקאלה אנמא הו פי צורהֵ נבוהֵ ג'מיע אלנביין אלד'ין קבל משה ואלד'ין יאתון בעדה אמא נבוהֵ משה רבנו פלא אתערץ' להא פי הד'ה אלפצול בכלמה לא בתצריח ולא בתלויח וד'לך אן אסם נביא אנמא הו ענדי מקול עלי משה ועלי סואה בתשכיך. וכד'לך איצ'א אלחאל ענדי פי מעג'זאתה ומעג'זאת מן סואה פאן מעג'זאתה ליסת מן קביל מעג'זאת סאיר אלנביין. 
אמא אלדליל אלשרעי עלי כון נבותה מבאינה לכל מן תקדמה פהו קולה וארא אל אברהם וגו' ושמי י"י לא נודעתי להם פקד אעלמנא אן אדראכה ליס כאדראך אלאבות בל אעט'ם נאהיך אדראך גירהם ממן תקדם. ואמא מבאינתהא לנבוהֵ כל מן יתאכ'ר פהו קולה עלי ג'ההֵ אלאכ'באר ולא קם נביא עוד בישראל כמשה אשר ידעו י"י פנים אל פנים פקד בין אן אדראכה מבאין לאדראכ כל מן יתאכ'ר בעדה פי ישראל אלד'ין הם ממלכת כהנים וגוי קדוש ובתוכם י"י נאהיך פי סאיר אלמלל. 
ואמא מבאינהֵ מעג'זאתה עלי אלעמום למעג'זאת כל נבי עלי אלעמום  פאן ג'מיע אלמעג'זאת אלתי פעלתהא אלאנביא או פעלת להא אכ'בר בהא אחאד מן אלנאס מת'ל איאת אליהו ואלישע אלא תרי מלך ישראל יסתפהם ענהא ויסאל גחזי אן יכ'ברה בהא כמא קאל ספרה נא לי את כל הגדולות אשר עשה אלישע ויהי הוא מספר וגו' ויאמר גחזי אדני המלך זאת האשה וזה בנה אשר החיה אלישע והכד'א איאת כל נבי אלא משה רבנו ולד'לך בין אלכתאב פיה עלי ג'ההֵ אלאכ'באר איצ'א אנה לא יקום נבי אבדא יעמל איאת באלאשהאר אמאם אלמואלף לה ואלמכ'אלף עליה כמא צנע משה והו קולה ולא קם נביא עוד וגו' לכל האותות והמופתים וגו' לעיני כל ישראל לאנה רבט הנא וקיד אלמעניין ג'מיעא אנה לא יקום מן ידרך כאדראכה ולא מן יעמל כאעמאלה ת'ם בין אן תלך אלאיאת כאנת לפרעה ולכל עבדיו ולכל ארצו אלמכ'אלפין עליה וכאנת איצ'א במחצ'ר כל ישראל אלתאבעין לה לעיני כל ישראל והד'א שי מא וג'ד לנבי קבלה וקד תקדם אכ'בארה אלצאדק אנה לא יכון לגירה ד'לך. 
ולא יגלטך מא ג'א פי ת'באת צ'ו אלשמס ליהושע תלך אלסאעאת ויאמר לעיני ישראל לאנה לם יקל כל ישראל כמא ג'א פי משה. וכד'לך אליהו בהר הכרמל פי נזר מן אלנאס. ואנמא קלת תלך אלסאעאת לאנה יבדו לי פי קולה כיום תמים אנה כאטול יום יכון לאן תמים כאמל כאנה קאל אן ד'לך אליום כאן ענדהם פי גבעון כאטול יום יכון מן איאם אלציף הנאך. 
ובעד אן תעזל לי פי ד'הנך נבוהֵ משה ומעג'זאתה אד' גראבהֵ ד'לך אלאדראך כגראבהֵ תלך אלאפעאל ותעתקד הד'ה רתבה נקצר ען אדראכהא עלי חקיקתהא תסמע קולי פי הד'ה אלפצול כלהא פי אלנבוה ופי מראתב אלאנביא פלהא כל ד'לך בעד הד'ה אלרתבה. והד'א כאן גרץ' הד'א אלפצל:

Chapter 36

אעלם אן חקיקהֵ אלנבוה ומאהיתהא הו פיץ' יפיץ' מן אללה עז וג'ל בוסאטהֵ אלעקל אלפעאל עלי אלקוה אלנאטקה אולא ת'ם עלי אלקוה אלמתכ'ילה בעד ד'לך והד'ה הי אעלי מרתבהֵ אלאנסאן וגאיהֵ אלכמאל אלד'י ימכן אן יוג'ד לנועה ותלך אלחאלה הי גאיהֵ כמאל אלקוה אלמתכ'ילה. והד'א אמר לא ימכן פי כל אנסאן בוג'ה ולא הו אמרא יצל אליה באלכמאל פי אלעלום אלנט'ריה ותחסין אלאכ'לאק חתי תכון כלהא עלי אחסן מא יכון ואג'מלה דון אן ינצ'אף לד'לך כמאל אלקוה אלמתכ'ילה פי אצל אלג'בלה עלי גאיהֵ מא ימכן. וקד עלמת אן כמאל הד'ה אלקוי אלבדניה אלתי מן ג'מלתהא אלקוה אלמתכ'ילה אנמא הו תאבע לאפצ'ל מזאג' יכון לד'לך אלעצ'ו אלחאמל לתלך אלקוה ולאחסן מקדאר יכון לה ולאצפי מאדה תכון לה והד'א אמר לא ימכן אן יג'בר פאיתה או יכמל נקצה באלתדביר בוג'ה לאן אלעצ'ו אלד'י קד סא מזאג'ה פי אצל אלג'בלה גאיהֵ אלתדביר אלמעדל לה אן יבקיה עלי צחהֵ מא לא אן ירדה לאפצ'ל היאתה. אמא אן כאנת אפתה מן מקדארה או וצ'עה או ג'והרה אעני ג'והר אלמאדה אלתי תכון מנהא פהד'א מא לא חילה פיה ואנת עאלם בהד'א כלה פלא פאידה פי אלתטויל פי ביאנה. 
וקד עלמת איצ'א אפעאל הד'ה אלקוה אלמתכ'ילה מן חפט' אלמחסוסאת ותרכיבהא ואלמחאכאה אלתי פי טביעתהא ואן אעט'ם פעלהא ואשרפה אנמא יכון ענד סכון אלחואס ותעטלהא ען אפעאלהא חיניד' יפיץ' עליהא פיץ' מא בחסב אלתהיו הו אלסבב פי אלמנאמאת אלצאדקה והו בעינה סבב אלנבוה ואנמא יכ'תלף באלאכת'ר ואלאקל לא באלנוע קד עלמת תראדף קולהם חלום אחד מששים בנבואה ולא יקע אלתקדיר בין שיין מכ'תלפין באלנוע מא יסוג אן יקאל כמאל אלאנסאן כד'א וכד'א צ'עף מן כמאל אלפרס וקד כררוא הד'א אלמעני פי בראשית רבה וקאלוא נובלת נבואה חלום והד'א תשביה עג'יב וד'לך אן אלנובלת הי אלפרי בעינה ושכ'צה גיר אנה סקט קבל כמאלה וקבל אן יחין לה כד'לך פעל אלקוה אלמתכ'ילה פי חאל אלנום הו פעלהא פי חאל אלנבוה אלא אן פיהא תקציר ולם תצל גאיתהא ולאי שי נעלמך מן כלאמהם ז"ל ונתרך נצוץ אלתורה אם יהיה נביאכם י"י במראה אליו אתודע בחלום אדבר בו פקד אכ'ברנא תעאלי בחקיקהֵ אלנבוה ומאהיתהא ואעלמנא אנה כמאל יאתי בחלום או במראה מראה משתק מן ראה והו אן יחצל ללקוה אלמתכ'ילה מן כמאל אלפעל חתי תרי אלשי כאנה מן כ'ראג' ויכון אלאמר אלד'י אבתדאוה מנהא כאנה ג'אהא עלי טריק אלאחסאס אלכ'ארג' והד'אן אלקסמאן פיהמא מראתב אלנבוה כלהא כמא סיבין אעני במראה או בחלום. וקד עלם אן אלאמר אלד'י יכון אלאנסאן פי חאל יקט'תה ותצרף חואסה משתגלא בה ג'דא מכבא עליה מתשוקא לה הו אלד'י תפעל אלקוה אלמתכ'ילה פיה פי חאל אלנום ענד פיץ' אלעקל עליהא בחסב תהיוהא. ואלתמת'יל פי הד'א ותכת'יר אלקול פיה פצ'ל אד' הד'א אמר בין קד ערפה כל אחד והו שבה אדראך אלחואס אלד'י לא יכ'תלף פיה אחד מן סאלמי אלפטר. 
ובעד הד'ה אלמקדמאת פלתעלם. אנה אד'א כאן שכ'ץ מן אלנאס ג'והר דמאגה פי אצל ג'בלתה עלי גאיהֵ אעתדאלה פי צפא מאדתה ומזאג'ה אלכ'אץ בכל ג'ז מן אג'זאיה ופי מקדארה ווצ'עה ולם תעקה עואיק מזאג'יה מן אג'ל עצ'ו אכ'ר ת'ם אן ד'לך אלשכ'ץ תעלם ותחכם חתי כ'רג' מן אלקוה אלי אלפעל וצאר לה עקל אנסאני עלי כמאלה ותמאמה וכ'לק אנסאניה טאהרה מעתדלה וכאנת תשוקאתה כלהא ללעלם באסראר הד'א אלוג'וד ומערפהֵ אסבאבה ופכרתה אבדא מקבלה עלי אלאמור אלשריפה ואעתנאוה אנמא הו במערפהֵ אלאלאה ואעתבאר אפעאלה ומא ינבגי אן יעתקד פי ד'לך ויכון קד תעטל פכרה ובטל תשוקה ללאמור אלבהימיה אעני אית'אר לד'הֵ אלאכל ואלשרב ואלנכאח ובאלג'מלה אלחאסה אללאמסה אלתי בין ארסטו פי אלאכ'לאק וקאל באן הד'ה אלחאסה עאר עלינא ומא אחסן מא קאל ומא אצח כונהא עארא לאנהא לנא מן חית' נחן חיואן לא גיר כסאיר אלבהאים וליס פיהא שי מן מעני אלאנסאניה אמא סאיר אלאלתד'אד'את אלחסיה מת'ל אלשם ואלסמע ואלרויה פאנהא ואן כאנת ג'סמאניה פקד תוג'ד פיהא וקתא מא לד'ה ללאנסאן מן חית' הו אנסאן כמא בין ד'לך ארסטו. וקד אטרד בנא אלקול פי מא ליס מן אלגרץ' לכנה מחתאג' אליה אד' אכת'ר פכר אלמתמיזין מן אהל אלעלם משגולה בלד'את הד'ה אלחאסה ומתשוקון הם אליהא ויעג'בון מע ד'לך כיף ליס יתנבאון אן כאנת אלנבוה ממא פי אלטבע. וכד'לך ילזם איצ'א אן יכון הד'א אלשכ'ץ קד תעטלת פכרתה ובטל תשוקה ללריאסאת אלגיר חקיקיה אעני טלב אלגלבה או תעט'ים אלעואם לה ואסתג'לאב כראמתהם וטאעתהם למג'רד ד'לך. בל ינט'ר אלנאס כלהם בחסב אחואלהם אלתי הם בחסבהא בלא שך אמא כאלסאימה או כאלמפתרסה אלתי לא יפכר אלכאמל אלמתוחד אד'א פכר פיהא גיר פי וג'ה אלכ'לאץ מן אד'יהֵ אלמוד'י מנהא אן אתפקת לה מעהא משארכה או אלאסתנפאע במא יסתנפע בה מנהא אן אצ'טר לד'לך פי צ'רוריה מן צ'רוריאתה פאלשכ'ץ אלד'י הד'ה צפתה לא שך אנה ענד מא תפעל קותה אלמתכ'ילה אלתי הי עלי אכמל מא יכון ויפיץ' עליהא מן אלעקל בחסב כמאלה אלנט'רי פאנה לא ידרך אלא אמורא אלאהיה גריבה ג'דא ולא ירי גיר אללה ומלאיכתה ולא ישער ולא יחצל לה עלם אלא באמור הי ארא צחיחה ותדביראת עאמה לצלאח אלנאס בעצ'הם מע בעץ'. 
ומעלום אן הד'ה אלת'לת'ה אגראץ' אלתי צ'מנאהא והי כמאל אלקוה אלנאטקה באלתעלם וכמאל אלקוה אלמתכ'ילה באלג'בלה וכמאל אלכ'לק בתעטיל אלפכרה פי ג'מיע אללד'את אלבדניה ואזאלהֵ אלשוק לאנואע אלתעט'ימאת אלג'אהליה אלשרירה יתפאצ'ל פיהא אלכאמלון תפאצ'לא כת'ירא ג'דא ובחסב אלתפאצ'ל פי כל גרץ' מן הד'ה אלת'לת'ה אגראץ' יכון תפאצ'ל דרג'את אלאנביא כלהם.
וקד עלמת אן כל קוה בדניה פאנהא תכל ותצ'עף ותכ'תל וקתא ותצח וקתא אכ'ר והד'ה אלקוה אלמתכ'ילה קוה בדניה בלא שך פלד'לך תג'ד אלאנביא תעטלת נבותהם ענד אלחזן או אלגצ'ב ונחוהמא קד עלמת קולהם אין הנבואה שורה לא מתוך עצבות ולא מתוך עצלות ואן יעקב אבינו לם יאתה וחי טול איאם חזנה לאשתגאל קותה אלמתכ'ילה בפקד יוסף ואן משה עליה אלסלאם לם יאתה וחי עלי מא כאן יאתיה מן קבל מן בעד נובהֵ אלמרגלים אלי אן פני דור המדבר בג'מלתהם למא עט'ם עליה אמרהם בשדהֵ תג'ניהם ואן כאן עליה אלסלאם לם תכן ללקוה אלמתכ'ילה פי נבותה מדכ'ל בל פיץ' אלעקל עליה דון תוסטהא כמא ד'כרנא מראת אנה לם יתנבא באלמת'ל כסאיר אלנביין וסיבין ד'לך וליס הד'א גרץ' אלפצל. 
וכד'לך איצ'א תג'ד בעץ' אלאנביא תנבאוא מדהֵ מא ת'ם ארתפעת ענהם אלנבוה ולם יכן ד'לך מסתמרא לעארץ' טרי. והד'א הו אלסבב אלד'אתי אלקריב פי ארתפאע אלנבוה פי זמאן אלגלות בלא שך אי עצלות או עצבות תכון ללאנסאן בחאלה מן אלחאלאת אשד מן כונה עבדא ממלוכא מסתרקא ללג'אהליה אלפסקה אלד'ין ג'מעוא עדם אלנטק אלחקיקי וכמאל שהואת אלבהאים ואין לאל ידך ובהד'א תואעדנא והו אלד'י אראד בקולה ישוטטו לבקש את דבר י"י ולא ימצאו וקאל מלכה ושריה בגוים אין תורה גם נביאיה לא מצאו חזון מי"י והד'א צחיח בין אלעלה לאן אלאלה קד תעטלת. והו אלסבב איצ'א פי רג'וע אלנבוה לנא עלי מעתאדהא לימות המשיח מהרה יגלה כמא ועד:

Chapter 37

ינבגי אן תתנבה עלי טביעהֵ אלוג'וד פי הד'א אלפיץ' אלאלאהי אלואצל אלינא אלד'י בה נעקל ותתפאצ'ל עקולנא וד'לך אנה קד יצל מנה שי לשכ'ץ מא פיכון מקדאר ד'לך אלשי אלואצל לה קדרא יכמלה לא גיר וקד יכון אלשי אלואצל אלי אלשכ'ץ קדרא יפיץ' ען תכמילה לתכמיל גירה כמא ג'רי אלאמר פי אלמוג'ודאת כלהא אלתי מנהא מא חצל לה מן אלכמאל מא ידבר בה גירה ומנהא מא לם יחצל לה מן אלכמאל אלא קדר יכון מדברא בגירה כמא בינא. 
ובעד הד'א פלתעלם אן הד'א אלפיץ' אלעקלי אד'א כאן פאיצ'א עלי אלקוה אלנאטקה פקט ולא יפיץ' מנה שי עלי אלקוה אלמתכ'ילה אמא לקלהֵ אלשי אלפאיץ' או לנקץ כאן פי אלמתכ'ילה פי אצל אלג'בלה פלא ימכנהא קבול פיץ' אלעקל פאן הד'א הו צנף אלעלמא אהל אלנט'ר. ואד'א כאן ד'לך אלפיץ' עלי אלקותין ג'מיעא אעני אלנאטקה ואלמתכ'ילה כמא בינא ובין גירנא מן אלפלאספה וכאנת אלמתכ'ילה עלי גאיהֵ כמאלהא אלג'בלי פאן הד'א הו צנף אלאנביא. פאן כאן אלפיץ' עלי אלמתכ'ילה פקט ויכון תקציר אלנאטקה אמא מן אצל אלג'בלה או לקלהֵ ארתיאץ' פאן הד'א אלצנף הם אלמדברון ללמדן ואצ'עוא אלנואמיס ואלכהאן ואלזאג'רון וארבאב אלאחלאם אלצאדקה וכד'לך אלד'ין יעמלון אלעג'איב באלחיל אלגריבה ואלצנאיע אלכ'פיה מע כונהם גיר עלמא הם כלהם מן הד'א אלצנף אלת'אלת'. 
וממא יג'ב אן תחקקה הו אן בעץ' אהל הד'א אלצנף אלת'אלת' תחדת' להם כ'יאלאת עג'יבה ואחלאם ודהשאת פי אליקט'ה שבה מראה הנבואה חתי יט'נוא באנפסהם אנהם אנביא ויעג'בון ג'דא במא ידרכונה מן תלך אלכ'יאלאת ויט'נון אנהם קד חצלת להם עלום לא בתעלים ויאתון בתשוישאת עט'ימה פי אלאמור אלעט'ימה אלנט'ריה ותכ'תלט עליהם אלאמור אלחקיקיה באלאמור אלכ'יאליה אכ'תלאטא עג'יבא כל ד'לך לקוהֵ אלמתכ'ילה וצ'עף אלנאטקה וכונהא לא חאצל פיהא אצלא אעני אנהא לם תכ'רג' ללפעל. 
ומעלום אן פי כל צנף מן הד'ה אלת'לת'ה אצנאף תפאצ'לא כת'ירא ג'דא וכל צנף מן אלצנפין אלאולין ינקסם קסמין כמא בינא וד'לך אן אלפיץ' אלואצל לכל צנף מנהמא יכון אמא בקדר יכמלה לא גיר או בקדר יפצ'ל עז כמאלה מא יכמל בה גירה. פאלצנף אלאול והם אלעלמא קד יכון אלפאיץ' עלי קוהֵ אלשכ'ץ אלנאטקה מנהם קדרא יג'עלה ד'א טלב ופהם ויערף ויתמיז ולא יתחרך לתעלים גירה ולא ללתאליף ולא יג'ד לד'לך שוקא ולא לה עליה קדרה. וקד יכון אלפאיץ' עליה קדרא יחרכה צ'רורה ליולף ויעלם. כד'לך אלחאל פי אלצנף אלת'אני קד יאתיה מן אלוחי מא יכמל ד'לך אלנבי לא גיר וקד יאתיה מנה מא יוג'ב לה אן ידעו אלנאס ויעלמהם ויפיץ' עליהם מן כמאלה. 
פקד תבין לך אן לולא הד'א אלכמאל אלאזיד למא אלפת אלעלום פי אלכתב ולא דעוא אלאנביא אלנאס אלי עלם אלחק לאן לא יולף עאלם שיא לנפסה ליעלם נפסה מא קד עלם בל טביעהֵ הד'א אלעקל הכד'א הי אנהא תפיץ' אבדא ותמתד מן קאבל ד'לך אלפיץ' לקאבל אכ'ר בעדה חתי תנתהי אלי שכ'ץ לא ימכן אן יתעדאה ד'לך אלפיץ' בל יכמלה פקט כמא מת'לנא פי בעץ' פצול הד'ה אלמקאלה. 
וטביעהֵ הד'א אלאמר תוג'ב למן וצל לה הד'א אלקדר אלזאיד מן אלפיץ' אן ידעו אלנאס ולא בד קבל מנה או לם יקבל ולו אד'י פי ג'סמה חתי אנא וג'דנא אנביא דעוא אלנאס אלי אן קתלוא וד'לך אלפיץ' אלאלאהי יחרכהם ולא יתרכהם יקרוא ולא יסכנוא בוג'ה ולו לקוא אלשדאיד ולד'לך תג'ד ירמיה עליה אלסלאם צרח אנה למא לחקה מן אהאנהֵ אולאיך אלעצאה ואלכאפרין אלד'ין כאנוא פי זמאנה ראם אן יכתם נבותה ולא ידעוהם אלי אלחק אלד'י רפצ'וה פלם יסתטע עלי ד'לך קאל כי היה דבר י"י לי לחרפה ולקלס כל היום ואמרתי לא אזכרנו ולא אדבר עוד בשמו והיה בלבי כאש בערת עצור בעצמותי ונלאתי כלכל ולא אוכל. והד'א הו מעני קול אלנבי אלאכ'ר אדני אלהים דבר מי לא ינבא. פאעלם הד'א:

Chapter 38

אעלם אן פי כל אנסאן קוהֵ אקדאם צ'רורה ולולא ד'לך למא תחרך בפכרה לדפע מא יאד'יה. והד'ה פי אלקוי אלנפסאניה ענדי שבה אלקוה אלדאפעה פי אלקוי אלטביעיה. והד'ה קוהֵ אלאקדאם תכ'תלף באלשדה ואלצ'עף כסאיר אלקוי חתי אנך תג'ד מן אלנאס מן יקדם עלי אלאסד ומנהם מן ינפר מן אלפאר. ותג'ד אלואחד אלד'י יקדם עלי אלג'יש ויחארבה ותג'ד מן אד'י צאחת אמראה עליה רעד וכ'אף. ולא בד איצ'א אן יכון ת'ם תהיו מזאג'י פי אצל אלג'בלה ויתזיד ד'לך ויכ'רג' מא פי אלקוה באלאסתכ'ראג' ובחסב ראי מא וכד'לך ינקץ איצ'א בקלהֵ אלמבאשרה ובחסב ראי מא. ומן סן אלטפוליה יתבין לך פי אלצביאן ופור הד'ה אלקוה פיהם או צ'עפהא. 
וכד'לך הד'ה קוהֵ אלשעור הי מוג'ודה פי ג'מיע אלנאס ותכ'תלף באלאקל ואלאכת'ר ובכ'אצה פי אלאמור אלתי ללאנסאן בהא ענאיה שדידה ופכרתה ג'אילה פיהא חתי אנך תג'ד פי נפסך אן פלאנא קד קאל כד'א או פעל כד'א פי אלקצה אלפלאניה פיכון אלאמר כד'לך. ותג'ד מן אלנאס מן חדסה ושעורה קוי ג'דא צאיב חתי יכאד אן לא יתכ'יל אן אמרא יכון אלא ויכון כמא תכ'יל או יכון בעצ'ה. ואסבאב ד'לך כת'ירה מן קראין עדה מתקדמה ומתאכ'רה וחאצ'רה גיר אן מן קוהֵ הד'א אלשעור ימר אלד'הן עלי תלך אלמקדמאת כלהא וינתג' מנהא פי אקצר זמאן חתי יט'ן אן ד'לך פי לא זמאן ובהד'ה אלקוה ינדר בעץ' אלנאס בכאינאת עט'ימה.
ולא בד אן תכון האתאן אלקותאן פי אלאנביא קויתין ג'דא אעני קוהֵ אלאקדאם וקוהֵ אלשעור וענד פיץ' אלעקל עליהם תקוי האתאן אלקותאן ג'דא ג'דא חתי יכון אנתהי ד'לך למא עלמת והו אן קדם אלשכ'ץ אלמפרד בעצאה עלי אלמלך אלעט'ים ליכ'לץ מלה מן תחת רקה ולם ירתע ולא אסתהול ד'לך למא קיל לה כי אהיה עמך והד'ה חאלה תכ'תלף איצ'א פיהם לכן לא בד מנהא כמא קיל לירמיה אל תירא מפניהם וגו' אל תחת מפניהם וגו' הנה נתתיך היום לעיר מבצר וגו' וליחזקאל קיל אל תירא מהם ומדבריהם. והכד'א תג'דהם כלהם עליהם אלסלאם ד'וי אקדאם שדיד. ובופור קוהֵ אלשעור איצ'א פיהם יכ'ברון באלכאינאת פי אסרע וקת ויכ'תלף ד'לך איצ'א פיהם כמא עלמת. 
ואעלם אן אלאנביא אלחקיקיין תחצל להם אדראכאת נט'ריה בלא שך לא יקדר אלאנסאן במג'רד אלנט'ר עלי אדראך אלאסבאב אלתי ילזם ענהא ד'לך אלמעלום ונט'יר הד'א אכ'בארהם באשיא לא יקדר אלאנסאן במג'רד אלחדס ואלשעור אלעאם אן יכ'בר בהא לאן ד'לך אלפיץ' בעינה אלד'י פאץ' עלי אלקוה אלכ'יאליה חתי כמלהא אלי אן חצל מן פעלהא אן תכ'בר במא סיכון ותדרכה כאנהא אמור קד אחסת בהא אלחואס ווצלת אלי הד'ה אלמתכ'ילה מן ג'ההֵ אלחואס הו איצ'א יכמל פעל אלקוה אלנאטקה אתי יחצל מן פעלהא אן תעלם אמורא חקיקיהֵ אלוג'וד ויחצל להא הד'א אלאדראך כאנהא אדרכתה ען מקדמאת נט'ריה. 
הד'א הו אלחק אלד'י יעתקדה מן יות'ר אלאנצאף לנפסה לאן אלאשיא כלהא תשהד בעצ'הא לבעץ' ותדל בעצ'הא עלי בעץ'. והד'א ינבגי אן יכון פי אלקוה אלנאטקה אחרי אד' חקיקהֵ פיץ' אלעקל אלפעאל אנמא הו עליהא והו יכ'רג'הא ללפעל ומן אלקוה אלנאטקה יצל אלפיץ' ללמתכ'ילה פכיף יחצל מן כמאל אלמתכ'ילה הד'א אלקדר והו אדראך מא לם יצלהא מן אלחואס ולא יצל מת'ל הד'א ללנאטקה והו אדראך מא לם תדרכה במקדמאת ותנתיג' ופכר והד'א הו חקיקיהֵ מעני אלנבוה ותלך אלארא הי אלתי יכ'תץ בהא אלאעלאם אלנבוי.
ואנמא אשתרטת פי קולי אלאנביא אלחקיקיין לאתכ'לץ מן אהל אלצנף אלת'אלת' אלד'ין לא נטקיאת להם אצלא ולא עלם אלא מג'רד כ'יאלאת וט'נון. ולעלהא איצ'א אעני תלך אלתי ידרכונהא אולאיך אנמא הי ארא כאנת להם ובקית את'ארהא מרתסמה פי כ'יאלאתהם מע ג'מיע מא פי קותהם אלמתכ'ילה פלמא עטלוא כ'יאלאת כת'ירה ואבטלוהא בקית את'אר תלך אלארא וחדהא פט'הרת להם פט'נוהא שיא טאריא ואמרא ג'א מן כ'ארג'. ומת'אלהם ענדי מת'אל אנסאן מעה פי ביתה אלאף מן אשכ'אץ אלחיואן פכ'רג' כל מן פי ד'לך אלבית אלא שכ'ץ ואחד כאן פי ג'מלהֵ מן פי אלבית פלמא בקי ד'לך אלאנסאן מע ד'לך אלשכ'ץ וחדה ט'ן אנה אלאן דכ'ל עליה ללבית וליס אלאמר כד'לך בל הו מן ג'מלהֵ מן לם יכ'רג'. 
והד'א מוצ'ע מן אלמואצ'ע אלמגלטה אלמהלכה וכם הלך בה מן אלד'ין ירידון אלתמייז. 
ומן אג'ל הד'א תג'ד אקואמא צחחוא אראהם במנאמאת ראוהא פט'נוא אן ד'לך אלמראי פי אלנום הו שי גיר אלראי אלד'י אעתקדוה או סמעוה פי חאל אליקט'ה. 
פלד'לך ינבגי אן לא ילתפת למן לם תכמל קותה אלנאטקה ולא חצל עלי גאיהֵ אלכמאל אלנט'רי פאן ד'לך אלחאצל עלי אלכמאל אלנט'רי הו אלד'י ימכן אן ידרך מעלומאת אכ'רי ענד פיץ' אלעקל אלאלאהי עליה והו אלד'י הו נבי באלחקיקה קד ג'א אלתצריח בד'לך ונביא לבב חכמה יקול אן אלנבי באלחקיקה הו לבב חכמה. פהד'א איצ'א ממא ינבגי אן יעלם:

Chapter 39

ואד' ותכלמנא פי מאהיהֵ אלנבוה וערפנא חקיקתהא ובינא אן נבוהֵ משה רבנו מבאינה לנבוהֵ מן סואה פלנקל אן ען ד'לך אלאדראך וחדה לזמת אלדעוה אלי אלשריעה וד'לך אן הד'ה דעוהֵ משה רבנו לנא לם תתקדם מת'להא לאחד ממן עלמנאה מן אדם אליה ולא תאכ'רת בעדה דעוה מת'להא לאחד מן אנביאנא וכד'לך קאעדהֵ שריעתנא אנה לא יכון גירהא אבדא. פלד'לך בחסב ראינא לם תכן ת'ם שריעה ולא תכון גיר שריעה ואחדה והי שריעהֵ משה רבנו וביאן ד'לך בחסב מא נצת עליה אלכתב אלנבויה וג'א פי אלאת'אר הו אן כל מן תקדם משה רבנו מן אלאנביא מת'ל אלאבות ושם ועבר ונח ומתושלח וחנוך לם יקל אחד מנהם קט לצנף מן אלנאס אן אללה ארסלני לכם ואמרני אן אקול לכם כד'א וכד'א וקד נהאכם ען פעל כד'א ואמרכם בפעל כד'א הד'א שי לא נץ אלתורה שהד בה ולא כ'בר צחיח אתי בה בל אנמא כאנוא האולא יאתיהם וחי מן אללה עלי מא בינא פמן עט'ם עליה ד'לך אלפיץ' מת'ל אברהם ג'מע אלנאס ודעאהם עלי ג'ההֵ אלתעלים ואלארשאד אלי חק קד אדרכה כמא כאן אברהם יעלם אלנאס ויבין להם באדלה נט'ריה אן ללעאלם אלאהא ואחדא ואנה כ'לק כל מא סואה ואנה לא ינבגי אן תעבד הד'ה אלצור ולא שי מן אלמכ'לוקאת ויעהד אלנאס עלי ד'לך ויג'ד'בהם בכ'טב חסנה ואחסאן להם לא אנה קאל יומא קט אן אללה בעת'ני לכם ואמרני ונהאני. חתי אנה למא אמר באלכ'תאן הו ובנוה וד'ווה כ'תנהם ולם ידע אלנאס לד'לך בצורהֵ דעוהֵ אלנבוה אלא תרי נץ אלתורה פיה כי ידעתיו וגו' פקד בין אנה עלי ג'ההֵ אלוציה פקט כאן יפעל. וכד'לך יצחק ויעקב ולוי וקהת ועמרם עלי הד'ה אלצורה כאנוא ידעון אלנאס. וכד'לך תג'ד אלחכמים יקולון פי מן תקדמה מן אלנביין בית דינו של עבר בית דינו של מתושלח מדרשו של מתושלח כלהם עליהם אלסלאם אנמא כאנוא אנביא יעלמון אלנאס בצורהֵ אנהם מדרסון ומעלמון ומרשדון לא אן יקולוא ויאמר י"י אלי דבר אל בני פלוני 
הכד'א כאן אלאמר קבל משה רבנו. ואמא משה פקד עלמת מא קיל לה ומא קאל וקול אלכאפה לה היום הזה ראינו כי ידבר אלהים וגו' אמא כל נבי מנא תאכ'ר בעד משה רבנו פקד עלמת נץ קצצהם כלהא וכונהם במנזלהֵ אלועאט' ללנאס דאעין לשריעהֵ משה יתואעדון אלראגב ענהא ויועדון מן אסתקאם פי תבעהא וכד'לך נעתקד אן הכד'א אלאמר דאימא כמא קאל לא בשמים היא וגו' לנו ולבנינו עד עולם. והכד'א ילזם אן יכון לאן אלשי אלכאמל עלי גאיהֵ מא ימכן פי נועה לא ימכן אן יוג'ד גירה פי נועה אלא נאקצא ען ד'לך אלכמאל אמא באפראט או בתפריט כאלמזאג' אלמעתדל אלד'י הו גאיהֵ אעתדאל ד'לך אלנוע פאן כל מזאג' כ'ארג' ען ד'לך אלאעתדאל יכון פיה תפריט או אפראט כד'לך אלאמר פי הד'ה אלשריעה כמא בין מן אעתדאלהא וקאל חקים ומשפטים צדיקים וקד עלמת אן מעני צדיקים מעתדלה וד'לך אנהא עבאדאת לא כלפה פיהא ולא אפראט כאלרהבאניה ואלסיאחה ונחוהמא ולא תפריט יוג'ב אלשרה ואלאנהמאך חתי ינקץ כמאל אלאנסאן פי אכ'לאקה ונט'רה כמת'ל סאיר נואמיס אלמלל אלסאלפה. 
ואד'א תכלמנא פי הד'ה אלמקאלה פי תעליל אלשראיע תבין לך מן אעתדאלהא וחכמתהא מא ינבגי אן יתבין ולד'לך קיל פיהא תורת י"י תמימה. ואמא מן יזעם אן כלפהא שדידה וצעבה ואן פיהא משקה פכל ד'לך גלט פי אלתאמל וסאבין סהולתהא באלחקיקה ענד אלכאמלין ולד'לך קאל מה י"י אלהיך שואל מעמך וגו' וקאל המדבר הייתי לישראל וגו' לכן הד'א כלה באלאצ'אפה ללפצ'לא אמא אהל אלט'לם ואלגצ'ב ואלתסלט פאצ'ר שי ענדהם ואצעבה אן יכון ת'ם קאץ' ימנע אלתסלט וכד'לך אלשרהון אלאכ'סא אצעב שי ענדהם מנע אלתסיב פי אלזנא ואיקאע אלקצאץ בפאעלה. והכד'א כל נאקץ ירי אן מנע אלשר אלד'י יות'רה בחסב רד'ילתה אלכ'לקיה כלפה עט'ימה וליס תקאיס סהולהֵ אלשריעה וצעובתהא בחסב הוי כל שריר כ'סיס ד'י רד'איל כ'לקיה ואנמא תעתבר בחסב אלכאמל מן אלנאס אלד'י מקצוד הד'ה אלשריעה אן יכון אלנאס כלהם ד'לך אלאנסאן. פהד'ה אלשריעה פקט הי אלתי נסמיהא שריעה אלאהיה אמא מא סואהא מן אלתדביראת אלמדניה כנואמיס אליונאן והד'יאנאת אלצאבה וגירהם פכל ד'לך מן פעל אקואם מדברין לא אנביא כמא בינת מראת:

Chapter 40

קד בין גאיהֵ אלביאן אן אלאנסאן מדני באלטבע ואן טביעתה אן יכון מג'תמעא וליס הו כסאיר אלחיואן אלד'י ליס מן צ'רוריאתה אלאג'תמאע. ולכת'רהֵ אלתרכיב פי הד'א אלנוע לאנה אכ'ר מרכב כמא עלמת כת'ר אלתבאין בין אשכ'אצה חתי יכאד אן אן לא תג'ד שכ'צין מתפקין פי נוע מן אנואע אלאכ'לאק בוג'ה אלא מא תג'ד צורתהמא אלט'אהרה מתפקה. ועלהֵ ד'לך אכ'תלאף אלמזאג' פתכ'תלף אלמואד פתכ'תלף איצ'א אלאעראץ' אלתאבעה ללצורה לאן לכל צורה טביעיה אעראצ'א מא כ'ציצה תאבעה להא גיר אלאעראץ' אלתאבעה ללמאדה וליס מת'ל הד'א אלאכ'תלאף אלשכ'צי אלעט'ים מוג'ודא פי שי מן אנואע אלחיואן בל אלאכ'תלאף בין אשכ'אץ כל נוע מתקארב אלא אלאנסאן פאנך תג'ד אלשכ'צין מנא כאנהמא מן נועין פי כל כ'לק וכ'לק חתי תג'ד קסאוה שכ'ץ תצל לחיז אן יד'בח צגיר בניה מן שדהֵ אלגצ'ב ואכ'ר ישפק עלי קתל בקה או אחד אלחשראת ותרק נפסה לד'לך והכד'א פי אכת'ר אלאעראץ'. 
פלמא כאנת טביעתה תקתצ'י אן יכון פי אשכ'אצה הד'א אלאכ'תלאף וטביעתה צ'רורי להא אלאג'תמאע לם ימכן בוג'ה אן יתם אג'תמאעה אלא במדבר צ'רורה יקדר אפעאלהם ויכמל אלמפרט ויקצר אלמפרט ויסן אפעאלא ואכ'לאקא יפעלונהא כלהם עלי סנן ואחד דאימא אלי אן יכ'פי אלאכ'תלאף אלטביעי פי כ'תרהֵ אלאתפאק אלוצ'עי פינתט'ם אלג'מע. 
ולד'לך אקול אן אלשריעה ואן לם תכן טביעיה פלהא מדכ'ל פי אלאמר אלטביעי פכאן מן חכמהֵ אלאלאה פי בקא הד'א אלנוע למא שא וג'ודה אן ג'על פי טביעתה אן יכון לאשכ'אצה קוהֵ תדביר פמנהם מן יכון הו נפסה אלד'י אנבי בד'לך אלתדביר והו אלנבי או ואצ'ע אלנאמוס ומנהם מן תכון לה קוה ללאלזאם בעמל מא וצ'עאה ד'אנך ותבעה ואכ'ראג'ה ללפעל והמא אלסלטאן אלאכ'ד' בד'לך אלנאמוס ומדעי אלנבוה אלאכ'ד' בשריעהֵ אלנבי אמא כלהא או בעצ'הא יכון אכ'ד'ה אלבעץ' ותרך אלבעץ' אמא לאן ד'לך כאן אסהל עליה או ליוהם אן הד'ה אלאמור אתתה באלוחי וליס הו תאבעא פיהא לגירה עלי ג'ההֵ אלחסד לאן מן אלנאס מן יעג'בה כמאל מא ויסתלד'ה ויהואה ויריד אן יתכ'יל פיה אלנאס אן ענדה ד'לך אלכמאל ואן כאן הו יעלם אן לא כמאל ענדה כמא תרי כת'ירין ידעון שער גירהם וינתחלונה וכד'לך פעל פי בעץ' תואליף אהל אלעלם ופי ג'זאיאת עלום כת'ירה יסקט לשכ'ץ חאסד מתואן שי אבתדעה גירה פידעי אנה אבתדעה כד'לך אעתרי פי הד'א אלכמאל אלנבוי איצ'א לאנא נג'ד אקואמא אדעוא אלנבוה וקאלוא מא לם יאת בה וחי מן קבל אללה יומא קט מת'ל צדקיה בן כנענה. ונג'ד אקואמא אדעו אלנבוה וקאלוא אשיא קאלהא אללה בלא שך אעני אנהא אתת בוחי לכן לגירהם מת'ל חנניה בן עזור פאנתחלוהא ותחלוא בהא. 
ומערפהֵ הד'א כלה ותמייזה בין ג'דא ואנא אבין לך ד'לך חתי לא ישכל עליך אלאמר ותכון ענדך תפרקה תמיז בהא בין תדאביר אלנואמיס אלמוצ'ועה ובין תדאביר אלשריעה אלאלאהיה ובין תדאביר מן אכ'ד' שיא מן אקאויל אלאנביא וידעיה וינתחלה. אמא אלנואמיס אלתי צרח ואצ'עוהא בהא אנהא נואמיס וצ'עוהא מן פכרתהם פלא תחתאג' עלי ד'לך אסתדלאלא מע אקראר אלכ'צם לא יחתאג' לבינה. ואנמא אריד אן אערפך באלתדאביר אלתי ידעי פיהא אנהא נבויה ומנהא נבויה חקיקיה אעני אלאהיה ומנהא נאמוסיה ומנהא מנתחלה. 
פאד'א מא וג'דת שריעהֵ מא גאיתהא כלהא וקצד ראיסהא כלה אלד'י קדר אפעאלהא אנמא הו אנתט'אם אלמדינה ואחואלהא ורפע אלט'לם ואלתגאלב מנהא ולא יכון פיהא תעריג' בוג'ה עלי אמור נט'ריה ולא אלתפאת לתכמיל אלקוה אלנאטקה ולא יבאלי פיהא ען אלארא כאנת צחיחה או סקימה בל אלקצד כלה אנתט'אם אחואל אלנאס בעצ'הם מע בעץ' באי וג'ה כאן ואן ינאלוא סעאדהֵ מא מט'נונה בחסב ראי ד'לך אלראיס פתעלם אן תלך אלשריעה נאמוסיה וואצ'עהא כמא ד'כרנא מן אהל אלצנף אלת'אלת' אעני אלכאמלין פי אלקוה אלמתכ'ילה פקט. 
ואד'א וג'דת שריעה ג'מיע תדביראתהא תנט'ר פי מא תקדם מן צלאח אלאחואל אלבדניה ופי צלאח אלאעתקאד איצ'א ותג'על וכדהא אעטא ארא צחיחה פי אללה תעאלי אולא ופי אלמלאיכה ותרום תחכים אלאנסאן ותפהימה ותנביהה חתי יעלם אלוג'וד כלה עלי צורהֵ אלחק פאעלם אן ד'לך אלתדביר מן קבלה תעאלי ואן תלך אלשריעה אלאהיה. 
ובקי אן תעלם הל מדעי ד'לך הו אלכאמל אלד'י אוחי עליה בהא או הו שכ'ץ אדעי תלך אלאקאויל ואנתחלהא. ווג'ה אמתחאן ד'לך הו אעתבאר כמאל ד'לך אלשכ'ץ ותעקב אפעאלה ותאמל סירתה ואכבר עלאמאתך אטראח אללד'את אלבדניה ואלתהאון בהא פאן הד'א אול דרג'את אהל אלעלם פנאהיך אלאנביא ובכ'אצה אלחאסה אלתי הי עאר עלינא כמא ד'כר ארסטו ולא סימא קד'ארהֵ אלנכאח מנהא ולד'לך פצ'ח אללה בהא כל מדע ליתבין אלחק ללמחקקין ולא יצ'לוא ולא יגלטוא אלא תרי צדקיה בן מעשיה ואחאב בן קוליה כיף אדעיא אלנבוה ותבעוהמא אלנאס ואתיא באקאויל וחי ג'את לגירהמא ואנהמכא פי כ'סאסהֵ לד'הֵ אלג'מאע חתי זניא בנסא אצחאבהמא ותבאעהמא חתי אשהרהמא אללה כמא פצ'ח גירהמא פאחרקהמא מלך בבל כמא בין ירמיה וקאל ולקח מהם קללה לכל גלות יהודה אשר בבבל לאמר ישימך י"י כצדקיהו וכאחב אשר קלם מלך בבל באש יען אשר עשו נבלה בישראל וינאפו את נשי רעיהם וידברו דבר בשמי שקר אשר לא צויתים ואנכי היודע ועד נאם י"י. פאפהם הד'א אלמקצד:

Chapter 41

לא אחתאג' אן אבין אלחלום מא הו. אמא אלמראה והו קולה במראה אליו אתודע והי אלתי תתסמי מראה הנבואה ותסמי איצ'א יד י"י והי איצ'א תסמי מחזה פהי חאלה מזעג'ה מהולה תצחב אלנבי פי חאל אליקט'ה כמא תבין פי דניאל פי קולה ואראה את המראה הגדולה הזאת ולא נשאר בי כח והודי נהפך עלי למשחית ולא עצרתי כח וקאל ואני הייתי נרדם על פני ופני ארצה. פאמא כ'טאב אלמלאך לה ואקאמתה לה פכל ד'לך במראה הנבואה. פפי מת'ל הד'ה אלחאלה תתעטל אלחואס איצ'א ען פעלהא ויאתי ד'לך אלפיץ' ללקוה אלנאטקה ויפיץ' מנהא עלי אלמתכ'ילה פתכמל ותפעל פעלהא. וקד יבתדי אלוחי במראה הנבואה ת'ם יעט'ם ד'לך אלאנזעאג' ואלאנפעאל אלשדיד אלתאבע לכמאל פעל אלמתכ'ילה וחיניד' יאתי אלוחי כמא ג'א פי אברהם אלד'י ג'א פי אבתדא ד'לך אלוחי היה דבר י"י אל אברם במחזה ואכ'רה ותרדמה נפלה על אברם וגו' ובעד ד'לך ויאמר לאברם וגו' 
ואעלם אן כל מן ד'כר מן אלאנביא אנה אתאה אלוחי פאן מנהם מן ינסב ד'לך למלאך ומנהם מן ינסב ד'לך ללה ואן כאן ד'לך עלי ידי מלאך בלא שך קד נצוא אלחכמים ז"ל עלי ד'לך וקאלוא ויאמר י"י לה על ידי מלאך. ואעלם אן כל מן ג'א פיה נץ אן כלמה מלאך או אתאה כלאם מן אללה פאן ד'לך לא יכון בוג'ה אלא בחלום או במראה הנבואה. 
וקד ג'א אלאכ'באר ען אלכלאם אלואצל ללאנביא עלי מא ג'את בה אלעבארה פי אלכתב אלנבויה עלי ארבע צור. אלצורה אלאולי יצרח אלנבי אן ד'לך אלכ'טאב כאן מן אלמלאך בחלום או במראה. ואלצורה אלת'אניה אן יד'כר כ'טאב אלמלאך לה פקט ולא יצרח אן ד'לך כאן בחלום או במראה אתכאלא עלי מא קד עלם אן לא וחי אלא עלי אחד אלוג'הין במראה אליו אתודע בחלום אדבר בו. ואלצורה אלת'אלת'ה הי אן לא יד'כר מלאך אצלא בל ינסב אלקול ללה אנה קאלה לה לכנה יצרח באנה אתאה ד'לך אלכלאם במראה או בחלום. ואלצורה אלראבעה אן יקול אלנבי קולא מטלקא אן אללה כלמה או קאל לה אפעל או אצנע או קל כד'א מן גיר תצריח לא בד'כר מלאך ולא בד'כר חלום אתכאלא עלי מא קד עלם ותאצל אן לא נבוה ולא וחי יאתי אלא בחלום או במראה ועלי ידי מלאך. 
פאמא מא ג'א עלי אלצורה אלאולי פנחו קולה ויאמר אלי מלאך האלהים בחלום ויאמר אלהים לישראל במראות הלילה ויבא אלהים אל בלעם ויאמר אלהים אל בלעם. ואמא מא ג'א עלי אלצורה אלת'אניה פנחו קולה ויאמר אלהים אל יעקב קום עלה בית אל ויאמר לו אלהים שמך יעקב ויקרא אליו מלאך י"י מן השמים ויקרא מלאך י"י לאברהם שנית וגו' ויאמר אלהים לנח וידבר אלהים אל נח. ואמא מא ג'א עלי אלצורה אלת'אלת'ה פנחו קולה היה דבר י"י אל אברם במחזה וגו' ואמא מא ג'א עלי אלצורה אלראבעה פנחו קולה ויאמר י"י אל אברם ויאמר י"י אל יעקב שוב אל ארץ אבותיך ויאמר י"י אל יהושע ויאמר י"י אל גדעון וכד'לך קול אכת'רהם ויאמר י"י אלי ויהי דבר י"י אלי ודבר י"י היה והנה דבר י"י אליו היה היה דבר י"י תחלת דבר י"י בהושע היתה עלי יד י"י והד'א אלנחו כת'יר ג'דא 
פכל מא יג'י עלי אחד הד'ה אלארבע צור פהו נבוה וקאילה נבי. אמא מא יקאל פיה ויבא אלהים אל פלוני בחלום הלילה פליסת תלך נבוה אצלא ולא ד'לך אלשכ'ץ נביא לאו מענאה אנה אתי תנביה מן קבל אללה לד'לך אלשכ'ץ ת'ם בין לנא אן ד'לך אלתנביה כאן במנאם. לאנה כמא יסבב אללה תחרך הד'א אלשכ'ץ לנג'אהֵ שכ'ץ אכ'ר או לאהלאכה כד'לך סבב חדות' אמור אראד חדות'הא ברויהֵ מנאם לאנא לא נשך אן לבן הארמי רשע גמור עובד עבודה זרה איצ'א ואבימלך ואן כאן רג'לא צאלחא פי קומה פקד קאל אברהם אבינו ען בלדה וממלכתה רק אין יראת אלהים במקום הזה וג'א פי כל ואחד מנהמא אעני לבן ואבימלך ויבא אלהים אל אבימלך בחלום הלילה וכד'לך פי לבן בחלום הלילה פאעלם הד'א ותאמל אלפרק בין קולה ויבא אלהים ובין קולה ויאמר אלהים ובין קולה בחלום הלילה ובין קולה במראות הלילה. פג'א פי יעקב ויאמר אלהים לישראל במראות הלילה ופי לבן ואבימלך ויבא אלהים וגו' בחלום הלילה ולד'לך שרחה אנקלוס ואתא מימר מן קדם י"י ולם יקל פיהמא ואתגלי י"י. 
ואעלם אנה קד יקאל ויאמר י"י לפלוני וליס יכון ד'לך אלפלוני נבי ולא אתאה וחי קט לכן קיל לה ד'לך עלי יד נבי כמא ג'א אלנץ ותלך לדרש את י"י וקאלוא בביאן לבית מדרשו של עבר והו ג'אובהא פקיל ענה ויאמר י"י לה. ואן כאן קד קיל איצ'א ויאמר י"י לה על ידי מלאך פיתאול פי ד'לך אן יכון עבר הו אלמלאך לאן אלנבי קד סמי מלאך כמא סנבין או יכון אשאר ללמלאך אלד'י אתי עבר בהד'ה אלנבוה או יכון ד'לך ללתצריח באן חית' מא תג'ד כלאמא מנסובא ללה מטלקא פאנה עלי ידי מלאך פי סאיר אלאנביא כמא בינא:

Chapter 42

קד בינא אן חית' מא ד'כר רויהֵ מלאך או כ'טאבה פאן ד'לך אנמא הו במראה הנבואה או בחלום סוא צרח בד'לך או לם יצרח כמא תקדם פאעלם הד'א ותפהמה ג'דא ג'דא. ולא פרק בין אן ינץ אולא באנה ראי אלמלאך או יכון ט'אהר אלקול אולא אנה ט'נה שכ'ץ אנסאן ת'ם פי אכ'ר אלאמר תבין לה אנה מלאך מנד' תג'ד מאל אלאמר אן ד'לך אלד'י ראי וכ'אטב כאן מלאכא פאעלם ותחקק אן מן אוליהֵ אלחאל כאנת מראה הנבואה או חלום של נבואה. וד'לך אן פי מראה הנבואה או חלום של נבואה קד ירי אלנבי אללה יכלמה כמא סנבין וקד ירי מלאכא יכלמה וקד יסמע מן יכלמה ולא ירי שכ'צא מתכלמא וקד ירי שכ'ץ אנסאן יכלמה ת'ם בעד ד'לך יתבין לה אן ד'לך אלמתכלם מלאך ופי מת'ל הד'א אלנחו מן אלנבוה יד'כר אנה ראי אנסאנא יפעל או יקול ובעד ד'לך עלם אנה מלאך. 
ולהד'א אלאצל אלעט'ים ד'הב אחד אלחכמים ז"ל בל כביר מן כבראיהם והו ר' חייא הגדול פי נץ אלתורה וירא אליו י"י באלני ממרא וגו' פאנה למא אן קדם ג'מלה והי אן אללה תג'לי עליה אכ'ד' אן יבין כיף כאנת צורהֵ ד'לך אלתג'לי פקאל אנה אולא ראי שלשת אנשים וג'רי וקאלוא וקיל להם וקאל הד'א אלד'י תאול הד'א אלתאויל אן קול אברהם ויאמר אדני אם נא מצאתי חן בעיניך אל נא תעבר מעל עבדך אן ד'לך איצ'א וצף מא קאל פי מראה הנבואה לאחדהם וקאל לגדול שבהם אמרו. פאפהם הד'ה אלקצה איצ'א פהי סר מן אלאסראר. 
וכד'לך אקול איצ'א פי קצהֵ יעקב פי קולה ויאבק איש עמו אן ד'לך פי צורהֵ אלוחי אד' ותבין אכ'ירא אנה מלאך והי מת'ל קצהֵ אברהם סוא אלד'י קדם אכ'בארא ג'מליא וירא אליו י"י וגו' ת'ם אכ'ד' אן יבין כיף כאן ד'לך והכד'א פי יעקב קאל ויפגעו בו מלאכי אלהים ת'ם אכ'ד' אן יבין כיף ג'רי חתי פגעו בו פקאל אנה ארסל רסלא ופעל וצנע ויותר יעקב לבדו וגו' והד'א הו מלאכי אלהים אלמקול ענהם אולא ויפגעו בו מלאכי אלהים והד'א אלצראע ואלכ'טאב כלה במראה הנבואה. וכד'לך קצהֵ בלעם כלהא בדרך וכלאם אלאתון כל ד'לך במראה הנבואה אד' ותבין אכ'ירא כ'טאב מלאך י"י לה. וכד'לך אקול פי קול יהושע וישא עיניו וירא והנה איש עומד לנגדו אן ד'לך במראה הנבואה אד' ותבין אכ'ר אלאמר אנה שר צבא י"י. אמא קולה ויעל מלאך י"י מן הגלגל וגו' ויהי כדבר מלאך י"י את הדברים האלה אל כל בני ישראל פאן אלחכמים קד נצוא אן מלאך י"י אלמקול הנא הו פינחס וקאלוא זה פינחס שבשעה שהשכינה שורה עליו דומה למלאך י"י. 
פקד בינא אן אסם מלאך משתרך ואן אלנבי איצ'א יסמי מלאך כמא ג'א אלנץ וישלח מלאך ויוצאנו ממצרים וקאל ויאמר חגי מלאך י"י במלאכות י"י וקאל ויהיו מלעיבים במלאכי האלהים. וקול דניאל איצ'א והאיש גבריאל אשר ראיתי בחזון בתחלה מועף ביעף נוגע אלי כעת מנחת ערב כל ד'לך במראה הנבואה לא יכ'טר בכ'אטרך בוג'ה אן ת'ם רויהֵ מלאך או סמאע כלאם מלאך אלא במראה הנבואה או בחלום של נבואה כמא תאצל במראה אליו אתודע בחלום אדבר בו וממא ד'כרת תסתדל עלי מא בקי ממא לם אד'כרה. 
וממא קדמנאה מן צ'רורהֵ אלתהיו ללנבוה וממא ד'כרנאה פי אשתראך אסם מלאך תעלם אן הגר המצרית ליסת נביה ולא מנוח ואשתו אנביא לאן הד'א אלכלאם אלד'י סמעוה או חצל פי רועהם הו שבה בת קול אלתי יד'כרונהא אלחכמים דאימא והי חאלהֵ מא תצחב אלשכ'ץ אלגיר מתהיי ואנמא יגלט פי ד'לך אשתראך אלאסם פהו אלאצל אלד'י ירפע אכת'ר אלמשכלאת אלתי פי אלתורה 
ואעתבר קולה וימצאה מלאך י"י על עין המים וגו' כמא קיל פי יוסף וימצאהו איש והנה תועה בשדה ונץ אלמדרשות כלהא אנה מלאך:

Chapter 43

קד בינא פי תואליפנא אן אלאנביא קד יתנבאון באלאמת'אל וד'לך אנה ירי שיא עלי ג'ההֵ אלמת'ל פקד ישרח לה מעני ד'לך אלמת'ל פי ד'לך מראה הנבואה בעינה כמת'ל מא ירי אלאנסאן מנאמא ויתכ'יל פי מנאמה ד'אך אנה קד אנתבה וקץ אלמנאם עלי גירה ושרח לה מענאה ואלכל מנאם והד'א הו אלד'י יסמונה חלום שנפתר בתוך חלום ומן אלמנאמאת איצ'א מא יעלם מענאהא בעד אלאנתבאה. כד'לך אלאמת'אל אלנבויה קד תשרח מעאניהא במראה הנבואה כמא תבין פי זכריה פי קולה בעד אן צדר תלך אלאמת'אל וישב המלאך הדובר בי ויעירני כאיש אשר יעור משנתו ויאמר אלי מה אתה רואה וגו' ת'ם שרח לה אלמת'ל. 
וכמא תבין פי דניאל פי קולה דניאל חלם חזה וחזוי ראשה על משכבה ת'ם ד'כר אלמת'אלאת כלהא וד'כר אגתמאמה לעדם מערפהֵ שרחהא חתי סאל אלמלאך פעלמה שרחהא פי ד'לך אלמראה נפסה והו קולה קרבת על חד מן קאמיא ויציבא אבעא מנה על כל דנה ואמר לי ופשר מליא יהודענני וסמי ג'מיע אלקצה חזון בעד אן ד'כר אנה חלם חזה אד' ושרחה לה מלאך כמא ד'כר פי חלום של נבואה והו קולה בעד ד'לך חזון נראה אלי אני דניאל אחרי הנראה אלי בתחלה והד'א בין לאן חזון משתק מן חזה ומראה משתק מן ראה וחזה וראה במעני ואחד פלא פרק בין קולך במראה או במחזה או בחזון ליס ת'ם טריק ת'אלת' גיר אלטריקין אלד'ין נצת בהמא אלתורה במראה אליו אתודע בחלום אדבר בו לכן פי ד'לך מראתב כמא סיבין. 
ומן אלאמת'אל אלנבויה אמת'אל כת'ירה לם ישרח מענאהא פי מראה הנבואה לכן בעד אלאנתבאה יעלם אלנבי מא כאן אלקצד מת'ל אלמקלות אלתי אתכ'ד' זכריה במראה הנבואה. 
ואעלם אנה כמא ירון אלאנביא אשיא אלמראד בהא מת'ל מת'ל נרות זכריה ואלסוסים ואלהרים ומגלת יחזקאל וחומת אנך אלד'י ראה עמוס ואלחיות אלתי ראי דניאל וסיר נפוח אלד'י ראי ירמיה ומא אשבה ד'לך מן אלאמת'אל אלתי אלמראד בהא מחאכאהֵ מעאני כד'לך ירון איצ'א אשיא אלמראד בהא מא ינבה עליה אסם ד'לך אלשי אלמראי מן ג'ההֵ אלאשתקאק או אלאשתראך פי אלאסמיה וכאן פעל אלקוה אלמתכ'ילה הו אט'האר שי לה אסם משתרך יסתדל מן אחד מעאניה עלי מעני אכ'ר פאן הד'א איצ'א נוע מן אלתמת'יל מת'ל קול ירמיה מקל שקד כאן אלגרץ' אלאסתדלאל מן אשתראך שקד פקאל כי שוקד אני וגו' לא מן מעני אלעצא ולא מן מעני אללוז. וכד'לך רויהֵ עמוס כלוב קיץ ליסתדל מנה עלי תמאם אלמדה פקאל בא הקץ. 
ואעג'ב מן הד'א אן יכון אלתנביה באסם מא אחרף ד'לך אלאסם הי אחרף אסם אכ'ר בתגיר תרתיבהא ואן כאן ליס ת'ם אשתקאק בין ד'ינך אלאסמין ולא אשתראכ מעני בינהמא בוג'ה כמא תג'ד פי אמת'אל זכריה פי אתכ'אד'ה אלעצוין לרעי אלגנם במראה הנבואה וכונה סמי אלואחד נעם ואלאכ'ר חובלים וכאן אלגרץ' בהד'א אלמת'ל אן אלמלה פי אוליהֵ חאלהא כאנת פי נעם י"י והו אלד'י קאדהא וסדדהא וכאנת מגתבטה בטאעהֵ אללה מסתלד'ה לד'לך ואללה ראץ' ענהא מחב להא כמא קאל את י"י האמרת היום וגו' וי"י האמירך היום וגו' ומדברהא ומרשדהא חיניד' משה ומן בעדה מן אלנביין ת'ם אנתקל חאלהא אלי אן כרהת טאעהֵ אללה פכרההא אללה פג'על מקדמיהא חובלים כירבעם ומנשה פהד'א בחסב אלאשתקאק לאן חובלים מן מחבלים כרמים ת'ם אסתדל מן ד'לך איצ'א אעני מן אסמיהֵ חובלים עלי כראהתהם אלשריעה וכרה אללה להם והד'א אלמעני לא ישתק מן חובלים אלא בתבדיל תרתיב אלחא ואלבא ואללאם פקאל פי מעני אלכראהה ואלמקת מן הד'א אלמת'ל ותקצר נפשי בהם וגם נפשם בחלה בי פקלב אחרף חבל וג'עלה בחל. 
וג'א בחסב הד'ה אלטריקה אמור גריבה ג'דא הי איצ'א סודות פי קולה פי אלמרכבה נחשת וקלל ורגל ועגל וחשמל. ופי מואצ'ע גיר הד'ה אד'א תתבעתהא בד'הנך פי כל מוצ'ע באנת לך מן פחוי אלקול בעד הד'א אלתנביה:

Chapter 44

אלנבוה אנמא תכון במראה או בחלום כמא בינא מראת פלא נעיד הד'א דאימא. ולנקל אלאן אנה אד'א תנבא אלנבי פקד ירי מת'לא כמא בינא מראת וקד ירי אללה תעאלי פי מראה הנבואה יכלמה כמא קאל ישעיה ואשמע את קול י"י אומר את מי אשלח ומי ילך לנו. וקד יסמע מלאכא יכלמה והו יראה והד'א כת'יר ג'דא כמא קאל ויאמר אלי מלאך האלהים וגו' ויאמר אלי הלא ידעת מה המה אלה ויען המלאך הדובר בי וגו' ואשמעה אחד קדוש מדבר והד'א אכת'ר מן אן יחצי. וקד ירי אלנבי שכ'ץ אנסאן יכלמה כמא קאל פי יחזקאל והנה איש מראהו כמראה נחשת וגו' וידבר אלי האיש בן אדם וגו' בעד אן צדר אלקול היתה עלי יד י"י. וקד לא ירי אלנבי צורה אצלא אלא יסמע כלאמא פקט פי מראה הנבואה ינאדיה כמא קאל דניאל ואשמע קול אדם בין אולי וכמא קאל אליפז דממה וקול אשמע וכמא קאל יחזקאל איצ'א ואשמע את מדבר אלי לאן ליס ד'לך אלמעני אלד'י אדרך במראה הנבואה הו אלד'י כלמה בל פצל תלך אלקצה אלעג'יבה אלגריבה אלתי צרח באנה אדרכהא ואבתדי בגרץ' אלוחי וצורתה פקאל ואשמע את מדבר אלי.
ובעד מא קדמנאה מן הד'א אלתקסים אלד'י שהדת בה אלנצוץ אקול אן ד'לך אלכלאם אלד'י יסמעה אלנבי במראה הנבואה קד יכ'יל לה איצ'א אנה פי גאיהֵ אלעט'ם כמא יחלם אלאנסאן אנה סמע רעדא עט'ימא או ראי זלזלה או צאעקה פכת'ירא איצ'א מא יחלם הד'א. 
וקד יסמע ד'לך אלכלאם אלד'י יסמעה במראה הנבואה כאלכלאם אלמעתאד אלמתעארף חתי לא ינכר מנה שיא יתבין לך ד'לך מן קצהֵ שמואל הנביא אלד'י למא נאדאה אללה תעאלי פי חאל אלוחי ט'ן אן עלי הכהן אסתדעאה אלמרה בעד אלמרה ת'לאת' מראת ת'ם בין אלכתאב עלהֵ ד'לך וקאל אן אלד'י אוג'ב לה הד'א וכונה ט'נה עלי למא כאן לם יעלם חיניד' באן כלאם אללה ללאנביא יכון בהד'ה אלצורה ולא כאן אנכשף לה הד'א אלסר בעד פקאל פי תעליל ד'לך ושמואל טרם ידע את י"י וטרם יגלה אליו דבר י"י יעני אנה מא כאן עלם ולא אנכשף לה אן הכד'א הו דבר י"י. ואמא קולה טרם ידע את י"י יעני אנה לם תתקדם לה נבוה לאן אלד'י יתנבא קד קיל פיה במראה אליו אתודע פיכון שרח אלפסוק בחסב מענאה הכד'א ושמואל לם יתנבא קבל ד'לך ולא עלם איצ'א אן הכד'א תכון צורה אלנבוה. פאעלם הד'א:

Chapter 45

ובעד מא תקדם מן תביין חקיקהֵ אלנבוה בחסב מא יקתצ'יה אלנט'ר מע מא תבין פי שריעתנא פאנה ינבגי אן אד'כר לך מראתב אלנבוה בחסב האד'ין אלאצלין והד'ה אלתי אסמיהא מראתב אלנבוה ליס כל מן הו פי מרתבה מנהא הו נבי בל אלמרתבה אלאולי ואלת'אניה הי דרג'את ללנבוה ולא ינעד מן וצל לדרג'ה מנהמא נביא מן ג'מלהֵ אלאנביא אלד'ין תקדם אלכלאם פיהם ואן סמי וקתא מא נביא פבעמום מא לכונה קריבא מן אלאנביא ג'דא. 
ולא יגלטך פי הד'ה אלמראתב כונך תג'ד פי כתב אלנבוה נביא אתאה אלוחי בצורהֵ אחדי הד'ה אלמראתב ויבין פי ד'לך אלנבי בעינה אנה אתאה אלוחי בצורהֵ מרתבה אכ'רי וד'לך אן הד'ה אלמראתב אלתי אד'כרהא קד יכון וחי ד'לך אלנבי אתאה בעצ'ה בחסב צורה מנהא ויאתיה וחי אכ'ר פי וקת אכ'ר בחסב מרתבה דון מרתבהֵ אלוחי אלאול לאנה כמא אן אלנבי לא יתנבא טול עמרה באתצאל בל קד יתנבא וקתא ותפארקה אלנבוה אוקאתא כד'לך יתנבא וקתא מא בצורהֵ מרתבה עאליה ת'ם יתנבא וקתא בצורהֵ מרתבה דונהא וקד רבמא לא ינאל תלך אלמרתבה אלעאליה אלא מרה ואחדה פי עמרה ת'ם יסלבהא ורבמא בקי עלי מרתבה דונהא אלי חין אנקטאע נבותה לאנה לא בד מן ארתפאע אלנבוה מן סאיר אלנביין קבל מותה אמא במדה יסירה או כבירה כמא תבין פי ירמיה בקולה לכלות דבר י"י מפי ירמיה וכמא תבין פי דוד פי קולה ואלה דברי דוד האחרונים והו אלקיאס פי אלכל.
ובעד תקדימי הד'ה אלמקדמה ותוטיתהא אכ'ד' פי ד'כר אלמראתב אלמשאר אליהא פאקול.
אלמרתבה אלאולי אול מראתב אלנבוה אן תצחב אלשכ'ץ מעונה אלאהיה תחרכה ותנשטה לעמל צאלח עט'ים ד'י קדר מת'ל תכ'ליץ ג'מעאהֵ פצ'לא מן ג'מאעהֵ אשראר או תכ'ליץ פאצ'ל כביר או אפאצ'הֵ כ'יר עלי קום כת'ירין ויג'ד מן נפסה לד'לך מחרכא ודאעיא ללעמל והד'ה תתסמי רוח י"י ואלשכ'ץ אלד'י תצחבה הד'ה אלחאלה יקאל ענה אנה צלחה עליו רוח י"י או לבשה אותו רוח י"י או נחה עליו רוח י"י או היה י"י עמו ונחו הד'ה אלאסמא. והד'ה הי דרג'הֵ שופטי ישראל כלהם אלד'ין קיל פיהם עלי אלעמום וכי הקים י"י להם שופטים והיה י"י עם השופט והושיעם. והד'ה איצ'א הי דרג'הֵ משיחי ישראל אלפצ'לא כלהם ותבין ד'לך בתכ'ציץ פי בעץ' אלשופטים ואלמלכים ותהי על יפתח רוח י"י וקיל פי שמשון ותצלח עליו רוח י"י וקיל ותצלח רוח אלהים על שאול כשמעו את הדברים וכד'לך קיל פי עמשא למא חרכתה רוח הקדש לנצרהֵ דוד ורוח לבשה את עמשי ראש השלישים לך דויד ועמך בן ישי שלום וגו' ואעלם אן מת'ל הד'ה אלקוה לם תפארק משה רבנו מן וקת בלוגה חד אלרג'אל ולד'לך תחרך לקתל אלמצרי ולרדע אלכ'אטי מן אלמתשאג'רין. ומן שדהֵ הד'ה אלקוה פיה חתי אנה בעד כ'ופה והרבה ענד וצולה מדין והו גריב כ'איף למא ראי שיא מן אלט'לם לם יתמאלך ען אזאלתה ולא וסעה אלצבר עליה כמא קאל ויקם משה ויושען. והכד'א צחבת דוד מת'ל הד'ה אלקוה מנד' נמשח בשמן המשחה כמא ג'א אלנץ ותצלח רוח י"י אל דוד מהיום ההוא ומעלה ולד'לך קדם עלי אלארי ואלדב ואלפלשתי. ומת'ל הד'ה אלרוח י"י לם תנטק אחדא מן האולא בשי בל גאיהֵ הד'ה אלקוה אן תחרך ד'לך אלמויד לפעל מא וליס לאי פעל אתפק אלא לנצרהֵ מט'לום אמא ואחד עט'ים או ג'מאעה או למא יודי לד'לך. וכמא אן ליס כל מן ראי מנאמא צאדקא נביא כד'לך ליס כל מן צחבתה מעונה לאמר מא אי אמר אתפק מת'ל כסב אלמאל או ניל גרץ' יכ'צה יקאל ענה אנה צחבתה רוח י"י או י"י עמו ואנה פעל מא פעל ברוח הקדש ואנמא נקול ד'לך פי מן פעל פעלא כ'ירא לה קדר עט'ים או מא יודי לד'לך מת'ל הצלחת יוסף בבית המצרי אלתי כאנת סבבא אולא לאמור עט'ימה חדת'ת בעד ד'לך כמא באן.
אלמרתבה אלת'אניה הי אן יג'ד אלשכ'ץ כאן אמרא מא חל פיה וקוה אכ'רי טרת עליה פתנטקה פיתכלם בחכם או בתסביח או באקאויל ועט'יה נאפעה או באמור תדביריה או אלאהיה והד'א כלה פי חאל אליקט'ה ותצרף אלחואס עלי מעתאדהא והד'א הו אלד'י יקאל ענה אנה מדבר ברוח הקדש ובהד'א אלנחו מן רוח הקדש אלף דוד תלים ואלף שלמה משלי וקהלת ושיר השירים וכד'לך דניאל ואיוב ודברי הימים וסאיר אלכתובים בהד'א אלנחו מן רוח הקדש אלפת ולד'לך יסמונהא כתובים יענון אנהא כתובים ברוח הקדש ובביאן קאלוא מגלת אסתר ברוח הקדש נאמרה. וען מת'ל הד'ה אלרוח קדש קאל דוד רוח י"י דבר בי ומלתו על לשוני יעני אנהא אנטקתה בהד'ה אלאקאויל. ומן הד'ה אלטבקה כאנוא שבעים זקנים אלמקול פיהם ויהי כנוח עליהם הרוח ויתנבאו ולא יספו וכד'לך אלדד ומידד וכד'לך כל כהן גדול הנשאל באורים ותמים הו מן הד'ה אלטבקה אעני אנה כמא ד'כרוא שכינה שורה עליו ומדבר ברוח הקדש. וכד'לך יחזיאל בן זכריהו מן הד'ה אלטבקה והו אלמקול ענה פי דברי הימים היתה עליו רוח י"י בתוך הקהל ויאמר הקשיבו כל יהודה ויושבי ירושלם והמלך יהושפט כה אמר י"י לכם וגו' וכד'לך זכריהו בן יהוידע הכהן מן הד'ה אלטבקה לאנה קיל פיה ורוח אלהים לבשה את זכריה בן יהוידע הכהן ויעמד מעל לעם ויאמר להם כה אמר האלהים. וכד'לך עזריהו בן עודד אלד'י קיל פיה ועזריהו בן עודד היתה עליו רוח אלהים ויצא לפני אסא וגו' והכד'א כל מן ג'א פיה מת'ל הד'א. ואעלם אן בלעם איצ'א מן הד'א אלקביל כאן פי חאל צלאחה והד'א אלמעני יריד בקולה וישם י"י דבר בפי בלעם כאנה יקול אן ברוח י"י ידבר וען הד'א אלמעני יקול הו ען נפסה שומע אמרי אל. 
וממא יג'ב אן ננבה עליה אן דוד ושלמה ודניאל הם מן הד'ה אלטבקה וליסוא הם מן טבקהֵ ישעיה וירמיה ונתן הנביא ואחיה השילוני ואנט'ארהם לאן האולא אעני דוד ושלמה ודניאל אנמא תכלמוא וד'כרוא מא ד'כרוא ברוח הקדש. פאמא קול דוד אמר אלהי ישראל לי דבר צור ישראל פמעני ד'לך אנה ועדה עלי יד נבי אמא נתן או גירה מת'ל ויאמר י"י לה ומת'ל ויאמר י"י לשלמה יען אשר היתה זאת עמך ולא שמרת בריתי אלד'י ד'לך בלא שך תואעד לה עלי יד נבי אחיה השילוני או גירה. וכד'לך קולה פי שלמה בגבעון נראה י"י אל שלמה בחלום הלילה ויאמר אלהים וגו' ליסת הד'ה נבוה מחצ'ה לא מת'ל היה דבר י"י אל אברם במחזה לאמר ולא מת'ל ויאמר אלהים לישראל במראות הלילה ולא מת'ל נבוהֵ ישעיה וירמיה לאן כל ואחד מן האולא ואן אתאה אלוחי בחלום פד'לך אלוחי ינביה אנהא נבוה ואנה אתאה אלוחי ופי הד'ה קצהֵ שלמה קאל פי אכ'רהא ויקץ שלמה והנה חלום וכד'לך פי אלקצה אלת'אניה קאל פיהא וירא י"י אל שלמה שנית כאשר נראה אליו בגבעון אלד'י תבין אנה חלום. והד'ה דרג'ה דון אלדרג'ה אלמקול ענהא בחלום אדבר בו לאן אלד'ין יתנבאון בחלום ליס יסמון ד'לך חלום בוג'ה בעד וצול אלנבוה להם בחלום אלא יקטעון קטעא באן ד'לך וחי כמא קאל יעקב אבינו לאנה למא אנתבה מן ד'לך חלום של נבואה לם יקל אן הד'א חלום בל קטע וקאל אכן יש י"י במקום הזה וגו' וקאל אל שדי נראה אלי בלוז בארץ כנען פקטע אן ד'לך וחי. אמא פי שלמה פקאל ויקץ שלמה והנה חלום. וכד'לך דניאל תג'דה יטלק אלקול אנהא מנאמאת ואן כאן ירי פלהא מלאכא ויסמע כלאמא ויסמיהא מנאמאת ולו בעד עלמה מנהא מא עלם קאל אדין לדניאל בחזוא די ליליא רזא גלי וקאל איצ'א באדין חלמא כתב וגו' חזה הוית בחזוי עם ליליא וגו' וחזוי ראשי יבהלנני וקאל ואשתומם על המראה ואין מבין. ולא שך אן הד'ה רתבה דון רתבהֵ אלד'ין קיל פיהם בחלום אדבר בו ולד'לך אג'מאע אלאמה עלי תרתיב ספר דניאל מן ג'מלהֵ כתובים לא מן נביאים פלד'לך נבהתך אן הד'א אלנחו מן אלנבוה אלד'י אתי דניאל ושלמה ואן כאן ראי פיה מלאך בחלום פאנהמא לם יג'דא פי אנפסהמא אן תלך נבוה מחצ'ה בל חלום ינבי בחקיקהֵ אמור פהו מן קביל מן יתכלם ברוח הקדש והד'ה הי אלמרתבה אלת'אניה. והכד'א פי תרתיב כתבי הקדש לם יג'עלוא פרקא בין משלי וקהלת ודניאל ותלים ובין מגלת רות או מגלת אסתר הכל ברוח הקדש נכתבו והאולא איצ'א כלהם יתסמון אנביא בעמום.
אלמרתבה אלת'אלת'ה והי אול מראתב מן יקול ויהי דבר י"י אלי ומא נחי מן אלעבאראת נחו הד'א אלמעני הו אן ירי אלנבי מת'אלא בחלום ובתלך אלשראיט כלהא אלתי תקדמת פי חקיקהֵ אלנבוה ופי נפס ד'לך אלחלום של נבואה יבין לה מעני ד'לך אלמת'ל אי שי אריד בה מת'ל אכת'ר אמת'אל זכריה כלהא.
אלמרתבה אלראבעה אן יסמע כלאמא בחלום של נבואה משרוחא בינא ולא ירי קאילה כמא אעתרי שמואל פי אול וחי אתאה עלי מא בינאה מן אמרה.
אלמרתבה אלכ'אמסה הי אן יכלמה איש בחלום כמא קאל פי בעץ' נבואת יחזקאל וידבר אלי האיש בן אדם וגו' 
אלמרתבה אלסאדסה אן יכלמה מלאך בחלום והד'ה חאלהֵ אכת'ר אלנביאים כקולה ויאמר אלי מלאך האלהים בחלום וגו' 
אלמרתבה אלסאבעה אן ירי פי חלום של נבואה כאנה תעאלי יכלמה כקול ישעיה ראיתי את י"י וגו' ויאמר את מי אשלח וגו' וכקול מיכיהו בן ימלא ראיתי את י"י וגו' 
אלמרתבה אלת'אמנה אן יאתיה וחי במראה הנבואה וירי אמת'אלא כאברהם במראה בין הבתרים לאן תלך אלאמת'אל כאנת במראה נהארא כמא תבין.
אלמרתבה אלתאסעה אן יסמע כלאמא במראה כמא ג'א פי אברהם והנה דבר י"י אליו לאמר לא יירשך זה.
אלמרתבה אלעאשרה אן ירי איש יכלמה במראה הנבואה כאברהם איצ'א פי אלוני ממרא וכיהושע פי יריחו.
אלמרתבה אלחאדיהֵ עשרה אן ירי מלאך יכלמה במראה כאברהם בשעת העקידה. והד'ה ענדי אעלי מראתב אלנביין אלד'ין שהדת אלכתב בחאלהם בעד תקריר מא תקרר מן כמאל נטקיאת אלשכ'ץ עלי מא יוג'בה אלנט'ר ובעד אלאסתת'נא במשה רבנו. אמא הל ימכן אן ירי אלנבי איצ'א במראה הנבואה כאן אללה יכ'אטבה פהו בעיד ענדי ולא תצל קוהֵ פעל אלמתכ'ילה לד'לך ולא וג'דנא הד'ה אלחאלה פי סאיר אלנביין ולהד'א בין פי אלתורה וקאל במראה אליו אתודע בחלום אדבר בו ג'על אלדבור בחלום פקט וג'על ללמראה אתצאל אלעקל ופיצ'ה והו קולה אליו אתודע לאנה אפתעאל מן ידע ולם יצרח באן פי אלמראה סמאע כלאם מן אללה.
פלמא וג'דת אלנצוץ תשהד בכלאם סמעה אלנבי ובין אן ד'לך במראה קלת עלי ג'ההֵ אלחדס אנה ימכן אן יכון הד'א אלכלאם אלד'י יסמע בחלום ולא יצח מת'לה במראה הו אן יכון אללה הו אלד'י יכ'יל לה אנה יכ'אטבה הד'א כלה עלי ג'ההֵ תבע אלט'אהר. וימכן אן יקול אלקאיל אן כל מראה תג'ד פיה סמאע כ'טאב יכון אול ד'לך אלאמר מראה ת'ם אנתהי ללאסתגראק וצאר חלום כמא בינא פי קולה ותרדמה נפלה על אברם וקאלוא זו תרדמה של נבואה ויכון כל כלאם יסמע עלי אי וג'ה סמע אנמא כאן בחלום כמא ג'א אלנץ בחלום אדבר בו ואמא פי מראה הנבואה פלא ידרך פיה אלא אמת'אלא או אתצאלאת עקליה תחצל אמורא עלמיה שבה אלתי תחצל ען אלנט'ר כמא בינא והו קולה במראה אליו אתודע. פבחסב הד'א אלתאויל אלאכ'יר תכון מראתב אלנבוה ת'מאני מראתב ואעלאהא ואכמלהא אן יתנבא במראה עלי אלתג'מיל ולו כלמה איש כמא ד'כר. 
ולעלך תעתרצ'ני ותקול קד עדדת פי מראתב אלנבוה אן יכון אלנבי יסמע אלכ'טאב מן אללה יכ'אטבה כישעיה ומיכיהו וכיף יכון הד'א וקאעדתנא אן כל נבי אנמא יסמע אלכ'טאב בוסאטהֵ מלאך אלא משה רבנו אלד'י קיל פיה פה אל פה אדבר בו פלתעלם אן אלאמר כד'לך ואן אלואסטה הנא הי אלקוה אלמתכ'ילה לאנה אנמא יסמע אן אללה כלמה בחלום של נבואה ומשה רבנו מעל הכפרת מבין שני הכרובים דון תצרף אלקוה אלמתכ'ילה. וקד בינא פי משנה תורה פצול תלך אלנבוה ושרחנא מעני פה אל פה וכאשר ידבר איש אל רעהו וגיר ד'לך פתפהמה מן הנאך פלא חאג'ה לתכראר מא קד קיל:

Chapter 46

מן אלשכ'ץ אלואחד יסתדל עלי ג'מלהֵ אשכ'אץ אלנוע ויעלם אן הד'ה צורהֵ כל שכ'ץ מנה. ואלד'י ארידה בהד'א אלקול אן מן אלצורה אלואחדה מן צור אכ'באראת אלאנביא תסתדל עלי ג'מיע אלאכ'באראת אלתי פי ד'לך אלנוע. 
ובעד הד'ה אלתוטיה פלתעלם אנה כמא ירי אלאנסאן פי אלנום אנה קד סאפר ללבלד אלפלאני ותזוג' הנאך ואקאם מדה וולד לה ולד וסמאה פלאנא וכאן מן חאלה ומן אמרה כית וכית כד'לך הד'ה אלאמת'אל אלנבויה אלתי תרי או תפעל במראה הנבואה פי מא אקתצ'י ד'לך אלמת'ל עמל מן אלאעמאל ואשיא יפעלהא אלנבי ומדד אזמאן תד'כר בין פעל ופעל עלי ג'ההֵ אלמת'ל ותנקלאת מן מוצ'ע למוצ'ע כל ד'לך אנמא הו במראה הנבואה לא אנהא אפעאל וג'ודיה ללחואס אלט'אהרה ויג'י ד'כרהא פי כתב אלנבוה בעצ'הא מטלקא לאנה מנד' עלם אן ד'לך כלה במראה נבואה אסתגני אן יכרר ענד ד'כר כל ג'זאיה מן אלמת'ל אנהא כאנת במראה הנבואה 
כמא יקול אלנבי ויאמר י"י אלי ולא יחתאג' אן יבין אן ד'לך כאן בחלום. פט'ן אלג'מהור אן תלך אלאפעאל ואלתנקלאת ואלסואלאת ואלאג'ובה אן ד'לך כלה כאן פי חאל אדראך אלחואס לא פי מראה הנבואה 
ואנא אד'כר לך מן הד'א מא לם יתוהם אחד פיה ואלחק בד'לך בעץ' מא הו מן נועה ומן ד'לך אלבעץ' תסתדל עלי מא לם אד'כרה. פממא הו בין ולא יתוהם אחד פיה קול יחזקאל אני יושב בביתי וזקני יהודה יושבים לפני וגו' ותשא אתי רוח בין הארץ ובין השמים ותבא אתי ירושלמה במראות אלהים כד'לך קולה ואקום ואצא אל הבקעה אנמא כאן במראות אלהים כמא קיל פי אברהם ויוצא אתו החוצה וד'לך כאן במחזה כד'לך קולה ויניחני בתוך הבקעה אנמא כאן במראות אלהים. וד'כר יחזקאל פי תלך אלמראה אלתי אדכ'ל פיהא לירושלם קאל כלאמא הד'א נצה ואראה והנה חר אחד בקיר ויאמר אלי בן אדם חתר נא בקיר ואחתר בקיר והנה פתח אחד וגו' פכמא כאן ראי במראות אלהים אנה אמר אן יחפר חאיטא חתי ידכ'ל וירי מא יפעל הנאך פחפר כמא ד'כר במראות אלהים ודכ'ל מן אלנקב וראי מא ראי וכל ד'לך במראה הנבואה כד'לך קולה לה ואתה קח לך לבנה וגו' ואתה שכב על צדך השמאלי וגו' ואתה קח לך חטין ושעורים וגו' וכד'לך קולה לה והעברת על ראשך ועל זקנך כל ד'לך במראה הנבואה ראי אנה פעל הד'ה אלאפעאל אלתי אמר בפעלהא. ותעאלי אללה ען אן יג'על אנביאה צ'חכה ללספהא וסכ'ריה ויאמרהם באן יפעלוא אפעאל אלכ'רק מצ'אפא אלי אלאמר באלעציאן לאנה כאן כהן וחייב שני לאוין על כל פאת זקן או פאת ראש ואנמא כאן הד'א כלה במראה הנבואה. כד'לך אקול פי קולה כאשר הלך עבדי ישעיהו ערום ויחף אנמא כאן ד'לך במראות אלהים ואנמא יוהם אלצ'עפא אלקיאס פי הד'א כלה כון אלנבי יצף אנה אמר אן יפעל כד'א פפעל והכד'א וצף אנה אמר אן יחפר אלחאיט אלד'י פי הר הבית והו כאן פי בבל פד'כר אנה חפרה כמא קאל ואחתר בקיר וקד בין אן ד'לך כאן במראות אלהים 
וכמא ג'א פי אברהם היה דבר י"י אל אברם במחזה לאמר וקיל פי ד'לך אלמראה נבואה ויוצא אתו החוצה ויאמר הבט נא השמימה וספר הכוכבים פהד'א בין אנה פי מראה הנבואה כאן ירי אנה אכ'רג' מן מוצ'ע כאן פיה חתי אבצר אלסמא ת'ם קיל לה וספר הכוכבים וג'א וצף ד'לך כמא תראה. וכד'לך אקול פי אלאמר אלד'י אמר בה ירמיה באן ידפן אלאזור פי פרת ודפנה ואפתקדה בעד מדה כבירה פוג'דה קד עפן ופסד כל הד'ה אלאמת'אל במראה הנבואה ולא כ'רג' ירמיה מן ארץ ישראל לבבל ולא ראי פרת. וכד'לך קולה להושע קח לך אשת זנונים וילדי זנונים ותלך אלקצה כלהא מן ולאדהֵ אלאולאד ותסמיתהם פלאנא ופלאנא אלכל במראה הנבואה לאנה בעד אלתצריח בכונהא אמת'אלא מא בקי אלאמר ילבס באן שיא מן ד'לך כאן לה וג'וד אלא ענד מא קיל פינא ותהי לכם חזות הכל כדברי הספר וגו' וכד'לך יבדו לי אן קצהֵ גדעון פי אלגזה וגירהא אנמא כאן ד'לך פי אלמראה ולא אסמיה מראה נבואה מטלקא לאן גדעון מא וצל דרג'הֵ אלאנביא פכיף דרג'הֵ אלמעג'זאת וגאיתה אן ילחק בשופטי ישראל וקד עדוה מקלי עולם כמא בינא ואנמא הד'א כלה בחלום מת'ל חלום לבן ואבימלך כמא ד'כרנא. 
כד'לך קול זכריה וארעה את צאן ההרגה לכן עניי הצאן ואקח לי שני מקלות ואלקצה אלי אכ'רהא מן טלב אלאג'רה בפתור ואכ'ד' אלאג'רה ועדד אלדראהם ורמיהא פי בית היוצר כל הד'א ראי פי מראה הנבואה אנה אמר בפעלה פפעלה פי מראה הנבואה או בחלום של נבואה 
הד'א שי לא יסתריב בה ולא יג'הלה אלא מן תכ'תלט ענדה אלממכנאת באלממתנעאת. 
וממא ד'כרת תסתדל עלי מא לם אד'כרה אלכל נוע ואחד וטריק ואחד אלכל מראה נבואה. פכל מא יקאל פי ד'לך אלמראה אנה פעל פיה או סמע או כ'רג' או דכ'ל או קאל או קיל לה או קאם או קעד או טלע או נזל או סאפר או סאל או סיל אלכל פי מראה נבואה ולו טאלת תלך אלאעמאל אלמוצופה וקידת באזמנה ובאשכ'אץ משאר אליהם ובאמכנה מנד' יבין לך אן ד'לך אלעמל מת'ל פאעלם עלמא יקינא אנה כאן במראה הנבואה:

Chapter 47

לא שך אנה קד תבין ואתצ'ח אן מעט'ם נבוהֵ אלאנביא באלאמת'אל אד' אלאלה פי ד'לך הד'א פעלהא אעני אלמתכ'ילה. וכד'לך ינבגי אן יעלם איצ'א מן אמר אלאסתעאראת ואלאגיאאת טרף לאנה קד יאתי ד'לך פי נצוץ אלכתב אלנבויה פאד'א חמל ד'לך עלי תחריר ולא יעלם אנה אגיא ומבאלגה או חמל עלי מא ידל עליה אללפט' בחסב אלוצ'ע אלאול ולם יעלם אנה מסתעאר חדת'ת אלשנאעאת. וקד בינוא וקאלוא דברה תורה לשון הבאי יעני אלאגיא ואסתדלוא בקולה ערים גדלות ובצורות בשמים והד'א צחיח. ומן קביל אלאגיא קולה כי עוף השמים יוליך את הקול. ובחסב הד'א קיל אשר כגבה ארזים גבהו וגו' והד'א אלנחו מוג'וד כת'ירא פי כלאם אלאנביא כלהם אעני אמורא קילת עלי ג'ההֵ אלאגיא ואלמבאלגה לא עלי ג'ההֵ אלתחדיד ואלתחריר.
וליס מן הד'א אלקביל מא נצת אלתורה פי עוג הנה ערשו ערש ברזל וגו' לאן ערש הו אלסריר אף ערשנו רעננה וליס סריר אלאנסאן עלי קדרה סוא לאנה ליס הו ת'ובא ילבסה בל אלסריר יכון אבדא אכבר מן אלשכ'ץ אלד'י ינאם עליה ואלמעתאד אלמתעארף אנה יכון אטול מן אלשכ'ץ בקדר ת'לת' טולה ואד'א כאן טול הד'א אלסריר תסע אד'רע פיכון טול אלנאים עליה עלי אלמעתאד פי נסבהֵ אלאסרה סת אד'רע או אכת'ר קלילא. וקולה באמת איש יריד בה בד'ראע אלשכ'ץ מנא אעני מן סאיר אלנאס לא אן ד'לך בד'ראע עוג לאן כל שכ'ץ פהו מתנאסב אלאעצ'א עלי אלאכת'ר פיקול אן טול עוג כאן מת'לי טול אלשכ'ץ מן סאיר אלנאס או אכת'ר קלילא והד'א בלא שך מן שד'וד' אשכ'אץ אלנוע לכנה ליס באלממתנע בוג'ה מן אלוג'וה. 
ואמא מא נצת בה אלתורה מן תחריר אעמאר אולאיך אלאשכ'אץ פאני אקול אנה לם יעש ד'לך אלעמר אלא ד'לך אלשכ'ץ אלמד'כור וחדה ואמא סאיר אלנאס פעאשוא אלאעמאר אלטביעיה אלמעתאדה ויכון הד'א אלשד'וד' פי ד'לך אלשכ'ץ אמא באסבאב כת'ירה פי אגתד'איה ותדבירה או עלי טריק אלמעג'ז וג'אריא פי אחכאמה ולא יתסע אן יקאל פי הד'א סוי הד'א. 
והכד'א איצ'א ינבגי אן יתאמל ג'דא אלאמור אלמקולה עלי ג'ההֵ אלאסתעארה פמנהא מא הו בין ואצ'ח לא ישכל עלי אחד מת'ל קולה ההרים והגבעות יפצחו לפניכם רנה וכל עצי השדה ימחאו כף פאן הד'א בין אלאסתעארה. וכד'לך קולה גם ברושים שמחו לך וגו' תרג'ם יונתן בן עזיאל אף שלטונין חדיאו לך עתירי נכסין ג'עלה מן באב אלמת'ל מת'ל חמאת בקר וחלב צאן וגו' 
והד'ה אלאסתעאראת כת'ירה ג'דא ג'דא פי כתב אלנבוה מנהא מא ישער אלג'מהור בכונהא מסתעארה ומנהא מא יט'נונהא גיר מסתעארה. לאנה לא ישך אחד פי קולה יפתח י"י לך את אוצרו וגו' אן הד'ה אסתעארה ואן ליס ללה אוצר יכון פיה אלמטר. וכד'לך קולה ודלתי שמים פתח וימטר עליהם מן לם יט'ן איצ'א אחד אן פי אלסמא באבא ודלתות בל הד'א עלי ג'ההֵ אלתשביה והו נוע מן אלאסתעארה. והכד'א ינבגי אן יפהם קולה נפתחו השמים ואם אין מחני נא מספרך אשר כתבת אמחנו מספרי ימחו מספר חיים כל הד'א עלי ג'ההֵ אלתשביה לא אן ת'ם ספר לה תעאלי יכתב פיה וימחי כמא יט'ן אלג'מהור בכונהם לם ישערוא במוצ'ע אלאסתעארה הנא 
ואלכל מן קביל ואחד. ואחמל כל מא לם אד'כרה עלי מא ד'כרתה פי הד'א אלפצל ופצל אלאשיא בעקלך ומיזהא יבין לך מא קיל עלי ג'ההֵ אלמת'ל ומא קיל עלי ג'ההֵ אלאסתעארה ומא קיל עלי ג'ההֵ אלאגיא ומא קיל עלי מא ידל עליה אלוצ'ע אלאול בתחריר פתבין לך חיניד' אלנבואת כלהא ותתצ'ח ותבקי מעך אעתקאדאת מעקולה ג'אריה עלי נט'אם מרצ'יה ענד אללה אד' לא ירצ'יה תעאלי אלא אלחק ולא יסכ'טה אלא אלבאטל. ולא תתשוש אראוך ואפכארך פתעתקד ארא גיר צחיחה בעידה ג'דא מן אלחק ותט'נהא שריעה ואלשראיע אנמא הי חק מחץ' אד'א פהמת כמא יג'ב קאל צדק עדותיך לעולם וגו' וקאל אני י"י דובר צדק. ובהד'א אלאעתבאר איצ'א תתכ'לץ מן תכ'יל וג'וד לם יוג'דה אללה ומן ארא קביחה קד רבמא יודי בעצ'הא לכפר ואעתקאד נקץ פי חק אללה כאחואל אלתג'סים ואלצפאת ואלאנפעאלאת כמא בינא או תט'ן בתלך אלאקאויל אלנבויה אנהא באטל ואלאפה כלהא אלדאעיה לד'לך הו אהמאל מא נבהנא עליה. פהד'ה איצ'א מעאני מן סתרי תורה ואן כאן קולנא פיהא פיה אג'מאל פתפצילה סהל בעד מא תקדם:

Chapter 48

בין הו ג'דא אן כל שי חאדת' פלא בד לה מן סבב קריב אחדת'ה ולד'לך אלסבב סבב והכד'א אלי אן ינתהי ד'לך ללסבב אלאול לכל שי אעני משיהֵ אללה ואכ'תיארה. ולד'לך קד תחד'ף פי אקאויל אלאנביא תלך אלאסבאב אלמתוסטה כלהא וינסב הד'א אלפעל אלשכ'צי אלחאדת' ללה ויקאל אנה תעאלי פעלה. והד'א כלה מעלום וקד קלנא פיה נחן וגירנא מן אלמחקקין והו ראי אהל שריעתנא באג'מעהם. 
ובעד הד'ה אלתוטיה אסמע מא אבינה פי הד'א אלפצל ואעתברה אעתבארא כ'ציצא בה זאידא עלי אעתבארך לסאיר פצול הד'ה אלמקאלה ואלשי אלד'י אבינה לך הו הד'א. 
אעלם אן אלאסבאב אלקריבה כלהא אלתי ענהא חדת' מא חדת' לא פרק בין אן תכון תלך אלאסבאב ד'אתיה טביעיה או אכ'תיאריה או ערצ'יה אתפאקיה ואעני באלאכ'תיאריה אן יכון סבב ד'לך אלחאדת' אכ'תיאר אנסאן חתי ולו כאן אלסבב אראדהֵ חיואן מן סאיר אלחיואנאת פאן הד'א כלה ינסב ללה תעאלי פי כתב אלאנביא ויטלק עלי ד'לך אלפעל פי עבאראתהם אן אללה פעלה או אמר בה או קאלה. וג'א פי הד'ה אלאשיא כלהא לשון אמירה ולשון דבור ולשון צווי ולשון קריאה ולשון שליחה והד'א הו אלמעני אלד'י ארדת אלתנביה עליה פי הד'א אלפצל. וד'לך אנה למא כאן אלאלאה עלי מא קרר הו אלד'י את'אר תלך אלאראדה לד'לך אלחיואן אלגיר נאטק והו אלד'י אוג'ב ד'לך אלאכ'תיאר ללחיואן אלנאטק והו אלד'י אג'רי אלאמור אלטביעיה עלי מג'ראהא ואלאתפאק הו מן פצ'ל אלאמר אלטביעי כמא בין ואכת'רה משתרך בין אלטבע ואלאכ'תיאר ואלאראדה לזם בחסב הד'א כלה אן יקאל ען מא לזם ען תלך אלאסבאב אן אללה אמר אן ינפעל כד'א או קאל יכן כד'א. 
ואנא אד'כר לך מן הד'ה כלהא אמת'לה ועליהא קס כל מא לם אקלה. קאל פי מא יג'רי מן אלאמור אלטביעיה דאימא כד'ובאן אלת'לג' אד'א אחתר אלהוא ותמוג' מא אלבחר ענד הבוב אלריח קאל ישלח דברו וימסם ויאמר ויעמד רוח סערה ותרומם גליו. וקאל פי נזול אלמטר ועל העבים אצוה מהמטיר וגו' 
וקאל פי מא יכון סבבה אכ'תיאראת אנסאניה כקתאל קום סלטוא עלי קום או שכ'ץ תחרך לאד'יהֵ שכ'ץ אכ'ר חתי ולו שתמה קאל פי תסלט נבוכדנצר הרשע ועסאכרה אני צויתי למקדשי גם קראתי גבורי לאפי וקאל בגוי חנף אשלחנו ופי קצהֵ שמעי בן גרא קאל כי י"י אמר לו קלל את דוד. ופי כ'לאץ יוסף הצדיק מן אלסג'ן קאל שלח מלך ויתירהו. ופי ט'פר פרס ומדי באלכשדים קאל ושלחתי לבבל זרים וזרוה. ופי קצהֵ אליהו ע"ה למא סבב אללה לה אמראה תקותה קיל לה הנה צויתי שם אשה אלמנה לכלכלך. וקאל יוסף הצדיק לא אתם שלחתם אתי הנה כי האלהים.
וקאל פי מא יכון סבבה אראדהֵ חיואן ותחרכה בדואעיה אלחיואניה ויאמר י"י לדג אד' ואללה הו אלד'י את'אר לה תלך אלאראדה לא אנה ג'עלה נביא ואוחי אליה. וכד'לך קיל פי אלג'ראד אלד'י אתי פי איאם יואל בן פתואל כי עצום עושה דברו. וכד'לך איצ'א קיל פי אסתילא אלוחוש עלי ארץ אדום ענד כ'ראבהא פי איאם סנחריב והוא הפיל להן גורל וידו חלקתה להם בקו ואף כאן לם יד'כר הנא לשון אמירה ולא צווי ולא שליחה לכן מעני ד'לך קאיס בין ועלי מא שאבה הד'ה אלציגה איצ'א מן אלקול פקס. 
וקאל איצ'א פי אלאמור אלאתפאקיה אלמחצ'הֵ אלאתפאק קאל פי קצהֵ רבקה ותהי אשה לבן אדניך כאשר דבר י"י ופי קצהֵ דוד ויהונתן קאל לך כי שלחך י"י ופי קצהֵ יוסף וישלחני אלהים לפניכם. פקד תבין לך כיף יעבר ען תהיו אלאסבאב כיף תהיאת סוא כאנת אסבאבא באלד'את או באלערץ' או באכ'תיאר או באראדה בהד'ה אלכ'מס עבאראת והי צווי אמירה דבור שליחה קריאה. פאעלם הד'א ותדברה פי כל מכאן בחסבה פתרתפע שנאעאת כת'ירה ותבין לך חקיקהֵ אלאמר פי ד'לך אלמוצ'ע אלד'י יוהם בעדא ען אלחק. 
והד'א גאיהֵ מא אנתהי בי אלקול פיה פי אמר אלנבוה ואמת'אלהא ועבאראתהא. והדא ג'מלהֵ מא אד'כרה לך מן הד'א אלגרץ' פי הד'ה אלמקאלה. פלנקבל עלי מעאני אכ'רי בעזרת שדי:
כמל הד'א אלג'ז אלת'אני מן דלאלהֵ אלחאירין יתלוה אלג'ז אלת'אלת' אלד'י אולה מקדמה קד בינא מראת אן מעט'ם אלגרץ'

חלק ג'

הקדמה

הקדמה. בשם י"י אל העולם מקדמה. קד בינא מראת אן מעט'ם אלגרץ' כאן פי הד'ה אלמקאלה תביין מא ימכן תביינה מן מעשה בראשית ומעשה מרכבה בחסב אלד'י אלפת לה הד'ה אלמקאלה 
וקד בינא אן הד'ה אלאשיא מן ג'מלהֵ סתרי תורה וקד עלמת אנכארהם ז"ל עלי מן יכשף סתרי תורה וקד בינוא ז"ל אן אג'ר אלד'י יכ'פי סתרי תורה אלתי הי בינה ואצ'חה לאהל אלנט'ר עט'ים ג'דא קאלוא פי אכ'ר פסחים פי מעני קולה כי ליושבים לפני י"י יהיה סחרה לאכל לשבעה ולמכסה עתיק קאלוא למכסה דברים שגלן עתיק יומיא ומאי ניהו סתרי תורה פאפהם קדר מא ארשדוא אליה אן כנת ממן יפהם וקד בינוא גמוץ' מעשה מרכבה וגראבתה ען אד'האן אלג'מהור ותבין אן ולו אלקדר אלד'י יתבין מנה למן פתח עליה בפהמה קד מנע מנעא שרעיא מן תעלימה ותפהימה אלא שפאהא ללואחד אלמוצוף ולא יד'כר לה איצ'א אלא ראשי פרקים והד'א הו אלסבב פי אנקטאע עלם ד'לך מן אלמלה ג'מלה חתי לא יוג'ד מנה קליל ולא כת'יר וחק לה אן יפעל בה הכד'א לאנה לם יברח מנתקלא מן צדר אלי צדר ולם יוצ'ע קט פי כתאב 
ואד'א כאן הד'א הכד'א פכיף לי חילה פי אלתנביה עלי מא עסאה אן ט'הר ותבין לי ואתצ'ח בלא שך ענדי פי מא פהמתה מן ד'לך אמא תרכי אן אצ'ע שיא ממא ט'הר לי חתי יכון תלאפה בתלאפי אלד'י לא בד מנה פאני ראית ד'לך ג'בנא עט'ימא פי חקך וחק כל מתחיר וכאנה גצב אלחק למסתחקה או חסד אלוארת' עלי ארת'ה וכלא האד'ין כ'לק מד'מום 
ואמא אלתצריח בד'לך פקד תקדם מא פיה מן אלנהי אלשרעי מצ'אפא למא יקתצ'יה אלראי מצ'אפא אלי כוני איצ'א פי מא וקע לי מן ד'לך ד'א חדס ותכ'מין ולא אתאני בה וחי אלאהי יעלמני אן אלאמר הכד'א קצד בה ולא תלקנת מא אעתקדה פי ד'לך ען מעלם בל דלתני אלנצוץ מן אלכתב אלנבויה וכלאם אלחכמים מע מא ענדי מן מקדמאת נט'ריה אן אלאמר הכד'א בלא שך וימכן אן יכון אלאמר בכ'לאפה ויכון אלמקצוד הו שי אכ'ר 
וקד חרכתני אלפכרה אלמסדדה ואלמעונה אלאלאהיה פי ד'לך לחאל אצפהא וד'לך אני אשרח לך מא קאלה יחזקאל הנביא ע"אס שרחא אד'א סמעה כל אחד יט'ן אני לם אקל שיא זאידא עלי מא ידל עליה אלנץ בל כאני מתרג'ם אלפאט'א מן לגה אלי לגה או מלכ'ץ מעני ט'אהר אלקול ואד'א תאמלה מן אלפת לה הד'ה אלמקאלה ותפהם פצולהא פצלא פצלא בענאיה כאמלה באן לה אלאמר כלה אלד'י באן לי ואתצ'ח חתי לא תכ'פי מנה כ'אפיה פהדה גאיהֵ אלמקדרה פי אלג'מע בין אלאפאדה לכל אחד ובין מנע אלתצריח בתעלים שי מן הד'א אלגרץ' כמא יג'ב
ובעד תקדים הד'ה אלמקדמה אג'על ד'הנך מן פצול תאתי פי הד'א אלגרץ' אלשריף אלג'ליל אלעט'ים אלד'י הו יתד שהכל תלוי בו ועמוד שהכל נשען עליו:





Chapter 1

מעלום אן מן אלנאס אשכ'אצא צור וג'וההם שביהה בצורהֵ חיואן מן סאיר אלחיואנאת חתי תרי שכ'צא כאן וג'הה שבה וג'ה אלאסד ואכ'ר כאן וג'הה וג'ה ת'ור ונחוהמא ובחסב הד'ה אלאשכאל אלמאילה נחו אשכאל וג'וה אלחיואן ילקבון אלנאס כד'לך קולה פני שור ופני אריה ופני נשר אנמא הי כלהא פני אדם תמיל נחו הד'ה אלצור מן הד'ה אלאנואע ידלך עלי ד'לך דלילאן אחדהמא קולה פי אלחיות עלי אלעמום וזה מראיהן דמות אדם להנה ובעד ד'לך וצף כל חיה מנהא אן להא פני אדם ופני נשר ופני אריה ופני שור ואלדליל אלת'אני תביינה פי אלמרכבה אלת'אניה אלתי אתי בהא לתביין מעאני אבהמת פי אלמרכבה אלאולי קאל פי אלמרכבה אלת'אניה וארבעה פנים לאחד פני האחד פני הכרוב ופני השני פני אדם והשלישי פני אריה והרביעי פני נשר פקד צרח אן אלד'י קאל ענה פני שור הו פני הכרוב וכרוב הו אלצגיר אלסן מן אלנאס והו אלקיאס פי אלוג'הין אלבאקיין ואנמא חד'ף פני שור ללתנביה איצ'א מן ג'ההֵ אשתקאק מא כמא לוחנא בד'לך ולא יתסע אן יקאל לעל הד'א אדראך צור אכ'רי לאנה קאל פי אכ'ר הד'ה אלצפה אלת'אניה היא החיה אשר ראיתי תחת אלהי ישראל בנהר כבר פקד באן מא אבתדאנא בביאנה:

Chapter 2

ד'כר אנה ראי ארבע חיות כל חיה מנהן ד'את ארבעה וג'וה וד'את ארבעה אג'נחה וד'את ידין וג'מלהֵ צורהֵ כל חיה צורהֵ אנסאן כמא קאל דמות אדם להנה וכד'לך ד'כר אן אלידין איצ'א ידא אנסאן אלד'י הו מעלום אן ידי אלאנסאן אנמא צורת הכד'א לתעמל אלצנאיע אלמהניה בלא שך ת'ם ד'כר אן ארג'להן מסתקימה יעני ליס פיהא מפאצל הו מעני קולה רגל ישרה עלי ט'אהר אלקול והכד'א קאלוא ורגליהם רגל ישרה מלמד שאין ישיבה למעלה פאפהם הד'א איצ'א ת'ם ד'כר אן כפוף אלרג'לין אלד'י הי אלהֵ אלמשי ליסת כרג'לי אלאנסאן בל אלידין הי אלתי כידי אלאנסאן אמא אלרג'לין פמדורה ככף רגל עגל ת'ם ד'כר אן הד'ה אלארבע חיות ליס בינהמא כ'לל ולא פצ'א אלא כל ואחדה לאזקה באכ'תהא קאל חוברות אשה אל אחותה ות'ם ד'כר אן מע כונהמא מתלאזקין פאן וג'וההא ואג'נחתהא מפתרקה מן פוק קאל ופניהם וכנפיהם פרודות מלמעלה ותאמל קולה מלמעלה לאן אלג'ת'ת' מתלאזקה אמא וג'וההא ואג'נחתהא פמפתרקה לכן מן פוק לד'לך קאל ופניהם וכנפיהם פרודות מלמעלה ת'ם ד'כר אנהא צאפיה כעין נחשת קלל ת'ם ד'כר אנהא איצ'א מצ'יה קאל מראיהן כגחלי אש פהד'א ג'מלהֵ מא ד'כר מן צורהֵ אלחיות אעני שכלהא וג'והרהא וצורהא ואג'נחתהא וידיהא ורג'ליהא. 
ת'ם אכ'ד' אן יצף חרכאת הד'ה אלחיות כיף הי פד'כר פיהא מא תסמע קאל אן חרכאת אלחיות ליס פיהא לא אנת'נא ולא אנעטאף ולא אעוג'אג' בל חרכה ואחדה והו קולה לא יסבו בלכתן ת'ם ד'כר אן כל חיה מנהן תמשי מקאבל אתג'אההא והו קולה איש אל עבר פניו ילכו פקד בין אן כל חיה אנמא תמשי אלי מא ילי וג'ההא פיא לית שערי לאי וג'ה והי ד'את וג'וה כת'ירה לכן באלג'מלה ליס משי ארבעתהן לג'הה ואחדה לאן לו כאן כד'לך למא אפרד לכל ואחדה חרכה וקאל איש אל עבר פניו ילכו. ת'ם אנה ד'כר אן הד'ה אלחיות צורהֵ חרכתהא ג'רי והי ראג'עה עלי אעקאבהא באלג'רי איצ'א והו קולה והחיות רצוא ושוב לאן רצוא מצדר רץ ושוב מצדר שב לם יקל הלוך ובוא בל קאל אן חרכתהא הי ג'רי ורג'וע עלי אלאעקאב ובין ד'לך במת'ל וקאל כמראה הבזק ובזק לגה פי ברק קאל שבה אלברק אלד'י ירי אן חרכתה אסרע חרכה וכאנה ימתד מסרעא מנקצ'א מן מוצ'ע מא ת'ם ינקבץ' וירג'ע אלי חית' מנה תחרך בתלך אלסרעה בעינהא אלמרה בעד אלמרה. ושרח יונתן בן עזיאל ע"אס רצוא ושוב הכד'א חזרן ומקפן ית עלמא ותיבן בריא חדא וקלילן כחיזו ברקא. ת'ם ד'כר אן אלג'הה אלתי אליהא תתחרך אלחיה תלך חרכהֵ אלג'רי ואלרג'וע ליסת חרכה מן אג'להא בל מן אג'ל גירהא אעני אלגרץ' אלאלאהי פקאל אן אלג'הה אלתי יכון אלגרץ' אלאלאהי אן תתחרך להא אלחיה אלי תלך אלג'הה תתחרך תלך אלחרכה אלסריעה אלתי הי רצוא ושוב והו קולה פי אלחיות אל אשר יהיה שמה הרוח ללכת ילכו לא יסבו בלכתן ורוח הנא ליסת הי אלריח בל הי גרץ' כמא בינא פי אשתראך רוח פיקול אלג'הה אלתי כאן אלגרץ' אלאלאהי אן תמשי אלחיה אליהא פפי תלך אלג'הה תג'רי אלחיה אליהא. והכד'א איצ'א קד בין יונתן בן עזיאל ע"אס קאל לאתר די הוא תמן רעוא למיזל אזלן לא מתחזרן במיזלהון. ולמא כאן קולה אל אשר יהיה שמה הרוח ללכת ילכו יעטי ט'אהר הד'א אלקול אנה תארה יריד אללה פי אלמסתקבל אן תמשי לג'ההֵ מא פתסיר אלחיה פי תלך אלג'הה ותארה יריד אן תמשי לג'הה אכ'רי מכ'אלפה לתלך פתמשי רג'ע ובין הד'א אלאשכאל וערפנא אן ליס אלאמר כד'לך ואן יהיה במעני היה וד'לך פי אלעבראני כת'יר. פקד כ'צצת אלג'הה אלתי אראד אללה אן תמשי אליהא אלחיה ופי תלך אלג'הה אלתי קד אראד אללה אן תסיר אלחיה פיהא תסיר ואלאראדה ת'אבתה פי תלך אלג'הה קאל פי תביין הד'א אלגרץ' ואסתיפא אלקול פיה פי פסוק אכ'ר על אשר יהיה שם הרוח ללכת ילכו שמה הרוח ללכת פאפהם הד'א אלתביין אלעג'יב פהד'א איצ'א מא וצף מן צורהֵ חרכהֵ אלארבע חיות בעד וצף אשכאלהא. 
ת'ם אכ'ד' פי וצף אכ'ר פקאל אנה ראי ג'סדא ואחדא תחת אלחיות לאזקא בהא וד'לך אלג'סד מתצל באלארץ' והו איצ'א ארבעה אג'סאד והו איצ'א ד'לך אלג'סד ד'ו ארבעה אוג'ה לם יצף לה צורה בוג'ה לא צורהֵ אנסאן ולא גירה מן צור אלחיואן לכנה ד'כר אנהא אג'סאד עט'ימה מהולה מפזעה ולם יצף להא שכלא בוג'ה וד'כר אן כל אג'סאדהא עינים והד'ה הי אלתי סמאהא אופנים קאל וארא החיות והנה אופן אחד בארץ אצל החיות לארבעה פניו פקד בין אן הד'א ג'סד ואחד טרפה אצל החיות וטרפה פי אלארץ' ואן ד'לך אלאופן ד'ו ארבעהֵ אוג'ה קאל מראה האופנים ומעשיהם כעין תרשיש ודמות אחד לארבעתן. פאנתקל מן קולה אופן לקולה ארבעה פקד צרח באן תלך אלארבעה פנים אלתי ללאופן הי אלארבעה אופנים. ת'ם ד'כר אן שכל אלארבעה אופנים שכל ואחד והו קולה ודמות אחד לארבעתן. ת'ם בין פי הד'ה אלאופנים אנהא מרכבה בעצ'הא פי בעץ' והו קולה ומראיהם ומעשיהם כאשר יהיה האופן בתוך האופן והד'ה קולה לם תקל פי אלחיות לם יקל פי אלחיות לפט'הֵ תוך בל בעצ'הא מלאזק בעץ' כמא קאל חוברות אשה אל אחותה אמא אלאופנים פד'כר אן בעצ'הא מרכב פי בעץ' כאשר יהיה האופן בתוך האופן. ואמא ג'מלהֵ ג'סד אלאופנים אלד'י ד'כר אנה מלא עינים פימכן אנה יריד אנהא ממלוה עיונא וימכן אן תכון ד'את אלואן כת'ירה ועינו כעין הבדלח וימכן אן תכון אמת'לה כמא נג'ד שיוך' אללגה יקולון כעין שגנב כעין שגזל יענון מת'ל מא סרק או מת'ל מא גצב או תכון אחואלא וצפאת מכ'תלפה מן קולה אולי יראה י"י בעיני יעני חאלתי. פהד'א מא וצף מן צורהֵ אלאופנים. 
ואמא חרכהֵ אלאופנים פקאל פיהא אנהא איצ'א לא אעוג'אג' ולא אנת'נא ולא אנעטאף פי חרכתהא בל חרכאת מסתקימה לא תכ'תלף והו קולה על ארבעת רבעיהן בלכתם ילכו לא יסבו בלכתן. ת'ם ד'כר אן הד'ה אלארבעה אופנים ליסת הי מתחרכה בד'אתהא מת'ל אלחיות בל לא חרכה להא פי ד'אתהא בוג'ה אלא בתחריך גירהא ובאלג פי תכריר הד'א אלמעני ואכדה מראת וג'על מחרך אלאופנים אנמא הו אלחיות חתי יכון עלי ג'ההֵ אלמת'ל חאל אלאופן מע אלחיה כמן רבט ג'סדא מיתא פי ידי חיואן ורג'ליה פכלמא תחרך ד'לך אלחיואן תחרכת תלך אלכ'שבה או ד'לך אלחג'ר אלמרבוט בעצ'ו ד'לך אלחיואן פקאל ובלכת החיות ילכו האופנים אצלם ובהנשא החיות מעל הארץ ינשאו האופנים וקאל והאופנים ינשאו לעמתם ובין אלעלה פי ד'לכ וקאל כי רוח החיה באופנים. וכרר הד'א אלמעני ללתאכיד ואלתפהים פקאל בלכתם ילכו ובעמדם יעמדו ובהנשאם מעל הארץ ינשאו האופנים לעמתם כי רוח החיה באופנים. פתכון אלרתבה פי הד'ה אלחרכאת הכד'א אי ג'הה כאן אלגרץ' אלאלאהי אן תתחרך אלחיות אליהא פאלי תלך אלג'הה תחרכת אלחיות ובחרכהֵ אלחיות תתחרך אלאופנים עלי ג'ההֵ אלתבע להא באלארתבאט לא באן אלאופנים תתחרך מן תלקא אנפסהא נחו אלחיות ונסק הד'ה אלרתבה וקאל על אשר יהיה שם הרוח ללכת ילכו שמה הרוח ללכת והאופנים ינשאו לעמתם כי רוח החיה באופנים וקד אעלמתך תרג'מהֵ יונתן בן עזיאל ע"אס קאל על אתר די הוא תמן רעוא למיזל וגו' 
פלמא תם מן וצף אלחיות צורהא וחרכאתהא וד'כר אלאופנים אלתי תחת אלחיות וארתבאטהא בהא ותחרכהא בחרכתהא אכ'ד' פי אדראך ת'אלת' אדרכה ורג'ע לוצף אכ'ר והו מא פוק אלחיות פקאל אן פוק אלארבע חיות רקיע ועלי אלרקיע דמות כסא ועלי אלכסא דמות כמראה אדם 
פהד'א ג'מלהֵ מה וצפה פי אלאדראך אלד'י אדרכה אולא בנהר כבר:

Chapter 3

למא ד'כר יחזקאל ע"אס מן צפהֵ אלמרכבה מא וצף פי אול אלספר עאד לה ד'לך אלאדראך בעינה מרה ת'אניה ענד מא אסרי בה במראה הנבואה לירושלם פבין לנא אשיא לם תתבין אולא. מן ד'לך אנה נקלנא מן לפט' חיות ללפט' כרובים וערפנא אן אלחיות אלמד'כורה אולא הם איצ'א מלאיכה אעני אלכרובים פקאל ובלכת הכרובים ילכו האופנים אצלם ובשאת הכרובים את כנפיהם לרום מעל הארץ לא יסבו האופנים גם הם מאצלם. ואכד ארתבאט אלחרכתין כמא ד'כרנא ת'ם קאל היא החיה אשר ראיתי תחת אלהי ישראל בנהר כבר ואדע כי כרובים המה. וכרר אלצור בעינהא ואלחרכאת בעינהא ובין אן אלחיות הם אלכרובים ואלכרובים הם אלחיות. ת'ם בין פי הד'א אלוצף אלת'אני מעני אכ'ר והו אן אלאופנים הם אלגלגלים קאל לאופנים להם קורא הגלגל באזני. ת'ם בין מעני ת'אלת'א פי אלאופנים פקאל פיהם כי המקום אשר יפנה הראש אחריו ילכו לא יסבו בלכתם פקד צרח אן חרכהֵ אלאופנים אלקסריה אנמא הי תאבעה אל המקום אשר יפנה הראש אלד'י בין אן ד'לך תאבע אל אשר יהיה שמה הרוח ללכת. ת'ם זאד מעני ראבעא פי אלאופנים פקאל והאופנים מלאים עינים סביב לארבעתם אופניהם ולם יד'כר הד'א אלמעני אולא. ת'ם קאל פי אלאופנים פי הד'א אלאדראך אלאכ'יר בשרם וגביהם וידיהם וכנפיהם ולם יד'כר ללאופנים אולא לא בשר ולא ידים ולא כנפים בל אנהא אג'סאד פקט וצאר אכ'ירא אלי אן קאל אנהא ד'את לחם וידין ואג'נחה ולכנה לם יד'כר להא צורה בוג'ה. ת'ם בין איצ'א פי הד'א אלאדראך אלת'אני אן כל אופן ינסב לכרוב פקאל אופן אחד אצל הכרוב אחד ואופן אחד אצל הכרוב אחד. ת'ם בין איצ'א הנא אן אלארבע חיות הי חיה אחת לאלתזאק בעצ'הא בבעץ' קאל היא החיה אשר ראיתי תחת אלהי ישראל בנהר כבר. וכד'לך איצ'א אלאופנים אנמא סמאהא אופן אחד בארץ ואן כאנת ארבעה אופנים כמא ד'כר לאתצאל בעצ'הא בבעץ' וכונהא כלהא דמות אחד לארבעתן. פהד'א מא זאדנא מן אלביאן פי צורהֵ אלחיות ואלאופנים בהד'א אלאדראך אלת'אני:

Chapter 4

ינבגי אן ננבהך עלי מעני מא ד'הב אליה יונתן בן עזיאל ע"אס וד'לך אנה למא ראי אלתצריח בקולה לאופנים להם קורא הגלגל באזני קטע קטעא אן אלאופנים הם אלסמאואת פתרג'ם כל אופן גלגלא וכל אופנים גלגליא ולא שך ענדי אנה ע"אס אנמא קוי ענדה הד'א אלתאויל קול יחזקאל ע"אס פי אלאופנים אנהא כעין תרשיש והד'א לון מנסוב אלי אלסמא כמא הו משהור. פלמא וג'ד אלנץ וארא החיות והנה אופן אחד בארץ אלד'י ידל ד'לך בלא ריב אן אלאופנים בארץ צעב עליה ד'לך בחסב ד'לך אלתאויל פטרד תאוילה ותאול קולה הנא ארץ אנה סטח אלסמא אלד'י ד'לך ארץ באלאצ'אפה למא פוק ד'לך אלסטח פתרג'ם אופן אחד בארץ מלרע לרום שמיא פאפהם תאוילה כיף הו. ואלד'י יבדו לי אן כאן אלדאעי להד'א אלתאויל כונה ע"אס אעתקד אן גלגל אסם אול ללסמא ויבדו לי אן ליס אלאמר אלא הכד'א וד'לך אן אלדחרג'ה אסמהא גלגל וגלגלתיך מן הסלעים ויגל את האבן ומן אג'ל ד'לך קיל וכגלגל לפני סופה לתדחרג'ה ולד'לך סמית ג'מג'מהֵ אלראס גלגלת לכונהא ללתדויר ולכון כל כרה פהי סריעהֵ אלדחרג'ה סמי כל שי כרי גלגל ולד'לך סמית אלסמאואת גלגלים לאסתדארתהא אעני לכונהא כריה פיקולון גלגל הוא שחוזר ויסמון איצ'א אלבכרה גלגל להד'א אלמעני בעינה פקולה לאופנים להם קורא הגלגל באזני ליעלמנא בשכלהא אד' לם יד'כר להא שכל ולא צורה אלא אנהא גלגלים. ואמא קולה פיהא כתרשיש פקד שרח ד'לך איצ'א פי אלוצף אלת'אני וקאל פי אלאופנים ומראה האופנים כעין אבן תרשיש ותרג'ם יונתן בן עזיאל ע"אס כעין אבן טבא וקד עלמת אן בהד'א אללפט' בעינה תרג'ם אנקלוס כמעשה לבנת הספיר וקאל כעובד אבן טבא פלא פרק בין קולה כעין אבן תרשיש ובין קולה כמעשה לבנת הספיר פאפהם הד'א. 
ולא תסתשנע כוני ד'כרת תאויל יונתן בן עזיאל ע"אס ותאולת כ'לאפה פאנת תג'ד כת'ירא מן אלחכמים בל מן אלמפסרין יכ'אלפון תאוילה פי בעץ' אלפאט' ופי מעאני כת'ירה מן מעאני אלנביאים פכיף לא יכון ד'לך פי הד'ה אלגואמץ' ואיצ'א פאני לא ארג'ח לך תאוילי בל אפהם תאוילה כלה ממא נבהתך ואפהם תאוילי ואללה אעלם באי אלתאוילין הו אלמטאבק למא אריד:

Chapter 5

ממא ינבגי אן תתנבה עליה קולה מראות אלהים ולם יקל מראה בלפט' אלפראד אלא מראות לאנהא אדראכאת כת'ירה מכ'תלפהֵ אלאנואע אעני ת'לת'ה אדראכאת אדראך אלאופנים ואדראך אלחיות ואדראך אלאדם אלד'י פוק אלחיות ופי כל אדראך מנהא קאל וארא וד'לך אן פי אדראך אלחיות קאל וארא והנה רוח סערה וגו' ופי אדראך אלאופנים קאל וארא החיות והנה אופן אחד בארץ ופי אדראך אלאדם אלד'י פוק אלחיות באלרתבה קאל וארא כעין חשמל וגו' ממראה מתניו וגו' ולם יכרר לפט' וארא בוג'ה פי וצף אלמרכבה אלא פי הד'ה אלת'לאת' כראת וקד בינוא חכמי משנה הד'א אלמעני והם נבהוני עליה וד'לך אנהם קאלוא אן אלאדראכין אלאולין אעני אדראך אלחיות ואלאופנים פקט יג'וז תעלימה ואלאדראך אלת'אלת' אלד'י הו אלחשמל ומא אתצל בד'לך לא יעלם מנה גיר ראשי הפרקים. ורבנו הקדוש יעתקד אן אלת'לת'ה אלאדראכאת כלהא תסמי מעשה מרכבה והי אלתי לא יעלם מנהא גיר ראשי הפרקים. ונצהם פי ד'לך הו הד'א עד היכן מעשה מרכבה ר' מאיר אומר עד וארא בתראה ר' יצחק אומר עד חשמל מן וארא עד חשמל מגמרינן אגמורי מכאן ואילך מוסרין לו ראשי הפרקים. איכא דאמרי מן וארא ועד חשמל מסרינן ראשי הפרקים מכאן ואילך אם היה חכם מבין מדעתו אין ואי לא לא. פקד באן לך מן נצוצהם אנהא אדראכאת מכ'תלפה ואלתנביה עליהא וארא וארא וארא ואנהא מראתב ואן אלאדראך אלאכ'יר מנהא והו אלמקול ענה וארא כעין חשמל אעני צורהֵ אלרג'ל אלמבעץ' אלד'י קיל פיה ממראה מתניו ולמעלה וממראה מתניו ולמטה הו אכ'ר אלאדראכאת ואעלאהא ואלאכ'תלאף איצ'א בין אלחכמים הל יג'וז אן ישאר פי תעלימה בשי אעני במסירת ראשי הפרקים או לא יג'וז בוג'ה אן ישאר פי תעלים הד'א אלאדראך אלת'אלת' ולו בראשי הפרקים בל מן הו חכם יבין מדעתו. וכד'לך איצ'א אלאכ'תלאף בין אלחכמים כמא תרי פי אלאדראכין אלאולין איצ'א אעני אלחיות ואלאופנים הל יג'וז תעלים מעאני ד'לך בתצריח או לא יג'וז אלא באשארה ואלגאז בראשי הפרקים. 
וינבגי אן תתנבה איצ'א עלי תרתיב הד'ה אלאדראכאת אלת'לת'ה וד'לך אנה קדם אדראך אלחיות לאנהא אקדם באלשרף ואלסבביה כמא ד'כר כי רוח החיה באופנים ובגיר ד'לך איצ'א. ובעד אלאופנים אלאדראך אלת'אלת' אלד'י הו אעלי רתבה מן אלחיות כמא באן. ועלהֵ ד'לך אן אלאדראכין מתקדמאן פי אלעלם צ'רורה ללאדראך אלת'אלת' פבהמא יסתדל עליה:

Chapter 6

אעלם אן הד'א אלמעני אלג'ליל אלעט'ים אלד'י אכ'ד' יחזקאל ע"אס אן יעלמנא בה מן וצף אלמרכבה באלתחריך אלנבוי אלד'י חרכה לאעלאמנא בה הו אלמעני בעינה אלד'י אעלמנא בה ישעיה ע"אס בתג'מיל לא יחתאג' אלי הד'א אלתפציל והו קולה ואראה את אדני יושב על כסא רם ונשא ושוליו מלאים את ההיכל שרפים עומדים וגו' קד בינוא לנא אלחכמים ד'לך כלה ונבהונא עלי הד'א אלבאב וקאלוא אן אלאדראך אלד'י אדרכה יחזקאל הו בעינה אלאדראך אלד'י אדרכה ישעיה ומת'לוא פי ד'לך מת'אלא ברג'לין ראיא אלסלטאן חין רכובה אחדהמא מן אהל אלחאצ'רה ואלת'אני מן אהל אלבאדיה פאלד'י מן אהל אלחאצ'רה לעלמה באן אהל אלבלד עאלמון בהיאהֵ רכוב אלסלטאן לם יצף היאהֵ רכובה בל קאל ראית אלסלטאן פקט ואלאכ'ר לכונה יריד יצף לאהל אלבאדיה אלד'ין לא עלם להם בשי מן היאתה פצל להם כיף היאהֵ רכובה וצפהֵ אג'נאדה ומתצרפיה ואלד'ין ינפד'ון אואמרה. ופי הד'א אלקדר מן אלתנביה פואיד עט'ימה ג'דא והו קולהם פי חגיגה כל מה שראה יחזקאל ראה ישעיה ישעיה דומה לבן כרך שראה את המלך יחזקאל דומה לבן כפר שראה את המלך. והד'א אלנץ ימכן אן יתאול לקאילה מא ד'כרתה אולא והו אן ישעיה לם יכן אהל עצרה מחתאג'ין ליבין להם ד'לך אלתפציל בל כפאהם קולה ואראה את אדני וגו' ובני הגולה כאנוא מחתאג'ין להד'א אלתפציל. וימכן אן יכון הד'א אלקאיל אעתקד אן ישעיה אכמל מן יחזקאל ואן הד'א אלאדראך אלד'י אנדהש לה יחזקאל ואסתהולה כאן ענד ישעיה מעלומא עלמא לא יקתצ'י אלאכ'באר בה באגראב לכונה אמרא מעלומא ענד אלכאמלין:

Chapter 7

מן ג'מלהֵ מא ינבגי אלבחת' ענה תקייד אדראך אלמרכבה באלסנה ואלשהר ואליום ותקייד אלמוצ'ע. פהד'א ממא ינבגי אן יטלב לה מעני ולא יט'ן אנה אמר לא מעני פיה. 
וממא ינבגי תאמלה והו מפתאח אלג'מיע קולה נפתחו השמים והד'א שי כת'יר פי כלאם אלאנביא אעני ד'כר אסתעארהֵ אלאנפתאח ואנפתאח אלאבואב איצ'א פתחו שערים ודלתי שמים פתח ושאו פתחי עולם פתחו לי שערי צדק ומן הד'א כת'יר. 
וממא יג'ב אן תתנבה עליה כון הד'א אלוצף כלה ואן כאן במראה הנבואה בלא שך כמא קאל ותהי עליו שם יד י"י לכנה מע ד'לך תגירת אלעבארה ען אג'זא הד'א אלוצף תגירא עט'ימא ג'דא וד'לך אנה למא ד'כר אלחיות קאל דמות ארבע חיות ולם יקל ארבע חיות פקט וכד'לך קאל ודמות על ראשי החיה רקיע וכד'לך קאל כמראה אבן ספיר דמות כסא וכד'לך קאל דמות כמראה אדם כל הד'ה קאל פיהא דמות. אמא אלאופנים פאנה לם יקל פיהא דמות אופן ולא דמות אופנים בוג'ה אלא אכ'בארא מטלקא בצורה וג'ודיה עלי מא הי עליה. ולא יגלטך קולה דמות אחד לארבעתן לאן ליס ד'לך פי הד'א אלנסק ולא בחסב אלמעני אלמשאר אליה וג'א פי אלאדראך אלאכ'יר אכד הד'א אלמעני ובינה וד'כר אלרקיע מטלקא למא בדא בד'כרה ופצלה וקאל ואראה והנה אל הרקיע אשר על ראש הכרובים כאבן ספיר כמראה דמות כסא נראה עליהם אטלק אלקול הנא פי אלרקיע ולם יקל דמות רקיע כמא כאן ענד אצ'אפתה לראשי דמות החיות. אמא אלכסא פקאל דמות כסא נראה עליהם דלילא עלי תקדם אדראך אלרקיע אולא ובעד ד'לך נראה לו עליו דמות כסא. פאפהם ד'לך. 
וממא יג'ב אן תתנבה עליה כונה וצף פי אלאדראך אלאול אן אלחיות ד'את אג'נחה וידי אדם מעא ופי הד'א אלאדראך אלת'אני אלד'י בין פיה אן אלחיות הי כרובים אדרך אולא אג'נחתהא פקט ובעד ד'לך חדת'ת להא ידי אדם פי אדראכה קאל וירא לכרובים תבנית יד אדם תחת כנפיהם קולה תבנית מת'ל קולה דמות ורתבהֵ ד'לך תחת כנפיהם פאפהם הד'א.
תאמל כיף צרח בקולה אופנים לעמתם ואן כאן לם יצפהא בצורה.
קאל איצ'א כמראה הקשת אשר יהיה בענן ביום הגשם כן מראה הנגה סביב הוא מראה דמות כבוד י"י מאדהֵ אלקשת אלמוצופה וחקיקתהא ומאהיתהא מעלומה והד'א אגרב מא ימכן אן יכון פי אלתשביה ואלתמת'יל והד'א בלא שך בקוה נבויה. פאפהם ד'לך.
וממא יג'ב אן תתנבה צליה תבעיצ'ה דמות אדם שעל הכסא ואעלאה כעין חשמל ואספלה כמראה אש. והד'ה לפט'הֵ חשמל בינוא אנהא מרכבה מן מעניין חש מל יעני אלסרעה והו דליל חש ואלקטע והו דליל מל אלקצד אג'תמאע מעניין מתבאינין באעתבאר ג'התין עלו וספל עלי טריק אלתשביה. וקד נבהונא תנביהא ת'אניא וקאלוא אנה משתק מן אלכלאם ואלסכות קאלוא פעמים חשות פעמים ממללות אשתקוא אלסכות מן החשיתי מעולם תנביהא עלי אלמעניין בכלאם דון צות. ולא שך אן קולהם פעמים חשות פעמים ממללות אנמא הו ען שי מכ'לוק פארי כיף צרחוא לנא אן הד'ה דמות אדם שעל הכסא אלמבעץ' ליס ד'לך מת'אלא ענה תעאלי ען כל תרכיב בל מת'אלא ען שי מכ'לוק והכד'א קאל אלנבי הוא מראה דמות כבוד י"י וכבוד י"י ליס הו י"י כמא בינא מראת. פכל מא מת'ל פי הד'ה אלאדראכאת כלהא אנמא הו כבוד י"י אעני אלמרכבה לא אלרוכב אד' לא ימת'ל תעאלי פאפהם הד'א. 
פקד אעטינאך איצ'א פי הד'א אלפצל מן ראשי הפרקים מא אד'א צ'ממת תלך אלראשים ג'את מנהא ג'מלה מפידה פי הד'א אלגרץ' ואד'א תאמלת כל מא קלנאה פי פצול הד'ה אלמקאלה אלי הד'א אלפצל תבין לך מן הד'א אלמעני אכת'רה או כלה אלא ג'זאיאת יסירה ותכריראת קול יכ'פי אמרהא ולעל ענד אלתאמל אלבליג ינכשף ד'לך ולא יכ'פי מנה שי. 
ולא תתעלק אמאלך באנך תסמע מני בעד הד'א אלפצל ולו כלמה ואחדה פי הד'א אלמעני לא בתצריח ולא בתלויח לאנה קד קיל פי ד'לך כל מא ימכן קולה בל קד תקחמת כת'ירא.
פלנאכ'ד' פי מעאני אכ'רי מן ג'מלהֵ אלמעאני אלתי אומל אן אבינהא פי הד'ה אלמקאלה:

Chapter 8

כל אלאג'סאם אלכאינה אלפאסדה אנמא ילחקהא אלפסאד מן ג'ההֵ מאדתהא לא גיר אמא מן ג'ההֵ אלצורה ובאעתבאר ד'את אלצורה פלא ילחקהא פסאד בל הי באקיה אלא תרי אן אלצור אלנועיה כלהא דאימה באקיה ואנמא לחק אלפסאד ללצורה באלערץ' אעני למקארנתהא אלמאדה וטביעהֵ אלמאדה וחקיקתהא אנהא אבדא לא תנפך מן מקארנהֵ אלעדם פלד'לך לא תת'בת פיהא צורה בל תכ'לע צורה ותלבס אכ'רי דאימא.
ומא אגרב קול שלמה בחכמתה פי תשביהה אלמאדה באשת איש זונה לאן לא תוג'ד מאדה דון צורה בוג'ה פהי אשת איש דאימא לא תנפך מן איש ולא תוג'ד פנויה אבדא ומע כונהא אשת איש פלא תברח טאלבה רג'ל אכ'ר תסתבדל בה בעלהא ותכ'דעה ותג'ד'בה בכל וג'ה אלי אן ינאל מנהא מא כאן ינאל בעלהא והד'ה חאל אלמאדה. וד'לך אן אי צורה כאנת פיהא פתלך אלצורה תהייהא לקבול צורה אכ'רי ולא תזאל פי אלחרכה לכ'לע הד'ה אלצורה אלחאצלה ותחציל אכ'רי והי אלחאל בעינהא בעד חצול אלצורה אלאכ'רי. 
פקד באן אן כל תלאף ופסאד או נקץ אנמא הו מן אג'ל אלמאדה. וביאן ד'לך פי אלאנסאן מת'לא אן תשויהֵ צורתה וכ'רוג' אעצ'איה ען טביעתהא וכד'לך צ'עף אפעאלה כלהא או בטלאנהא או אצ'טראבהא לא פרק אן יכון ד'לך כלה פי אצל אלג'בלה או טאריא עליה אנמא ד'לך כלה תאבע למאדתה אלפאסדה לא לצורתה. וכד'לך כל חיואן אנמא ימות וימרץ' מן אג'ל מאדתה לא מן אג'ל צורתה. וג'מיע מעאצי אלאנסאן וכ'טאיאה כלהא אנמא הי תאבעה למאדתה לא לצורתה ופצ'אילה כלהא אנמא הי תאבעה לצורתה. מת'אל ד'לך אן אדראך אלאנסאן באריה ותצורה כל מעקול ותדבירה לשהותה וגצ'בה ופכרתה פי מא ינבגי אן יותי ומא ינבגי אן יג'תנב כל ד'לך תאבע לצורתה. אמא אכלה ושרבה ונכאחה ושרהה פי ד'לך וכד'לך גצ'בה וכל כ'לק סאי יוג'ד לה פאן ד'לך כלה תאבע למאדתה. פלמא תבין אן אלאמר כד'לך ולם ימכן במקתצ'י אלחכמה אלאלאהיה אן תוג'ד מאדה דון צורה ולא אן תוג'ד צורה מן הד'ה אלצור דון מאדה ולזם ארתבאט הד'ה אלצורה אלאנסאניה אלשריפה ג'דא אלתי קד בינא אנהא צלם אלהים ודמותו בהד'ה אלמאדה אלתראביה אלכדרה אלמט'למה אלדאעיה לה לכל נקץ ופסאד ג'על להא אעני ללצורה אלאנסאניה קדרה עלי אלמאדה ואסתילאא וחכמה וסלטאנא חתי תקהרהא ותרדע דואעיהא ותרדהא עלי אקום מא ימכן ואעדלה. 
ומן הנא תקסמת מראתב אלאדמיין פמן אלנאס אלאשכ'אץ אלד'ין רומהם דאימא אית'אר אלאשרף וטלב אלבקא אלדאים עלי מקתצ'י צורתה אלשריפה פלא יפכר אלא פי תצור מעקול ואדראך ראי צחיח פי כל שי ואתצאל באלעקל אלאלאהי אלפאיץ' עליה אלד'י מנה וג'דת תלך אלצורה. וכלמא דעתה דואעי אלמאדה לקד'ארתהא ועארהא אלמשהור תאלם למא נשב פיה ואסתחי וכ'ג'ל ממא אבתלי בה וראם אלתקליל מן ד'לך אלעאר ג'הדה ואלתחפט' מנה בכל וג'ה כאנסאן סכ'ט עליה אלסלטאן ואמרה באן ינקל זבלא מן מוצ'ע למוצ'ע אהאנה לה פאן ד'לך אלאנסאן ירום ג'הדה אן יתסתר פי חאל תלך אלאהאנה ועסי אן ינקל שיא יסירא למוצ'ע קריב לעלה לא יתמרת' לה יד ולא ת'וב ולא יראה אכ'ר הכד'א יפעל אלאחראר. אמא אלעבד פיסר בד'לך וירי אנה לם יכלף כביר משקה וירתמי בג'מלהֵ ג'סדה פי ד'לך אלזבל ואלוסך' וילטך' וג'הה וידיה וינקל פי אלאשהאר והו יצ'חך ויפרח ויצפק בידיה. והכד'א אחואל אלנאס פאן מן אלנאס אשכ'אץ כמא קלנא כל דואעי אלמאדה ענדהם עאר וקביח ונקאיץ לזמת צ'רורה ובכ'אצה אלחאסה אללאמסה אלתי הי עאר עלינא כמא ד'כר ארסטו אלתי בחסבהא נשתהי אלאכל ואלשרב ואלנכאח פאנה ינבגי אלתקליל מן ד'לך מא אמכן ואלתסתר בה ואלתאלם לפעלה ואן לא יוקע פי ד'לך כלאם ולא יבסט קול ולא יג'תמע להד'ה אלאשיא בל יכון אלאנסאן חאכמא עלי הד'ה אלדואעי כלהא מקצרא פיהא ג'הדה ולא יתנאול מנהא אלא מא לא בד מנה ויג'על גאיתה גאיהֵ אלאנסאן מן חית' הו אנסאן והו תצור אלמעקולאת לא גיר אלתי אכדהא ואשרפהא אדראך אלאלאה ואלמלאיכה וסאיר אפעאלה חסב אלמקדרה והאולא אלאשכ'אץ הם אלד'ין מע אללה לא יברחון והם אלד'ין קיל להם אלהים אתם ובני עליון כלכם והד'א הו אלמטלוב מן אלאנסאן אעני אן הד'ה הי גאיתה. ואמא אלאכ'רון אלמחג'ובון ען אללה והם זמרהֵ אלג'אהליה פבעכס הד'א עטלוא כל פכר ורויה פי מעקול וג'עלוא גאיתהם תלך אלחאסה אלתי הי עארנא אלאכבר אעני חאסהֵ אללמס פלא פכר להם ולא רויה אלא פי אכל ונכאח לא גיר כמא בין פי אלאשקיא פי אנהמאכהם פי אלאכל ואלשרב ואלנכאח קאל וגם אלה ביין שגו ובשכר תעו וגו' וקאל כי כל שלחנות מלאו קיא צואה בלי מקום וקאל ונשים משלו בו עכס מא טלב בהם פי אול אלכ'לקה ואל אישך תשוקתך והוא ימשל בך. ווצף שדהֵ שרההם איצ'א וקאל איש אל אשת רעהו יצהלו וקאל כי כלם מנאפים וגו' ולהד'א אלמעני ג'על שלמה משלי כלה ללנהי ען אלזנא ואלשרב אלמסכר אד' האד'אן פיהמא אנהמאך אלמסכ'וט עליהם אלמבעדין מן אללה אלד'ין קיל פיהם כי לוא לי"י המה וקיל שלח מעל פני ויצאו. 
ואמא קולה אשת חיל מי ימצא וד'לך אלמת'ל כלה פהו בין לאנה אד'א אתפק לשכ'ץ מא מאדה ג'ידה מתאתיה גיר גאלבה לה ולא מפסדה לנט'אמה פאנהא מוהבה אלאהיה ובאלג'מלה אלמאדה אלמתאתיה יסהל קודהא כמא ד'כרנא ואן כאנת גיר מתאתיה פאנה לא ימתנע עלי אלמרתאץ' רדעהא ולד'לך אדב שלמה בתלך אלאדאב כלהא הו וגירה ואואמר אלשריעה ונואהיהא אנמא הי לרדע דואעי אלמאדה כלהא. פינבגי למן את'ר אן יכון אנסאנא חקיקה לא בהימה פי שכל אנסאן ותכ'טיטה אן יג'על וכדה פי אסתנקאץ כל דואעי אלמאדה מן אכל ושרב ונכאח וגצ'ב וסאיר אלכ'לק אלתאבעה ללשהוה ואלגצ'ב ויסתחי מנהא ויג'על להא מראתב פי נפסה אמא מא לא בד מנה כאלאכל ואלשרב פיקתצר מנה עלי אלאנפע ובחסב חאג'הֵ אלאגתד'א לא בחסב אללד'ה ויקצר אלכלאם פיה איצ'א ואלאג'תמאע עליה קד עלמת כראהתהם לסעודה שאינה של מצוה ואן אלפצ'לא מת'ל פינחס בן יאיר מא אכל קט ענד אחד וראם רבנו הקדוש אן יאכל ענדה פלם יפעל. ואמא אלשראב פחכמה חכם אלטעאם פי אלקצד. ואמא אלאג'תמאע ללשרב אלמסכר פליכן ענדך אשד עארא מן אג'תמאע אקואם עראיא מכשופי אלעוראת יתגוטון נהארא פי מג'לס ואחד. וביאן ד'לך אן אלתגוט אמר צ'רורי ליס ללאנסאן פי דפעה חילה ואלסכר מן פעל אלרג'ל אלרדי באכ'תיארה ואסתקבאח כשף אלעורה משהור לא מעקול ואפסאד אלעקל ואלג'סם מג'תנב באלעקל פלד'לך ינבגי למן את'ר אן יכון אנסאנא אן יג'תנב הד'א ולא יוקע פיה כלאמא. 
ואמא אלנכאח פלא אחתאג' אן אקול פי ד'לך זאידא עלי מא קלתה פי שרח אבות ממא ג'א פי שריעתנא אלחכימה אלטאהרה מן כראההֵ ד'לך ותחרים ד'כרה או אלחדית' פיה בוג'ה ולא בסבב וקד עלמת קולהם אן אלישע ע"אס אנמא תסמי קדוש לאצ'ראבה ען אלפכרה פי ד'לך חתי אנה לם יחתלם וקד עלמת קולהם ען יעקב עליה אלסלאם אנה לא יצאה ממנו שכבת זרע קודם ראובן הד'ה כלהא אמור מנקולה פי אלמלה לתכסבהם אלכ'לק אלאנסאני קד עלמת קולהם הרהורי עבירה קשין מעבירה. ולי פי ביאן ד'לך תפסיר מסתגרב ג'דא וד'לך אן אלאנסאן אד'א אתי מעציה פהו אנמא עצי מן חית' אלאעראץ' אלתאבעה למאדתה כמא בינת אעני אנה עצי בבהימיתה אמא אלפכרה פהי מן כ'ואץ אלאנסאן אלתאבעה לצורתה פאד'א אג'אל פכרתה פי אלמעציה פקד עצי באשרף ג'זאיה וליס את'ם מן תעדי ואסתכ'דם עבדא ג'אהלא כאת'ם מן אסתכ'דם חרא פאצ'לא. פאן הד'ה אלצורה אלאנסאניה וג'מיע כ'ואצהא אלתאבעה להא לא ינבגי אן תצרף אלא פי מא אהלת לה ללאתצאל באלאעלי לא ללאנחטאט ללדרך אלאספל. 
וקד עלמת עט'ים אלתחרים אלד'י ג'א ענדנא פי נבלות הפה וד'לך איצ'א לאזם אד' הד'א אלנטק באללסאן הו מן כ'ואץ אלאנסאן ונעמה אנעם בהא עליה ומין בהא כמא קאל מי שם פה לאדם וקאל אלנבי אדני אלהים נתן לי לשון למודים פלא ינבגי אן תצרף הד'ה אלנעמה אלתי והבת לנא ללכמאל לנתעלם ונעלם פי אנקץ אלנקאיץ ופי אלעאר אלתאם חתי יקאל כל מא תקולה אלגוים אלג'הלה אלפאסקון פי אשעארהם ואכ'בארהם אללאיקה בהם לא במן קיל להם ואתם תהיו לי ממלכת כהנים וגוי קדוש. וכל מן צרף פכרתה או כלאמה פי שי מן אכ'באר תלך אלחאסה אלתי הי עאר עלינא חתי יפכר פי שראב או נכאח באכת'ר מן אלמחתאג' אליה או יקול פי ד'לך אשעארא פקד אכ'ד' אלנעמה אלתי אנעם בהא עליה וצרפהא ואסתעאן בהא עלי עציאן אלמנעם ומכ'אלפהֵ אואמרה פיכון כמן קיל פיהם וכסף הרביתי לה וזהב עשו לבעל. 
ולי איצ'א תעליל פי תסמיהֵ לגתנא הד'ה לשון הקדש פלא יט'ן אן ד'לך לגו מנא או גלט בל ד'לך חקיקה וד'לך אן הד'ה אללגה אלמקדסה לם יוצ'ע פיהא אסם בוג'ה לאלהֵ אלנכאח לא מן אלרג'אל ולא מן אלנסא ולא לנפס אלפעל אלמוג'ב ללתנאסל ולא ללמני ולא ללבול ולא ללגאיט הד'ה אלאשיא כלהא לם יוצ'ע להא מת'אל אול בוג'ה פי אללגה אלעבראניה אלא יעבר ענהא באסמא מסתעארה ובאשאראת כאן אלקצד בד'לך אן הד'ה אלאשיא מא ינבגי ד'כרהא פתג'על להא אסמא בל הי אמור מסכות ענהא ואד'א דעת אלצ'רורה לד'כרהא יחתאל לד'לך בכנאיאת מן אלפאט' אכ'רי כמא אנה אד'א דעת אלצ'רורה לאפעאלהא יתסתר פי ד'לך גאיהֵ אלג'הד. אמא אלאלה מן אלרג'אל פקאלוא גיד והו אסם עלי ג'ההֵ אלשבה לאנהם קאלוא וגיד ברזל ערפך וקאלוא איצ'א שפכה מן פעלה ואלאלה מן אלמראה קבתה וקבה אסם אלמעדה. אמא רחם פהו אסם אלעצ'ו מן אלאחשא אלד'י יתכון פיה אלג'נין. ואסם אלגאיט צואה משתק מן יצא. ואסם אלבול מימי רגלים. ואסם אלמני שכבת זרע. ונפס אלפעל אלמוג'ב ללתנאסל לא אסם לה אצלא יכנון ען ד'לך ישכב או יבעל או יקח או יגלה ערוה הד'א לא גיר. ולא יגלטך ישגל ותט'נה אסם אלפעל ליס כד'לך לאן שגל אסם אלג'אריה אלמעדה ללנכאח פקט נצבה שגל לימינך וקולה ישגלנה עלי אלמכתוב מענאה יתכ'ד'הא ג'אריה להד'א אלמעני. 
וקד כ'רג'נא פי מעט'ם אלפצל ען גרץ' אלמקאלה אלי אמור כ'לקיה ודיניה איצ'א לכנהא ואן לם תכן כלהא מן גרץ' אלמקאלה פנסק אלכלאם דעא לד'לך:

Chapter 9

אלמאדה חג'אב עט'ים ען אדראך אלמפארק עלי מא הו עליה ולו כאנת אשרף מאדה ואצפאהא אעני ולו מאדהֵ אלאפלאך פנאהיך הד'ה אלמאדה אלמט'למה אלכדרה אלתי הי מאדתנא. פלד'לך כלמא ראם עקלנא אדראך אלאלאה או אחד אלעקול וג'ד אלחג'אב אלעט'ים חאילה בינה ובין ד'לך ואלי הד'א הי אלאשארה פי ג'מיע כתב אלאנביא באן נחן מחג'ובון ען אללה והו מסתור ענא בגמאם או בט'לאם או בצ'באב או בסחאב ונחו תלך אלאשארה לכוננא מקצרין ען אדראכה מן אג'ל אלמאדה והד'א הו אלקצד בקולה ענן וערפל סביביו תנביהא עלי כון אלמאנע כדורהֵ ג'והרנא לא אנה תעאלי ג'סם אחאט בה צ'באב או סחאב או גמאם פמנע מן רויתה עלי מא יעטי ט'אהר אלפאט' אלמת'ל. וקד תכרר הד'א אלמת'ל איצ'א קאל ישת חשך סתרו. וכד'לך תג'ליה תעאלי בעב הענן וחשך ענן וערפל אנמא כאן ד'לך איצ'א ליסתדל מנה עלי הד'א אלמעני לאן כל שי ידרך פי מראה הנבואה אנמא הו מת'ל למעני מא. וד'לך אלמשהד אלעט'ים ואן כאן אעט'ם מן כל מראה נבואה וכ'ארג'א ען כל קיאס לכן לם יכן ד'לך ללא מעני אעני תג'ליה תעאלי בעב הענן בל ללתנביה אן אדראך חקיקתה ממתנע עלינא מן אג'ל אלמאדה אלמט'למה אלמחיטה בנא לא בה תעאלי אד' הו תעאלי לא ג'סם. ומעלום איצ'א ומשהור פי אלמלה אן יום מעמד הר סיני כאן יום גים וצ'באב ומטר יסיר קאל י"י בצאתך משעיר בצעדך משדה אדום ארץ רעשה גם שמים נטפו גם עבים נטפו מים. פיכון איצ'א הו אלקצד בקולה חשך ענן וערפל לא אנה תעאלי אחאט בה אלחשך אד' הו תעאלי לא ט'לאם ענדה אלא אלצ'ו אלבאהר אלדאים אלד'י מן פיצ'ה אצ'א כל מט'לם כמא קיל פי אלאמת'אל אלנבויה והארץ האירה מכבודו:

Chapter 10

האולא אלמתכלמון כמא אעלמתך לא יתכ'ילון אלעדם גיר אלעדם אלמטלק אמא אעדאם אלמלכאת כלהא פלא יט'נונהא אעדאמא בל יט'נון אן כל עדם ומלכה חכמהא חכם אלצ'דין כאלעמי אלבצר ואלמות ואלחיאה פאן ד'לך ענדהם במנזלהֵ אלחאר ואלבארד ולד'לך יטלקון אלקול ויקולון אן אלעדם לא יפתקר לפאעל ואנמא אלפעל הו אלד'י יסתדעי פאעלא ולא בד והד'א צחיח בוג'ה מא ומע כונהם הם יקולון אן אלעדם לא יחתאג' לפאעל יקולון עלי אצלהם אן אללא יעמי ויצם ויסכן אלמתחרך אד' הד'ה אלאעדאם ענדהם מעאני מוג'ודה 
פינבגי אן נעלמך בראינא נחן פי ד'לך עלי מא יקתצ'יה אלנט'ר אלפלספי וד'לך אנך קד עלמת אן מזיל אלעאיק הו אלמחרך בוג'ה מא כמן אזאל עמודא מן תחת כ'שבה פסקטת בת'קלהא אלטביעי פאנא נקול אן ד'לך אלמזיל ללעמוד חרך אלכ'שבה קד ד'כר ד'לך פי אלסמאע ובהד'א אלנחו איצ'א נקול פי אלד'י אזאל מלכהֵ מא אנה צנע ד'לך אלעדם ואן כאן אלעדם ליס הו שיא מוג'ודא. פכמא נקול פי מן אטפא סראג'א באלליל אנה אחדת' אלט'לאם כד'לך נקול פי מן אפסד אלבצר אנה קד פעל אלעמי ואן כאן אלט'לאם ואלעמי אעדאמא וליסת תפתקר לפאעל. ובחסב הד'א אלתאויל יתבין קול ישעיה יוצר אור ובורא חשך עשה שלום ובורא רע אד' אלחשך ואלרע אעדאם ותאמל כיף לם יקל עושה חשך ולא קאל עושה רע לאנהא ליסת אמורא מוג'ודה פתתעלק בהא אלעשיה ואנמא אטלק עליהמא בורא לאן הד'ה כלמה להא תעלק באלעדם פי אללסאן אלעבראני כמא קאל בראשית ברא אלהים וגו' וד'לך מן עדם ואלוג'ה פי נסבהֵ אלעדם לפעל אלפאעל הו עלי הד'א אלוג'ה אלד'י ד'כרנא. ועלי הד'א אלנחו איצ'א תפהם קולה מי שם פה לאדם או מי ישום אלם או חרש או פקח או עור. וימכן פי הד'א תאויל אכ'ר והו אן יקאל מן הו אלד'י כ'לק אלאנסאן מתכלמא או יכ'לקה עאדם אלכלאם מענאה איג'אד מאדה גיר קאבלה לתלך אלמלכה אי מלכה כאנת פאן אלד'י יוג'ד מאדהֵ מא גיר קאבלה למלכה מן אלמלכאת יקאל ענה אנה פעל ד'לך אלעדם. כמא יקאל פי מן כאן קאדרא עלי כ'לאץ שכ'ץ מן אלהלאך פנכל ענה ולם יכ'לצה אנה קד קתלה. פקד תבין לך אנה עלי כל ראי לא יתעלק פעל אלפאעל בעדם בוג'ה ואנמא יקאל אנה פעל אלעדם באלערץ' כמא בינא. ואמא אלשי אלד'י יפעלה אלפאעל באלד'את פהו שי מוג'וד צ'רורה אי פאעל כאן ואנמא יתעלק פעלה במוג'וד. 
ובעד הד'ה אלתוטיה פלתד'כר מא קד תברהן מן כון אלשרור אנמא הי שרור באצ'אפה אלי שי מא ואן כל מא הו שר פי חק מוג'וד מן אלמוג'ודאת פאן ד'לך אלשר הו עדם ד'לך אלשי או עדם חאלה צאלחה מן חאלאתה ולד'לך תטלק אלקצ'יה ויקאל אלשרור כלהא אעדאם מת'אל ד'לך פי אלאנסאן פאן מותה שר והו עדמה וכד'לך מרצ'ה או פקרה או ג'הלה שרור פי חקה וכלהא אעדאם מלכאת. ואד'א תתבעת ג'זאיאת הד'ה אלקצ'יה אלכליה וג'דתהא לא תכד'ב אצלא אלא ענד מן לא יפרק בין אלעדם ואלמלכה ובין אלצ'דין או מן לא יערף טבאיע אלאמור כלהא כמן לא יערף אן אלצחה עלי אלעמום הי אעתדאל מא ואן ד'לך מן באב אלמצ'אף ואן עדם תלך אלנסבה הו אלמרץ' עלי אלעמום. ואלמות עדם אלצורה פי חק כל חי. וכד'לך כל מא יפסד מן סאיר אלמוג'ודאת אנמא פסאדה עדם צורתה. 
ובעד הד'ה אלמקדמאת יעלם יקינא אן אללה עז וג'ל לא יטלק עליה אנה יפעל שרא באלד'את בוג'ה אעני אנה תעאלי יקצד קצדא אוליא אן יפעל אלשר הד'א לא יצח בל אפעאלה כלהא תעאלי כ'יר מחץ' לאנה לא יפעל אלא וג'ודא וכל וג'וד כ'יר ואלשרור כלהא אעדאם לא יתעלק בהא פעל אלא באלג'הה אלתי בינא בכונה אוג'ד אלמאדה עלי הד'ה אלטביעה אלתי הי עליהא והי כונהא מקארנהֵ אלעדם אבדא כמא קד עלם פלד'לך הי אלסבב פי כל פסאד וכל שר ולד'לך כל מא לם יוג'ד לה אללה הד'ה אלמאדה לא יפסד ולא ילחקה שר מן אלשרור פתכון חקיקהֵ פעל אללה כלה כ'ירא אד' הו וג'וד. ולד'לך נץ אלכתאב אלד'י אצ'א ט'למאת אלעאלם וקאל וירא אלהים את כל אשר עשה והנה טוב מאד. וחתי וג'וד הד'ה אלמאדה אלספליה בחסב מא הי עליה מן מקארנהֵ אלעדם אלמוג'ב ללמות ואלשרור כלהא כל ד'לך איצ'א טוב לדואם אלכון ואסתמראר אלוג'וד באלתעאקב ולד'לך שרח ר' מאיר והנה טוב מאד והנה טוב מות ללמעני אלד'י נבהנא עליה. 
פתד'כר מא קלתה לך פי הד'א אלפצל ואפהמה יבין לך כל מא קאלתה אלאנביא ואלחכמים מן אן אלכ'יר כלה מן פעל אלאלאה באלד'את ונץ בראשית רבה אין דבר רע יורד מלמעלה:

Chapter 11

הד'ה אלשרור אלעט'ימה אלואקעה בין אשכ'אץ אלאנסאן מן בעצ'הם לבעץ' בחסב אלאגראץ' ואלשהואת ואלארא ואלאעתקאדאת כלהא איצ'א תאבעה לעדם לאנהא כלהא לאזמה ען אלג'הל אעני ען עדם אלעלם כמא אן אלאעמי לפקדה אלבצר לא יזאל עאת'רא מג'רוחא ג'ארחא לגירה איצ'א לכונה ליס ענדה מן יהדיה אלטריק כד'לך פרק אלנאס כל שכ'ץ עלי קדר ג'הלה יפעל בנפסה ובגירה שרורא עט'ימה פי חק אשכ'אץ אלנוע. ולו כאן ת'ם עלם אלד'י נסבתה ללצורה אלאנסאניה כנסבהֵ אלקוה אלבאצרה ענד אלעין לאנכפת אד'יאתה כלהא ען נפסה וען גירה לאן במערפהֵ אלחק תרתפע אלעדאוה ואלבגצ'ה ותבטל אד'יהֵ אלנאס בעצ'הם לבעץ' קד ועד בד'לך וקאל וגר זאב עם כבש ונמר עם גדי ירבץ וגו' ופרה ודב תרעינה וגו' ושעשע יונק וגו' ת'ם אעטי סבב ד'לך וקאל אן אלסבב פי ארתפאע הד'ה אלעדאואת ואלמנאפראת ואלתסלטאת הו מערפהֵ אלנאס חיניד' בחקיקהֵ אלאלאה פקאל לא ירעו ולא ישחיתו בכל הר קדשי כי מלאה הארץ דעה את י"י כמים לים מכסים פאעלמה:

Chapter 12

כת'ירא מא יסבק לכ'יאל אלג'מהור אן אלשרור פי אלעאלם אכת'ר מן אלכ'יראת חתי אן פי כת'יר מן כ'טב ג'מיע אלמלל ופי אשעארהם יצ'מנון הד'א אלגרץ' ויקולון אן אלעג'ב אן יוג'ד פי אלזמאן כ'יר אמא שרורה פכת'ירה ודאימה. וליס הד'א אלגלט ענד אלג'מהור פקט אלא וענד מן יזעם אנה קד עלם שיא. 
ללראזי כתאב משהור וסמה באלאלאהיאת צ'מנה מן הד'יאנאתה וג'האלאתה עט'אים ומן ג'מלתהא גרץ' ארתכבה והו אן אלשר פי אלוג'וד אכת'ר מן אלכ'יר ואנך אד'א קאיסת בין ראחהֵ אלאנסאן ולד'אתה פי מדהֵ ראחתה מע מא יציבה מן אלאלאם ואלאוג'אע אלצעבה ואלעאהאת ואלזמאנאת ואלאנכאד ואלאחזאן ואלנכבאת פתג'ד אן וג'ודה יעני אלאנסאן נקמה ושר עט'ים טלב בה. ואכ'ד' אן יצחח הד'א אלראי באסתקרא הד'ה אלבלאיא ליקאום כל מא יזעם אהל אלחק מן אפצ'אל אלאלאה וג'ודה אלבין וכונה תעאלי אלכ'יר אלמחץ' וכל מא יצדר ענה כ'יר מחץ' בלא שך. 
וסבב הד'א אלגלט כלה כון הד'א אלג'אהל ואמת'אלה מן אלג'מהור לא יעתבר אלוג'וד אלא בשכ'ץ אנסאן לא גיר ויתכ'יל כל ג'אהל אן אלוג'וד כלה מן אג'ל שכ'צה וכאן ליס ת'ם וג'וד אלא הו פקט פאן ג'אה אלאמר בכ'לאף מא יריד קטע קטעא אן אלוג'וד כלה שר. פלו אעתבר אלאנסאן אלוג'וד ותצורה ועלם נזארהֵ חט'ה מנה לתבין לה אלחק ואתצ'ח לאן הד'א אלהד'יאן אלטויל אלד'י יהד'יה אלנאס פי כת'רהֵ שרור אלעאלם ליס יקולון אן ד'לך פי חק אלמלאיכה ולא פי חק אלאפלאך ואלכואכב ולא פי חק אלאסטקסאת ומא תרכב מנהא מן מעדן או נבאת ולא פי חק אנואע אלחיואן איצ'א ואנמא תמר פכרתהם כלהא לבעץ' אשכ'אץ נוע אלאנסאן ויעג'בון מן הד'א אלד'י אכל אלמאכל אלרדיה חתי תג'ד'ם כיף נזלת בה הד'ה אלאד'יה אלעט'ימה וכיף וג'ד הד'א אלשר וכד'לך יעג'בון ממן אכת'ר אלנכאח חתי אצאבה אלעמא פתעט'ם ענדהם בליהֵ הד'א באלעמא ומא נחי נחו הד'א. ואלאעתבאר אלחקיקי הו אן כל אשכ'אץ נוע אלאנסאן אלמוג'ודין פנאהיך מא סואה מן אנואע אלחיואן הו שי לא קדר לה בוג'ה באלאצ'אפה ללוג'וד כלה אלמסתמר כמא בין וקאל אדם להבל דמה וגו' אנוש רמה ובן אדם תולעה אף שוכני בתי חמר וגו' הן גוים כמר מדלי וגו' וכל מא ג'א פי נצוץ כתב אלאנביא מן הד'א אלגרץ' אלג'ליל אלעט'ים אלפאידה פי מערפהֵ אלאנסאן קדרה ולא יגלט ויט'ן אלוג'וד מן אג'ל שכ'צה פקט בל אלוג'וד מן אג'ל משיהֵ באריה ענדנא אלד'י נוע אלאנסאן אקל מא פיה באלאצ'אפה אלי אלוג'וד אלאעלי אעני אלאפלאך ואלכואכב אמא באלאצ'אפה ללמלאיכה פלא נסבה באלחקיקה בינה ובינהא ואנמא אלאנסאן אשרף מא תכוון וד'לך פי עאלמנא אלאדני אעני אנה אשרף מא תרכב מן אלאסתקסאת. ומע הד'א איצ'א פאן וג'ודה כ'יר עט'ים לה ואחסאן מן אללה במא כ'צה בה וכמלה ומעט'ם אלשרור אלואקעה באשכ'אצה הי מנהא אעני מן אשכ'אץ אלאנסאן אלנאקצין ומן נקאיצנא נציח ונסתגית' ומן שרור נפעלהא באנפסנא באכ'תיארנא נתאלם וננסב ד'לך ללה תעאלי ען ד'לך כמא בין פי כתאבה וקאל שחת לו לא בניו מומם וגו' ובין שלמה ד'לך וקאל אולת אדם תסלף דרכו ועל י"י יזעף לבו 
וביאן ד'לך אן כל שר יציב אלאנסאן ירג'ע אלי אחד ת'לת'ה אנואע. 
אלנוע אלאול מן אלשר מא יציב אלאנסאן מן ג'ההֵ טביעהֵ אלכון ואלפסאד אעני מן חית' הו ד'ו מאדה פאן מן אג'ל הד'א תציב בעץ' אלאשכ'אץ עאהאת וזמאנאת פי אצל אלג'בלה או טאריה מן תגיראת תקע פי אלענאצר כפסאד אלהוא או אלצואעק ואלכ'סוף וקד בינא אן אלחכמה אלאלאהיה אוג'בת אן לא יכון כון אלא בפסאד ולולא הד'א אלפסאד אלשכ'צי למא אסתמר אלכון אלנועי פקד באן מחץ' אלאפצ'אל ואלאנעאם ואפאצ'הֵ אלכ'יר ואלד'י יריד אן יכון ד'א לחם ועט'ם ולא יתאת'ר ולא ילחקה שי מן לואחק אלמאדה אנמא יריד אלג'מע בין אלצ'דין והו לא ישער וד'לך אנה יריד אן יכון מתאת'רא לא מתאת'רא לאנה לו כאן גיר קאבל ללתאת'יר למא תכון וכאן יכון אלמוג'וד מנה שכ'צא לא אשכ'אץ נוע נעם אלקול מא קאלה ג'אלינוס פי ת'אלת'הֵ אלמנאפע קאל לא תטמע נפסך פי אלבאטל אנה ימכן אן יתכון מן דם אלטמת' ואלמני חיואן לא ימות או לא יאלם או דאים אלחרכה או בהי כאלשמס והד'א אלקול מן ג'אלינוס הו תנביה עלי ג'ז מן קצ'יה כליה ואלקצ'יה הי אן כל מא ימכן אן יתכון מן אי מאדה כאנת פהו יתכון עלי אכמל מא ימכן אן יתכון מן תלך אלמאדה אלנועיה וילחק אשכ'אץ אלנוע מן אלנקצאן בחסב נקצאן מאדהֵ ד'לך אלשכ'ץ וגאיהֵ מא ימכן אן יתכון מן אלדם ואלמני ואכמלה הו נוע אלאנסאן עלי מא עלם מן טביעתה אנה חי נאטק מאית פלא בד מן הד'א אלנוע מן אלשר אן יוג'ד. ואנת תג'ד מע הד'א אן אלשרור אלתי תלחק אלנאס מן הד'א אלנוע קלילה ג'דא ג'דא ולא תכון אלא פי אלנדרה לאנך תג'ד מדנא להא אלאף סנה מא גרקת ולא אחתרקת וכד'לך יולד אלאף מן אלנאס פי גאיהֵ אלסלאמה ולא יולד ד'ו עאהה אלא שאד'א. ואן כאבר אלמכאבר ולא יקול שאד'א פהו קליל ג'דא ולא הו לא ג'ז מן מאיה ולא ג'ז מן אלף מן אלמולודין עלי חאלהֵ אלסלאמה.
ואלנוע אלת'אני מן אלשרור הו מא יציב אלנאס מן בעצ'הם לבעץ' כתסלט בעצ'הם עלי בעץ' והד'ה אלשרור אכת'ר מן שרור אלנוע אלאול ואסבאב ד'לך כת'ירה ומעלומה והי איצ'א מנא לכן ליס ללמט'לום פיהא חילה. ומע ד'לך פאן אי מדינה מוג'ודה פי אלעאלם באסרה לא יוג'ד בין אשכ'אץ תלך אלמדינה הד'א אלנחו מן אלשר שאיעא אכת'ריא בוג'ה בל וג'ודה איצ'א קליל כשכ'ץ יגתאל שכ'צא פיקתלה או ילצה לילא ואנמא יכון הד'א אלנחו מן אלשר יעם כ'לקא כת'ירא פי אלחרוב אלעט'ימה והד'א איצ'א ליס באכת'רי פי ג'מיע אלארץ'. 
ואלנוע אלת'אלת' מן אלשרור הו מא יציב אלשכ'ץ מנא מן פעלה בנפסה והד'א הו אלאכת'רי והד'ה אלשרור אכת'ר מן שרור אלנוע אלת'אני בכת'יר ומן שרור הד'א אלנוע יציח אלנאס כלהם והד'א הו אלד'י לא תג'ד מן לא יג'ניה עלי נפסה אלא קלילא והד'א הו אלד'י ינבגי אן ילאם אלמצאב עליה באלחקיקה ויקאל לה כמא קיל מידכם היתה זאת לכם וקיל משחית נפשו הוא יעשנה. וען הד'א אלנוע מן אלשרור קאל שלמה אולת אדם תסלף דרכו וגו' וקד בין איצ'א פי הד'א אלנוע מן אלשרור אנה פעל אלאנסאן בנפסה והו קולה לבד ראה זה מצאתי אשר עשה האלהים את האדם ישר והמה בקשו חשבנות רבים ותלך אלאפכאר הי אלתי ג'לבת עליהם הד'ה אלשרור. וען הד'א אלנוע קיל כי לא יצא מעפר און ומאדמה לא יצמח עמל ת'ם בין פי אלאת'ר אן אלאנסאן הו אלד'י יוג'ד הד'א אלנחו מן אלשר פקאל כי אדם לעמל יולד וגו' והד'א אלנוע הו תאבע ללרד'איל כלהא אעני ללשרה פי אלאכל ואלשרב ואלנכאח ותנאול ד'לך באפראט כמיה או בפסאד תרתיב או בפסאד כיפיהֵ אלאגד'יה פיכון ד'לך סבבא לג'מיע אלאמראץ' ואלאפאת אלג'סמאניה ואלנפסאניה אמא אמראץ' אלג'סם פבינה. ואמא אמראץ' אלנפס מן סו הד'א אלתדביר פמן ג'התין אחדאהמא אלתגיר אללאחק ללנפס צ'רורה מן אג'ל תגיר אלג'סם מן חית' הי קוה ג'סמאניה כמא קד קיל אן אכ'לאק אלנפס תאבעה למזאג' אלבדן ואלג'הה אלת'אניה הי כון אלנפס תאלף אלאמור אלגיר צ'רוריה ותעתאדהא פתחצל להא מלכהֵ אלאשתיאק למא ליס הו צ'רורי לא פי בקא אלשכ'ץ ולא פי בקא אלנוע והד'א אלשוק הו אמר לא נהאיה לה אמא אלצ'רוריאת כלהא פמחצורה מתנאהיה אמא אלתטאול פגיר מתנאה אן תעלק שוקך באן תכון אואניך פצ'ה פכונהא ד'הבא אג'מל ואכ'רון אתכ'ד'והא בלורא ולעל תתכ'ד' איצ'א מן אלזמרד ואליאקות כל מא ימכן וג'ודה פלא יזאל כל ג'אהל פאסד אלפכרה פי נכד וחזן עלי כונה לא יצל אן יפעל מא פעלה פלאן מן אלתטאולאת ופי אלאכת'ר יערץ' בנפסה לאכ'טאר עט'ימה כרכוב אלבחר וכ'דמהֵ אלמלוך וגאיתה פי ד'לך אן ינאל תלך אלתטאולאת אלגיר צ'רוריה פאד'א אצאבה אלמצאיב פי טרקה תלך אלתי סלכהא תשכי מן קצ'א אללה וקדרה ואכ'ד' אן יד'ם אלזמאן ויתעג'ב מן קלהֵ אנצאפה כיף לם יסאעדה עלי תחציל מאל ג'זיל יג'ד בה כ'מרא כת'ירה יסכר בהא דאימא וג'וארי עדה מחליאת באנואע אלד'הב ואלאחג'אר חתי יחרכנה ללג'מאע באכת'ר ממא פי אלטאקה לילתד' כאן אלגאית אלוג'ודיה אנמא הי לד'הֵ הד'א אלכ'סיס פקט. אלי הנא אנתהי גלט אלג'מהור חתי עג'זוא אלבארי פי הד'א אלוג'וד אלד'י אוג'דה בהד'ה אלטביעה אלמוג'בה להד'ה אלשרור אלעט'ימה בחסב כ'יאלהם לכון תלך אלטביעה לא תסאעד כל ד'י רד'ילה עלי ניל רד'ילתה חתי יוצל נפסה אלסייה גאיהֵ סולהא אלד'י לא נהאיה לה כמא בינא. אמא אלפצ'לא אלעלמא פקד עלמוא חכמהֵ הד'א אלוג'וד ופהמוהא כמא בין דוד וקאל כל ארחות י"י חסד ואמת לנצרי בריתו ועדתיו יקול אן אולאיך אלד'ין חפט'וא טביעהֵ אלוג'וד ומפרוצ'את אלשריעה ועלמוא גאיתהמא תבין להם וג'ה אלפצ'ל ואלחקיקה פי אלכל ולד'לך ג'עלוא גאיתהם מא קצד בהם מן חית' הם אנסאן והו אלאדראך ומן אג'ל צ'רורהֵ אלג'סם יתטלבון צ'רוריאתה לחם לאכל ובגד ללבש מן גיר תטאול והד'א אסהל שי וינאל באיסר סעי אד'א אקתצר עלי אלצ'רורי וכל מא תראה מן צעובהֵ הד'א ועסרה עלינא פד'לך מן אג'ל אלתטאול פי טלב גיר אלצ'רורי צעב ולו וג'וד אלצ'רורי לאן כלמא כאנת אלאמאל מתעלקה בתטאול אכת'ר כאן אלאמר אשק ותנפד' אלקוי ואלחואצל פי אלגיר צ'רורי פלא יוג'ד אלצ'רורי. 
וינבגי אן תעתבר אחואלנא פי אלוג'וד פאנה כלמא כאן אלאמר אשד צ'רוריה ללחיואן כאן וג'ודה אכת'ר ובד'לתה אזיד וכלמא כאן אקל צ'רוריה כאן וג'ודה אקל והו עזיז ג'דא פאן אלאמר אלצ'רורי ללאנסאן מת'לא הו אלהוא ואלמא ואלגד'א לכן צ'רוריהֵ אלהוא אשד לאנה לא יפקדה בעץ' סאעה אלא ויהלך אמא אלמא פקד יבקי אליום ואליומין ואלהוא אוג'ד ואכת'ר בד'לה בלא שך. וצ'רורהֵ אלמא אשד מן צ'רורהֵ אלגד'א לאנה אד'א שרב ולם יגתד' פקד יבקי בעץ' אלנאס אלארבעהֵ איאם ואלכ'מסה דון גד'א ואנת תג'ד אלמא פי כל מדינה אכת'ר מן אלגד'א וארכ'ץ. והכד'א יג'רי אלאמר פי אלאגד'יה אשדהא צ'רורה אוג'דהא וארכ'ץ פי ד'לך אלמוצ'ע מן אלגיר צ'רורי אמא אלמסך ואלענבר ואליאקות ואלזמרד פמא ארי אן אחדא מן אלסאלמי אלעקול יעתקד אן להא חאג'ה וכידה ענד אלאנסאן אלא ללתטבב וקד יגני ענהא וען אמת'אלהא כת'יר מן אלאעשאב ואלאטיאן. 
פהד'א הו תבין אפצ'אל אללה תעאלי וג'ודה ולו פי חק הד'א אלחיואן אלצ'עיף. ואמא תביין עדלה תעאלי ותסויתה בינהם פבין ג'דא ג'דא לאן ליס פי אלכון ואלפסאד אלטביעי אן יכ'תץ שכ'ץ חיואן מן סאיר אנואע אלחיואן בקוה כ'ציצה בה או בעצ'ו זאיד עלי שכ'ץ אכ'ר מן נועה בל אלקוי כלהא אלטביעיה ואלנפסאניה ואלחיואניה ואלאעצ'א אלמוג'ודה פי הד'א אלשכ'ץ הי אלמוג'ודה פי אלאכ'ר באלד'את ואן כאן ת'ם נקץ פבאלערץ' מן אג'ל אמר טאר ממא ליס פי אלטבע וד'לך קליל כמא בינא לא תפאצ'ל אצלא בין אלאשכ'אץ אלג'ארין עלי מג'רי אלטבע אלא מא הו לאזם מן ג'ההֵ אכ'תלאף תהיו אלמואד אלד'י ד'לך צ'רורי לטביעהֵ מאדהֵ ד'לך אלנוע מא קצד בה שכ'ץ דון שכ'ץ אמא כון הד'א ענדה נואפג' מסך כת'ירה ות'יאב מד'הבה והד'א עאדם הד'ה אלפצ'ול מן אלעיש פלא מט'למה פי ד'לך ולא ג'ור ולא אלד'י חצל לה הד'א אלתטאול ט'פר בשי זאיד פי ג'והרה ואנמא חצל עלי כ'יאל כאד'ב או לעב. ולא הד'א אלעאדם לפצ'ול אלעיש נקצה ואג'ב ולא העדיף המרבה והממעיט לא החסיר איש לפי אכלו לקטו הד'א הו אלאכת'רי פי כל זמאן וכל מכאן ולא ילתפת ללשאד' כמא בינא. 
ובחסב האד'ין אלאעתבארין יבין לך אפצ'אלה תעאלי עלי כ'לקה באיג'אד אלצ'רורי עלי תרתיבה ותסויתה בין אשכ'אץ אלנוע פי כ'לקהם. ובחסב הד'א אלאעתבאר אלצחיח קאל סיד אלעאלמין כי כל דרכיו משפט וקאל דוד כל ארחות י"י חסד ואמת וגו' כמא בינא ובביאן קאל דוד טוב י"י לכל ורחמיו על כל מעשיו לאן איג'אדנא הו אלכ'יר אלכביר באלאטלאק כמא בינא וכ'לק אלקוה אלמדברה לחיואן הו אלרחמה לה כמא בינא:

Chapter 13

כת'ירא מא תחיר אד'האן אלכאמלין פי טלב גאיהֵ הד'א אלוג'וד מא הי והאנא אבין סקוט הד'א אלטלב עלי כל מד'הב. 
פאקול כל פאעל יפעל בקצד פלא בד לד'לך אלשי אלד'י פעל מן גאיהֵ מא מן אג'להא פעל והד'א בין לא יחתאג' אלי ברהאן בחסב אלנט'ר אלפלספי. וכד'לך הו בין איצ'א אן אלשי אלד'י פעל בקצד הכד'א חאדת' בעד אן לם יכן. וממא הו בין איצ'א ומג'מע עליה אן אלואג'ב אלוג'וד אלד'י מא עדם קט ולא יעדם לא יפתקר לפאעל וקד בינא ד'לך ולכונה גיר מפעול סקט ענה טלב אלגאיה פלד'לך לא יקאל מא גאיהֵ וג'וד אלבארי תעאלי אד' וליס הו שיא מכ'לוקא פקד באן בחסב הד'ה אלמקדמאת אן אלגאיה אנמא תטלב לכל חאדת' פעל בקצד ד'י עקל אעני למא לה מבדא עקלי פילזם צ'רורה אן יבחת' ען אלסבב אלגאיי מא הו אמא אלשי אלגיר חאדת' פמא תטלב לה גאיה כמא ד'כרנא. 
ובעד הד'א אלתמהיד פלתעלם אנה לא וג'ה לטלב גאיה לג'מלהֵ אלוג'וד לא עלי ראינא אלקאילין בחדת' אלעאלם ולא עלי ראי ארסטו פי אלקדם וד'לך אן בחסב ראיה פי קדם אלעאלם לא יטלב גאיה אכ'ירה לג'ז מן אג'זא אלעאלם לאנה לא יסוג עלי ראיה אן יקאל מא גאיהֵ וג'וד אלסמא ולם כאנת בהד'א אלקדר והד'א אלעדד ולא לם כאנת אלמאדה הכד'א ולא מא גאיהֵ הד'א אלנוע מן אלחיואן או מן אלנבאת אד' אלכל ענדה עלי ג'ההֵ אללזום אלאבדי אלד'י לם יזל ולא יזאל ואן כאן אלעלם אלטביעי יבחת' ען אלגאיה לכל מוג'וד טביעי לכן ליסת הי אלגאיה אלאכ'ירה אלתי כלאמנא פי הד'א אלפצל פיהא. וד'לך אנה בין פי אלעלם אלטביעי אן לא בד לכל מוג'וד טביעי מן גאיהֵ מא ואן הד'א אלסבב אלגאיי והו אשרף אלארבעהֵ אסבאב יכ'פי פי אכת'ר אלאנואע וארסטו יצרח דאימא באן אלטביעה לא תפעל שיא עבת'א יעני אן כל פעל טביעי לא בד לה מן גאיהֵ מא וקד צרח ארסטו באן אלנבאת כ'לק מן אג'ל אלחיואן וכד'לך בין פי בעץ' אלמוג'ודאת באן הד'א מן אג'ל ד'א ובכ'אצה פי אעצ'א אלחיואן. 
ואעלם אן וג'וד הד'ה אלגאיה פי אלאמור אלטביעיה קאד אלפלאספה צ'רורה לאעתקאד מבדא אכ'ר גיר אלטביעה הו אלד'י יסמיה ארסטו מבדאא עקליא או אלאהיא הו אלד'י יפעל הד'א מן אג'ל הד'א. ואעלם אן מן אעט'ם אלאדלה עלי חדת' אלעאלם ענד מן לה נצפה הו מא יקום עליה אלברהאן פי אלמוג'ודאת אלטביעיה אן לכל שי מנהא גאיהֵ מא ואן הד'א מן אג'ל הד'א דלילא עלי קצד קאצד ולא יתצור קצד אלא מע חדות' מחדת'. 
וארג'ע אלי גרץ' אלפצל והו אלכלאם פי אלגאיה פאקול קד בין ארסטו אן פי אלאמור אלטביעיה יכון אלפאעל ואלצורה ואלגאיה ואחדא אעני ואחדא באלנוע וד'לך אן צורהֵ זיד מת'לא הי אלפאעלה לצורהֵ שכ'ץ עמר אבנה ואלשי אלד'י פעלת הו אעטא צורה מן נועהא למאדהֵ עמר וגאיהֵ עמר אן תכון פיה צורה אנסאניה. והכד'א ענדה כל שכ'ץ מן אשכ'אץ אלאנואע אלטביעיה אלמחתאג'ה אלי תנאסל פאן אלת'לאת'ה אסבאב פיהא מן נוע ואחד והד'א כלה הו אלגאיה אלאולי. אמא וג'וד גאיה אכ'ירה לכל נוע פיזעם כל מן תכלם פי אלטביעה אנה לא בד מנהא לכן מערפתהא אמר עסיר ג'דא פנאהיך גאיהֵ אלוג'וד באסרה. ואלד'י יבדו מן כלאם ארסטו אן אלגאיה אלאכ'ירה ענדה להד'ה אלאנואע הו דואם אלכון ואלפסאד אלד'י לא בד מנה מן אג'ל אסתמראר אלכון פי הד'ה אלמאדה אלתי לא ימכן בקא אשכ'אצהא ואן יתכון מנהא גאיהֵ מא ימכן תכונה אעני אכמל מא ימכן אד' אלקצד אלאכ'יר וצול אלכמאל. ובין הו אן אכמל מא ימכן וג'ודה מן הד'ה אלמאדה הו אלאנסאן ואנה אכ'ר הד'ה אלמרכבאת ואכמלהא פחתי אן קיל אן כל אלמוג'ודאת מן לדן פלך אלקמר מן אג'לה כאן ד'לך חקא בהד'ה אלג'הה אעני בכון חרכהֵ אלמתגיר מן אג'ל אלכון לחצול אכמל מא ימכן. פליס ילזם ארסטו אן יסאל מא גאיהֵ וג'וד אלאנסאן בחסב מד'הבה פי אלקדם אד' אלגאיה אלאולי ענדה לכל שכ'ץ חאדת' כמאל תלך אלצורה אלנועיה פכל שכ'ץ כמלת פיה אלאפעאל אללאזמה ען תלך אלצורה פקד חצלת גאיתה עלי אלכמאל ואלתמאם ואלגאיה אלאכ'ירה ללנוע דואם הד'ה אלצורה לאסתמראר אלכון ואלפסאד חתי לא יברח כון יטלב בה אכמל מא ימכן. וכאן אלאמר בינא אן בחסב מד'הב אלקדם יסקט טלב אלגאיה אלאכ'ירה ללוג'וד באסרה. 
פאמא בחסב ראינא ומד'הבנא פי חדות' אלעאלם באסרה בעד אלעדם פאנה קד יט'ן אן הד'א אלסואל לאזם אעני טלב אלגאיה לכל הד'א אלוג'וד וכד'לך יט'ן אן גאיהֵ אלוג'וד כלה וג'וד נוע אלאנסאן פקט ליעבד אללה ואן כל מא פעל אנמא פעל מן אג'לה חתי אן אלאפלאך אנמא תדור למנאפעה ולאיג'אד צ'רוריאתה ובעץ' ט'ואהר כתב אלאנביא תסאעד הד'א אלט'ן כת'ירא לשבת יצרה אם לא בריתי יומם ולילה חקות שמים וארץ לא שמתי וימתחם כאהל לשבת ואד'א כאנת אלאפלאך מן אג'ל אלאנסאן פנאהיך סאיר אנואע אלחיואן ואלנבאת. והד'א אלראי אד'א תעקב כמא יג'ב עלי אלעקלא אן יתעקבוא אלארא תבין מא פיה מן אלדכ'ל וד'לך באן יקאל למעתקד הד'א הד'ה אלגאיה אלתי הי וג'וד אלאנסאן הל אלבארי קאדר אן יוג'דה דון הד'ה אלתוטיאת כלהא או לא ימכן אן יוג'ד אלא בעד הד'ה פאן קאל קאיל אנה ימכן ואן אללה קאדר אן יוג'ד אלאנסאן דון סמא מת'לא פיקאל פמא פאידתה פי הד'ה אלאשיא כלהא אלתי לם תכן הי אלגאיה בל הי מן אג'ל שי ימכן וג'וד ד'לך אלשי דון הד'ה כלהא וחתי אד'א כאן אלכל מן אג'ל אלאנסאן וגאיהֵ אלאנסאן כמא קיל אן יעבד אללה פאלסואל באק והו מא אלגאיה פי כונה יעבד והו תעאלי לא יזדאד כמאלא באן יעבדה כל מא כ'לק וידרכונה חק אלאדראך ולא ילחקה נקץ באן לא יכון סואה מוג'וד אצלא פאן קאל ליס ד'לך לכמאלה בל לכמאלנא לאן ד'לך הו אלאפצ'ל לנא והו כמאלנא לזם אלסואל בעינה ומא גאיהֵ וג'ודנא בהד'א אלכמאל פלא בד צ'רורה אן ינתהי אלאמר פי אעטא אלגאיה אלי כד'א שא אללה או כד'א אתקצ'ת חכמתה והד'א הו אלצחיח. והכד'א תג'ד חכמי ישראל רתבוא פי צלואתהם פי קולהם אתה הבדלת אנוש מראש ותכירהו לעמוד לפניך כי מי יאמר לך מה תעשה ואם יצדק מה יתן לך. פקד צרחוא באן ליס ת'ם גאיה אלא מג'רד משיה. ואד'א כאן אלאמר הכד'א ומע אעתקאד אלחדת' לא בד אן נקול אנה ממכן אן יוג'ד כ'לאף הד'א אלמוג'וד אסבאבה ומסבבאתה תלזם אלשנאעה פי וג'וד כל מא וג'ד גיר אלאנסאן אנה וג'ד ללא גאיה אצלא אד' אלגאיה אלואחדה אלמקצודה והי אלאנסאן ימכן וג'ודה דון הד'ה כלהא. 
פלד'לך אלראי אלצחיח ענדי בחסב אלאעתקאדאת אלשרעיה ויטאבק ד'לך אלארא אלנט'ריה הו אן לא יעתקד פי אלמוג'ודאת כלהא אנהא מן אג'ל וג'וד אלאנסאן בל תכון איצ'א סאיר אלמוג'ודאת כלהא מקצודה לד'אתהא לא מן אג'ל שי אכ'ר ויסקט איצ'א טלב אלגאיה פי ג'מיע אנואע אלמוג'ודאת ולו בחסב ראינא פי חדות' אלעאלם לאנא נקול ג'מיע אג'זא אלעאלם אוג'דהא באראדתה מנהא מקצודה לד'אתהא ומנהא מן אג'ל שי אכ'ר ד'לך אלאכ'ר מקצוד לד'אתה. וכמא שא אן יכון נוע אלאנסאן מוג'ודא כד'לך שא אן תכון הד'ה אלאפלאך וכואכבהא מוג'ודה וכד'לך שא אן תכון אלמלאיכה מוג'ודה וכל מוג'וד אנמא קצד בה ד'את ד'לך אלמוג'וד ומא לא ימכן וג'ודה אלא בעד תקדמה שי אוג'ד ד'לך אלשי אולא כתקדם אלחס ללנטק וקד קיל הד'א אלראי איצ'א פי אלכתב אלנבויה קאל כל פעל י"י למענהו קד יכון הד'א אלצ'מיר ראג'עא עלי אלמפעול ואן כאן הו ראג'עא עלי אלפאעל פיכון תאוילה מן אג'ל ד'אתה תעאלי יעני אראדתה אד' הי ד'אתה כמא בין פי הד'ה אלמקאלה וקד בינא אן ד'אתה תעאלי תסמי איצ'א כבודו פי קולה הראני נא את כבודך פיכון קולה הנא כל פעל י"י למענהו מת'ל קולה כל הנקרא בשמי ולכבודי בראתיו יצרתיו אף עשיתיו יקול אן כל מא ינסב אלי פעלה אנמא פעלתה מן אג'ל אראדתי לא גיר וקולה יצרתיו אף עשיתיו הו מא בינת לך אן ת'ם מוג'ודאת לא יצח וג'ודהא אלא בעד וג'וד שי אכ'ר פקאל אני אבדעת ד'לך אלשי אלאול אלד'י לא בד מן תקדמה כאלמאדה מת'לא לכל מא הו ד'ו מאדה ת'ם צנעת פי ד'לך אלשי אלמתקדם או בעדה מא כאן קצדי איג'אדה וליס ת'ם גיר מג'רד אראדה. 
ואד'א תאמלת ד'לך אלכתאב אלהאדי לכל מהתד נחו צואב ולד'לך סמי תורה באן לך הד'א אלמעני אלד'י נחום חומה מן אול מעשה בראשית אלי אכ'רה וד'לך אנה לם יצרח בוג'ה פי שי מנהא אנה מן אג'ל שי אכ'ר אלא כל ג'ז וג'ז מן אג'זא אלעאלם ד'כר אנה אוג'דה ואן כאן וג'וד ד'לך ופק אלקצד והד'א הו מעני קולה וירא אלהים כי טוב לאן קד עלמת מא בינאה פי קולהם דברה תורה כלשון בני אדם. ואלטוב ענדנא עבארה עמא ואפק קצדנא וען אלג'מלה קאל וירא אלהים את כל אשר עשה והנה טוב מאוד פאנה חדת' כל חאדת' ופק אלקצד ולא יכ'תל אצלא והו קולה מאד לאנה קד יכון אלשי טוב וופק אלקצד מנא חינא מא ת'ם יכ'יב פיה אלגרץ' פאכ'בר אן כל הד'ה אלמצנועאת ג'את ופק גרצ'ה וקצדה ולם תברח מסתמרה עלי חסב מא קצד בהא. ולא יגלטך קולה פי אלכואכב להאיר על הארץ ולמשל ביום ובלילה ותט'ן אן מענאה מן אג'ל אן תפעל הד'א בל הו אכ'באר בטביעתהא אלתי שא אן יכ'לקהא כד'לך אעני מצ'יה מדברה כקולה פי אדם ורדו בדגת הים וגו' אלד'י ליס מענאה אנה כ'לק מן אג'ל ד'א בל אכ'באר בטביעתה אלתי טבעה תעאלי עליהא. אמא קולה פי אלנבאת אנה קד בד'לה ללאדמיין וסאיר אלחיואן פקד צרח בד'לך ארסטו וגירה והו ט'אהר אן אלנבאת אנמא וג'ד מן אג'ל אלחיואן אד' לא בד לה מן אלאגתד'א וליסת כד'לך אלכואכב אעני אנהא ליסת מן אג'לנא למא יצלנא כ'ירהא לאן קולה להאיר ולמשל הו כמא בינא אכ'באר באלמנפעה אלואצלה מנהא אלפאיצ'ה עלי אלספל עלי מא בינת לך מן טביעהֵ אפאצ'הֵ אלכ'יר דאימא מן שי עלי שי וד'לך אלכ'יר אלואצל אבדא הו פי חק אלד'י וצל אליה כאן הד'א אלמפצ'ל עליה הו גאיהֵ אלד'י אפאץ' עליה כ'ירה וג'ודה כמת'ל מא יט'ן שכ'ץ מן אהל אלמדינה אן גאיהֵ אלסלטאן אן יחרס דארה באלליל מן אללצוץ וד'לך צחיח בוג'ה מא לאנה למא אנחרסת דארה וחצלת לה הד'ה אלפאידה מן אג'ל אלסלטאן צאר אלאמר ישבה כון גאיהֵ אלסלטאן חראסהֵ דאר הד'א ובחסב הד'א אלמעני ינבגי אן נשרח כל נץ נג'ד ט'אהרה ידל עלי כון שי רפיע ג'על מן אג'ל מא דונה מענאה לזום ד'לך ען טביעתה 
ונלתזם אעתקאדא אן הד'א אלוג'וד כלה מקצוד מנה תעאלי בחסב אראדתה ולא נטלב לד'לך עלה ולא גאיה אכ'רי בוג'ה כמא לא נטלב גאיהֵ וג'ודה תעאלי כד'לך לא נטלב גאיהֵ אראדתה אלתי בחסבהא חדת' כל מא חדת' ויחדת' עלי מא הו עליה. 
פלא תגלט פי נפסך ותט'ן אן אלאפלאך ואלמלאיכה אנמא וג'דת מן אג'לנא פקד בין לנא קדרנא הן גוים כמר מדלי פאעתבר ג'והרך וג'והר אלאפלאך ואלכואכב ואלעקול אלמפארקה יבין לך אלחק ותעלם אן אלאנסאן אכמל ואשרף מא תכון מן הד'ה אלמאדה לא גיר ואנה אד'א אצ'יף וג'ודה לוג'וד אלאפלאך נאהיך לוג'וד אלמפארקה כאן חקירא ג'דא ג'דא קאל הן בעבדיו לא יאמין ובמלאכיו ישים תהלה אף שכני בתי חמר אשר בעפר יסודם. ואעלם אן עבדיו אלמקול פי הד'א אלפסוק ליסוא הם מן נוע אלאנסאן בוג'ה דליל ד'לך קולה אף שכני בתי חמר אשר בעפר יסודם בל עבדיו אלמד'כורון פי הד'א אלפסוק הם אלמלאיכה וכד'לך איצ'א מלאכיו אלד'ין אשאר עליהם פי הד'א אלפסוק הם אלאפלאך בלא שך קד בין הד'א אלמעני בעינה וכררה אליפז נפסה פי אלקולה אלאכ'רי בנץ אכ'ר וקאל הן בקדושיו לא יאמין ושמים לא זכו בעיניו אף כי נתעב ונאלח איש שותה כמים עולה פקד תבין אן קדושיו הם עבדיו ואן ליס הם מן נוע אלאנסאן ומלאכיו אלמשאר אליהם פי ד'לך אלפסוק הם שמים ומעני תהלה הו מעני לא זכו בעיניו אעני כונהא ד'את מאדה ועלי אנהא אצפי מאדה ואעט'מהא צ'יאא ונורא פבאצ'אפתהא ללעקול אלמפארקה פהי כדרה מט'למה גיר צאפיה. ואמא קולה ען אלמלאיכה הן בעבדיו לא יאמין פמענאה אנה לא ות'אקהֵ וג'וד להם אד' הם מפעולון עלי ראינא. וחתי עלי ראי מן יקול באלקדם פהם מעלולון פחט'הם פי אלוג'וד ליס באלות'יק ולא באלמתמכן באלאצ'אפה אליה תעאלי אלואג'ב אלוג'וד באלאטלאק. וקולה אף כי נתעב ונאלח הו כקולה אף שכני בתי חמר כאנה יקול אף הנתעב והנאלח האדם אלד'י אלאעוג'אג' מכ'אלטה וסאר פי ג'מיע אג'זאיה אעני מקארנהֵ אלעדם. ועולה אלאעוג'אג' בארץ נכחות יעול. וקולה איש מת'ל קולה אדם לאנה קד יסמי אלנוע אלאנסאני איש מכה איש ומת 
פהכד'א ינבגי אן יעתקד. פאן אלאנסאן אד'א עלם נפסה ולם יגלט פיהא ופהם כל מוג'וד בחסבה אסתראח ולא תתשוש אפכארה בטלב גאיה מא למא ליס לה תלך אלגאיה או בטלב גאיה למא לא גאיה לה אלא וג'ודה אלמתעלק באלמשיה אלאלאהיה ואן שית קל באלחכמה אלאלאהיה:

Chapter 14

ממא ינבגי איצ'א אן יתאמלה אלאנסאן חתי יעלם קדר נפסה ולא יגלט הו מא תבין מן מקאדיר אלאפלאך ואלכואכב ומקאדיר אלאבעאד אלתי ביננא ובינהא וד'לך אנה למא תבינת מקאדיר אלאבעאד כלהא בנסבהֵ ד'לך לנצף קטר אלארץ' וכאן קדר מחיט אלארץ' מעלומא פיכון נצף קטרהא מעלומא צארת אלאבעאד כלהא מעלומה פתברהן אן אלבעד בין מרכז אלארץ' ואעלי פלך זחל מסיר ת'מאניהֵ אלאף סנה וסבע מאיהֵ סנה בתקריב כל סנה ת'לת' מאיה וכ'מסה וסתין יומא. ועלי אן יכון אלסיר פי כל יום ארבעין מילא מן אמיאלנא אלשרעיה אלתי כל מיל אלפא ד'ראע בד'ראע אלעמל. פתאמל הד'א אלבעד אלעט'ים אלמדהש והו כמא קיל הלא אלוה גבה שמים וראה ראש כוכבים כי רמו יקול אליס מן ארתפאע אלסמא תסתדל עלי בעד אדראך אלאלאה אלד'י אד'א כנא מן אלבעד מן הד'א אלג'סם עלי הד'ה אלגאיה אלעט'ימה והו מבאין לנא באלמוצ'ע הד'ה אלמבאינה פכ'פי ענא ג'והרה ומעט'ם אפעאלה פנאהיך אדראך פאעלה אלד'י ליס בג'סם. 
והד'א אלבעד אלעט'ים אלד'י תברהן אנמא הו עלי אלאקל לא ימכן אן יכון בין מרכז אלארץ' ובין מקער פלך אלכואכב אלת'אבתה אקל מן הד'א אלמקדאר וימכן אן יכון אכת'ר מן הד'א אצ'עאפא כת'ירה לאן גלט' אג'ראם אלאפלאך לא יתברהן אלא עלי אקל מא ימכן כמא יבין מן רסאיל אלאבעאד. וכד'לך אלאג'ראם אלתי בין כל פלך ופלך כמא ילזם אלקיאס עלי מא ד'כר ת'אבת לא ימכן אדראך גלט'הא עלי אלתחריר אד' ליס פיהא כואכב יסתדל בהא אמא גלט' פלך אלכואכב אלת'בתה פאקל מא יכון גלט'ה מסירה ארבע סנין יעלם ד'לך מן מקדאר בעץ' כואכבה אלתי ג'רם כל כוכב מנהא קדר כרהֵ אלארץ' ניף ותסעון מרה וקד תכון ת'כ'אנהֵ ג'רמה אכת'ר ואמא אלפלך אלתאסע אלמדיר ללכל אלחרכה אליומיה פלא יעלם לה קדר בוג'ה אד' ליס פיה כוכב פמא לנא חילה פי מערפהֵ עט'מה. 
פתאמל הד'ה אלמוג'ודאת אלג'סמאניה מא אעט'ם מקאדירהא ומא אכת'ר עדדהא ואד'א כאנת אלארץ' כלהא לא ג'ז להא ענד פלך אלכואכב פמא הי נסבהֵ נוע אלאנסאן לג'מיע הד'ה אלמכ'לוקאת. פכיף יתכ'יל אחד מנא אנהא מן אג'לה ובסבבה ואנהא אלאת לה והד'ה חאל מקאיסהֵ אלאג'סאם פכיף אד'א נט'רת וג'וד אלעקול. 
וקד ישכך עלי ראי אלפלאספה פי הד'א אלגרץ' ויקול אלקאיל אמא לו אדעינא אן גאיהֵ הד'ה אלאפלאך תדביר שכ'ץ אנסאן או עדהֵ אשכ'אץ מת'לא לכאן הד'א מחאלא בחסב אלנט'ר אלפלספי אמא בכוננא נזעם אן גאיתהא תדביר נוע אלאנסאן פלא שנאעה פי כון הד'ה אלאג'ראם אלעט'ימהֵ אלשכ'ציה תכון גאיתהא וג'וד אשכ'אץ אנואע אלתי עלי מד'הבהם לא נהאיה לעדדהא אבדא ומא מת'אל הד'א אלא מת'אל צאנע עמל אלאת זנתהא קנטאר חדיד לעמל אברה צגירה זנתהא חבה פלו כאן ד'לך לאברה ואחדה לכאן הד'א מן פסאד אלתדביר בחסב נט'ר מא איצ'א ולא כאן יכון הד'א פסאד תדביר מטלקא אמא מן חית' אנה יעמל בהד'ה אלאלאת אלת'קילה אברה בעד אברה הכד'א קנאטיר עדה מן אלאבר פעמל תלך אלאלאת חכמה ואתקאן תדביר עלי כל וג'ה והכד'א תכון גאיהֵ אלאפלאך אסתמראר אלכון ואלפסאד וגאיהֵ אלכון ואלפסאד וג'וד נוע אלאנסאן עלי מא קד קיל. ונג'ד נצוצא ואכ'בארא תעצ'ד הד'א אלכ'יאל. וקד יחל הד'א אלשך אלפילסוף באן יקול לו לם יכן אלאכ'תלאף בין אלאג'ראם אלפלכיה ואשכ'אץ אלאנואע אלכאינה אלפאסדה גיר פי אלעט'ם ואלצגר לאמכן אן יקאל הד'א אמא מן חית' אלתבאין בינהא בשרף אלג'והר פשניע ג'דא אן יכון אלאשרף אלה לוג'וד אלאדני אלאחט. 
ובאלג'מלה אן הד'א אלשך יסתעאן בה פי מא נעתקדה מן חדות' אלעאלם ואכת'ר מא כאן גרצ'י פי הד'א אלפצל הד'א אלמעני. ואיצ'א כוני לם אזל אסמע מן כל מן שדא שיא מן עלם אלהיאה אסתגיא מא ד'כרוה אלחכמים ז"ל מן אלאבעאד לאנהם יצרחון באן גלט' כל פלך מסיר כ'מס מאיהֵ סנה ובין כל פלך ופלך מסיר כ'מס מאיהֵ סנה והי סבעהֵ אפלאך פיכון בעד אלפלך אלסאבע אעני מחדבה מן מרכז אלארץ' ממשי סבעהֵ אלאף סנה ויתכ'יל כל מן יסמע הד'א אנה כלאם פיה אגיא כת'יר ואן לא ינתהי אלבעד להד'א אלמקדאר וממא תברהן פי אלאבעאד יבין לך אן אלבעד בין מרכז אלארץ' וחצ'יץ' זחל והו אלפלך אלסאבע הו מסיר סבעהֵ אלאף סנה וארבע ועשרין סנה בתקריב ואמא אלבעד אלד'י ד'כרנא והו ממשי ת'מאניהֵ אלאף וסבע מאיהֵ סנה פהו אלי מקער אלפלך אלת'אמן. והד'א אלד'י תג'דהם יקולון בין פלך ופלך בעד כד'א מענאה גלט' אלג'רם אלד'י בין אלאפלאך לא אן ת'ם כ'לא. 
ולא תטלבני במטאבקהֵ כל מא ד'כרוה מן אמור אלהיאה למא אלאמר עליה לאן אלתעאלים כאנת פי תלך אלאזמאן נאקצה ולא תכלמוא פי ד'לך מן חית' הם רואה לתלך אלאקאויל ען אלאנביא בל מן חית' הם עלמא תלך אלאעצאר פי תלך אלפנון או סמעוהא מן עלמא תלך אלאעצאר וליס מן אג'ל הד'א אקול פי אקאויל נג'דהא להם קד טאבקת אלחק אנהא גיר צחיחה או וקעת באלערץ' בל כל מא אמכן אן יתאול כלאם אלשכ'ץ חתי יטאבק אלמוג'וד אלד'י תברהן וג'ודה פהו אלאולי ואלאחק באלפאצ'ל אלטבאע אלמנצף:

Chapter 15

ללממתנע טביעה ת'אבתה קאימהֵ אלת'באת ליסת מן פעל פאעל לא ימכן תגירהא בוג'ה ולד'לך לא יוצף אלאלאה באלקדרה עליהא. הד'א ממא לא יכ'תלף פיה אחד מן אהל אלנט'ר בוג'ה ולא יג'הל הד'א אלא מן לא יפהם אלמעקולאת. ואנמא מוצ'ע אלאכ'תלאף בין אהל אלנט'ר כלהם הו אלאשארה אלי נוע מא מן אלמתכ'ילאת יקול בעץ' אהל אלנט'ר אן הד'א מן קביל אלממתנע אלד'י לא יוצף אלאלאה באלקדרה עלי תגיירה ויקול אכ'ר אנה מן קביל אלממכן אלד'י תתעלק קדרהֵ אלאלאה באיג'אדה כיף שא. מת'אל ד'לך אג'תמאע אלצ'דין פי אן ואחד ומחל ואחד ואנקלאב אלאעיאן אעני רג'וע אלג'והר ערצ'א ואלערץ' ג'והרא או וג'וד ג'והר ג'סמאני דון ערץ' פיה כל הד'א מן קביל אלממתנע ענד כל אחד מן אהל אלנט'ר. כד'לך כון אלאלאה יוג'ד מת'לה או יעדם ד'אתה או יתג'סד או יתגיר כל הד'א מן קביל אלממתנע ולא יוצף אלאלאה באלקדרה עלי שי מן ד'לך. אמא הל יוג'ד ערצ'א מג'רדא לא פי ג'והר פאן פרקה מן אהל אלנט'ר והם אלמעתזלה תכ'ילוא ד'לך וראוה מן באב אלממכן ואכ'רון קאלוא הו מן באב אלממתנע ואן כאן אלקאיל בוג'וד ערץ' לא פי מחל לם יודה לד'לך מג'רד אלנט'ר בל מראעאהֵ אמור שרעיה זאחמהא אלנט'ר מזאחמה שדידה פתכ'לצוא בהד'ה אלקולה כד'לך איג'אד שי מתג'סם מן לא מאדה אצלא הו מן קביל אלממכן ענדנא ומן קביל אלממתנע ענד אלפלאספה והכד'א יקול אלפלאספה אן איג'אד מרבע קטרה מת'ל צ'לעה או זאויה מג'סמה יחיט בהא ארבע זואיא בסיטה קאימה ומא נחי הד'א אלנחו כל ד'לך מן קביל אלממתנע ובעץ' מן יג'הל אלתעאלים ולם יעלם מן הד'ה אלאמור גיר מג'רד אלפאט' לא תצור מעני יט'נהא ממכנה. פיא לית שערי הל הד'א אלבאב מפתוח מבאח ולכל אחד אן ידעי פי אי מעני תצורה ויקול הד'א ממכן ויקול אכ'ר בל הו ממתנע בחסב טביעהֵ אלאמר או ת'ם שי יסד הד'א אלבאב ויחצרה חתי יקטע אלאנסאן קטעא אן הד'א ממתנע בטביעתה. והל עיאר ד'לך ואעתבארה באלקוה אלמתכ'ילה או באלעקל ובאי שי יפרק בין אלמתכ'יל ואלמעקול. לאנה קד ינאזע אלשכ'ץ גירה או תנאזעה נפסה פי אמר מא יג'דה ממכנא ענדה פיקול אנה ימכן פי טביעתה ויקול אלמנאזע הד'א אלתמכין הו פעל אלכ'יאל לא באעתבאר אלעקל פהל ת'ם איצ'א שי מא יפארק בה בין אלקוה אלמתכ'ילה ובין אלעקל והל ד'לך שי כ'ארג' ענהמא ג'מיעא או באלעקל נפסה יפרק בין אלמעקול ואלמתכ'יל. 
כל הד'ה מואצ'ע בחת' תסתקצי ג'דא ומא הד'א גרץ' אלפצל. פקד באן אנה עלי כל ראי ומד'הב הנא אמור ממתנעה ומחאל וג'ודהא ואנה לא יוצף אלאלאה באלקדרה עליהא ולא עג'ז פי חקה ולא נקץ קדרה פי כונה לא יגירהא פהי אד'א לאזמה ליסת מן פעל פאעל. פקד באן אן מוצ'ע אלאכ'תלאף פי אשיא תפרץ' מן אי אלקבילין הי הל מן קביל אלממתנע או מן קביל אלממכן. פחצל הד'א:

Chapter 16

אפתאת אלפלאספה עלי אללה תעאלי פי עלמה במא סואה אפתיאתא עט'ימא ג'דא ועת'רוא עת'רה לא אקאלה להם מנהא ולא למן תבעהם פי ד'לך אלראי. וסאסמעך אלשבהאת אלתי אוקעתהם פי מא אפתאתוא בה וסאסמעך איצ'א ראי שריעתנא פי ד'לך ומקאומתנא להם פי אראיהם אלסייה אלשניעה פי אמר עלם אללה. 
ואכת'ר מא אוקעהם פי ד'לך ודעאהם אליה אולא הו מא יבדו באול כ'אטר מן עדם אנתט'אם אחואל אשכ'אץ אלאנסאן וכון בעץ' אשכ'אץ אלאדמיין אלפצ'לא פי חיאה רדיה מולמה ובעץ' אלאשכ'אץ אלשרירין פי חיאה טיבה לד'יד'ה פדעאהם ד'לך אלי אן קסמוא הד'א אלתקסים אלד'י תסמעה אלאן. פקאלוא לא יכ'לו אלאמר מן אחד קסמין אמא אן יכון אללה גיר עאלם בשי מן הד'ה אלאחואל אלשכ'ציה וגיר מדרך להא או יכון ידרכהא ויעלמהא והד'ה קסמה צ'רוריה. ת'ם קאלוא פאן כאן ידרכהא ויעלמהא פלא יכ'לו אלאמר מן אחד ת'לת'ה אקסאם אמא אן ינט'מהא ויג'ריהא עלי אחסן נט'אם ואכמלה ואתמה או יכון מגלובא ען נט'מהא לא קדרה לה עליהא או יכון יעלם ויקדר עלי אלנט'ם ואלתדביר אלג'יד גיר אנה אהמל ד'לך עלי ג'ההֵ אלתהאון ואלאחתקאר או עלי ג'ההֵ אלחסד כמא נג'ד מן אלנאס רג'לא קאדרא עלי איצאל כ'יר לשכ'ץ אכ'ר ועארפא בחאג'הֵ ד'לך אלשכ'ץ למא ינאלה מן כ'ירה גיר אנה לסו טבאעה ושרה וחסדה יחסדה עלי ד'לך פלא יוצלה אליה והד'א אלתקסים איצ'א צ'רורי צחיח אעני אן כל עאלם באמר מא פאנה לא יכ'לו אמא אן תכון לה ענאיה בתדביר מא עלם או יהמל ד'לך כמא יהמל אלאנסאן פי מנזלה תדביר אלקטט מת'לא או מא הו אחקר מן ד'לך ואלד'י לה אלענאיה באלאמר קד יגלב ען תדבירה ואן אראד ד'לך. פלמא קסמוא הד'א אלתקסים בתוא אלחכם וקאלוא אן קסמין מן הד'ה אלת'לת'ה אקסאם אללאזמה לכל מן יעלם ממתנע פי חק אללה תעאלי והמא אן לא יקדר או יקדר ולא יעתני אד' הד'א כ'לק שר או עג'ז ותעאלי ענהמא פלם יבק מן אלתקסים כלה אלא אן יכון לא יעלם שיא מן הד'ה אלאחואל בוג'ה או יעלמהא וינט'מהא אחסן נט'אם ונחן נג'דהא גיר מנתט'מה ולא לאזמה לקיאס ולא מטרדה עלי מא ינבגי פד'לך דליל עלי כונה לא יעלמהא בוג'ה ולא בסבב. הד'א אלאמר הו אלד'י אוקעהם אולא פי הד'א אלאפתיאת אלעט'ים ותג'ד ג'מיע מא לכ'צתה לך מן תקסימהם ותנביהי עלי אן הד'א מוצ'ע גלטהם מבינא משרוחא פי מקאלהֵ אלאסכנדר אלאפרודסי פי אלתדביר. 
פארי ואעג'ב כיף וקעוא פי שר ממא הרבוא מנה וכיף ג'הלוא אלאמר אלד'י לם יזאלוא ינבהוננא עליה וישרחונה לנא דאימא. אמא וקועהם פי שר ממא הרבוא מנה פכונהם הרבוא מן אן ינסבוא ללה אלאהמאל וקטעוא עליה באלג'הל וכון כל מא פי הד'א אלעאלם אלספלי מסתורא ענה ולא ידרכה. ואמא ג'הלהם במא לם יזאלוא ינבהוננא עליה פכונהם אעתברוא אלוג'וד באחואל אשכ'אץ אלאנסאן אלתי שרורהם מנהם או מן צ'רורהֵ טביעהֵ אלמאדה עלי מא יקולון דאימא ויבינון וקד בינא מן ד'לך מא ינבגי. פלמא אצלוא הד'ה אלקאעדה אלהאדה לכל קאעדה חסנה אלמסמג'ה לג'מאל כל ראי צחיח אכ'ד'וא בעד ד'לך אן יזילוא שנאעתהא וזעמוא אן עלם הד'ה אלאשיא ממתנע פי חק אלאלאה מן ג'האת מנהא אן אלג'זאיאת אנמא תדרך באלחואס לא באלעקל ואללה לא ידרך בחאסה. ומנהא אן אלג'זאיאת לא תתנאהי ואלעלם אחאטה ומא לא יתנאהי לא יחאט בה עלמא. ומנהא אן אלעלם באלחואדת' והי ג'זאיה בלא שך יוג'ב לה תגירא מא לאנה תג'דד עלם בעד עלם. ובחסב דעואנא נחן מעשר אלמתשרעין אנה עלמהא קבל כונהא ישנעון עלינא שנאעתין אחדאהמא תעלק אלעלם באלעדם אלמחץ' ואלת'אניה אן יכון עלם כון אלשי באלקוה ועלם כונה באלפעל שיא ואחדא. וקד תראג'מת בהם אלט'נון חתי קאל בעצ'הם אנה יעלם אלאנואע פקט לא אלאשכ'אץ וקאל בעצ'הם מא יעלם שיא כ'ארג'א ען ד'אתה בוג'ה חתי לא יכון ת'ם תכת'יר עלום בזעמה. 
ומן אלפלאספה מן יעתקד כאעתקאדנא ואנה תעאלי יעלם כל שי ולא תכ'פי ענה כ'אפיה בוג'ה והם אקואם כברא קבל ארסטו באלזמאן קד ד'כרהם איצ'א אלאסכנדר פי מקאלתה תלך לכנה יאבי ראיהם ויקול אן אעט'ם מא ינקץ' בה מא נשאהדה מן שרור תצל אלאכ'יאר וכ'יראת ינאלהא אלאשראר. 
ובאלג'מלה פקד תבין לך אנהם כלהם לו וג'דוא אחואל אשכ'אץ אלנאס מנתט'מה בחסב מא יבדו ללג'מהור אנה אנתט'אם למא וקעוא פי שי מן הד'א אלנט'ר כלה ולא תהאפתוא בל אלדאעי אלאול להד'א אלנט'ר אעתבאר אחואל אלנאס כ'ירהם ושריריהם וכון ד'לך בזעמהם גיר מנתט'ם כמא קאל ג'האלנא לא יתכן דרך י"י. 
ובעד תבייני אן אלכלאם פי אלעלם ואלענאיה מרתבט בעצ'ה בבעץ' אכ'ד' פי תביין ארא אלנט'ארין פי אלענאיה ובעד ד'לך אכ'ד' פי חל מא שככוא בה פי עלם אלאלאה באלג'זאיאת:

Chapter 17

ארא אלנאס פי אלענאיה כ'מסה ארא וכלהא קדימה אעני אנהא ארא סמעת עלי זמאן אלאנביא מנד' ט'הרת אלשריעה אלחאקה אלמנירה להד'ה אלט'למאת כלהא. 
אלראי אלאול הו קול מן זעם אן לא ענאיה אצלא בשי מן אלאשיא פי ג'מיע הד'א אלוג'וד ואן כל מא פיה מן אלסמא אלי מא סוי ד'לך ואקע באלאתפאק וכיף תהיא וליס ת'ם בוג'ה לא נאט'ם ולא מדבר ולא מעתני בשי והד'א הו ראי אפיקורס והו איצ'א יקול באלאג'זא וירי אנהא תכ'תלט כיף אתפק ויתכון מנהא מא אתפק וקד קאל בהד'א אלראי אלד'ין כפרוא מן ישראל והם אלמקול ענהם כחשו בי"י ויאמרו לוא הוא. וקד ברהן ארסטו עלי אסתחאלהֵ הד'א אלראי ואן אלאשיא כלהא לא יצח אן תכון באלאתפאק בל להא נאט'ם ומדבר וקו ד'כרנא מן ד'לך טרפא פי מא תקדם. 
ואלראי אלת'אני הו ראי מן ירי אן בעץ' אלאשיא בהא ענאיה והי בתדביר מדבר ונט'ם נאט'ם ובעצ'הא מתרוך מע אלאתפאק והד'א הו ראי ארסטו ואנא אלכ'ץ לך ראיה פי אלענאיה. הו ירי אן אללה תעאלי מעתני באלאפלאך ומא פיהא ולד'לך דאמת אשכ'אצהא עלי מא הי עליה וקד נץ אלאסכנדר וקאל אן ראי ארסטו אן ענאיהֵ אללה אנתהת ענד פלך אלקמר וד'לך פרע עלי אצלה פי קדם אלעאלם לאנה ירי אן אלענאיה הי בחסב טביעהֵ אלוג'וד פהד'ה אלאפלאך ומא פיהא אלתי אשכ'אצהא דאימה מעני אלענאיה בהא הו דואמהא עלי חאלה לא תתגיר וכמא לזם ען וג'וד תלך וג'וד אשיא אכ'ר ליסת אשכ'אצהא מסתמרהֵ אלוג'וד לכן אנואעהא כד'לך איצ'א פאץ' מן תלך אלענאיה מא אוג'ב בקא אלאנואע ודואמהא ולם ימכן בקא אשכ'אצהא. ולא אהמלת איצ'א אשכ'אץ כל נוע אהמאלא מחצ'א בל כל מא צפי מן תלך אלמאדה חתי קבל צורהֵ אלנמא ג'עלת פיה קוי תחרסה מדהֵ מא תג'ד'ב לה מא יואפקה ותדפע ענה מא לא מנפעה לה בה. ומא צפי מנהא אכת'ר מן ד'לך חתי קבל צורהֵ אלחס ג'עלת פיה קוי אכ'רי תחרסה ותצונה וג'על לה קדרה אכ'רי עלי אלחרכה ליקצד מא יואפקה ויהרב ממא יכ'אלפה ת'ם אעטי כל שכ'ץ בחסב מא יחתאג' אליה ד'לך אלנוע. ומא צפי מנהא אכת'ר חתי קבל צורהֵ אלעקל אעטי קוה אכ'רי ידבר בהא ויפכר וירוי פי מא ימכן בה בקא שכ'צה וחראסהֵ נועה בחסב כמאל ד'לך אלשכ'ץ אמא סאיר אלחרכאת אלואקעה פי סאיר אשכ'אץ אלנוע פהי ואקעה באלאתפאק וליס ד'לך ענד ארסטו בתדביר מדבר ולא בנט'ם נאט'ם. מת'אל ד'לך אן הבת ריח עאצפה או גיר עאצפה פלא שך אנהא תסקט בעץ' אוראק הד'ה אלשג'רה ותכסר גצנא מן שג'רה אכ'רי ותרמי חג'רא מן ג'דאר מא ותת'יר תראבא עלי עשב מא פתפסדה ותמוג' אלמא פיעטב מרכב כאן הנאך פיגרק כל מן פיה או בעצ'הם. פלא פרק ענדה בין סקוט תלך אלורקה ווקוע אלחג'ר או גרק אולאיך אלפצ'לא אלעט'מא אלד'ין כאנוא פי אלספינה. כד'לך לא יפרק בין ת'ור ראת' עלי ג'מאעה מן אלנמל פמאתוא או בניאן תכ'לכ'לת אסאסאתה פכ'ר עלי כל מן הנאך מן אלמצ'לין פמאתוא. ולא פרק ענדה בין קט עת'ר בפאר פאפתרסה או ענכבות' אפתרס ד'באבא או אסד ג'אע פלקי נביא פאפתרסה. ובאלג'מלה פאן מלאך ראיה אן כל מא ישאהדה מטרדא לא יכ'תל ולא יתגיר לה מנהאג' אצלא כאלאחואל אלפלכיה או יג'רי עלי אלנט'אם ולא יכ'רם אלא פי אלשאד' כאלאמור אלטביעיה פיקול הד'א בתדביר אעני אן אלענאיה אלאלאהיה מצחובה מעה. וכל מא יראה לא יטרד עלי קיאס ולא ילזם נט'אמא כאחואל אשכ'אץ כל נוע מן אלנבאת ואלחיואן ואלאנסאן יקול הד'א באלאתפאק לא בתדביר מדבר יעני אנה לם תצחבה אלענאיה אלאלאהיה וירי אן אצחאב אלענאיה איצ'א להד'ה אלאחואל ממתנע והד'א תאבע לראיה פי קדם אלעאלם ואן כל מא עליה הד'א אלוג'וד כ'לאפה ממתנע. ואלד'ין אעתקדוא הד'א אלראי איצ'א ממן מרק מן שריעתנא הם אלקאילון עזב י"י את הארץ. 
ואלראי אלת'אלת' הו מקאבל הד'א אלראי אלת'אני והו ראי מן ירי אן ליס פי ג'מיע אלוג'וד שי באלאתפאק בוג'ה לא ג'זאי ולא כלי בל אלכל באראדה וקצד ותדביר ובין הו אן כל מא ידבר פקד עלם והד'ה הי פרקהֵ אלאשעריה מן אלאסלאם. ולזם הד'א אלראי שנאעאת עט'ימה פתחמלוהא ואלתזמוהא וד'לך אנהם יקרון לארסטו פי מא יזעמה מן אלתסויה בין סקוט אלורקה ומות שכ'ץ אנסאן קאלוא כד'לך הו לכן לם תהב אלריח באלאתפאק בל אללה חרכהא ומא אלריח הי אלתי אסקטת אלאוראק בל כל ורקה סקטת בקצ'א וקדר מן אללה והו אלד'י אסקטהא אלאן פי הד'א אלמוצ'ע ולא ימכן אן יתאכ'ר זמאן סקוטהא ולא יתקדם ולא ימכן סקוטהא פי גיר הד'א אלמוצ'ע אד' ד'לך כלה מקדר פי מא לם יזל. פלזמהם בחסב הד'א אלראי אן תכון חרכאת אלחיואן כלהא וסכנאתה מקדרה ואן אלאנסאן לא אסתטאעה לה בוג'ה עלי אן יפעל שיא או לא יפעלה. וילזם הד'א אלראי איצ'א אן תכון טביעהֵ אלממכן סאקטה פי הד'ה אלאמור ואן תכון הד'ה אלאשיא כלהא אמא ואג'בה או ממתנעה. פאלתזמוא ד'לך וקאלוא אן הד'ה אלתי נסמיהא ממכנה כקיאם זיד ומג'י עמר הי ממכנה באלאצ'אפה אלינא אמא באצ'אפתהא אליה תעאלי פלא ממכן פיהא אצלא בל ואג'ב או ממתנע. ולזם מן הד'א אלראי איצ'א אן יכון מעני אלשראיע לא יפיד אצלא אד' אלאנסאן אלד'י לה ג'את כל שריעה לא יסתטיע אן יפעל שיא לא אן יאתי מא אמר בה ולא אן יג'תנב מא נהי ענה. וקאלת הד'ה אלפרקה אנה תעאלי הכד'א שא לירסל ויאמר וינהי ויהדד וירג'י ויכ'וף ואן כנא לא אסתטאעה לנא ויג'וז אן יכלפנא אלממתנעאת ויג'וז אן נמתת'ל אלאמר ונעאקב ונכ'אלפה ונג'אזי. ולזם הד'א אלראי איצ'א אן תכון אפעאלה תעאלי לא גאיה להא. ותחמלוא ת'קלהֵ הד'ה אלשנאעאת כלהא לסלאמהֵ ד'לך אלראי חתי אד'א ראינא שכ'צא ולד אעמי או מג'ד'ומא אלד'י לא נקדר נקול אנה תקדם לה ד'נב אסתחק בה ד'לך קלנא כד'א שא. ואד'א ראינא אלפאצ'ל אלעאבד קתל באלעד'אב קלנא כד'א שא ולא ג'ור פי ד'לך אד' ג'איז ענדהם פי חק אללה אן יעד'ב מן לם יד'נב ויג'אזי באלכ'יר ללמד'נב ואקאוילהם פי הד'ה אלאשיא משהורה. 
ואלראי אלראבע הו ראי מן ירי אן ללאנסאן אסתטאעה ולד'לך יג'רי מא ג'א פי אלשריעה מן אלאמר ואלנהי ואלג'זא ואלעקאב ענד האולא עלי נט'אם וירון אן אפעאל אללה כלהא תאבעה לחכמה ואנה לא יג'וז עליה אלג'ור ולא יעאקב מחסנא. ואלמעתזלה איצ'א ירון הד'א אלראי ואן כאן אסתטאעהֵ אלאנסאן ליסת הי ענדהם מטלקה והם איצ'א יעתקדון אנה תעאלי עאלם בסקוט תלך אלורקה ובדביב הד'ה אלנמלה ואן ענאיתה בכל אלמוג'ודאת. פלזמת הד'א אלראי איצ'א שנאעאת ותנאקצ'את אמא אלשנאעה פכון בעץ' אשכ'אץ אלנאס ולד ד'א עאהה והו לם יד'נב קאלוא ד'לך תאבע לחכמתה והכד'א אחסן פי חק הד'א אלשכ'ץ אן יכון הכד'א מן אן יכון סאלמא ונחן נג'הל הד'א אלאחסאן ומא הד'א עלי ג'ההֵ אלעקאב לה בל עלי ג'ההֵ אלאחסאן אליה. וכד'לך ג'ואבהם פי הלאך אלפאצ'ל אן ד'לך ליעט'ם ג'זאוה פי אלאכ'רי. חתי אנתהי אלקול בהאולא אן קיל להם ולאי שי עדל פי אלאנסאן ולם יעדל פי גירה ובאי ד'נב ד'בח הד'א אלחיואן פתחמלוא מן אלשנאעה אן קאלוא באן הד'א אג'וד לה חתי יעוצ'ה אללה פי אלאכ'רי חתי אן קתל אלברגות' ואלקמלה ילזם אן יכון להא פי ד'לך עוץ' ענד אללה וכד'לך הד'א אלפאר אלגיר את'ם אלד'י אפתרסה קט או חדאה. הכד'א קאלוא אקתצ'ת חכמתה פי חק הד'א אלפאר וסיעוצ'ה עמא ג'רי עליה פי אלאכ'רי. 
ולא ילאם אחד ענדי מן אהל הד'ה אלארא אלת'לת'ה פי אלענאיה לאן כל ואחד מנהם דעתה צ'רורה עט'ימה למא קאל ארסטו תבע אלט'אהר מן טביעהֵ אלוג'וד. ואלאשעריה הרבוא מן אן ינסב לה תעאלי ג'הל בשי ולא יצח אן יקאל ערף הד'ה אלג'זאיה וג'הל הד'ה פלזמת תלך אלשנאעאת פתחמלת. ואלמעתזלה איצ'א הרבוא מן אן ינסב לה תעאלי ג'ור וט'לם ולא חסן איצ'א ענדהם מנאכרהֵ אלפטרה חתי יקאל אן אילאם מן לם יד'נב לם ג'ור פיה ולא חסן ענדהם איצ'א אן תכון בעת'הֵ אלאנביא כלהם ונזול אלשריעה לא למעני יעקל פתחמלוא איצ'א מא תחמלוה מן תלך אלשנאעאת וילזמהם אלתנאקץ' לאנהם יעתקדון אנה תעאלי יעלם כל שי ואן אלאנסאן ד'ו אסתטאעה והד'א יודי למא יבין באיסר תאמל אן ד'לך מתנאקץ'.
ואלראי אלכ'אמס הו ראינא אעני ראי שריעתנא. ואנא אעלמך מנה במא נצת בה כתב אנביאינא והו אלד'י אעתקדה ג'מהור אחבארנא וסאכ'ברך איצ'א במא אעתקדה בעץ' אלמתאכ'רין מנא ואעלמך איצ'א במא אעתקדה אנא פי ד'לך. פאקול. קאעדהֵ שריעהֵ משה רבנו ע"אס וכל מן תבעהא הי אן אלאנסאן ד'ו אסתטאעה מטלקה אעני אנה בטביעתה ובאכ'תיארה ואראדתה יפעל כל מא ללאנסאן אן יפעלה דון אן יכ'לק לה שי מסתג'ד בוג'ה וכד'לך ג'מיע אנואע אלחיואן תתחרך באראדתהא והכד'א שא אעני אן מן משיתה אלקדימה פי אלאזל אן יכון אלחיואן כלה יתחרך באראדתה ואן יכון אלאנסאן ד'א אסתטאעה עלי כל מא ירידה או יכ'תארה ממא יסתטיע עליה והד'ה קאעדה לם יסמע קט פי מלתנא כ'לאפהא בחמד אללה.
וכד'לך מן ג'מלהֵ קואעד שריעהֵ משה רבנו אנה תעאלי לא יג'וז עליה אלג'ור בוג'ה מן אלוג'וה ואן כל מא ינזל באלנאס מן אלבלאיא או יצלהם מן אלנעם אלשכ'ץ אלואחד או אלג'מאעה כל ד'לך עלי ג'ההֵ אלאסתחקאק באלחכם אלעדל אלד'י לא ג'ור פיה אצלא. ולו צ'רבת אלשכ'ץ שוכה פי ידה ואזאלהא לחינה לכאן ד'לך עקאבא לה ולו נאל איסר לד'ה לכאן ד'לך ג'זאא לה וכל הד'א באסתחקאק והו קולה תעאלי כי כל דרכיו משפט וגו' לכנא נג'הל וג'וה אלאסתחקאק. 
פקד תלכ'צת לך הד'א אלארא וד'לך אן כל מא תראה מן אחואל אשכ'אץ אלאדמיין אלמכ'תלפה יראה ארסטו אתפאקא מחצ'א ויראה אלאשערי תאבעא למג'רד משיה ויראה אלמעתזלה תאבעא לחכמה ונראה נחן תאבעא לאסתחקאק אלשכ'ץ בחסב אפעאלה. פלד'לך יג'יז אלאשערי אן יעד'ב אללה אלפאצ'ל אלכ'יר פי אלדניא ויכ'לדה פי תלך אלנאר אלתי תקאל פי אלאכ'רי ויקאל כד'א שא. וירי אלמעתזלה אן הד'א ג'ור ואן הד'א אלד'י עד'ב ולו אלנמלה כמא ד'כרת לך להא עוץ' וכון הד'א עד'ב חתי יעוץ' תאבע לחכמתה. ונחן נעתקד אן כל הד'ה אלאחואל אלאנסאניה הי בחסב אלאסתחקאק והו תעאלי ען אלג'ור ומא יעאקב מנא אלא מסתחק עקאב הד'א הו אלד'י נצת בה תורת משה רבנו באן אלכל תאבע לאסתחקאק ועלי הד'א אלראי ג'רי כלאם ג'מהור אחבארנא לאנך תג'דהם יקולון בביאן אין מיתה בלא חטא ולא יסורין בלא עון וקאלוא במדה שאדם מודד בה מודדין לו והד'א נץ אלמשנה. וצרחוא פי כל מוצ'ע אנה לאזם צ'רורי פי חקה תעאלי אלעדל והו אן יג'אזי אלטאיע עלי כל מא פעלה מן אפעאל אלבר ואלאסתקאמה ולו לם יומר בד'לך עלי יד נבי ואנה יעאקב עלי כל פעל שר פעלה אלשכ'ץ ולו לם ינה ענה עלי יד נבי אד' ד'לך מנהי ענה באלפטרה אעני אלנהי ען אלט'לם ואלג'ור קאלוא אין הק"ב"ה מקפח זכות כל בריה וקאלוא כל האומר קודשא בריך הוא ותרן הוא יתותרן מעוהי אלא מאריך אפיה וגבי דילה וקאלוא אינו דומה מצווה ועושה למי שאינו מצווה ועושה ובינוא אנה ואן כאן לם יכלף נותנין לו שכרו ועלי הד'א אלאצל אטרד ג'מיע כלאמהם. וג'א פי כלאם אלחכמים זיאדהֵ מא מא ג'את פי נץ אלתורה והו קול בעצ'הם יסורין של אהבה וד'לך אן בחסב הד'א אלראי קד תנזל באלשכ'ץ אפאת לא לד'נב מתקדם בל ליעט'ם ג'זאוה והד'א הו איצ'א מד'הב אלמעתזלה ולא נץ פי אלתורה להד'א אלמעני ולא יגלטך אמור אלנסיון והאלהים נסה את אברהם וקולה ויענך וירעיבך וגו' פסתסמע אלכלאם פי ד'לך. ולם תתערץ' שריעתנא בוג'ה גיר לאחואל אשכ'אץ אלאנסאן. אמא חדית' הד'א אלעוץ' ללחיואן פלם יסמע קט פי מלתנא קדימא בוג'ה ולא ד'כרה קט אחד מן אלחכמים לכן בעץ' אלמתאכ'רין מן אלגאונים ז"ל למא סמעה מן אלמעתזלה אסתצובה ואעתקדה. ואמא מא אעתקדה אנא פי הד'ה אלקאעדה אעני אלענאיה אלאלאהיה פהו מא אצף לך וליס אנא מסתנדא פי הד'א אלאעתקאד אלד'י אצפה למא ודאני אליה אלברהאן בל אסתנד פיה למא תבין לי אנה קצד כתאב אללה וכתב אנביאינא והד'א אלראי אלד'י אעתקדה אקל שנאעה מן אלארא אלמתקדמה ואקרב מן אלקיאס אלעקלי. 
וד'לך אני אעתקד אן אלענאיה אלאלאהיה אנמא הי הד'א אלעאלם אלספלי אעני מן תחת פלך אלקמר באשכ'אץ נוע אלאנסאן פקט והד'א אלנוע וחדה הו אלד'י ג'מיע אחואל אשכ'אצה ומא ינאלהא מן כ'יר ושר תאבע לאסתחקאק כמא קאל כי כל דרכיו משפט אמא סאיר אלחיואנאת נאהיך אלנבאת וגירה פאן ראיי פיהא ראי ארסטו לא אעתקד בוג'ה אן הד'ה אלורקה סקטת בענאיה בהא ולא אן הד'א אלענכבות' אפתרס הד'ה אלד'באבה בקצ'א אללה ואראדתה אלאן אלשכ'ציה ולא אן אלבזקה אלתי בזקהא זיד תחרכת חתי נזלת עלי הד'ה אלבעוצ'ה פי מוצ'ע מכ'צוץ פקתלתהא בקצ'א וקדר ולא אן הד'ה אלסמכה למא אכ'תטפת הד'ה אלדודה מן וג'ה אלמא אנמא כאן ד'לך במשיה אלאהיה שכ'ציה בל הד'א כלה ענדי באלאתפאק אלמחץ' כמא יראה ארסטו. ואנמא אלענאיה אלאלאהיה ענדי פי מא אראה תאבעה ללפיץ' אלאלאהי ואלנוע אלד'י אתצל בה ד'לך אלפיץ' אלעקלי חתי צאר ד'א עקל ואנכשף לה כל מא הו מכשוף לד'י אלעקל הו אלד'י צחבתה אלענאיה אלאלאהיה וקדרת אפעאלה כלהא עלי ג'ההֵ אלג'זא ואלעקאב. אן גרק אלספינה במן פיהא כמא ד'כר ואנכ'ראר אלסקף עלי מן פי אלבית אן כאן ד'לך באלאתפאק אלמחץ' פליס דכ'ול אולאיך לתלך אלספינה וג'לוס אלאכ'רין פי אלבית באלאתפאק בחסב ראינא בל באראדה אלאהיה בחסב אלאסתחקאק פי אחכאמה אלתי לא תצל עקולנא למערפהֵ קאנונהא. 
ואלד'י דעאני להד'א אלאעתקאד לאני לם אג'ד קט נץ כתאב נבי יד'כר אן ללה ענאיה בשכ'ץ מן אשכ'אץ אלחיואן אלא בשכ'ץ אנסאן פקט וקד עג'בוא אלאנביא איצ'א מן כון אלענאיה באשכ'אץ אלאנסאן ואנה אקל מן אן יעתני בה פנאהיך מן סואה מן אלחיואן קאל מה אדם ותדעהו וגו' מה אנוש כי תזכרנו וגו' וקד ג'את אלנצוץ אלג'ליה בכון אלענאיה בג'מיע אשכ'אץ אלאנסאן ובאפתקאד אעמאלהם כלהא היוצר יחד לבם המבין אל כל מעשיהם וקאל אשר עיניך פקוחות על כל דרכי בני אדם לתת לאיש כדרכיו וקיל איצ'א כי עיניו על דרכי איש וכל צעדיו יראה. וקד נצת אלתורה באלענאיה באשכ'אץ אלאנסאן ותפקד אפעאלהם קאל וביום פקדי ופקדתי עליהם חטאתם וקאל מי אשר חטא לי אמחנו מספרי וקאל והאבדתי את הנפש ההיא וקאל ונתתי את פני בנפש ההיא והד'א כת'יר. וכל מא ג'א מן קצץ אברהם ויצחק ויעקב דליל מחץ' עלי אלענאיה אלשכ'ציה. אמא סאיר אשכ'אץ אלחיואן פאלחאל פיהא כמא יראה ארסטו בל שך ולד'לך כאן ד'בחהא מבאחא בל מאמורא בה ותצריפהא פי אלמנאפע כיף שינא ודליל כון סאיר אלחיואן גיר מעתני בה אלא בנחו אלענאיה אלתי ד'כרהא ארסטו קול אלנבי למא ראי מן תסלט נבוכדנצר וכת'רהֵ קתלה אלנאס קאל יא רב כאן קד אהמל אלנאס וסיבוא כאלאסמאך וחשראת אלארץ' דל בהד'א אלקול אן תלך אלאנואע מהמלה והו קולה ותעשה אדם כדגי הים כרמש לא מושל בו כלה בחכה העלה וגו' ת'ם בין אלנבי אן ליס אלאמר כד'לך ולא עלי ג'ההֵ אלאהמאל ורפע אלענאיה בל עלי ג'ההֵ אלעקאב לאולאיך לאסתחקאקהם מא נזל בהם קאל י"י למשפט שמתו וצור להוכיח יסדתו. 
ולא תט'ן אן הד'א אלראי ינתקץ' עלי בקולה נותן לבהמה לחמה וגו' ובקולה הכפירים שואגים לטרף ולבקש מאל אכלם וגו' ובקולה פותח את ידך ומשביע לכל חי רצון ובקול אלחכמים איצ'א יושב וזן מקרני ראמים ועד ביצי כנים וכת'יר מת'ל הד'ה אלנצוץ תג'דהא וליס פיהא שי ינקץ' ראיי הד'א לאן הד'ה כלהא ענאיה נועיה לא שכ'ציה וכאנה יצף אפצ'אלה תעאלי פי תהייתה לכל נוע גד'אה אלצ'רורי ומאדהֵ קואמה והד'א בין ואצ'ח והכד'א ירי ארסטו אן הד'א אלנחו מן אלענאיה צ'רורי מוג'וד קד ד'כר ד'לך איצ'א אלאסכנדר ען ארסטו אעני תהייהֵ וג'וד אגד'יהֵ כל נוע לאשכ'אצה ולולא ד'לך להלך אלנוע בלא שך והד'א בין באיסר תאמל. ואמא קולהם צער בעלי חיים דאוריתא מן קולה על מה הכית את אתנך פד'לך עלי ג'ההֵ אלתכמיל לנא לאן לא נתכ'לק באכ'לאק אלקסאוה ולא נולם עבת'א ללא פאידה בל נקצד אלרפק ואלרחמה ולו בשכ'ץ אי חיואן אתפק אלא ענד אלחאג'ה כי תאוה נפשך לאכל בשר לא אן נד'בח עלי ג'ההֵ אלקסאוה או אללעב. ולא ילזמני איצ'א בחסב הד'א אלראי אלסואל אן יקאל לי ולאי שי אעתני באשכ'אץ אלאנסאן ולא יעתני מת'ל תלך אלענאיה בסאיר אשכ'אץ אלחיואן לאן הד'א אלסאיל ינבגי אן יסאל נפסה ויקול לאי שי והב אלעקל ללאנסאן ולם יהב ד'לך לסאיר אנואע אלחיואן פאן ג'ואב הד'א אלסואל אלאכ'יר כד'א שא או כד'א אקתצ'ת חכמתה או כד'א אקתצ'ת אלטביעה בחסב אלת'לת'ה ארא אלמתקדמה ובהד'ה אלג'ואבאת בעינהא יג'אוב ען אלסואל אלאול. 
וחצל ראיי אלי אכ'רה פאני לא אעתקד אנה תעאלי יכ'פי ענה שי או אנסב לה עג'זא בל אעתקד אן אלענאיה תאבעה ללעקל ולאזמה לה אד' אלענאיה אנמא תכון מן עאקל ואלד'י הו עקל כאמל עלי כמאל לא כמאל בעדה פכל מן אתצל בה שי מן ד'לך אלפיץ' עלי קדר מא יצלה מן אלעקל יצלה מן אלענאיה. הד'א הו אלראי אלד'י יטאבק ענדי אלמעקול ונצוץ אלשריעה ואמא תלך אלארא אלמתקדמה פפיהא אפראט ותפריט אמא אפראט יכ'רג' אלי אלאכ'תלאט אלמחץ' ומנאכרהֵ אלמעקול ומכאברהֵ אלמחסוס או תפריט עט'ים יוג'ב אעתקאדאת רדיה ג'דא פי חק אלאלאה ופסאדא לנט'אם וג'וד אלאנסאן ומחו מחאסן אלאנסאן כלהא אלכ'לקיה ואלנטקיה אעני ראי מן רפע אלענאיה ען אשכ'אץ אלאנסאן וסוי בינהא ובין אשכ'אץ סאיר אנואע אלחיואן:

Chapter 18

ובעד מא קדמתה מן תכ'ציץ אלענאיה בנוע אלאנסאן וחדה מן סאיר אנואע אלחיואן אקול אנה קד עלם אן ליס פי כ'ארג' אלד'הן נוע מוג'וד בל אלנוע וסאיר אלכליאת מעאני ד'הניה כמא עלמת וכל מוג'וד כ'ארג' אלד'הן אנמא הו שכ'ץ או אשכ'אץ. פאד'א עלם הד'א פקד עלם אן אלפיץ' אלאלאהי אלמוג'וד מתצלא בנוע אלאנסאן אעני אלעקל אלאנסאני אנמא הו מא וג'ד מן אלעקול אלשכ'ציה והו מא פאץ' עלי זיד ועמר וכ'אלד ובכר. 
ואד'א כאן ד'לך כד'לך פילזם עלי מא ד'כרתה פי אלפצל אלמתקדם אן אי שכ'ץ מן אשכ'אץ אלנאס נאל פי ד'לך אלפיץ' חט'א אופר בחסב תהיו מאדתה וריאצ'תה כאנת אלענאיה בה אכת'ר צ'רורה אן כאנת אלענאיה תאבעה ללעקל כמא ד'כרת פלא תכון אלענאיה אלאלאהיה באשכ'אץ נוע אלאנסאן כלהא עלי אלסוא בל תתפאצ'ל אלענאיה בהם כתפאצ'ל כמאלהם אלאנסאני. ובחסב הד'א אלנט'ר ילזם צ'רורה אן תכון ענאיתה תעאלי באלאנביא עט'ימה ג'דא ועלי חסב מראתבהם פי אלנבוה ותכון ענאיתה באלפצ'לא ואלצאלחין עלי חסב פצ'להם וצלאחהם אד' ד'לך אלקדר מן פיץ' אלעקל אלאלאהי הו אלד'י אנטק אלאנביא וסדד אפעאל אלצאלחין וכמל עלום אלפצ'לא במא עלמוא ואמא אלג'אהלון אלעצאה פבחסב מא עדמוא מן ד'לך אלפיץ' האן אמרהם ואנתסקוא פי נט'אם סאיר אשכ'אץ אנואע אלחיואן נמשל כבהמות נדמו ולד'לך סהל קתלהם בל אמר בה ללמנאפע. והד'א אלגרץ' הו קאעדה מן קואעד אלשריעה ועליה מבנאהא אעני עלי אן אלענאיה בשכ'ץ שכ'ץ מן אשכ'אץ אלאנסאן בחסבה. 
תאמל כיף נץ עלי אלענאיה בג'זאיאת אחואל אלאבות פי תצרפאתהם וחתי פי כסבהם ומא ועדוא בה מן אצחאב אלענאיה להם קיל לאברהם אנכי מגן לך וקיל ליצחק ואהיה עמך ואברכך וקיל ליעקב והנה אנכי עמך ושמרתיך בכל אשר תלך וקיל לסיד אלנביין כי אהיה עמך וקיל ליהושע כאשר הייתי עם משה אהיה עמך והד'א כלה תצריח באלענאיה בהם עלי קדר כמאלהם. וקיל פי אלענאיה באלפצ'לא ואהמאל אלג'אהלין רגלי חסידיו ישמר ורשעים בחשך ידמו כי לא בכח יגבר איש יקול אן סלאמהֵ בעץ' אשכ'אץ אלנאס מן אלאפאת ווקוע בעצ'הם פיהא ליס ד'לך בחסב קואהם אלבדניה ואסתעדאדאתהם אלטביעיה הו קולה כי לא בכח יגבר איש בל ד'לך בחסב אלכמאל ואלנקץ אעני קרבהם מן אללה או בעדהם פלד'לך כאן אלקריבון מנה פי גאיהֵ אלוקאיה רגלי חסידיו ישמר ואלבעידון מנה מערצ'ון למא אתפק אן יציבהם וליס ת'ם מא יקיהם עמא יטרי כאלמאשי פי אלט'לאם אלד'י עטבה מצ'מון. וקיל פי אלענאיה באלפצ'לא איצ'א שומר כל עצמותיו וגו' עיני י"י אל צדיקים וגו' יקראני ואענהו וגו' ואלנצוץ אלתי ג'את פי הד'א אלמעני אכת'ר מן אן תחצי אעני פי אלענאיה באשכ'אץ אלנאס עלי קדר כמאלהם ופצ'להם. וקד ד'כר אלפלאספה איצ'א הד'א אלמעני קאל אבו נצר פי צדר שרחה לכתאב ניקומאכ'יא לארסטו קאל ואמא אלד'ין להם קדרה אן ינקלוא אנפסהם מן כ'לק אלי כ'לק פאולאיך הם אלד'ין קאל אפלאטון פיהם אן ענאיהֵ אללה בהם אכת'ר. 
פתאמל כיף אכ'רג'נא הד'א אלנחו מן אלאעתבאר למערפהֵ צחהֵ מא ג'אוא בה אלאנביא כלהם עליהם אלסלאם מן אלענאיה אלשכ'ציה אלכ'ציצה בשכ'ץ שכ'ץ עלי קדר כמאלה וכיף הד'א לאזם מן ג'ההֵ אלנט'ר אד'א כאנת אלענאיה תאבעה ללעקל כמא ד'כרנא ולא יצח אן נקול אן אלענאיה נועיה לא שכ'ציה כמא שהר מן בעץ' מד'אהב אלפלאספה אד' ליס ת'ם מוג'וד כ'ארג אלד'הן גיר אלאשכ'אץ ובהאולא אלאשכ'אץ אתצל אלעקל אלאלאהי פאלענאיה אד'א אנמא הי בהאולא אלאשכ'אץ. 
פתאמל הד'א אלפצל חק תאמלה תסלם לך קואעד אלשריעה כלהא בה ותטאבק לך ארא נט'ריה פלספיה ותרתפע אלשנאעאת ותתצ'ח לך צורהֵ אלענאיה כיף הי. 
ובעד מא ד'כרנאה מן ארא אהל אלנט'ר פי אלענאיה ותדביר אללה ללעאלם כיף הו אלכ'ץ לך איצ'א ראי אהל מלתנא פי אלעלם וכלאמא לי פי ד'לך:

Chapter 19

לא שך אנה מעקול אול אן אללה תעאלי יג'ב אן תוג'ד לה כל אלכמאלאת ותנפי ענה כל אלנקאיץ ויכאד אן יכון מעקולא אולא אן אלג'הל באי שי כאן נקץ ואנה תעאלי לם יג'הל שיא. לכן אלד'י דעא בעץ' אהל אלנט'ר כמא ד'כרת לך אן יתג'אסר ויקול יעלם כד'א ולא יעלם כד'א הו מא תכ'ילה מן עדם אנתט'אם אחואל אשכ'אץ אלאנסאן אלתי אכת'ר תלך אלאחואל ליסת אחואלא טביעיה פקט בל תאבעה איצ'א לכון אלאנסאן ד'א אסתטאעה ורויה. 
וקד ד'כר אלאנביא אן אסתדלאל אלג'האל עלי עדם עלם אלאלאה באפעאלנא אנמא הו רויהֵ אהל אלשר פי נעמה ורכ'א ואן הד'א דאע ללפאצ'ל אן יט'ן אן אעתמאדה ללכ'יר ומא תחמלה פי ד'לך מן אלמשקה למקאומהֵ אלגיר לה גיר מפיד. ת'ם ד'כר אלנבי אנה אג'אל פכרה פי ד'לך אלי אן תבין לה אן אלאמור תנט'ר במאלהא לא באואילהא והד'א הו וצפה פי נט'ם הד'ה אלמעאני כלהא קאל ואמרו איכה ידע אל ויש דעה בעליון הנה אלה רשעים ושלוי עולם השגו חיל אך ריק זכיתי לבבי וארחץ בנקיון כפי ואכ'ר אלקול ואחשבה לדעת זאת עמל הוא בעיני עד אבוא אל מקדשי אל אבינה לאחריתם אך בחלקות וגו' איך היו לשמה כרגע וגו' והד'ה אלמעאני בעינהא קד ד'כרהא מלאכי קאל חזקו עלי דבריכם אמר י"י וגו' אמרתם שוא עבוד אלהים ומה בצע כי שמרנו משמרתו וכי הלכנו קדרנית מפני י"י צבאות ועתה אנחנו מאשרים זדים וגו' אז נדברו יראי י"י וגו' ושבתם וראיתם וגו' וקד בין איצ'א דוד שהרהֵ הד'א אלראי פי זמאנה ומא אוג'בה מן תעדי אלנאס וט'למהם בעצ'הם לבעץ' ואכ'ד' אן יחתג' עלי אבטאל ד'לך אלראי ואלאכ'באר באנה תעאלי יעלם ג'מיע ד'לך קאל אלמנה וגר יהרגו ויתומים ירצחו ויאמרו לא יראה יה ולא יבין אלהי יעקב בינו בוערים בעם וכסילים מתי תשכילו הנוטע אזן הלא ישמע אם יוצר עין הלא יביט. 
והאנא אבין לך מעני הד'א אלאחתג'אג' בעד אן אד'כר לך סו פהם אלמתהאפתין לכלאם אלאנביא להד'א אלכלאם קאל לי מנד' סנין אשכ'אץ מן נבלא מלתנא אלאטבא עלי ג'ההֵ אלתעג'ב מנהם מן קול דוד קאלוא הכד'א כאן ילזם עלי קיאסה הד'א אן כ'אלק אלפם יאכל וכ'אלק אלריה יציח והכד'א סאיר אלאעצ'א. פתאמל יא איהא אלנאט'ר פי מקאלתי הד'ה כם בעדוא ען אלצואב פי פהם הד'ה אלחג'ה. ואסמע מענאהא בין הו אן כל פאעל אלה מן אלאלאת לולא אן אלפעל אלד'י יפעל בתלך אלאלה מתצור ענדה למא אמכנה עמל אלה לה ומת'אל ד'לך אנה לו לם יתצור אלחדאד מעני אלכ'יאטה ופהמה למא עמל אלאברה עלי הד'א אלשכל אלד'י לא תתם אלכ'יאטה אלא בה והכד'א סאיר אלאלאת פלמא זעם מן זעם מן אלפלאספה אן אללה לא ידרך הד'ה אלשכ'ציאת לכונהא מן מדרכאת אלחואס והו תעאלי לא ידרך בחאסה בל אדראכא עקליא אחתג' עליהם בוג'וד אלחואס וקאל פאד'א כאן מעני אדראך אלבצר כ'פיא ענה לא יעלמה כיף אוג'ד הד'ה אלאלה אלמהיאה ללאדראך אלבצרי אתרי באלאתפאק וקע אן תחדת' רטובהֵ מא צאפיה ודונהא רטובה אכ'רי כד'לך ודונהא טבקהֵ מא אתפק אן אנת'קבת פיהא ת'קבה וג'את אמאם תלך אלת'קבה טבקה צאפיה צלבה ובאלג'מלה רטובאת אלעין וטבקאתהא ואעצאבהא אלתי הי מן אלאחכאם עלי מא קד עלם וכלהא מקצוד בהא גאיהֵ הד'א אלפעל איתצור עאקל אן הד'א וקע כיף אתפק לא בל הו בקצד מן אלטביעה צ'רורה כמא בין כל טביב וכל פילסוף וליסת אלטביעה ד'את עקל ותדביר והד'א באג'מאע מן אלפלאספה בל הד'א אלתדביר אלמהני צאדר עלי ראי אלפלאספה ען מבדא עקלי והו מן פעל ד'י עקל פי ראינא והו אלד'י טבע הד'ה אלקוי פי כל מא תוג'ד פיה קוה טביעיה. פאד'א כאן ד'לך אלעקל לא ידרך הד'א אלמעני ולא יערפה פכיף אוג'ד או חצלת ענה עלי ד'לך אלראי טביעה תקצד נחו הד'א אלגרץ' אלד'י לא עלם לה בה ובאלחקיקה סמאהם בוערים וכסילים. ת'ם אכ'ד' אן יבין אן ד'לך נקץ פי אדראכנא ואן אללה עז וג'ל אלד'י והבנא הד'א אלעקל אלד'י בה נדרך ומן אג'ל קצורנא ען אדראך חקיקתה תעאלי חדת'ת לנא הד'ה אלשבה אלעט'ימה קד עלם תעאלי ד'לך אלנקץ מנא ואן פכרתנא הד'ה אלמקצרה לא ילתפת אלי מא אוג'בתה מן אלתהאפת קאל המלמד אדם דעת י"י יודע מחשבות אדם כי המה הבל. 
וגרצ'י כלה בהד'א אלפצל אן אבין אן הד'א נט'ר קדים ג'דא אעני מא וקע ללג'האל מן עדם אדראך אלאלאה מן אג'ל כון אחואל אשכ'אץ אלאנסאן אלממכנה בטביעתהא גיר מנתט'מה קאל ויחפאו בני ישראל דברים אשר לא כן על י"י ופי אלמדרש מה אמרו אמרו העמוד הזה אינו רואה ואינו שומע ואינו מדבר ירידון בד'לך תכ'ילהם אן אללה גיר מדרך הד'ה אלאחואל ולא יצל מנה אמר ולא נהי ללאנביא ועלהֵ ד'לך כלה ודלילה ענדהם כון אחואל אלאשכ'אץ אלאנסאניה לא תג'רי בחסב מא ירי כל שכ'ץ מנא אן הכד'א ינבגי אן תכון פאד'א ראוא אן ליסת אלאמור כמא ירידון קאלוא אין י"י רואה אותנו. וקאל צפניה ען האולא האמרים בלבבם לא ייטיב י"י ולא ירע. 
ואמא מא ינבגי אן יקאל פי עלמה תעאלי באלאמור כלהא פסאכ'ברך בראיי פי ד'לך בעד אן אעלמך באלאמור אלמג'מע עליהא אלתי לא ימכן ד'א עקל אן יכ'אלף פי שי מנהא:

Chapter 20

אמר מג'מע עליה אנה תעאלי לא יצח אן יתג'דד לה עלם חתי יעלם אלאן מא לם יעלמה קבל ולא יצח אן תכון לה עלום כת'ירה מתעדדה ולו עלי ראי מן יעתקד אלצפאת. פלמא תברהן הד'א קלנא נחן מעשר אלמתשרעין אן באלעלם אלואחד יעלם אלאשיא אלכת'ירה אלמתעדדה וליס באכ'תלאף אלמעלומאת תכ'תלף אלעלום פי חקה תעאלי כמא ד'לך פי חקנא. וכד'לך קלנא אן הד'ה אלאשיא כלהא אלמתג'דדה עלמהא קבל כונהא ולם יזל עאלמא בהא פלד'לך לם יתג'דד לה עלם בוג'ה לאן עלמה באן פלאן הו אלאן מעדום וסיוג'ד פי אלוקת אלפלאני וידום מוג'ודא מדהֵ כד'א ת'ם יעדם פאן אד'א וג'ד ד'לך אלשכ'ץ כמא תקדם אלעלם בה מא זאד ת'ם עלם ולא חדת' מא לם יכן מעלומא ענדה בל חדת' מא לם יזל מעלומא אנה סיחדת' עלי מא וג'ד עליה. 
ולזם בחסב הד'א אלאעתקאד אן יכון אלעלם יתעלק באלאעדאם ויחיט במא לא נהאיה לה פאעתקדנא ד'לך וקלנא אן אלאעדאם אלתי סבק פי עלמה איג'אדהא והו קאדר עלי איג'אדהא לא ימתנע תעלק עלמה בהא אמא מא לא יוג'ד אצלא פד'לך הו אלעדם אלמחץ' פי חק עלמה אלד'י לא יתעלק עלמה בה כמא לא יתעלק עלמנא נחן במא הו מעדום ענדנא. ואמא אלאחאטה במא לא נהאיה לה פפיה אשכאל וד'הב בעץ' אהל אלנט'ר אלי אלקול באן אלעלם יתעלק באלנוע ויסתרסל עלי סאיר אשכ'אץ אלנוע במעני מא פהד'א ראי כל מתשרע בחסב מא תדעו אליה צ'רורהֵ אלנט'ר. אמא אלפלאספה פבתוא אלאמר וקאלוא אנה לא יתעלק עלמה בעדם ולא יחיט עלם במא לא נהאיה לה פאד' ולא יתג'דד לה עלם פמחאל אן יעלם שיא מן אלמתג'דדאת פלא יעלם אד'א אלא אלשי אלת'אבת אלד'י לא יתגיר. ובעצ'הם חדת' לה שך אכ'ר וקאל ולו אלאשיא אלת'אבתה אן עלמהא פקד צארת לה עלום כת'ירה לאן בכת'רהֵ אלמעלומאת תכת'ר אלעלום לאן לכל מעלום עלם יכ'צה פאד'א לא יעלם אלא ד'אתה. ואלד'י אקולה אנא אן כל מא וקעוא פיה כלהם סבבה אן ג'עלוא בין עלמנא ועלמה תעאלי נסבה וינט'ר כל פריק פי אמור תמתנע פי עלמנא פיט'ן אן ד'לך לאזם פי עלמה או ישכל עליה אלאמר.
וינבגי אן יעט'ם תוניב אלפלאספה פי הד'ה אלמסאלה אכת'ר מן כל אחד לאן הם אלד'ין ברהנוא אן ד'אתה תעאלי לא תכת'יר פיהא ולא לה צפה כ'ארג'ה ען ד'אתה בל עלמה ד'אתה וד'אתה עלמה. והם אלד'ין ברהנוא אן עקולנא מקצרה ען אדראך חקיקהֵ ד'אתה עלי מא הי עליה כמא בינא פכיף יזעמון אן ידרכוא עלמה ועלמה ליס הו שיא כ'ארג'א ען ד'אתה בל ד'לך אלתקציר בעינה אלד'י קצרת עקולנא ען אדארך ד'אתה הו אלתקציר ען אדארך עלמה באלאשיא כיף הי וליס ד'לך עלמא מן נוע עלמנא פנקיס עליה בל אמרא מבאינא כל אלמבאינה וכמא אן ת'ם ד'את ואג'בהֵ אלוג'וד ענהא ילזם כל מוג'וד עלי ראיהם או הי אלפאעלה כל מא סואהא בעד אלעדם עלי ראינא כד'לך נקול אן תלך אלד'את מדרכה לכל מא סואהא ולא יכ'פי ענהא שי בוג'ה מן כל מא יוג'ד ולא משארכה בין עלמנא ועלמה כמא לא משארכה בין ד'אתנא וד'אתה. ואנמא גלט הנא אשתראך אסם אלעלם לאן אלמשארכה פי אלאסמיה פקט ואלמבאינה פי חקיקתה פמן אג'ל הד'א תלזם אלשנאעאת אד' נתכ'יל אן אלאמור אללאזמה לעלמנא לאזמה לעלמה. 
וממה יבין לי איצ'א מן נצוץ אלתורה אן עלמה תעאלי בוג'וד ממכן מא אנה סיכון לא יכ'רג' ד'לך אלממכן ען טביעהֵ אלאמכאן בוג'ה בל טביעהֵ אלאמכאן באקיה מעה ואן ליס אלעלם במא יחדת' מן אלממכנאת מוג'ב כונהא צ'רורה עלי אחד אלאמכאנין הד'ה איצ'א קאעדה מן קואעד שריעהֵ משה לא שך פיהא ולא מריה ולולא ד'לך למא קאל ועשית מעקה לגגך וכד'לך קולה פן ימות במלחמה ואיש אחר יקחנה. וכד'לך אלתשריע כלה ואלאמר ואלנהי ראג'ע להד'א אלאצל והו אן עלמה במא יכון לא יכ'רג' ד'לך אלממכן ען טביעתה והד'א שדיד אלאשכאל פי אדראך עקולנא אלמקצרה. 
פתאמל פי כם פצל באין עלמה עלמנא עלי ראי כל משתרע. אול ד'לך פי כון אלעלם אלואחד יטאבק מעלומאת כת'ירה מכ'תלפהֵ אלאנואע ואלת'אני פי תעלקה במא לם יוג'ד. ואלת'אלת' פי תעלקה במא לא נהאיה לה. ואלראבע פי כון עלמה לא יתגיר באדראך אלמחדת'את ויבדו אן מערפהֵ אן אלשי סיוג'ד מא הי אלמערפה בה אנה קד וג'ד בל הנא זיאדהֵ מא והי אן אלד'י כאן באלקוה צאר באלפעל. ואלכ'אמס בחסב ראי שריעתנא פי כונה תעאלי לא יכ'לץ עלמה תעאלי אחד אלאמכאנין ואן כאן קד עלם תעאלי מאל אחדהמא עלי אלתחציל. פיא לית שערי פי אי שי שבה עלמנא עלמה עלי ראי מן יעתקד אלעלם צפה זאידה והל הנא אלא משארכה פי אלאסם פקט. אמא עלי ראינא אלד'י נקול ליס עלמה שיא זאידא עלי ד'אתה פבאלחק לזם אן יבאין עלמה עלמנא הד'ה אלמבאינה אלג'והריה כמבאינהֵ ג'והר אלסמא לג'והר אלארץ' קד צרח אלאנביא בד'לך קאל כי לא מחשבותי מחשבותיכם ולא דרכיכם דרכי נאם י"י כי גבהו שמים מארץ כן גבהו דרכי מדרכיכם ומחשבותי ממחשבותיכם. 
וג'מלהֵ אלמעני אלד'י אקולה ואלכ'צה אן כמא לא נדרך חקיקהֵ ד'אתה ולכן מע ד'לך עלמנא אן וג'ודה אכמל וג'וד ולא ישובה נקץ ולא ולא תגיר ולא אנפעאל בוג'ה כד'לך מע כוננא לא נעלם חקיקהֵ עלמה אד' הו ד'אתה נעלם אנה לא ידרך תארה ויג'הל אכ'רי אעני אנה לא יתג'דד לה עלם בוג'ה ולא יתכת'ר ולא יתנאהי עלמה ולא יכ'פי ענה שי מן אלמוג'ודאת כלהא ולא יבטל עלמה בהא טבאיעהא בל אלממכן באק מע טביעהֵ אלאמכאן. וכל מא יט'הר פי מג'מוע הד'ה אלאקאויל מן אלתנאקץ' הו בחסב אעתבאר עלמנא אלד'י לא ישארך עלמה אלא פי אלאסם פקט כד'לך אלקצד מקול עלי מא נקצדה נחן ועלי מא יקאל אנה קצדה תעאלי באשתראך. וכד'לך אלענאיה מקולה באשתראך עלי מא נעני נחן בה ועלי מא יקאל אנה תעאלי יעני בה. פאלצחיח אד'א אן מעני אלעלם ומעני אלקצד ומעני אלענאיה אלמנסובה אלינא גיר מעאני תלך אלמנסובה אליה פמתי אכ'ד'ת אלענאיתאן או אלעלמאן או אלקצדאן עלי אן יג'מעהמא מעני ואחד ג'את אלאשכאלאת וחדת'ת אלשכוך אלמד'כורה ומתי עלם אן כל מא ינסב אלינא מבאין לכל מא ינסב לה תבין אלחק. וקד צרח באלתבאין בין הד'ה אלמנסובה אליה ואלמנסובה אלינא בקולה ולא דרכיכם דרכי כמא קד תקדם לנא ד'כר ד'לך:

Chapter 21

פרק כביר בין עלם אלצאנע במא צנע ועלם גירה בד'לך אלמצנוע וד'לך אן אלשי אלמצנוע אן צנע עלי ופק עלם צאנעה פצאנעה אד'א אנמא צנעה מא צנע תאבעא לעלמה ואמא אלגיר אלד'י יתאמל הד'א אלמצנוע ויחיט עלמה בה פעלמה תאבע ללמצנוע מת'אל ד'לך אן אלצאנע אלד'י עמל הד'ה אלכ'זאנה אלתי תתחרך פיהא את'קאל בג'רי אלמא פתדל עלי מא מצ'י מן אלנהאר או אלליל מן אלסאעאת כל מא יסיל פיהא מן אלמא ותגיר וצ'ע סילאנה וכל כ'יט ינג'ד'ב וכל בנדקה תנזל כל ד'לך מדרך מעלום ענד צאנעהא ומא עלם תלך אלחרכאת מן אג'ל תאמלה הד'ה אלחרכאת אלחאדת'ה אלאן בל אלאמר באלעכס וד'לך אן תלך אלחרכאת אלחאדת'ה אלאן אנמא חדת'ת עלי ופק עלמה. וליס כד'לך אלד'י יתאמל תלך אלאלה בל אלמתאמל כלמא ראי חרכהֵ מא אסתג'ד לה עלם ולא יזאל יתאמל ועלומה תתזיד ותתג'דד אולא אולא מתי יכתסב עלם ג'מלהֵ אלאלה מנהא ולו קדרת אן חרכאת תלך אלאלה לא תתנאהי לכאן אלמתאמל לא יחיט עלמא בהא אבדא ולא ימכן אלמתאמל איצ'א אן יעלם חרכה מן תלך אלחרכאת קבל חדות'הא אד' אנמא יעלם מא יעלם ממא יחדת'. 
והכד'א אלחאל פי ג'מלהֵ אלוג'וד ונסבתה אלי עלמנא ועלמה תעאלי וד'לך אנא נחן אנמא נעלם כל מא נעלם מן קבל תאמל אלמוג'ודאת פלד'לך לא יתעלק עלמנא במא סיכון ולא במא לא יתנאהי ועלומנא מתג'דדה מתכת'רה בחסב אלאשיא אלתי מנהא נכתסב עלמהא והו תעאלי ליס כד'לך אעני אנה ליס יעלם אלאשיא מן קבלהא פיקע אלתעדד ואלתג'דד בל תלך אלאשיא תאבעה לעלמה אלמתקדם אלמקרר להא בחסב מא הי עליה אמא וג'וד מפארק או וג'וד שכ'ץ ד'י מאדה ת'אבת או וג'וד ד'י מאדה מתגיר אלאשכ'אץ תאבע לנט'אם לא יכ'תל ולא יתגיר פלד'לך לא יכון ענדה תעאלי תכת'ר עלום ולא תג'דד ותגיר עלם לאנה בעלמה חקיקהֵ ד'אתה אלגיר מתגירה עלם ג'מיע מא לזם אפעאלה כלהא וכוננא נרום אן נעקל נחן כיף ד'לך הו כוננא נרום אן נכון נחן הו ואדראכנא אדראכה. פאלד'י ינבגי ללמחקק אלמנצף אן יעתקד אנה תעאלי לא יכ'פי ענה שי בוג'ה בל אלכל מכשוף לעלמה אלד'י הו ד'אתה ואן ד'לך אלנחו מן אלאדראך מחאל אן נעלמה נחן בוג'ה ולו עלמנא כיף הו לכאן ענדנא ד'לך אלעקל אלד'י בה ידרך הד'א אלנחו מן אלאדראך והד'א שי לא יוג'ד פי אלוג'וד אלא לה תעאלי והו ד'אתה. פאפהם הד'א פאני אקול אנה גריב ג'דא וראי צחיח אד'א תתבע לא יוג'ד פיה שי מן אלגלט ולא מן אלתמויה ולא תלחקה אלשנאעאת ולא נסב בה ללה נקץ אד' הד'ה אלמעאני אלג'לילה אלעט'ימה לא ימכן חצול ברהאן עליהא בוג'ה לא בחסב ראינא מעשר אלמתשרעין ולא בחסב ראי אלפלאספה עלי חסב אכ'תלאפהם פי הד'ה אלמסאלה וכל אלמטאלב אלתי לא יקום עליהא ברהאן ינבגי אן יתבע פיהא הד'א אלטריק אלתי תבענאהא פי הד'ה אלמסאלה אעני מסאלהֵ עלם אלאלאה במא סואה פאפהמה:

Chapter 22

קצהֵ איוב אלגריבה אלעג'יבה הי מן קביל מא נחן פיה אעני אנה מת'ל לתביין ארא אלנאס פי אלענאיה. וקד עלמת תצריחהם וקול בעצ'הם איוב לא היה ולא נברא אלא משל היה ואלד'י זעם אנה היה ונברא ואנהא קצה ג'רת לם יעלם לה לא זמאנא ולא מכאנא אלא בעץ' אלחכמים יקול אנה כאן בימי האבות ובעצ'הם קאל אנה כאן בימי משה ובעצ'הם קאל אנה כאן בימי דוד ובעצ'הם קאל אנה כאן מן עולי בבל והד'א ממא יוכד קול מן קאל אנה לא היה ולא נברא. ובאלג'מלה בין היה בין לא היה פי מת'ל קצ'יתה אלמוג'ודה דאימא תחיר כל נט'אר מן אלנאס חתי קיל פי עלם אללה ופי ענאיתה מא קד ד'כרת לך אעני כון אלרג'ל אלצאלח אלכאמל אלמסדד אלאעמאל אלשדיד אלתקיה ללאת'אם תנזל בה מצאיב עט'ימה מתראדפה פי מאלה וולדה וג'סמה לא לאת'ם יוג'ב ד'לך. ועלי כלא אלראיין אעני הל היה או לא היה ד'לך אלכלאם אלמצדר בה אעני קול אלשטן וקול אללה ללשטן ואסלאמה פי ידה כל ד'לך מת'ל בלא שך ענד כל ד'י עקל לכנה מת'ל ליס מת'ל כל אלאמת'אל בל מת'ל תעלקת בה עג'איב ודברים שהם כבשונו של עולם ותבינת בה משכלאת עט'ימה ואתצ'חת מנה חקאיק לא גאיה בעדהא. ואנא אד'כר לך מא ימכן ד'כרה ואד'כר לך כלאם אלחכמים אלמנבה לי עלי ג'מיע מא פהמתה מן ד'לך אלמת'ל אלעט'ים. 
פאול מא תתאמלה קולה איש היה בארץ עוץ אתי באלאסם אלמשתרך והו עוץ לאנה אסם שכ'ץ את עוץ בכרו והו אמר באלפכרה ואלתדביר עוצו עצה פכאנה יקול לך תדבר הד'א אלמת'ל ופכר פיה וחצל מענאה וארי אלראי אלצחיח מא הו. ת'ם ד'כר אן בני האלהים ג'אוא להתיצב על י"י וג'א אלשטן פי ג'מארהם ולפפהם לאנה לם יקל ויבאו בני האלהים והשטן להתיצב על י"י פכאן יכון וג'וד אלכל עלי נסבה ואחדה בל קאל ויבאו בני האלהים להתיצב על י"י ויבא גם השטן בתוכם והד'ה אלצורה מן אלקול אנמא תקאל פי מן ג'א גיר מקצוד לד'אתה ולא מטלובא מן אג'ל נפסה בל למא חצ'ר מן קצד חצ'ורה ג'א הד'א פי ג'מלהֵ מן ג'א. ת'ם ד'כר אן הד'א אלשטן הו ג'איל פי אלארץ' מכ'תרקהא וליס בינה ובין אלעלו נסבה בוג'ה ולא לה הנאך מג'אל הו קולה משוט בארץ ומהתהלך בה אנמא טופה וג'ולאנה פי אלארץ'. ת'ם ד'כר אן הד'א אלמסתקים אלכאמל אסלם פי יד הד'א אלשטן ואן כל מא חל בה מן אלאפאת פי מאלה וולדה וג'סמה כאן סבבה אלשטן. 
פלמא קדר הד'א אלתקדיר אכ'ד' אן יצ'ע אקאויל אהל אלנט'ר פי הד'ה אלקצ'יה פד'כר ראיא מא ונסבה לאיוב וארא אכ'רי לאצחאבה וסאסמעהא לך בביאן אעני תלך אלארא אלתי תראג'מת בהם אלט'נון מן אג'להא פי הד'ה אלקצה אלתי כאן סבבהא כלהא אלשטן וט'נוא כלהם איוב ואצחאבה אן אללה פאעל ד'לך בד'אתה לא בוסאטהֵ אלשטן.  ואעג'ב מא פי הד'ה אלקצ'יה ואגרבה כונה לא יצף איוב בעלם ולא קאל איש חכם או מבין או משכיל בל אנמא וצפה בפצ'ילהֵ כ'לק ואסתקאמהֵ אעמאל לאנה לו כאן חכם למא אשכל עליה אמרה כמא סיבין. 
ת'ם אנה דרג' מצאיבה עלי נסבהֵ אחואל אלנאס לאן מן אלנאס מן לא ירתאע לפקד אלמאל ויתהאון בה לכנה יהולה אמר מות אלאולאד ויהלכה גמא. ומן אלנאס איצ'א מן יצבר ולא יהלע ולו לפקד אלאולאד פאמא אלצבר עלי אלאוג'אע פלא קדרה לחסאס עלי ד'לך. וג'מיע אלנאס אעני אלג'מהור אנמא יעט'מון אללה באלסנתהם ויצפונה באלעדל ואלאחסאן פי חאל סעאדתהם ורכ'איהם או פי תאל שקאוה תחתמל אמא אד'א ג'את הד'ה אלמצאיב אלמד'כורה פי איוב פמנהם מן יכפר ויעתקד קלהֵ אלאנתט'אם פי אלוג'וד כלה ענד ד'האב מאלה ומנהם מן יבקי מע אעתקאד אלעדל ואלנט'אם ולו מע אנכאד ד'האב אלמאל לכן אן אבתלי בפקד אלאולאד פלא יצבר ומנהם מן יצבר ולא יתשוש עליה אעתקאדה מע ד'האב אלאולאד אמא מע אוג'אע אלג'סם פלא יצבר אחד מנהם אלא תשכי ותט'לם אמא באללסאן או באלקלב. 
אמא קולה פי בני האלהים להתיצב על י"י פהו פי אלמרה אלאולי ואלת'אניה ואמא אלשטן ואן כאן ג'א פי לפפהם וג'מארהם פי אלמרה אלאולי ואלת'אניה פאנה פי אלאולי לם יקל פיה להתיצב ופי אלת'אניה קאל ויבא גם השטן בתוכם להתיצב על י"י פאפהם הד'א אלמעני ותאמל מא אגרבה וארי כיף תחצלת לי הד'ה אלמעאני שבה אלוחי וד'לך אן מעני להתיצב על י"י כונהם מוג'ודין מסכ'רין באמרה פי מא אראדה מן קול זכריה פי ארבע מרכבות יוצאות קאל ויען המלאך ויאמר אלי אלה ארבע רוחות השמים יוצאות מהתיצב על אדון כל הארץ פבין אן ליס נסבהֵ בני האלהים ונסבהֵ אלשטן פי אלוג'וד נסבה ואחדה בל בני האלהים את'בת ואדום והו איצ'א לה חט' מא פי אלוג'וד דונהם. 
ומן עג'איב הד'א אלמת'ל איצ'א אנה למא ד'כר ג'ולאן אלשטן פי אלארץ' כ'אצה ופעלה הד'ה אלאפעאל בין אנה ממנוע מן אלתסלט עלי אלנפס ואנה ג'על לה סלטאן עלי הד'ה אלאשיא אלארצ'יה כלהא וחיל בינה ובין אלנפס והו קולה אך את נפשו שמור וקד בינת לך אשתראך אסם נפש פי לגתנא ואנה יקע עלי אלשי אלבאקי מן אלאנסאן בעד אלמות וד'לך הו אלד'י לא סלטאן ללשטן עליה. 
ובעד ד'כר מא ד'כרת פאסמע הד'ה אלקולה אלמפידה אלתי קאלהא אלחכמים אלד'ין יטלק עליהם אסם חכמים באלחקיקה פאבאנת כל משכל וכשפת כל מגטי ואוצ'חת מעט'ם סתרי תורה והי קולהם פי אלתלמוד אמר ר' שמעון בן לקיש הוא שטן הוא יצר הרע הוא מלאך המות פקד אבאן ען כל מא ד'כרנאה אבאנה לא תשכל עלי ד'י פהם. פקד תבין לך אן ען מעני ואחד בעינה יכני בהד'ה אלת'לת'ה אסמא ואן כל אלאפעאל אלמנסובה לכל ואחד מן האולא אלת'לת'ה אנמא הי כלהא פעל שי ואחד והכד'א איצ'א נצוא חכמי משנה אלקדם קאלוא תנא יורד ומתעה עולה ומשטין נוטל רשות ונוטל נשמה. פקד באן לך אן אלד'י ראי דוד במראה הנבואה פי וקת אלובא וחרבו שלופה בידו נטויה על ירושלם אנה אנמא אוראה ד'לך ללדלאלה עלי מעני. ד'לך אלמעני בעינה הו אלמקול איצ'א ענה במראה הנבואה פי חק עציאן אולאד יהושע הכהן הגדול והשטן עומד על ימינו לשטנו ת'ם בין בעדה ענה תעאלי בקולה יגער י"י בך השטן ויגער י"י בך הבוחר בירושלם והו אלד'י ראי בלעם איצ'א במראה הנבואה בדרך ענד קולה לה הנה אנכי יצאתי לשטן. 
ואעלם אן שטן משתק מן שטה מעליו ועבר אעני אנה מן מעני אלזואל ואלד'האב לאנה הו אלד'י יזיל ען טרק אלחק בלא שך ויובק פי טרק אלצ'לאל. וען ד'לך אלמעני בעינה איצ'א קיל כי יצר לב האדם רע מנעריו. וקד עלמת שהרהֵ הד'א אלראי פי שריעתנא אעני יצר טוב ויצר רע וקולהם בשני יצריך. וקד קאלוא אן יצר הרע יחדת' פי אלשכ'ץ אלאנסאני ענד ולאדתה לפתח חטאת רבץ וכמא נצת אלתורה מנעריו ואן יצר טוב אנמא יוג'ד לה בעד אסתכמאל עקלה ולד'לך קאלוא סמי יצר הרע מלך גדול וסמי יצר טוב ילד מסכן וחכם פי אלמת'ל אלמצ'רוב לג'סם שכ'ץ אלאנסאן ואכ'תלאף קואה פי קולה עיר קטנה ואנשים בה מעט וגו' כל הד'ה אלאשיא נצוץ להם ז"ל משהורה. פאד' ובינוא לנא אן יצר הרע הו אלשטן והו מלאך בלא שך אעני אנה איצ'א יסמי מלאך לאנה פי ג'מאר בני האלהים פיכון איצ'א יצר טוב מלאך חקיקה פאד'א הד'א אלאמר אלמשהור פי אקאויל אלחכמים ז"ל מן אן כל אנסאן קרן בה שני מלאכים ואחד ען ימינה ואכ'ר ען שמאלה המא יצר טוב ויצר רע ובביאן קאלוא ז"ל פי גמר שבת פי הד'ין אלשני מלאכים קאלוא אחד טוב ואחד רע פארי כם כשפת לנא הד'ה אלקולה מן עג'איב וכם רפעת מן אלכ'יאלאת אלגיר צחיחה. 
ומא ארי אלא אני קד שרחת ובינת קצהֵ איוב אלי גאיתהא ונהאיתהא לכן אריד אבין לך אלראי אלמנסוב לאיוב ואלראי אלמנסוב לכל ואחד מן אצחאבה מא הו בדלאיל אלתקטהא מן כלאם כל ואחד מנהם ולא תלתפת למא סוי ד'לך מן אלאקאויל אלתי אוג'בהא נסק אלקול כמא בינת לך פי אול הד'ה אלמקאלה:

Chapter 23

למא פרצ'ת הד'ה קצהֵ איוב או למא ג'רת כאן אלאמר אלמג'מע עליה מן אלכ'מסה אעני איוב ואצחאבה אן כל מא נזל באיוב מעלום ענדה תעאלי ואן אללה אנזל בה הד'ה אלבלאיא. וכלהם מג'מעון איצ'א אנה לא יג'וז עליה ט'לם ולא ינסב לה ג'ור תג'ד הד'ה אלמעאני איצ'א פי כלאם איוב כת'ירא. ואד'א תאמלת כלאם אלכ'מסה פי חאל מחאורתהם יכאד אן תג'ד כל מא קאלה אחדהם קאלוה כלהם ותכררת אלמעאני ותדאכ'לת ותכ'ללהא וצף איוב שדהֵ אלאמה ונכבאתה מע עט'ים אסתקאמתה ווצף עדאלתה וכרם כ'לקה וכ'יריה אעמאלה. וכד'לך תכ'לל פי כלאם אצחאבה לה תצביר ותעזיה ותאניס ואנה ינבגי אלסכות ולא יטלק ענאן אלקול כשכ'ץ יכ'אצם שכ'צא בל יצ'ען לאחכאם אללה ויסכת והו יקול אן שדהֵ אלאלאם מנעת אלצבר ואלתת'בת וקול מא ינבגי. ואצחאבה כלהם איצ'א אג'מעוא עלי אן כל פאעל כ'יר מג'אזי וכל פאעל שר מאעקב ומתי ראית עאציא פי אקבאל פאן באכ'רה ינעכס ד'לך ויהלך הו ותנזל בה ובבניה ונסלה מצאיב ואן ראית טאיעא פי אדבאר פלא בד מן ג'בר צדעה. מד'א אלגרץ' תג'דה מתכררא פי כלאם אליפז ובלדד וצופר ות'לאת'תהם מג'מעון עלי הד'א אלראי ומא הד'א הו אלמקצוד פי הד'ה אלקצה כלהא בל אלמקצוד מא אנפרד בה כל ואחד מנהם ומערפהֵ ראיה פי הד'ה אלקצה והו נזול אעט'ם מא יכון מן אלבלאיא ואשדהא באכמל שכ'ץ ובאתמהם אסתקאמה. 
פכאן ראי איוב פי ד'לך באן הד'א אלאמר דליל עלי תסויהֵ אלצאלח ואלטאלח ענדה תעאלי תהאונא בנוע אלאנסאן ואטראחא לה הו קולה פי ג'מלהֵ אקואלה אחת היא על כן אמרתי תם ורשע הוא מכלה אם שוט ימית פתאם למסת נקיים ילעג יקול אן כאן יג'י אלסיל בגתה פימית כל מן לקי ויחמלה פבמחנהֵ אלאבריא יהזא. ת'ם אכד הד'א אלראי בקולה זה ימות בעצם תמו כלו שלאנן ושליו עטיניו מלאו חלב וגו' וזה ימות בנפש מרה ולא אכל בטובה יחד על עפר ישכבו ורמה תכסה עליהם. וכד'לך אכ'ד' אן יסתדל בצלאח חאל אהל אלשר ואקבאלהם ובסט אלקול פי ד'לך ג'דא וקאל ואם זכרתי ונבהלתי ואחז בשרי פלצות מדוע רשעים יחיו עתקו גם גברו חיל זרעם נכון לפניהם וגו' פלמא וצף ד'לך אלאקבאל אלתאם אכ'ד' אן יקול למחאוריה אן כאן אלאמר כמא תזעמון אן אולאד הד'א אלכאפר אלמקבל יהלכון בעדה וינקטע את'רהם אי שי יצ'ר הד'א אלמקבל מא יחל באהל ביתה בעדה קאל כי מה חפצו בביתו אחריו ומספר חדשיו חצצו. ת'ם אכ'ד' יבין אן לא תרג'י בעד אלמות פלם יבק אלא אן הד'א אהמאל פאכ'ד' אן יעג'ב כיף לם יהמל אצל צנע כון שכ'ץ אלאנסאן וכ'לקה ואהמל תדבירה פקאל הלא כחלב תתיכני וכגבינה תקפיאני וגו' פהד'א אחד אלארא אלמעתקדה פי אלענאיה וקד עלמת קול אלחכמים אן ראי איוב הד'א פי גאיהֵ אלסקם וקאלוא עפרא בפומיה דאיוב וקאלוא בקש איוב להפוך את הקערה על פיה וקאלוא איוב כופר בתחית המתים היה וקאלוא איצ'א ענה התחיל מחרף ומגדף. פאמא קולה תעאלי לאליפז כי לא דברתם אלי נכונה כעבדי איוב פקאלוא אלחכמים פי אלאעתד'אר ען ד'לך אין אדם נתפש על צערו יעני אנה עד'ר לשדהֵ אלאלאם והד'א אלנחו מן אלכלאם ליס מן קביל הד'א אלמת'ל. ואנמא עלהֵ ד'לך מא נבין לך אלאן וד'לך אנה רג'ע ען הד'א אלראי אלד'י הו גאיהֵ אלגלט וברהן עלי גלטה פיה אמא אן הד'א הו סאבק אלראי ובאדיה ובכ'אצה ללד'י תנזל בה אלבלאיא והו יעלם מן נפסה אנה לם יאת'ם פהד'א מא לא ינאכר פיה ולד'לך נסב הד'א אלראי לאיוב לכנה קאל כל מא קאל טאלמא לם יכן לה עלם ולא יעלם אלאלאה אלא תקלידא כמא יעלמה ג'מהור אלמתשרעין אמא ענד מא עלם אללה עלמא יקינא פאקר אן אלסעאדה אלחקיקיה אלתי הי מערפהֵ אלאלאה הי מצ'מונה לכל מן ערפה ולא יכדרהא עלי אלאנסאן בליה מן הד'ה אלבלאיא כלהא ואנמא כאן איוב יתכ'יל הד'ה אלסעאדאת אלמט'נונה אנהא הי אלגאיה כאלצחה ואלת'רוה ואלאולאד טאלמא כאן יעלם אללה כ'ברא לא בטריק אלנט'ר פלד'לך תחיר תלך אלחיראת וקאל תלך אלאקאויל והד'א הו מעני קולה לשמע אזן שמעתיך ועתה עיני ראתך על כן אמאס ונחמתי על עפר ואפר תקדיר אלכלאם בחסב אלמעני על כן אמאס כל אשר הייתי מתאוה ונחמתי על היותי בתוך עפר ואפר כמא פרצ'ת חאלה והוא יושב בתוך האפר ומן אג'ל הד'ה אלמקאלה אלאכ'ירה אלדאלה עלי אלאדראך אלצחיח קיל פיה באת'ר ד'לך כי לא דברתם אלי נכונה כעבדי איוב. 
ואמא ראי אליפז פי הד'ה אלנאזלה פהו איצ'א אחד אלארא אלמקולה פי אלענאיה וד'לך אנה קאל אן ג'מיע מא נזל באיוב כאן נזולה באסתחקאק לאן כאנת לה את'אם אסתחק בהא ד'לך והו קולה לאיוב הלא רעתך רבה ואין קץ לעונותיך. ת'ם אנה אכ'ד' אן יקול לאיוב אן הד'א אלד'י כנת תעתמדה מן צלאח אלאפעאל ואלסיר באלסירה אלפאצ'לה מא הו אמרא יוג'ב אן תכון כאמלא ענד אללה חתי לא תעאקב הן בעבדיו לא יאמין ובמלאכיו ישים תהלה אף שכני בתי חמר אשר בעפר יסודם ולם יזל אליפז ידור נחו הד'א אלגרץ' אעני אן יעתקד אן כל מא ילחק אלאנסאן באסתחקאק ונקאיצנא אלתי נסתחק בהא אלעקאב יכ'פי ענא אדראכהא ווג'ה אסתחקאקנא אלעקאב מן אג'להא. 
ואמא ראי בלדד השוחי פי הד'ה אלמסאלה פהו אעתקאד אלעוץ' וד'לך אנה קאל לאיוב אן הד'ה אלנאזלאת אלעט'ימה אן כנת בריא ולא את'ם לך פסבבהא תעט'ים אלג'זא וסתעוץ' אחסן עוץ' והד'א כלה כ'יר לך כי יעט'ם אלכ'יר אלד'י תנאלה אכ'ירא והו קולה לאיוב אם זך וישר אתה כי עתה יעיר עליך ושלם נות צדקך והיה ראשיתך מצער ואחריתך ישגה מאד. וקד עלמת איצ'א שהרהֵ הד'א אלראי פי אמר אלענאיה וקד בינאה. 
ואמא ראי צופר הנעמתי פהו ראי מן ירי אן אלכל תאבע למג'רד אלמשיה ולא יטלב לאפעאלה עלה בוג'ה ולא יקאל למא פעל הד'א ולא למא פעל הד'א פלד'לך לא יטלב וג'ה אלעדל ולא מתקצ'י חכמה פי כל מא יפעלה אלאלאה אד' עט'מתה וחקיקתה תוג'ב אן יפעל מא יריד ונחן מקצרון ען כ'פאיא חכמתה אלתי כאן ואג'בהא אן יפעל מא יריד לא לסבב אכ'ר והו קולה לאיוב מי יתן אלוה דבר ויפתח שפתיו עמך ויגד לך תעלומות חכמה כי כפלים לתושיה החקר אלוה תמצא אם עד תכלית שדי תמצא. 
פארי ותאמל כיף וצ'עת אלקצה אלתי חירת אלנאס ודעתהם ללארא אלתי תקדם לנא שרחהא פי ענאיהֵ אללה באלכ'לק וד'כר כל מא אקתצ'אה אלתקסים ונסב לאחד משאהיר אלאזמאן באלפצ'ל ואלעלם אן כאן הד'א מת'לא או קאלוה חקיקה אן כאן הי קצה ג'רת. פאלראי אלמנסוב לאיוב ינחו נחו ראי ארסטו. וראי אליפז ינחו נחו ראי שריעתנא. וראי בלדד ינחו נחו מד'הב אלמעתזלה. וראי צופר ינחו נחו מד'הב אלאשעריה. והד'ה כאנת אלארא אלקדימה פי אלענאיה. 
ת'ם טרי ראי אכ'ר והו אלראי אלמנסוב לאליהוא ולד'לך פצ'ל ענדהם וד'כר אנה אצגרהם סנא ואכמלהם עלמא פאכ'ד' אן יובך' איוב וינסבה ללג'הל פי אסתעט'אמה ואסתנכארה כיף נזלת בה אלמצאיב והו פאעל כ'יראת וקד אטאל פי אלאמתנאן באפעאלה וכד'לך פנד ראי ת'לת'הֵ אצחאבה פי אלענאיה וקאל אקאויל עג'יבהֵ אלאלגאז אד'א תאמל כלאמה אלמתאמל יעג'ב ויט'ן אנה לם יקל שיא זאידא בוג'ה עלי מא קאלה אליפז ובלדד וצופר בל כרר מעאני אקאוילהם באלפאט' אכ'רי וזאד פי בסטהא לאנה לם יכ'רג' ען תוניב איוב ווצף אללה באלעדל ווצף עג'איבה פי אלוג'וד ואנה תעאלי לא יבאלי בטאעהֵ מן טאע ולא בעציאן מן עצא והד'ה אלמעאני כלהא קד קאלהא אצחאבה. לכן ענד אלתאמל יתבין לך אלמעני אלזאיד אלד'י אתי בה והו כאן אלמקצוד ולם יתקדם ד'לך אלמעני לגירה מנהם ת'ם קאל מעה כל מא קאלוה כמא אנהם כלהם איוב ושלשת רעיו יכרר כל ואחד מנהם אלמעני אלד'י ד'כרה אלאכ'ר כמא ד'כרת לך והד'א לאכ'פא אלמעני אלכ'ציץ בראי כל שכ'ץ חתי יכון אלבאדי ללג'מהור אן ראי אלכל ראי ואחד מתפק עליה וליס אלאמר כד'לך. ואלמעני אלד'י זאדה אליהוא ולם יד'כרה אחד מנהם הו אלד'י מת'לה בשפאעהֵ מלאך פקאל אן אלאמר אלמשאהד אלמתעארף אן אלאנסאן ימרץ' אלי אן ישרף עלי אלמות וייס מנה פאן כאן לה מלאך ישפע פיה אי מלאך כאן קבלת שפאעתה ואקילת עת'רתה ויתכ'לץ ד'לך אלמריץ' וירג'ע לאחסן חאלאתה. לכן לא יסתמר הד'א דאימא ולא תכון ת'ם שפאעה מתצלה ללאבד בל מרתין ת'לאת'א קאל אם יש עליו מלאך מליץ וגו' ולמא אן וצף חאלאת אלנאקה ופרחה באלרג'וע אלי כמאל אלצחה קאל הן כל אלה יפעל אל פעמים שלש עם גבר פהד'א אלמעני אנפרד אליהוא בביאנה. וזאד איצ'א כונה אפתתח קבל הד'א אלמעני בוצף כיפיהֵ אלנבוה בקולה כי באחת ידבר אל ובשתים לא ישורנה בחלום חזיון לילה בנפל תרדמה על אנשים. ת'ם אכ'ד' אן יוכד הד'א אלראי ויבין טריקה בוצף אחואל טביעיה כת'ירה מת'ל וצפה אלרעד ואלברק ואלמטר והבוב אלריאח וכ'לט בד'לך אמור כת'ירה מן אחואל אלחיואן אעני חלול אלובא בקולה רגע ימותו וחצות לילה וגו' ווקוע אלחרוב אלעט'ימה בקולה ירע כבירים לא חקר ויעמד אחרים תחתם וכת'ירא מן הד'ה אלאחואל. 
וכד'לך תג'ד הד'א אלוחי אלד'י אתי איוב אלד'י באן לה בה גלטה פי כל מא תכ'ילה לם יכ'רג' פיה ען וצף אמור טביעיה אמא וצף אסטקסאת או וצף את'אר עלויה או וצף טבאיע אנואע חיואן לא שי אכ'ר. ואלד'י ד'כר הנאך מן וצף שחקים ושמים וכסיל וכימה למעני את'רהא פי אלג'ו לאן תנביהה כלה לה אנמא כאן ממא דון פלך אלקמר וכד'לך איצ'א אליהוא תנבה מן אנואע אלחיואן קאל מלפנו מבהמות ארץ ומעוף השמים יחכמנו. ואכת'ר מא טול פי ד'לך אלכ'טאב פי וצף לויתן אלד'י הו מג'מוע כ'ואץ ג'סמאניה מתפרקה פי אלחיואן אלמאשי ואלסאבח ואלטאיר כל הד'ה אלאמור כאן מקצודהא אן הד'ה אלאמור אלטביעיה אלמוג'ודה פי עאלם אלכון ואלפסאד לא תצל עקולנא לאדראך כיפיהֵ חדות'הא ולא לתצור וג'וד הד'ה אלקוה אלטביעיה פיהא כיף מבדאהא ולא הי שיא ישבה מא נפעלה נחן פכיף נרום אן יכון תדבירה תעאלי להא וענאיתה בהא תשבה תדבירנא למא נדברה או ענאיתנא במא נעתני בה בל אלואג'ב אלוקוף ענד הד'א אלקדר ואלאעתקאד באנה תעאלי לא תכ'פי ענה כ'אפיה כמא קאל אליהוא הנא כי עיניו על דרכי איש וכל צעדיו יראה אין חשך ואין צלמות להסתר שם פעלי און. לכן ליס מעני ענאיתה מעני ענאיתנא ולא מעני תדבירה למכ'לוקאתה מעני תדבירנא למא נדברה וליס יג'מעהמא חד ואחד כמא יט'ן כל מן תחיר ולא בינהמא אשתראך אלא פי אלאסם פקט כמא לא ישבה פעלנא פעלה ולא יג'מעהמא חד ואחד וכתבאין אלאפעאל אלטביעיה מן אלאפעאל אלצנאעיה כד'לך תבאין אלתדביר אלאלאהי ואלענאיה אלאלאהיה ואלקצד אלאלאהי לתלך אלאמור אלטביעיה לתדבירנא וענאיתנא וקצדנא אלאנסאני למא נדברה ונעני בה ונקצדה. 
והד'א כאן גרץ' ספר איוב בג'מלתה אעני אעטא הד'ה אלקאעדה פי אלאעתקאד ואלתנביה עלי הד'א אלאסתדלאל באלאמור אלטביעיה חתי לא תגלט ותטלב בכ'יאלך אן יכון עלמה כעלמנא או קצדה וענאיתה ותדבירה כקצדנא וענאיתנא ותדבירנא. פאד'א עלם אלאנסאן ד'לך סהל עליה כל מצאב ולא תזידה אלמצאיב שכוכא פי אלאלאה והל יעלם או לא יעלם או יעתני או יהמל בל תזידה מחבה כמא קאל פי כ'אתמהֵ הד'א אלוחי על כן אמאס ונחמתי על עפר ואפר וכמא קאלוא ז"ל עושים מאהבה ושמחים ביסורין. 
ואד'א תאמלת כל מא קלתה תאמלא ינבגי אן תתאמל בה הד'ה אלמקאלה ותצפחת הד'א ספר איוב באן לך אלמעני פיה ותג'דני קד חצרת ג'מלהֵ מעאניה ולם ישד' מנה אלא מא יג'רי פי נסק אלקול ואטראד אלתמת'יל כמא בינת לך מראת פי הד'ה אלמקאלה:

Chapter 24

אמר אלנסיון איצ'א משכל ג'דא והו מן אעט'ם משכלאת אלשריעה ואלתורה ד'כרתה פי סתה מואצ'ע כמא אבין לך פי הד'א אלפצל. 
אמא מא הו משהור ענד אלנאס מן אמר אלנסיון והו אן ינזל אללה אפאת באלשכ'ץ דון אן יתקדם לה ד'נב כי יעט'ם אג'רה פאן הד'ה קאעדה לם תד'כר פי אלתורה בנץ ג'לי בוג'ה ולא פי אלתורה מא יוהם ט'אהרה הד'א אלמעני גיר מוצ'ע ואחד מן אלסתה מואצ'ע וסאבין מעני ד'לך ואלקאעדה אלשרעיה צ'ד הד'א אלראי הו קולה תעאלי אל אמונה ואין עול. 
ולא כל אלחכמים איצ'א ירון הד'א אלראי אלג'מהורי לאנהם קד קאלוא אין מיתה בלא חטא ואין יסורין בלא עון. והד'א הו אלראי אלד'י ינבגי אן יעתקדה כל מתשרע ד'ו עקל לא אן ינסב אלט'לם ללה תעאלי ענה חתי יעתקד בראהֵ זיד מן אלאת'אם וכמאלה ואנה לם יסתחק מא נזל בה. 
אמא ט'אהר אלנסיונות אלמד'כורה פי אלתורה פי תלך אלמואצ'ע פאנהא ג'את פי מערץ' אלאמתחאן ואלאכ'תבאר חתי יעלם קדר אימאן ד'לך אלשכ'ץ או אלאמה או קדר טאעתה והד'א אלמעני הו אלמשכל אלעט'ים ובכ'אצה קצהֵ אלעקידה אלתי לם יעלמהא גיר אללה והמא וקיל לה כי עתה ידעתי כי ירא אלהים אתה וכד'לך קולה כי מנסה י"י אלהיכם אתכם לדעת הישכם אהבים את י"י וגו' וכד'לך קולה לדעת את אשר בלבבך וגו' והאנא אחל לך ג'מיע הד'ה אלמשכלאת.
אעלם אן כל נסיון ג'א פי אלתורה אנמא גרצ'ה ומענאה ליעלם אלנאס מא ינבגי להם אן יפעלוא או מא יג'ב אן יעתקדוא פכאן מעני אלנסיון אן יפעל פעל מא ליס אלקצד שכ'ץ ד'לך אלפעל בל אלקצד אן יכון מת'אלא יקתדי בה ויקפי את'רה פקולה לדעת הישכם אהבים ליס שרחה ליעלם אללה ד'לך לאנה קד עלם בל ד'לך מת'ל קולה לדעת כי אני י"י מקדשכם אלד'י מענאה לתעלם אלמלל. כד'לך קאל אנה אד'א קאם מדעי נבוה וראיתם איהאמאתה תוהם אלצחה פאעלמוא אן ד'לך אמר אראד אללה בה אעלאם אלמלל קדר תיקנכם לשריעתה תעאלי ואדראככם לחקיקתה ואנכם לא תנכ'דעון בכ'דעהֵ כ'אדע ולא יכ'תל אימאנכם באללה פיעתמד ד'לך כל טאלב חק ויטלב מן אלאעתקאדאת מא ית'בת הד'א אלת'באת לא ילתפת מעה למתחד במעג'ז לאנה דעא ללממתנעאת ואנמא יפיד אלתחדי במעג'ז למדעי ממכן כמא בינא פי משנה תורה. 
ואד' ותבין אן מעני לדעת הנא ליעלמוא אלנאס כד'לך קולה פי אלמן למען ענותך לנסותך לדעת את אשר בלבבך התשמר מצותיו אם לא מענאה לתעלם אלמלל ד'לך וישהר פי אלעאלם אן מן אנקטע לעבאדתה תעאלי רזקה מן חית' לא יט'ן וען הד'א אלמעני בעינה קיל פי אלמן פי אול נזולה למען אנסנו הילך בתורתי אם לא יעני ליעתבר בהד'א כל מעתבר וירי הל אלאנקטאע לעבאדתה מפיד וכאף אם ליס בכאף. אמא קולה איצ'א פי אלמן ת'אלת' מרה המאכילך מן במדבר אשר לא ידעון אבותיך למען ענותך ולמען נסותך להטיבך באחריתך פהו יוהם אנה קד יתעב אללה אלשכ'ץ כי יעט'ם אג'רה וליס חקיקהֵ אלאמר הכד'א בל מעני הד'א אלכלאם אחד מעניין אחדהמא הו אלמעני אלמתכרר פי אלמן פי אלקול אלאול ואלת'אני והו ליעלם הל אלאנקטאע ללה כאף פי אלרזק ומריח מן אלתעב ואלנצב או לא. או יכון מעני נסותך ליעודך מן קולה לא נסתה כף רגלה וגו' כאנה יקול אנה תעאלי תקדם בתעוידכם אלשקא פי אלבריה ליעט'ם נעימכם אד'א דכ'לתם אלבלאד והד'א צחיח לאן אלכ'רוג' מן אלתעב אלי אלראחה אלד' מן אלדואם עלי אלראחה ומעלום אנה לולא שקאוהם ותעבהם פי אלבריה למא אמכנהם פתח אלבלאד ולא אלקתאל קד נצת אלתורה ד'לך כי אמר אלהים פן ינחם העם בראותם מלחמה ושבו מצרימה ויסב אלהים את העם דרך המדבר ים סוף לאן אלרפאהיה תד'הב אלשג'אעה וצ'נך אלעיש ואלתעב יוג'ב אלשג'אעה והי אלטובה אלתי ג'את פי הד'ה אלקצה באחריתם. 
ואמא קולה כי לבעבור נסות אתכם בא האלהים פהו אלמעני בעינה אלמקול פי משנה תורה פי מתנבא בשם עבודה זרה כי מנסה י"י אלהיכם אתכם אלד'י קד בינא מענאה כד'לך הנא פי מעמד הר סיני קאל להם לא תכ'אפוא אן הד'א אלמשהד אלעט'ים אלד'י ראיתם אנמא כאן כי יחצל לכם אליקין באלמשאהדה מן חית' אד'א נסה י"י אלהיכם אתכם בנביא שקר ידעו לנקץ' מא קד סמעתמוה לישהר קדר אימאנכם תת'בתוא ולא תזל אקדאמכם ולו ג'יתכם רסולא כמא זעמתם ואקול לכם מא קיל לי ולא תסמעונה לכאן ימכן אן תתוהמוא צחהֵ מא פי יד גירי אד'א אתאכם בנקיץ' מא אכ'ברתכם בה לו לם תסמעוה פי הד'א אלמשהד. 
ואמא קצהֵ אברהם פי אלעקידה פתצ'מנת מעניין עט'ימין המא מן קואעד אלשריעה אלמעני אלואחד הו אעלאמנא חד אלאהבה ללה תעאלי ואליראה מנה לאי חד תנתהי פאמר בהד'ה אלקצה אלתי לא יעאדלהא לא בד'ל מאל ולא בד'ל נפס בל הד'א אגיא מא ימכן אן יקע פי אלוג'וד ממא לא יתכ'יל אן טבאע אלאנסאן תג'יב לד'לך והו אן יכון רג'לא עקימא פי גאיהֵ אלשוק לולד וד'א נעמה כבירה ווג'אהה ומות'רא אן תכון מן נסלה מלה וג'אה אלולד בעד אליאס כיף יכון ולועה בה ומחבתה לה לכן ענד כ'ופה תעאלי ומחבהֵ אמתת'אל אמרה תהאון בהד'א אלולד אלחביב ואטרח כל מא אמל פיה ובאדר לד'בחה בעד סיר איאם לאנה לו ראם פעל ד'לך לחינה ענד ורוד אלאמר עליה לכאן פעל דהשה ואצ'טראב בגיר תאמל מסתקצי אמא כונה יפעל ד'לך בעד איאם מן ורוד אלאמר עליה פהו פעל ען פכרה ורויה צחיחה ואעתבאר חק אמרה תעאלי ומחבתה וכ'ופה ואנה לא ינבגי אן תדעי חאלה אכ'רי ולא יות'ר אנפעאל בוג'ה לאן אברהם אבינו מא באדר לד'בח יצחק כ'ופא מן אללה איאך אן יקתלה או יפקרה בל למג'רד מא יתעין עלי אלאדמיין מן מחבתה תעאלי וכ'ופה לא לתרג'י ת'ואב ולא לכ'וף עקאב כמא בינא פי עדהֵ מואצ'ע פקאל אלמלאך לה כי עתה ידעתי כי ירא אלהים אתה יעני אן בהד'א אלפעל אלד'י בה יטלק עליך ירא אלהים יעלם ג'מיע אלאדמיין חד יראת י"י מא הו. 
ואעלם אנה קד אכד הד'א אלמעני פי אלתורה ובינה וד'כר אן גאיהֵ ג'מלהֵ אלתורה כלהא במא אשתמלת עליה מן אמר ונהי וועד ואכ'באר אנמא הו שי ואחד והו אלכ'וף מנה תעאלי והו קולה אם לא תשמר לעשות את כל דברי התורה הזאת הכתובים בספר הזה ליראה את השם הנכבד והנורא הזה וגו' פהד'א אחד אלמעניין אלמקצודין באלעקידה. 
ואלמעני אלת'אני ליעלמנא תחקיק אלאנביא למא יאתיהם מן קבל אללה באלוחי לאן לא יט'ן אלט'אן אנה למא אן ד'לך בחלום ובמראה כמא בינא ובוסאטהֵ אלקוה אלמתכ'ילה קד לא יכון מא יסמעונה או מא ימת'ל להם יקינא או יכ'אלטה והם מא פאראד אן יעלמנא אן כל מא יראה אלנבי פי מראה הנבואה חק יקין ענד אלנבי לא ישך פי שי מנה בוג'ה וחכמה ענדה חכם אלאמור אלוג'ודיה כלהא אלמדרכה באלחואס או באלעקל ודליל ד'לך כונה באדר בד'בח בנו יחידו אשר אהב כמא אמר ואן כאן ד'לך אלאמר בחלום או במראה ולו כאן ישכל עלי אלאנביא אלמנאם באלנבוה או יכון ענדהם שך פי מא ידרכונה במראה הנבואה או שבהה למא באדרוא למא תאבאה אלטבאע ולא כאן תג'יב נפסה אן תפעל הד'א אלפעל אלעט'ים כ'טרה מספק 
ובאלחק כאן ינבגי אן תכון הד'ה אלקצה עלי יד אברהם ופי מת'ל יצחק אעני אלעקידה אד' אברהם אבינו הו אלמבתדי בתעריף אלתוחיד ואת'באת אלנבוה ותכ'ליד הד'א אלראי וג'ד'ב אלנאס אליה קאל כי ידעתיו למען אשר יצוה את בניו ואת ביתו אחריו ושמרו דרך י"י לעשות צדקה ומשפט פכמא תבעוא אראה אלצחיחה אלנאפעה אלמסמועה מנה כד'לך ילזם אן תתבע אלארא אלמאכ'וד'ה מן אפעאלה ובכ'אצה הד'א אלפעל אלד'י צחח בה קאעדהֵ צחהֵ אלנבוה וערפנא בה גאיהֵ יראת י"י ואהבתו אין תנתהי. 
פהכד'א ינבגי אן תפהם מעאני אלנסיונות לא אן אללה תעאלי יריד אן ימתחן אמרא ויכ'תברה חתי יעלם מא לם יכן יעלמה מן קבל תעאלי ת'ם תעאלי עמא יתכ'ילה אלג'אהלון אלבלה בסו פכרהם. פאעלם הד'א:

Chapter 25

אלאפעאל תנקסם בחסב אעתבאר גאיתהא עלי ארבעהֵ אקסאם אמא פעל עבת' או פעל לעב או פעל באטל או פעל ג'יד חסן. אמא אלפעל אלד'י יקאל לה באטלא פהו אלפעל אלד'י יקצד בה פאעלה גאיהֵ מא פלא תחצל תלך אלגאיה בל תעוק ענהא עואיק ואנת תסמע אלנאס כת'ירא מא יקולון תעבת באטלא אד'א תעב פי טלב שכ'ץ פלם יג'דה או תעב פי ספרה פלם ירבח תג'רה ויקאל סעינא פי הד'א אלמריץ' כאן באטלא אד'א לם יחצל אלבר וכד'א כל אלאפעאל אלתי תטלב בהא גאיאת פלא תחצל תלך אלגאיאת. ופעל אלעבת' הו אלפעל אלד'י לא יקצד בה גאיה אצלא כמא יעבת' בידה בעץ' אלנאס ענד אלתפכר וכאפעאל אלסאהין ואלמד'הולין. ופעל אללעב הו אלפעל אלד'י יקצד בה גאיה כ'סיסה אעני אן יקצד בה אמר גיר צ'רורי ולא מפיד כביר פאידה כמן ירקץ לא לקצד ריאצ'ה או יעמל אעמאלא גאיתהא אן יצ'חך מנהא פיקאל להד'א אלפעל לעבא בלא שך פהד'א יכ'תלף בחסב אגראץ' אלפאעלין וכמאלהם פאן ת'ם אשיא כת'ירה הי צ'רוריה או עט'ימהֵ אלפאידה ענד קום וענד אכ'רין לא תחתאג' אצלא כריאצ'הֵ אלג'סם עלי אכ'תלאף אנואעהא אלתי הי צ'רוריה פי דואם אלצחה עלי מא ינבגי ענד מן יעלם צנאעהֵ אלטב ואלכתאבה אלתי הי עט'ימהֵ אלפאידה ענד אהל אלעלם פאלד'י יפעל אפעאל ריאצ'ה ירום בהא אלצחה כאללעב באלכרה ואלצראע וגפק אלידין וחצר אלנפס או אפעאל ירום בהא אלכתאבה כבראהֵ אלאקלאם ועמל אלכאגד' יכון ענד קום ג'האל פעל לעב וענד אלעלמא ליס בלעב. ואלפעל אלג'יד אלחסן הו אלפעל אלד'י יפעלה אלפאעל לקצד גאיה שריפה אעני צ'רוריה או נאפעה ותחצל תלך אלגאיה. 
והד'ה קסמה יבדו לי אנה ליס למנאזע אן ינאזע פי שי מנהא וד'לך אן כל פאעל פעלא מא קד יקצד בה גאיה מא וקד לא יקצד בה גאיה וכל גאיה מקצודה קד תכון שריפה וקד תכון כ'סיסה וקד תחצל וקד לא תחצל. פהד'א מא יקתצ'יה אלתקסים צ'רורה. 
ובעד תביין הד'א פאקול אנה לא יתסע לד'י עקל אן יקול אן שיא מן אפעאל אללה באטל או עבת' או לעב אמא עלי ראינא נחן כל מן תבע שריעהֵ משה רבנו פאפעאלה כלהא ג'ידה חסנה קאל וירא אלהים את כל אשר עשה והנה טוב מאד פכל מא פעלה תעאלי מן אג'ל שי פאן ד'לך אלפעל צ'רורי פי וג'וד ד'לך אלשי אלמקצוד או מפיד ג'דא מת'אלה אגתד'א אלחיואן צ'רורי פי בקאיה ווג'וד אלעינין לה מפיד ג'דא פי בקאיה ומא קצד באלאגתד'א אלא בקא אלחיואן מדהֵ מא ומא קצד באלחואס אלא אלפואיד אלחצאלה ללחיואן באדראכאתהא. והכד'א הו איצ'א אלראי אלפלספי אן ליס פי אלאמור אלטביעיה כלהא שי עלי ג'ההֵ אלעבת' אעני אן כל מא ליס בצנאעי פאנהא כלהא אפעאל טלב בהא גאיהֵ מא סוי עלמנא גאיתהא או לם נעלם. אמא הד'ה אלפרקה מן אהל אלנט'ר אלתי זעמת אן אללה לא יפעל קצה מן אג'ל קצה ולא ת'ם אסבאב ולא מסבבאת בל אפעאלה כלהא בחסב אלמשיה ולא תטלב להא גאיה ולא יקאל לם פעל הד'א בל יפעל מא יריד וליס ד'לך תאבעא לחכמה פתכון אפעאל אללה ענד האולא דאכ'לה פי קסם אלעבת' בל אחט מן פעל אלעבת' לאן אלעאבת' לם יקצד גאיה והו ד'אהל עמא פעל ואללה ענד האולא עאלם במא פעל וקאצדה לא לגאיה אצלא ולא לוג'ה פאידה.
אמא אן יכון פי אפעאלה תעאלי שי עלי ג'ההֵ אללעב פאסתחאלהֵ ד'לך באדיה באול כ'אטר ולא ילתפת להד'יאן מן זעם אן אלקרד כ'לק ליצ'חך מנה אלאנסאן. ואלד'י ידעו להד'א כלה אלג'הל בטביעהֵ אלכון ואלפסאד ואהמאל אלאצל והו אן אלקצד כלה איג'אד כל מא אמכן וג'ודה עלי מא תראה אמא כ'לאף הד'א פלם תקתצ'ה חכמתה בוג'ה פהו ממתנע באעתבאר כון אלאמור תג'רי עלי מקתצ'י חכמתה.
 פאמא האולא אלד'ין קאלוא אן אפעאל אללה כלהא לם יקצד בהא גאיה מא פדעתהם לד'לך צ'רורה והי אעתבאר ג'מלהֵ אלוג'וד בחסב ראיהם פאנהם יקולון מא גאיהֵ וג'וד אלעאלם באסרה פבאלצ'רורה קאלוא קול כל מן יקול בחדת' אלעאלם אנה כד'א שא לא לעלה אכ'רי פיטרדון ד'לך פי ג'זאיאת אלעאלם באסרהא חתי לא יקרוא באן ת'קב אלענביה ושפוף אלקרניה מן אג'ל נפוד' אלרוח אלבאצר חתי ידרך מא ידרך בל לא יג'עלון הד'א סבבא פי אלאבצאר בוג'ה ולא ת'קבת הד'ה אלטבקה וג'עלת אלתי עליהא שפאפה מן אג'ל אלאבצאר בל כד'א שא ואן כאן אלאבצאר ימכן עלי כ'לאף הד'א. וקד תוג'ד ענדנא בעץ' נצוץ יוהם ט'אהרהא בבאדי אלנט'ר הד'א אלמעני מת'ל קולה כל אשר חפץ י"י עשה וגו' ומת'ל קולה ונפשו אותה ויעש ומת'ל קולה ומי יאמר לו מה תעשה ומעני הד'ה אלנצוץ ונחוהא אן אלאשיא אלתי ירידהא אללה תנפעל צ'רורה וליס ת'ם עאיק יעוק ען נפאד' אראדתה לכנה תעאלי לא יריד אלא ממכנא וליס כל ממכן אלא מא תקתצ'י חכמתה אנה יכון כד'א. וכד'לך אלפעל אלג'יד פי אלגאיה אלד'י יריד תעאלי פעלה לא יחול בינה ובינה מאנע ולא לה ראדע והד'א הו ראי כל מתשרע וראי אלפלאספה איצ'א וכד'לך ראינא נחן. פאנא מע אעתקאדנא אן אלעאלם חאדת' פאן ג'מלהֵ אחבארנא ועלמאינא ליס יעתקדון אן ד'לך במג'רד משיה לא גיר בל יקולון אן חכמתה תעאלי אלתי יפותנא אדראכהא אוג'בת וג'וד הד'א אלעאלם באסרה צ'רורה ענד מא וג'ד ותלך אלחכמה בעינהא אלתי לא תתגיר אוג'בת אלעדם קבל אן יוג'ד אלעאלם תג'ד הד'א אלמעני מתכררא ללחכמים כת'ירא פי שרח את הכל עשה יפה בעתו והד'א כלה הרבא ממא ינבגי אן יהרב מנה והו אן יפעל אלפאעל פעלא לא יקצד בה גאיה אצלא. וכד'לך אעתקאד ג'מהור עלמא שריעתנא ובד'לך צרח אנביאונא והו אן ג'זאיאת אלאפעאל אלטביעיה כלהא מחכמה מנתט'מה מרתבטה בעצ'הא בבעץ' וכלהא אסבאב ומסבבאת ומא מנהא שי עבת' ולא לעב ולא באטל בל אפעאל חכמה באלגה כמא קאל מה רבו מעשיך י"י כלם בחכמה עשית וקיל וכל מעשהו באמונה וקיל י"י בחכמה יסד ארץ וגו' והד'א מטרד כת'ירא לא ינבגי אן יעתקד כ'לאפה ואלנט'ר אלפלספי כד'א יקתצ'י אן ליס ת'ם שי עבת' ולא לעב ולא באטל פי ג'מיע אפעאל אלטביעה נאהיך פי טביעהֵ אלאפלאך פאנהא אחכם ואנט'ם בחסב שרף מאדתהא. 
ואעלם אן מעט'ם אלאוהאם אלדאעיה ללחירה פי טלב גאיהֵ וג'וד אלעאלם בג'מלתה או גאיהֵ ג'ז ג'ז מן אג'זאיה אנמא אצלהא גלט אלאנסאן פי נפסה ותכ'ילה אן אלוג'וד כלה מן אג'לה פקט ואלג'הל בטביעהֵ הד'ה אלמאדה אלספליה וג'הל אלמקצוד אלאול והו איג'אד כל מא ימכן וג'ודה אד' אלוג'וד כ'יר בלא שך. פמן אג'ל ד'לך אלגלט וג'הל הד'ין אלמעניין תחדת' אלשכוך ואלחירה חתי יתכ'יל בעץ' אפעאל אללה לעבא ובעצ'הא עבת'א ובעצ'הא באטלא. ואעלם אן אלד'ין תחמלוא הד'ה אלשנאעה חתי צארת אפעאלה תעאלי ענדהם שבה אפעאל אלעבת' אלתי לא תקצד בהא גאיה אצלא אנמא הרבוא מן אן יג'עלוהא תאבעה לחכמה לאן לא יאול ד'לך ללקול בקדם אלעאלם פסדוא אלבאב פי ד'לך. וקד אעלמתך בראי שריעתנא פי הד'א ואנה אלד'י יג'ב אן יעתקד אד' לא שנאעה פי קולנא כל הד'ה אלאפעאל וג'ודהא ועדמהא תאבע לחכמתה תעאלי ונחן נג'הל כת'ירא מן וג'וה אלחכמה פי אעמאלה ועלי הד'א אלראי אנבנת תורת משה רבנו כלהא בה אפתתחת וירא אלהים את כל אשר עשה והנה טוב מאד ובה כ'תמת הצור תמים פעלו וגו' פאעלמה. ואד'א תתבעת הד'א אלראי ואלראי אלפלספי בתאמל ג'מלהֵ אלפצול אלמתקדמה פי הד'ה אלמקאלה אלמתעלקה בהד'א אלמעני פלא תג'ד בינהא אכ'תלאפא בוג'ה פי שי מן ג'זאיאת אלוג'וד כלהא ולא תג'ד אכ'תלאפא אלא פי מא בינאה מן קדם אלעאלם ענדהם וחדות'ה ענדנא. פאפהם ד'לך:

Chapter 26

כמא אכ'תלף אהל אלנט'ר מן אלמתשרעין הל אעמאלה תעאלי תאבעה לחכמה או למג'רד משיה לא לטלב גאיה אצלא כד'לך אכ'תלפוא הד'ה אלאכ'תלאף בעינה פי תשריענא במא שרע לנא פאן ת'ם מן לא יטלב לד'לך עלה אצלא ויקול אן אלשראיע כלהא תאבעה למג'רד אלמשיה ות'ם מן יקול אן כל אמר ונהי מנהא תאבע לחכמה ואלמקצוד בה גאיהֵ מא ואן אלשראיע כלהא מעללה ומן אג'ל פאידהֵ מא שרע בהא. אמא כונהא כלהא להא עלה ונחן נג'הל עלל בעצ'הא ולא נעלם וג'ה אלחכמה פיה פהו מד'הבנא כלנא אלג'מהור ואלכ'ואץ ונצוץ אלכתאב פי ד'לך בינה חקים ומשפטים צדיקים משפטי י"י אמת צדקו יחדו והד'ה אלתי תסמי חקים מת'ל אלשעטנז ובשר בחלב ושעיר המשתלח אלתי נצוא עליהא ז"ל וקאלוא דברים שחקקתי לך ואין לך רשות להרהר בהם והשטן מקטרג עליהן ואמות העולם משיבין עליהן ליס יעתקד ג'מהור אלחכמים אנהא אמור לא עלה להא בוג'ה ולא טלב בהא גאיה לאן הד'א יודי אלי אפעאל אלעבת' כמא ד'כרנא בל יעתקד ג'מהור אלחכמים אן להא עלה אעני גאיה נאפעה ולא בד לכנהא כ'פית ענא אמא לקצור עקולנא או לנקץ עלמנא פכאן אלמצות כלהא ענדהם להא עלה אעני אן לד'לך אלאמר או אלנהי גאיה מפידה. מנהא מא יבין לנא וג'ה אלפאידה פיהא כאלנהי ען אלקתל ואלסרקה ומנהא מא לא תתבין פאידתהא מת'ל תלך כתחרים אלערלה וכלאי הכרם. פתלך אלבינהֵ אלפאידה ענד אלג'מהור תסמי משפטים והד'ה אלגיר בינהֵ אלפאידה ענד אלג'מהור תסמי חקים ויקולון דאימא כי לא דבר רק הוא ואם רק הוא מכם יעני אן ליס הד'א אלתשריע אמרא פארגא לא גאיה מפידה לה ואן בדא לכם פי שי מן אלמצות אן אמרה כד'לך פאלנקץ מן אדראככם. וקד עלמת אלאמר אלמשהור ענדנא מן כון שלמה תעללת לה אלמצות כלהא אלא פרה אדמה וכד'לך קולהם אן אללה אכ'פי תעליל אלמצות כי לא יתהאון בהא כמא אעתרי שלמה פי אלת'לת' מצות אלתי בינת עלתהא ועלי הד'א אלאצל אטרדת אקאוילהם כלהא ונצוץ אלכתב תדל עליה. 
לכני וג'דת נצא ללחכמים ז"ל פי בראשית רבה יבדו מנה באול כ'אטר אן בעץ' אלמצות ליס לה עלה אלא מג'רד אלתשריע ולא לחט' פי ד'לך גאיה אכ'רי ולא פאידה וג'ודיה והו קולהם הנאך וכי מה אכפת לו להק'ב'ה בין מי שהוא שוחט מן הצואר למי שהוא שוחט מן העורף הוי אומר לא נתנו המצות אלא לצרוף בהן את הבריות שנאמר אמרת י"י צרופה. פמע כון הד'א אלכלאם גריבא ג'דא לא יוג'ד לה נט'יר פי כלאמהם פאני תאולת פיה תאוילא סתסמעה חתי לא נכ'רג' ען סנן כלאמהם אג'מע ולא נפארק אלאצל אלמג'מע עליה והו כון אלשראיע כלהא טלב בהא גאיה מפידה פי אלוג'וד כי לא דבר רק הוא וקאל לא אמרתי לזרע יעקב תהו בקשוני אני י"י דובר צדק מגיד מישרים. ואלד'י ינבגי אן יעתקדה כל סאלם אלעקל פי הד'א אלמעני הו מא אצפה וד'לך אן ג'מלהֵ אלמצות להא עלה צ'רורה ומן אג'ל פאידהֵ מא שרע בהא אמא ג'זאיאתהא פהי אלתי קיל פיהא אנהא למג'רד אלאמר מת'אל ד'לך אן קתל אלחיואן לצ'רורהֵ אלתגד'י אלג'יד בין אלפאידה כמא סנבין אמא כונה בד'בח לא בנחר ובקטע אלמרי ואלחלקום פי מוצ'ע מכ'צוץ פאן הד'ה ונחוהא לצרוף בהן את הבריות והכד'א יתבין לך מן מת'אלהם שוחט מן הצואר לשוחט מן העורף. ואנמא ד'כרת לך הד'א אלמת'אל למא ג'א נצהם ז"ל שוחט מן הצואר לשוחט מן העורף ואמא ענד תחקיק אלאמר פאנה למא דעת אלצ'רורה לאכל אלחיואן קצד לאסהל מותה מע סהולהֵ אלתנאול אד' לא ימכן צ'רב אלענק אלא בסיף או נחוה ואלד'בח ימכן בכל שי ולתסהיל אלמות אשתרט חדהֵ אלסכין. 
ואלד'י ימת'ל בה חקיקה מן אמר אלג'זאיאת הו אלקרבאן פאן אלאמר בתקריב אלקרבאן לה פאידה עט'ימה בינה כמא סאבין אמא כון אלקרבאן הד'א כבש והד'א איל וכון עדדהא עדדא מכ'צוצא פאן הד'א לא יתעלל אבדא וכל מן ישגל נפסה ענדי בתעליל שי מן הד'ה אלג'זאיאת פאנה יהד'י הד'יאנא טוילא ליס יזיל בה שנאעה בל יזיד שנאעאת ומן יתכ'יל אן הד'ה תתעלל בעיד ען אלצואב כמן יתכ'יל אן אלמצוה בג'מלתהא לא לפאידה וג'ודיה. 
ואעלם אן אלחכמה אוג'בת ואן שית פקל אן אלצ'רורה דאעיה אן תכון ת'ם ג'זאיאת לא תתעלל וכאנה אמר ממתנע פי חק אלשריעה אן לא יכון פיהא שי מן הד'א אלקביל. ווג'ה אלאמתנאע פי ד'לך לאן קולך לאי שי כאן כבש ולם יכן איל הו אלסואל בעינה ילזם לו קיל איל מכאן כבש פלא בד מן נוע מא. וכד'לך קולך לאי שי כאנת שבעה כבשים ולם תכן שמונה והכד'א כאן יסאל לו קאל שמונה או עשרה או עשרים פלא בד מן עדד צ'רורה. וכאן הד'א ישבה טביעהֵ אלממכן אלד'י לא בד מן חצול אחד אלממכנאת 
ולא יתג'ה אלסואל לאי שי כאן הד'א אלממכן ולם יכן גירה מן אלממכנאת לאן הד'א אלסואל לאזם לו כאן אלחאצל פי אלוג'וד אלאמכאן אלאכ'ר בדל הד'א פאעלם הד'א אלמעני ותפהמה. ואלד'י נצוא פיה דאימא מן כון אלכל מעללא ואלד'י תעלל לשלמה הו פאידהֵ תלך אלמצוה עלי אלתג'מיל לא תתבע ג'זאיאתהא. 
ואד'א כאן אלאמר הכד'א פקד ראית אן אקסם אלשש מאות ושלש עשרה מצות לג'מל עדה ותכון כל ג'מלה תשתמל עלי עדהֵ מצות הי מן נוע ואחד או מתקארבהֵ אלמעני ואכ'ברך בעלהֵ כל ג'מלה מנהא ואט'הר פאידתאה אלתי לא ריב פיהא ולא מדפע ת'ם ארג'ע לאחאד כל מצוה מן תלך אלמצות אלתי תשתמל עליהא תלך אלג'מלה ואבין לך עלתהא חתי לא יבקי מנהא אלא בעץ' מצות קלילה ג'דא הי אלתי לם יתבין לי סבבהא אלי הד'ה אלגאיה. וקד תבין לי איצ'א בעץ' ג'זאיאת מצות ושראיט בעצ'הא ממא ימכן אעטא עלתה וסתסמע ג'מיע ד'לך. 
והד'א אלתעליל כלה לא ימכנני איצ'אחה לך אלא בעד אן אקדם לך פצולא עדה אצ'מנהא מקדמאת מפידה תוטיה להד'א אלגרץ' אלד'י קצדתה והי הד'ה אלפצול אלתי אשרע פיהא אלאן:

Chapter 27

קצד ג'מלהֵ אלשריעה שיאן והמא צלאח אלנפס וצלאח אלבדן. 
אמא צלאח אלנפס פהו באן תחצל ללג'מהור ארא צחיחה בחסב טאקתהם פלד'לך יכון בעצ'הא בתצריח ובעצ'הא במת'אל אד' ליס פי טביעהֵ אלג'מהור אלעאמה אן תפי טאקתהם באדראך ד'לך אלאמר עלי מא הו עליה. 
ואמא צלאח אלבדן פהו יכון באצלאח אחואל מעאישהם בעצ'הם מע בעץ' והד'א אלמעני יתם בשיין אחדהמא רפע אלתט'אלם מן בינהם והו אן לא יכון כל שכ'ץ מן אלנאס מבאחא מע אראדתה ומא תצל עליה קדרתה בל יקסר עלי מא בה נפע אלג'מיע. ואלת'אני אכסאב כל שכ'ץ מן אלנאס אכ'לאקא נאפעה פי אלמעאשרה חתי ינתט'ם אמר אלמדינה. 
ואעלם אן הד'ין אלמקצדין אחדהמא בלא שך אעט'ם באלשרף והו צלאח אלנפס אעני אעטא אלארא אלצחיחה ואלת'אני אקדם באלטבע ובאלזמאן אעני צלאח אלג'סד והו תדביר אלמדינה וצלאח אחואל אהלהא כלהם חסב אלטאקה. והד'א אלת'אני הו אלאכד והו אלד'י בולג פי תחרירה ותחריר ג'זאיאתה כלהא לאנה לא יחצל אלקצד אלאול אלא בעד חצול הד'א אלת'אני. וד'לך אנה קד תברהן אן אלאנסאן לה כמאלאן כמאל אול והו כמאל אלג'סד וכמאל אכ'יר והו כמאל אלנפס. פכמאלה אלאול הו אן יכון צחיחא עלי אחסן חאלאתה אלג'סמאניה והד'א לא יצח אלא בוג'ודה צ'רוריאתה כלמא טלבהא והי אגד'יתה וסאיר תדביר ג'סדה מן אלכן ואלאסתחמאם וגירהמא והד'א לא יתם לשכ'ץ ואחד מנפרד בוג'ה ולא ימכן חצול הד'א אלקדר לכל שכ'ץ אלא באלאג'תמאע אלמדני כמא קד עלם אן אלאנסאן מדני באלטבע 
וכמאלה אלאכ'יר הו אן יציר נאטקא באלפעל אעני אן יכון לה עקל באלפעל וד'לך באן יעלם כל מא פי טאקהֵ אלאנסאן אן יעלמה מן ג'מיע אלמוג'ודאת כלהא בחסב כמאלה אלאכ'יר.  ובין הו אן הד'א אלכמאל אלאכ'יר ליס פיה אעמאל ולא אכ'לאק ואנמא הו ארא פקט קד ודי אליהא אלנט'ר ואוג'בהא אלבחת'. 
ובין הו איצ'א אן הד'א אלכמאל אלאכ'יר אלשריף לא ימכן חצולה אלא בעד חצול אלכמאל אלאול לאן אלאנסאן לא ימכנה אן יתצור מעקולא ולו פהם איאה נאהיך אן יתנבה לד'לך מן נפסה והו בה וג'ע או ג'וע שדיד או עטש או חר או ברד שדיד בל בעד חצול אלכמאל אלאול ימכן חצול אלכמאל אלאכ'יר אלד'י הו אשרף בלא שך והו סבב אלבקא אלדאים לא גירה. 
פאלשריעה אלחאקה אלתי קד בינא אנהא ואחדה לא גיר והי שריעהֵ משה רבנו אנמא ג'את לתפידנא אלכמאלין ג'מיעא אעני צלאח אחואל אלנאס בעצ'הם מע בעץ' ברפע אלתט'אלם ובאלתכ'לק באלכ'לק אלכרים אלפאצ'ל חתי ימכן בקא אהל אלבלד ודואמהם עלי נט'אם ואחד ליחצל כל ואחד מנהם עלי כמאלה אלאול וצלאח אלאעתקאדאת ואעטא ארא צחיחה בהא יחצל אלכמאל אלאכ'יר. וקד נצת אלתורה בהד'ין אלכמאלין ואכ'ברתנא אן גאיהֵ הד'ה אלשריעה כלהא הו חצול הד'ין אלכמאלין קאל תעאלי ויצונו י"י לעשות את כל החקים האלה ליראה את י"י אלהינו לטוב לנו כל הימים לחיותנו כהיום הזה וקדם הנא אלכמאל אלאכ'יר בחסב שרפה כמא בינא אנה אלגאיה אלאכ'ירה והו קולה לטוב לנו כל הימים קד עלמת קולהם ז"ל פי שרח קולה תעאלי למען ייטב לך והארכת ימים קאלוא למען ייטב לך לעולם שכלו טוב והארכת ימים לעולם שכלו ארוך כד'לך קולה הנא לטוב לנו כל הימים אלקצד ד'לך אלמעני בעינה אעני ניל עולם שכלו טוב וארוך והו אלבקא אלדאים. וקולה לחיותנו כהיום הזה הו הד'א אלבקא אלג'סמאני אלאול אלממתד מדהֵ מא אלד'י לא יתם מנתט'מא אלא באלאג'תמאע אלמדני כמא בינא:

Chapter 28

ממא יג'ב אן תתנבה עליה הו אן תעלם אן אלארא אלצחיחה אלתי בהא יחצל אלכמאל אלאכ'יר אנמא אעטת אלשריעה מנהא גאיתהא ודעת לאעתקאדהא עלי אלתג'מיל והו וג'וד אלאלאה תעאלי ותוחידה ועלמה וקדרתה ואראדתה וקדמה. והד'ה כלהא גאיאת אכ'ירה לא תתבין בתפציל ותחדיד אלא בעד מערפהֵ ארא כת'ירה. וכד'לך איצ'א דעת אלשריעה לאעתקאדאת מא אעתקאדהא צ'רורי פי צלאח אלאחואל אלמדניה כאעתקאדנא אנה תעאלי ישתד גצ'בה עלי מן עצאה פלד'לך ילזם אן יכ'אף וירהב ויחד'ר אלעציאן. ואמא סאיר אלארא אלצחיחה פי ג'מיע הד'א אלמוג'וד אלתי תלך הי אלעלום אלנט'ריה כלהא עלי כת'רהֵ אנואעהא אלתי בהא תצח תלך אלארא אלתי הי אלגאיה אלאכ'ירה פאן אלשריעה ואן כאנת לם תדע אליהא בתצריח כמא דעת לתלך פאנהא דעת להא עלי אלתג'מיל והו קולה לאהבה את י"י. וקד עלמת מא ג'א מן אלתאכיד פי אלאהבה בכל לבבך ובכל נפשך ובכל מאדך וקד בינא פי משנה תורה אן הד'ה אלאהבה לא תצח אלא באדראך אלוג'וד כלה עלי מא הו עליה ואעתבאר חכמתה פיה. וד'כרנא איצ'א הנאך תנביה אלחכמים ז"ל עלי הד'א אלמעני
ואלמתחצל מן כל מא קדמנאה אלאן פי הד'א אלגרץ' הו אן כל מצוה סוי כאנת אמרא או נהיא יכון מקתצ'אהא רפע תט'אלם או חץ' עלי כ'לק כרים מוד לחסן עשרה או אעטא ראי צחיח ילזם אעתקאדה אמא בחסב אלאמר פי נפסה או בכונה צ'רוריא פי רפע אלתט'אלם או אכסאב כ'לק כרים פאן תלך אלמצוה בינהֵ אלעלה ט'אהרהֵ אלמנפעה וליס פי תלך אלמצות סואל ען גאיה לאנה לם יתחיר אחד יומא קט ולא סאל לאי שי שרענא באן אללה ואחד או לאי שי נהינא ען אלקתל ואלסרקה או לאי שי נהינא ען אלאנתקאם ואלאכ'ד' באלת'אר או לאי שי אמרנא במחבהֵ בעצ'נא בעצ'א. בל אלתי תחיר פיהא אלנאס ואכ'תלפת אלארא חתי קאל אלבעץ' לא פאידה פיהא אצלא אלא מג'רד אמר וקאל אכ'ר להא פאידה וכ'פית ענא הי אלמצות אלתי לא יבדו מן ט'אהרהא נפע פי ואחד מן תלך אלת'לת'ה מעאני אלתי ד'כרנא אעני אנהא לא תעטי ראיא מן אלארא ולא תפיד כ'לקא כרימא ולא תרפע תט'אלמא וט'אהר אלאמר אן לא מד'כל לתלך אלמצות לא פי צלאח אלנפס באעטא אעתקאד ולא פי צלאח אלג'סד באעטא קואנין נאפעה פי תדביר אלמדינה או תדביר אלמנזל מת'ל אלנהי ען אלשעטנז ואלכלאים ובשר בחלב ואלאמר בכסוי הדם ועגלה ערופה ופטר חמור ונחוהא.
וסתסמע תבייני לג'מיעהא ואעטא עללהא אלצחיחה אלמברהנה אלא ג'זאיאת ואחאד מצות כמא ד'כרת לך ואבין אן כל הד'ה ונחוהא לא בד אן יכון להא מדכ'ל פי אחד אלת'לת'ה מעאני אמא צלאח אעתקאד או צלאח אחואל אלמדינה אלד'י יתם בשיין ברפע אלתט'אלם ובאכסאב כ'לק פאצ'ל.
וחצל מא קלנאה פי אלאעתקאדאת אנה קד תכון אלמצוה תעטי אעתקאדא צחיחא הו אלמקצוד לא גיר מת'ל אעתקאד אלתוחיד ואזליהֵ אלאלאה ואנה גיר ג'סם וקד יכון ד'לך אלאעתקאד צ'רוריא פי רפע אלתט'אלם או אכסאב כ'לק כרים מת'ל אלאעתקאד אנה תעאלי ישתד גצ'בה עלי מן ט'לם כמא קאל וחרה אפי והרגתי וגו' וכאלאעתקאד באנה תעאלי יג'יב דעוהֵ אלמט'לום או אלמגבון פי אלחין והיה כי יצעק אלי ושמעתי כי חנון אני:

Chapter 29

מעלום אן אברהם אבינו ע"אס נשא פי מלהֵ אלצאבה ומד'הבהם אן ליס ת'ם אלאה אלא אלכואכב ואד'א אעלמתך פי הד'א אלפצל בכתבהם אלמוג'ודה אלאן באידינא אלתי אכ'רג'ת ללסאן אלערבי ובתואריכ'הם אלקדימה וכשפת לך מד'הבהם מנהא ואכ'בארהם יתבין לך מנהא תצריחהם באן אלכואכב הי אלאלאה ואן אלשמס הי אלאלאה אלאעט'ם וכד'לך איצ'א קאלוא סאיר אלסבעה כואכב אלהה לכן אלנירין אעט'ם ותג'דהם יקולון בתצריח אן אלשמס הי אלתי תדבר אלעאלם אלעלוי ואלספלי בהד'א אלנץ קאלוא. 
ותג'דהם קד ד'כרוא פי כתבהם תלך ותואריכ'הם חדית' אברהם אבינו וקאלוא בהד'א אלנץ ואמא אברהים אלד'י תרבי פי כות'א פאנה למא כ'אלף אלג'מאעה ואדעי אן ת'ם פאעל גיר אלשמס אחתג' עליה באלכד'א ואלכד'א וד'כרוא פי חג'ג'הם מא הו ט'אהר בין מן אפעאל אלשמס פי אלוג'וד פקאל להם יענון אברהם צדקתם הי כאלפאס פי יד אלנג'אר ת'ם ד'כרוא טרפא מן אחתג'אג'ה ע"אס עליהם ואכ'ר תלך אלקצה ד'כרוא אן אלמלך סגן אברהם אבינו עליה אלסלאם ואנה דאם פי מחאג'ג'תהם איאמא והו פי אלסג'ן ת'ם כ'אף אלמלך אן יפסד עליה סיאסתה וירד אלנאס ען אדיאנהם פנפאה לטרף אלשאם בעד אסתיצאל כל מאלה הכד'א חכוא. 
ותג'ד הד'ה אלקצה משרוחה הכד'א פי אלפלאחה אלנבטיה ולם יד'כרוא מא ג'את בה את'ארנא אלצאדקה ולא מא אתאה מן אלוחי לאנהם מכד'בון לה למכ'אלפתה לראיהם אלפאסד. ולא שך ענדי אנה עליה אלסלאם למא כ'אלף מד'הב אלנאס כלהם פאנה כאן ישתמה ויד'מה ויסתנקצה אולאיך אלצ'אלון פלמא אחתמל ד'לך פי חק אללה תעאלי ואת'ר אלחק עלי כראמתה קיל לה ואברכה מברכיך ומקללך אאר ונברכו בך כל משפחות האדמה וכאן מאל אמרה מא נראה אליום מן אג'מאע מעט'ם אהל אלארץ' עלי תעט'ימה ואלתברך בד'כרה חתי ינתסב אליה מן ליס מן נסלה ולא מכ'אלף עליה ולא ג'אהל בעט'מתה אלא בקאיא תלך אלמלה אלמתדמרה אלד'ין בקוא פי אקאצי אלארץ' מת'ל כאפר תרך פי אקצי אלשמל ואלהנוד פי אקצי אלג'נוב פאן האולא הם בקאיא מלהֵ אלצאבה לאנהא כאנת מלה אעמת אלארץ' 
ואגיא מא אנתהי אליה נט'ר מן תפלסף פי תלך אלאזמנה אן תכ'יל אן אללה רוח אלפלך ואן אלפלך ואלכואכב הי אלג'סד ואלאלאה תעאלי רוחה קד ד'כר הד'ה אבו בכר בן אלצאיג פי שרח אלסמאע. 
ולהד'א אעתקדת אלצאבה כלהם קדם אלעאלם אד' אלסמא ענדהם הי אלאלאה 
ויזעמון אן אדם שכ'ץ מולוד מן ד'כר ואנת'י כסאיר אשכ'אץ אלנאס לכנהם יעט'מונה ויקולון אנה כאן נביא רסול אלקמר ואנה דעא לעבאדהֵ אלקמר ואן לה תואליף פי פלאחהֵ אלארץ'. וכד'לך קאלוא אלצאבה אן נח פלאח ואנה ליס כאן ירי בעבאדהֵ אלאצנאם ולד'לך תג'ד אלצאבה כלהם יד'מון נח ויקולון אנה מא עבד צנמא קט וכד'לך ד'כרוא פי כתבהם אנה צ'רב וסג'ן מן אג'ל עבאדתה ללה וחכוא מן חדית'ה מא חכוא. וזעמוא אן שת כ'אלף ראי אביה אדם פי עבאדהֵ אלקמר ויכד'בון אכאד'יב מצ'חכה ג'דא תדל עלי נקץ עקל עט'ים ועלי כונהם כאנוא אבעד אלנאס מן אלפלספה ואנהם כאנוא פי גאיהֵ אלג'האלה. קאלוא ען אדם אנה למא כ'רג' מן אקלים אלשמס אלמג'אור ללהנד ותוג'ל פי אקלים באבל ג'אב מעה עג'איב מנהא שג'רהֵ ד'הב נאבתה ד'את אוראק ואגצאן ושג'רהֵ חג'ר כד'לך וג'אב ורק שג'רה אכ'צ'ר לא תחרקה אלנאר ואכ'בר ען שג'רה תט'ל עלי עשרהֵ אלאף רג'ל טולהא קאמה וג'אב מעה ורקתין כל ורקה ילתחף בהא שכ'צאן ויכ'ברון מן הד'ה אלכ'ראפאת בעג'איב. פאעג'ב מן קום ירון אן אלעאלם קדים ויעתקדון מע ד'לך וג'וד הד'ה אלממתנעאת באלטבע למן יעלם אלנט'ר אלטביעי. וגרצ'הם פי ד'כר אדם וכל מא ינסבון אליה תקויהֵ מד'הבהם פי קדם אלעאלם חתי יתבע ד'לך באן אלכואכב ואלפלך הו אלאלאה. 
פלמא נשא עמודו של עולם ותבין לה אן ת'ם אלאה מפארק לא ג'סם ולא קוה פי ג'סם ואן כל הד'ה אלכואכב ואלאפלאך מצנועאתה ופהם מחאל תלך אלכ'ראפאת אלתי רבי עליהא אכ'ד' פי נקץ' מד'הבהם ותזייף אראיהם ואשהר כ'לאפהם ונאדי בשם י"י אל עולם דעוה תג'מע וג'וד אלאלאה וחדת' אלעאלם מן קבל ד'לך אלאלאה. 
ובחסב תלך אלארא אלצאביה אקאמוא אלאצנאם ללכואכב אצנאם אלד'הב ללשמס ואצנאם אלפצ'ה ללקמר וקסמוא אלמעאדן ואלאקאלים ללכואכב וקאלוא אלאקלים אלפלאני אלאהה אלכוכב אלפלאני ובנוא אלהיאכל ואתכ'ד'וא פיהא אלאצנאם וזעמוא אן קוי אלכואכב תפיץ' עלי תלך אלאצנאם פתתכלם תלך אלאצנאם ותפהם ותעקל ותוחי ללנאס אעני אלאצנאם ותעלם אלנאס מנאפעהם. וכד'לך קאלוא איצ'א פי אלאשג'אר אלתי הי מן קסמהֵ תלך אלכואכב אד'א אפרדת תלך אלשג'רה לד'לך אלכוכב וגרסת לה ופעל להא ופעל בהא כד'א פאצ'ת רוחאניהֵ ד'לך אלכוכב עלי תלך אלשג'רה ותוחי ללנאס ותכלמהם פי אלנום תג'ד הד'א כלה מנצוצא פי כתבהם אלתי אנבהך עליהא והאולא כאנוא נביאי הבעל ונביאי האשרה אלמד'כורון ענדנא אלד'ין תמכנת ענדהם הד'ה אלארא חתי עזבו את י"י ונאדוא הבעל עננו. כל הד'ה לשהרהֵ תלך אלארא ופשא אלג'הל וכת'ר הד'יאן אלעאלם חיניד' פי הד'א אלנוע מן אלכ'יאלאת פנשאת פיהם ארא וצאר מנהם מעונן ומנחש ומכשף וחובר חבר ושואל אוב וידעוני ודורש אל המתים. 
וקד בינא פי תאליפנא אלכביר משנה תורה אן אברהם אבינו בדא בנקץ' הד'ה אלארא בחג'ג' ודעוה צ'עיפה באסתעטאף אלנאס וג'ד'בהם ללטאעה באלאנעאם להם חתי נבי סיד אלנביין פכמל אלגרץ' ואמר בקתל אולאיך ומחו את'ארהם ואסתיצאל שאפתהם מזבחותיהם תתצון וגו' ומנע מן תבע שי מן סירהם תלך וקאל ולא תלכו בחקות הגוי וגו' וקד עלמת מן נצוץ אלתורה פי עדהֵ מואצ'ע אן אלקצד אלאול מן אלשריעה כלהא אזאלהֵ עבודה זרה ומחו את'רהא וכל מא יתעלק בהא חתי ד'כרהא וכל מא יודי אלי שי מן אעמאלהא מת'ל אלאוב ואלידעוני ואלהעברה באש וקוסם ומעונן ומנחש ומכשף וחובר חבר ודורש אל המתים  ואלתחד'יר מן אלתשבה בשי מן אעמאלהם הד'ה פכיף בתבעהא וצרח פי נץ אלתורה באן ג'מיע מא ט'נוה עבאדה לאלהתהם ותקרבא להא הו אלשי אלמבגוץ' אלממקות ענד אללה והו קולה כי כל תועבת י"י אשר שנא עשו לאלהיהם. ואנת תג'דהם יד'כרון פי כתבהם אלתי סאכ'ברך בהא אנהם יקרבון ללשמס אלאההם אלאכבר סבעה כ'נאפס וסבעה פיראן וסבעה וטאוט פי בעץ' אלאמור וכפי בהד'ה תועבה ענד אלטבאע אלאנסאני. פג'מיע אלמצות אלתי ג'את פי אלנהי ען עבודה זרה וכל מא יתעלק בהא או יודי אליהא או ינסב להא בינהֵ אלפאידה לאנהא כלהא ללכ'לאץ מן תלך אלארא אלסקימה אלשאגלה ען כל מא ינפע פי אלכמאלין באמור הד'יאניה הי אלתי כאן רבי עליהא אבאונא ואג'דאדנא בעבר הנהר ישבו אבותיכם מעולם תרח אבי אברהם ואבי נחור ויעבדו אלהים אחרים והי אלתי קאל אלאנביא אלצאדקון פיהא ואחרי התהו אשר לא יועילו הלכו. פמא אעט'ם פאידהֵ כל מצוה תכ'לצנא מן הד'ה אלגלטה אלעט'ימה ותרדנא אלי אלאעתקאד אלצחיח והו אן ת'ם אלאה כ'אלק כל הד'ה והו אלד'י ינבגי אן יעבד ויחב ויכ'אף לא תלך אלמט'נון בהא אנהא אלהה ואן הד'א אלאלאה אלחק לא יחתאג' פי אלקרב מנה וחצול רצ'אה לאמור פיהא משקה בוג'ה בל אהבתו ויראתו לא גיר והמא אלגאיה פי אלעבאדה כמא נבין ועתה ישראל מה י"י אלהיך שואל מעמך וגו' וסנסתופי הד'א אלמעני פי מא בעד. 
וארג'ע אלי גרצ'י אלאן פאקול אן כת'ירא מן אלשריאע אנמא בין לי מענאהא וערפני עללהא וקופי עלי מד'אהב אלצאבה ואראיהם ואעמאלהם ועבאדאתהם כמא סתסמע ענד תבייני תעליל תלך אלמצות אלתי יט'ן בהא אן לא עלה להא ואנא אד'כר לך אלכתב אלתי יתבין לך מנהא כל מא עלמתה אנא מן מד'אהב אלצאבה ואראיהם חתי תעלם יקינא צחהֵ מא אקולה פי תעליל הד'ה אלשראיע. 
אכבר כתאב פי ד'לך אלפלאחה אלנבטיה אכ'ראג' אבן וחשיה וסאכ'ברך פי פצל יאתי לאי שי ג'עלת אלצאבה מד'אהבהם מדונה מע פלאחהֵ אלארץ' והד'א אלכתאב ממלו מן הד'יאנאת עובדי עבודה זרה וממא אנפס אלעואם מאילה אליה ומרתבטה בה אעני אעמאל אלטלסמאת ואסתנזאל אלרוחאניאת ואלסחר ואלג'ן ואלגילאן אלתי תאוי אלברארי ודרג' איצ'א פי ד'לך אלכתאב הד'יאנאת עט'ימה יצ'חך מנהא ד'ווא אלעקול יזעם בהא אלקדח פי אלמעג'זאת אלבינה אלתי עלם בהא אהל אלארץ' אן ת'ם אלאה חאכם עלי אהל אלארץ' כמא קאל למען תדע כי לי"י הארץ וקאל כי אני י"י בקרב הארץ 
פחכי ען אדם הראשון אנה ד'כר פי כתאבה אן פי אלהנד שג'רה אד'א אתכ'ד'ת מנהא אגצאן פאן אלגצן מנהא אד'א רמי פי אלארץ' יסעי מתחרכא כמא תסעי אלחיאת. ואן ת'ם שג'רה אצלהא צורהֵ אנסאן תסמע לה המהמה ותנפלת מנה אלכלמה ואלכלמה. ואן חשישה צפתהא כד'א וכד'א אד'א אכ'ד' אלאנסאן מן ורקהא וג'עלהא פי ג'יבה כ'פי ען אלנאס ולא ירי חית' ידכ'ל ויכ'רג' ואן בכ'ר מנהא תחת אלסמא סמע אלנאס פי אלג'ו דויא ואצואתא האילה טאלמא ד'אך אלדכ'אן יצעד ומת'ל הד'ה אלכ'ראפאת כת'יר יג'יבהא פי מערץ' אלאכ'באר בעג'איב אלנבאת וכ'ואץ אלפלאחה חתי יטען פי אלמעג'זאת ויוהם אנהא תתם בחילה. 
ומן כ'ראפאת ד'לך אלכתאב אן שג'רהֵ כ'טמי מן תלך אלאשרות אלתי כאנוא יעמלונהא כמא אעלמתך ד'כר אן אקאמת תלך אלשג'רה פי נינוה את'ני עשר אלף סנה ואנהא תכ'אצמת מע אליברוח לאנה אראד אן יאכ'ד' מכאנהא ואן אלשכ'ץ אלד'י כאן תוחי אליה הד'ה אלשג'רה אנקטע ענה וחיהא מדה פלמא אוחת אליה בעד תלך אלמדה אכ'ברתה אנהא כאנת משגולה באלכ'צאם מע אליברוח ואמרתה אן יכתב ללכלדאניין אן יחכמוא בינהמא ויקולוא איהמא אפצ'ל פי סחרהם ואכת'ר עמלא הל אלכ'טמי או אליברוח ותלך אלכ'ראפה אלטוילה אלתי תסתדל מנהא אד'א וקפת עליהא עלי עקול אהל תלך אלאזמנה ועלומהם כיף כאנת והאולא כאנוא חכימי בבל אלמשאר אליהם פי תלך אלאיאם אלמט'למה לאן הד'ה כאנת אדיאנהם אלתי רבוא עליהא. ולולא הד'א אלקדר אלד'י שהר אלאן פי אלמלל מן אעתקאד וג'וד אלאלאה לכאנת איאמנא פי הד'ה אלאזמנה אשד ט'לאמא מן תלך לכנהא פי אנואע אכ'רי. וארג'ע אלי גרצ'נא. 
ופי ד'לך אלכתאב חכי ען שכ'ץ מן נביאי עבודה זרה כאן אסמה תמוז דעא מלכא ליעבד אלסבעה כואכב ואלאת'ני עשר ברג'א פקתלה ד'לך אלמלך קתלא שניעא פד'כר אן לילהֵ מותה אג'תמעת אלאצנאם כלהא מן אקטאר אלארץ' אלי אלהיכל פי באבל אלי צנם אלד'הב אלכביר אלד'י הו צנם אלשמס וכאן ד'לך אלצנם מעלקא בין אלסמא ואלארץ' פוקף פי וסט אלהיכל ואלאצנאם כלהא חולה ואכ'ד' יעדד עלי תמוז ויצף מא תם עליה ואלאצנאם כלהא תבכי ותנוח טול אלליל פענד אלצבאח טארת אלאצנאם ורג'עת להיאכלהא פי אקטאר אלארץ' וצארת הד'ה סנה דאימה פי אול יום מן שהר תמוז ינאח ויבכי עלי תמוז ותנדבה אלנסא ויעדדן עליה. 
פאעתבר וארי כיף כאנת ארא אלנאס פי תלך אלאזמאן והד'א חדית' תמוז קדים ג'דא פי אלצאבה. ומן הד'א אלכתאב תקף עלי אכת'ר הד'יאן אלצאבה ואעמאלהם ואעיאדהם. 
ואמא תלך אלקצה אלתי חכוהא ען קצהֵ אדם ואלנחש ועץ הדעת טוב ורע ואלאשארה אלי לבאס מא לם תג'ר אלעאדה בלבאסה פאחד'ר ת'ם אחד'ר אן יתשוש עקלך ויכ'טר בבאלך אן ד'לך אלד'י קאלוה הו קט אמר ג'רי לא לאדם ולא לגירה ולא הי קצה וג'ודיה בוג'ה ובאיסר תאמל יבין לך מחאלהם פי כל מא ד'כרוה פי תלך אלכ'ראפה ויתבין לך אנהא קצה פרצ'והא מן בעד אלתורה למא שהרת אלתורה פי אלמלל וסמעוא ט'אהר מעשה בראשית ואכ'ד'וה כלה עלי ט'אהרה עמלוא תלך אלקצה חתי יסמעהא אלגר פיגתר ויט'ן אן אלעאלם קדים ואן תלך אלקצה אלמוצופה פי אלתורה הכד'א ג'רת כמא חכוא. 
ואן כאן מת'לך לא יחתאג' תנביהא עלי הד'א לאן קד חצל ענדך מן אלעלום מא ימנע ד'הנך מן אן תתעלק בה כ'ראפאת אלצאבה והד'יאן אלכסדאניין ואלכלדאניין אלעריין ען כל עלם הו עלם באלחקיקה לכני חד'רת מן ד'לך אחתיאטא לגירך לאן כת'ירא מא ימיל אלג'מהור לתצדיק אלכ'ראפאת. 
ומן תלך אלכתב כתאב אלאסטמאכ'ס אלמנסוב לארסטו וחאשאה ת'ם חאשאה. וכד'לך כתב אלטלסמאת אלתי מנהא כתאב טמטם וכתאב אלסרב וכתאב דרג' אלפלך ואלצור אלטאלעה פי דרג'ה דרג'ה מנה וכתאב מנסוב איצ'א לארסטו פי אלטלסמאת וכתאב מנסוב להרמס וכתאב אסחאק אלצאבי פי אלאחתג'אג' למלהֵ אלצאבה וכתאבה אלכביר פי נואמיס אלצאבה וג'זאיאת דינהם ואעיאדהם וקראבינהם וצלואתהם וגיר ד'לך מן אמור דינהם. 
פהד'ה כלהא אלתי ד'כרת לך הי ספרי עבודה זרה אלתי אכ'רג'ת ללסאן אלערבי ולא ריב אנהא ג'ז יסיר ג'דא ממא לם יכ'רג' ולם יוג'ד איצ'א בל תלף ובאד עלי מרור אלסנין והד'ה אלתי הי מוג'ודה לדינא אליום משתמלה עלי אכת'ר ארא אלצאבה ואעמאלהם אלמשהור בעצ'הא אליום פי אלעאלם אעני בניאן אלהיאכל ואתכ'אד' אלצור מן אלמסבוכאת ואלחג'ארה פיהא ובניאן אלמד'אבח ואלתקריב עליהא אמא ד'באיח או אנואע מן אלטעאם ורסם אעיאד ואג'תמאע ללצלואת ולאנואע עבאדאת פי תלך אלהיאכל ויג'עלון פיהא מואצ'ע מעט'מהֵ ג'דא יסמונהא היכל אלצור אלעקליה ואתכ'אד' אלצור על ההרים הרמים וגו' ותעט'ים תלך אלאשרות ואקאמהֵ אלמצבות וגיר ד'לך ממא סתטלע עליה מן הד'ה אלכתב אלתי נבהתך עליהא. 
ומערפהֵ תלך אלארא ותלך אלאעמאל הו באב כביר ג'דא פי תעליל אלמצות לאן שריעתנא כלהא אצלהא וקטבהא אלד'י עליה תדור הו מחו תלך אלארא מן אלאד'האן ותלך אלאת'אר מן אלוג'וד. למחוהא מן אלאד'האן קאל פן יפתה לבבכם וגו' אשר לבבו פונה היום וגו' ולמחוהא מן אלוג'וד קאל מזבחותיהם תתצו ואשריהם תגדעון וגו' ואבדתם את שמם מן המקום ההוא. ותכרר האד'אן אלגרצ'אן פי עדהֵ מואצ'ע והו כאן אלקצד אלאול אלג'אמע לג'מלהֵ אלשריעה כמא אעלמונא ז"ל פי תפסירהם אלמרוי לקולה תעאלי את כל אשר צוה י"י אליכם ביד משה קאלוא הא למדת שכל המודה בעבודה זרה כופר בכל התורה כלה וכל הכופר בעבודה זרה מודה בכל התורה כלה פאערף הד'א:

Chapter 30

אד'א תאמלת תלך אלארא אלקדימה אלסקימה יבין לך אן אלאמר אלמשהור כאן ענד אלנאס כלהם הו אן בעבאדהֵ אלכואכב תעמר אלארץ' ותכ'צב אלבלאד וכאנוא עלמאוהם ונסאכהם ואהל אלתקוי מנהם יעט'ון אלנאס ויעלמונהם אן אלפלאחה אלתי בהא קואם וג'וד אלאנסאן אנמא תתם ותג'י עלי אלאכ'תיאר באן תעבדוא אלשמס ואלכואכב ואן אסכ'טתמוהא בעציאנכם קפרת אלבלאד וכ'רבת. קאלוא פי כתבהם תלך אן אלמשתרי סכ'ט עלי אלברארי ואלצחארי פלד'לך צארת עאדמהֵ אלמא עאדמהֵ אלאשג'אר תאויהא אלגילאן וכאנוא יעט'מון אלפלאחין ואלאכארין ג'דא לאשתגאלהם בעמארהֵ אלארץ' אלתי הי מן אראדהֵ אלכואכב והו רצ'אהא ועלהֵ תעט'ים עובדי עבודה זרה ללבקר אנמא הו מן אג'ל נפעהא פי אלפלאחה חתי קאלוא אנה לא יג'וז ד'בחהא לאנהא ג'מעת אלקוה וחסן אלתאתי ללאנסאן פי פלאחהֵ אלארץ' ואנמא פעלת הד'א וד'ענת ללאנסאן מע קותהא לרצ'א אלאלהה בעבאדתהא פי פלאחהֵ אלארץ'. פלמא כאנת הד'ה אלארא משהורה ג'דא קידוא עבאדהֵ עבודה זרה באלפלאחה לכון אלפלאחה אמרא צ'רוריא פי קואם אלאנסאן ואכת'ר אלחיואן. וכאנוא אולאיך כומרי עבודה זרה יכ'אטבון אלנאס ענד אג'תמאעהם פי אלהיאכל ויקררון פי אד'האנהם אן בהד'ה אלעבאדאת תנזל אלאמטאר ותת'מר אלאשג'אר ותכ'צב אלבלאד ותעמר. ותאמל מא ד'כרוה פי אלפלאחה אלנבטיה פי אלכלאם עלי אלכרם תג'ד הד'א אלנץ מן כלאם אלצאבה קאלוא אלחכמא אלקדמא כלהם ואלאנביא קד אמרוא ופרצ'וא אן יצ'רב בהד'ה אלאלאת פי אלאעיאד ובין אידי אלאצנאם וקאלוא והם אלצאדקון אן אלאלהה יעג'בהא ד'לך ואנהא תכאפי פאעליה אחסן מכאפאה ואכת'רוא פי הד'א אלפעל מן אלועד.
ומן אלועד עלי ד'לך תטויל אלאעמאר ודפע אלאפאת וצרף אלעאהאת וכ'צב אלמזארע וזכאהֵ אלת'מאר. אלי הנא נץ כלאם אלצאבה. פלמא שהרת הד'ה אלאמור חתי ט'נת יקינא ואראד אללה תעאלי רחמה לנא מחו הד'א אלגלט מן אד'האננא ורפע אלתעב מן אג'סאמנא בתעטיל תלך אלאעמאל אלשאקה אלגיר מפידה ושרענא עלי ידי משה רבנו אכ'ברנא ענה תעאלי אנה אן עבדת הד'ה אלכואכב ואלאצנאם פאן עבאדתהא סבב פי אן ינקטע אלמטר ותכ'רב אלארץ' ולא תנבת שיא ותסקט ת'מר אלאשג'אר ותאתי אלאפאת ללאחואל ואלעאהאת ללאג'סאם ותקצר אלאעמאר והד'ה הי אגראץ' דברי הברית אשר כרת י"י וגו' ואנת תג'ד הד'א אלגרץ' מתכררא פי ג'מיע אלתורה אעני אן ילזם ען עבאדהֵ אלכואכב ארתפאע אלמטר וכ'ראב אלארץ' ופסאד אלאחואל ואמראץ' אלג'סם וקצר אלאעמאר וילזם ען תרך עבאדתהא ואלאקבאל עלי עבאדהֵ אללה נזול אלמטר וכ'צב אלארץ' וצלאח אלאחואל וצחהֵ אלג'סם וטול אלאעמאר צ'ד מא כאנוא יכ'טבון בה עובדי עבודה זרה ללנאס חתי יעבדוהא לאן אצל אלשריעה אזאלהֵ ד'לך אלראי ומחו את'רה כמא בינא:

Chapter 31

מן אלנאס קום יעט'ם עליהם תעליל שריעה מן אלשראיע ואלאחב אליהם אן לא יעקל ללאמר ואלנהי מעני בתה. ואלד'י יוג'ב להם הד'א הו מרץ' יג'דונה פי אנפסהם לא יקדרון ינטקון בה ולא יחסנון אן יעברוא ענה וד'לך אנהם יט'נון אן אד'א כאנת הד'ה אלשראיע מפידה פי הד'א אלוג'וד ומן אג'ל אלכד'א ואלכד'א שרענא בהא פכאנהא ג'את מן פכרה וען רויהֵ ד'י עקל אמא אן כאן שי לא יעקל לה מעני בוג'ה ולא יודי לפאידה פד'לך בלא שך מן קבל אללה לאנה ליס תודי פכרהֵ אנסאן לשי מן הד'א. פכאן האולא אלצ'עפא אלעקול אלאנסאן ענדהם אכמל מן צאנעה לאן אלאנסאן הו אלד'י יקול ויפעל מא יודי לגאיהֵ מא ואלאלאה לא יפעל ד'לך בל יאמרנא אן נפעל מא לא יפידנא פעלה וינהינא ען פעל מא לא יצ'רנא פעלה תעאלי ת'ם תעאלי בל אלאמר בכ'לאף הד'א ואלקצד כלה נפענא כמא בינא מן קולה לטוב לנו כל הימים לחיותנו כהיום הזה וקאל אשר ישמעון את כל החקים האלה ואמרו רק עם חכם ונבון הגוי הגדול הזה פקד צרח אן ולו אלחקים כלהא תדל ענד ג'מיע אלאמם אנהא בחכמה ותבונה. ואד'א כאן אמר לא תעלם לה עלה ולא יג'לב מנפעה ולא ידפע מצ'רה לאי שי יקאל פי מעתקדה או עאמלה אנה חכם ונבון וג'ליל אלקדר ויסתגרב ד'לך פי אלמלל 
בל אלאמר כמא ד'כרנא בלא שך והו אן כל מצוה מן הד'ה שש מאות ושלש עשרה מצות פהי אמא לאעטא ראי צחיח או לאזאלהֵ ראי סקים או לאעטא קאנון עדל או לרפע ט'לם או לתכ'ליק כ'לק חסן או ללתחד'יר מן כ'לק רדי אלכל יתעלק בת'לת'ה אשיא באלארא ואלאכ'לאק ובאלאעמאל אלסיאסיה אלמדניה. ואלד'י אוג'ב אן לא נעד אלאקאויל לאן אלאקאויל אלתי חצ'ת אלשריעה עלי קולהא או נהת ענהא מנהא מא הו מן ג'מלהֵ אלאעמאל אלמדניה ומנהא לתחציל ארא ומנהא לתחציל אכ'לאק פלד'לך אקתצרנא הנא עלי הד'ה אלת'לאת'ה מעאני פי אעטא אלעלה פי כל שריעה מן אלשראיע:

Chapter 32

אד'א תאמלת אלאפעאל אלאלאהיה אעני אלאפעאל אלטביעיה יבין לך מנהא תלטף אלאלאה וחכמתה פי כ'לק אלחיואן ותדרג' חרכאת אלאעצ'א ומג'אורהֵ בעצ'הא לבעץ'. וכד'לך יתבין לך חכמתה ותלטפה פי תדריג' חאלאת ג'מלהֵ אלשכ'ץ חאלה בעד חאלה. מת'אל ד'לך פי תדריג' חרכאתה ומג'אורהֵ אלאעצ'א אלדמאג מקדמה לין כת'יר אללין ומוכ'רה אצלב ואלנכ'אע אצלב מנה וכלמא אמתד צלב. ואלעצב הו אלהֵ אלחס ואלחרכה פאלעצב אלד'י אחתיג' אליה פי אדראך אלחואס פקט או פי חרכה יסירהֵ אלמוונה כחרכהֵ אלג'פן ואלכ'ד אנשי מן אלדמאג ואלעצב אלד'י אחתיג' אליה פי תחריך אלאעצ'א אכ'רג' מן אלנכ'אע ולמא לם ימכן פי אלעצבה ללינהא ולו אלנכ'אעיה אן תחרך מפצלא תלטף פי ד'לך באן ליפת אלעצבה ומלי ד'לך אלליף לחמא וצארת עצ'לה ת'ם תכ'לצת אלעצבה מן טרף אלעצ'לה והי קד צלבת וקד כ'אלטהא שט'איא מן אלרבאט ותציר ותרא ויתצל אלותר באלעט'ם וילזק בה וחיניד' תקדר אלעצבה אן תחרך אלעצ'ו עלי הד'א אלתדריג. ואנמא ד'כרת לך הד'א אלמת'אל אלואחד לכונה אט'הר תלך אלעג'איב אלתי בינת פי מנאפע אלאעצ'א אלתי הי כלהא ואצ'חה בינה מעלומה למן תאמלהא בד'הן ד'כי. וכד'לך תלטף אלאלאה פי כל שכ'ץ מן אשכ'אץ אלחיואן אלד'י ירצ'ע לכונה ענד מא יולד פי גאיהֵ אללין ולא ימכן אן יגתד'י בגד'א יאבס פאעדת לה אלת'דיאן לתוליד אללבן ליגתד'י בגד'א רטב קריב מן מזאג' אעצ'איה חתי תג'ף ותצלב אעצ'אוה אולא אולא עלי תדריג'. 
ובמת'ל הד'א אלתדביר בעינה מן ד'לך אלמדבר ג'ל ועלא ג'את אשיא כת'ירה פי שריעתנא וד'לך אנה לא ימכן אלכ'רוג' מן אלצ'ד אלי אלצ'ד דפעה פלד'לך לא יתסע בחסב טביעהֵ אלאנסאן אן יתרך כל מא אלפה דפעה. פלמא בעת' אללה משה רבנו ליג'עלנא ממלכת כהנים וגוי קדוש במערפתה תעאלי כמא בין וקאל אתה הראית לדעת וגו' וידעת היום והשבות אל לבבך וגו' ולננקטע לעבאדתה כמא קאל ולעבדו בכל לבבכם וקאל ועבדתם את י"י אלהיכם וקאל ואותו תעבדו וכאנת אלסירה אלמשהורה פי אלעאלם כלה אלמאלופה חיניד' ואלעבאדה אלעאמה אלתי נשאנא עליהא אנמא כאנת תקריב אנואע אלחיואן פי תלך אלהיאכל אלתי תקאם פיהא אלצור ואלסג'וד להא ואטלאק אלבכ'ור בין ידיהא ואלעבאד ואלנסאך אנמא כאנוא חיניד' אלאקואם אלמנקטעון לכ'דמהֵ תלך אלהיאכל אלמעמולה ללכואכב כמא בינא לם תקתץ' חכמתה תעאלי ותלטפה אלבין פי ג'מיע מכ'לוקאתה אן ישרענא ברפץ' הד'ה אנואע אלעבאדאת כלהא ותרכהא ואבטאלהא לאן הד'א כאן חיניד' מא לא יתצור קבולה בחסב טביעהֵ אלאנסאן אלתי תאנס אבדא ללמאלוף וכאן יכון מת'אל הד'א חיניד' מת'ל לו ג'א נבי פי הד'ה אלאזמנה ידעו לעבאדהֵ אללה ויקול קד שרעכם אללה באן לא תצלוא לה ולא תצומוא ולא תסתגית'וא לה ענד מלמה ואנמא תכון עבאדתכם פכרה דון עמל אצלא. 
פלד'לך אבקי תעאלי תלך אנואע אלעבאדאת ונקלהא מן כונהא למכ'לוקאת ולאמור כ'יאליה לא חקיקה להא לאסמה תעאלי ואמרנא בפעלהא לה תעאלי פאמרנא בבניאן היכל לה ועשו לי מקדש ואן יכון אלמד'בח לאסמה מזבח אדמה תעשה לי ואן יכון אלקרבאן לה אדם כי יקריב מכם קרבן לי"י ואלסג'וד לה ואלבכ'ור בין ידיה. ונהי אן יפעל שי מן הד'ה אלאפעאל לגירה זובח לאלהים יחרם וגו' כי לא תשתחוה לאל אחר. ואפרד כהנים לכ'דמהֵ אלמקדש וקאל וכהנו לי ולזם אן תפרץ' להם חקוק ולא בד תכפיהם לאשתגאלהם באלבית וקראבינה והי חקוק אללויים ואלכהנים פחצל בהד'א אלתלטף אלאלאהי אן אמתחי ד'כר עבודה זרה ות'בתת אלקאעדה אלכברי אלחקיקיה פי אעתקאדנא והי וג'וד אלאלאה ווחדאניתה ולם תנפר אלאנפס ולא אסתוחשת בתעטיל אלעבאדאת אלתי אלפת ולם יעלם ת'ם עבאדה סואהא. 
ואנא אעלם אנה סתנפר נפסך מן הד'א אלמעני צ'רורה באול כ'אטר ויעט'ם עליך הד'א ותסאלני בקלבך ותקול לי כיף תג'י אואמר ונואהי ואפעאל עט'ימה מחררה ג'דא מוקתה והי כלהא גיר מקצודה לד'אתהא בל מן אג'ל שי אכ'ר כאן הד'ה חילה אחתאלהא אללה לנא לינאל קצדה אלאול ואי מאנע ענדה תעאלי מן תשריענא בקצדה אלאול ויג'על לנא קדרה עלי קבול ד'לך ולא חאג'ה כאנת להד'ה אלתי זעמת אנהא עלי ג'ההֵ אלקצד אלת'אני. פאסמע ג'ואבך אלד'י יזיל ען קלבך הד'א אלמרץ' ויכשף לך חקיקהֵ מא נבהתך עליה והו אן נץ אלתורה קד ג'א פי מת'ל הד'ה אלקצה סוי והו קולה ולא נחם אלהים דרך ארץ פלשתים כי קרוב הוא וגו' ויסב אלהים את העם דרך המדבר ים סוף פכמא חיר אללה בהם ען אלטריק אלג'אדה אלתי הי אלמקצודה אולא מן אג'ל תוקע מא לא טאקה לאג'סאמהם בה בחסב אלטבע אלי טריק אכ'רי חתי יצח אלקצד אלאול כד'לך פרץ' הד'ה אלשראיע אלתי ד'כרנא מן אג'ל תוקע מא לא טאקה ללנפס בקבולה בחסב אלטבע חתי יחצל אלקצד אלאול והו אדראכה תעאלי ואטראח עבודה זרה. פאנה כמא אן ליס פי טביעהֵ אלאנסאן אן ירבי עלי כ'דמהֵ אלעבודיה פי אלטין ואללבן ומא שאבההמא ת'ם יגסל ידיה לחינה מן מרת'תהמא ויחארב ילידי הענק דפעה כד'לך ליס פי טבעה אן ירבי עלי אנואע כת'ירה ג'דא מן אלעבאדאת ואעמאל מאלופה קד אנסת בהא אלאנפס חתי צארת כאלמעקול אלאול פיתרכהא כלהא דפעה וכמא תלטף אלאלאה בתחיירהם פי אלבריה חתי תשג'עת אנפסהם עלי מא קד עלם מן אן אלתברר ושעת' אלג'סם יוג'ב אלשג'אעה וצ'ד ד'לך יוג'ב אלג'בן וולד איצ'א קום לם יאלפוא אלד'ל ואלעבודיה וכל ד'לך כאן באואמר אלאהיה עלי יד משה רבנו על פי י"י יחנו ועל פי י"י יסעו את משמרת י"י שמרו על פי י"י ביד משה כד'לך ג'את הד'ה אלג'מלה מן אלשראיע בלטף אלאהי חתי יבקוא מע נוע אלעמל אלמעתאד כי יצח אלאעתקאד אלד'י הו אלקצד אלאול. וסואלך אי מאנע כאן ללה מן תשריענא בקצדה אלאול ויג'על לנא קדרה עלי קבול ד'לך ילזמך בהד'א אלסואל אלת'אני ויקאל לך ואי מאנע כאן ללה מן אן יסלכהם דרך ארץ פלשתים ויג'על להם קדרה למלאקאהֵ אלחרוב ולא חאג'ה להד'ה אלדורה בעמוד הענן יומם ועמוד האש לילה. וכד'א ילזמך סואל ת'אלת' ען סבב תפציל אלועד ואלועיד עלי ג'מלהֵ אלשריעה ויקאל לך אד' וקצד אללה אלאול ואראדתה הו אן נעתקד הד'ה אלשריעה ונעמל אעמאלהא לאי שי לם יג'על לנא קדרה עלי קבול ד'לך דאימא ואלעמל בה ולא יחתאל לנא באן ינעם עלינא אן אטענאה וינתקם מנא אן עצינאה ויפעל תלך אלנעם כלהא ותלך אלנקם כלהא פאן הד'ה איצ'א חילה אחתאלהא לנא חתי ינאל מנא קצדה אלאול ואי מאנע ענדה מן אן יג'על אתיאן אעמאל אלטאעה אלתי אראדהא ואג'תנאב אלמעאצי אלתי כרההא טביעה מרכוזה פינא. 
ואלג'ואב ען הד'ה אלאסולה אלת'לת'ה וכל מא הו מן קבילהא ג'ואב ואחד עאם והו אן אלמעג'זאת כלהא ואן כאנת תגיר טביעהֵ מוג'וד מן אשכ'אץ אלמוג'ודאת פאן טביעהֵ אשכ'אץ אלנאס לא יגירהא אללה בוג'ה עלי ג'ההֵ אלמעג'ז ומן אג'ל הד'א אלאצל אלעט'ים קאל מי יתן והיה לבבם זה להם וגו' ומן אג'ל הד'א ג'א אלאמר ואלנהי ואלג'זא ואלעקאב וקד בינא הד'ה אלקאעדה בדלאילהא פי עדהֵ מואצ'ע מן תואליפנא. ומא קלנא הד'א מן אג'ל אנא נעתקד אן תגיר טביעהֵ אחד אשכ'אץ אלנאס מעתאץ עליה תעאלי בל ד'לך ממכן ואקע תחת אלקדרה לכנה מא שא קט פעל הד'א ולא ישאוה אבדא בחסב אלקואעד אלשרעיה אלתוראתיה ולו כאן מן משיתה תגיר טביעהֵ כל שכ'ץ מן אלנאס למא ירידה תעאלי מן ד'לך אלשכ'ץ לבטל בעת'הֵ אלאנביא ואלתשריע כלה. 
וארג'ע אלי גרצ'י פאקול אנה למא כאן הד'א אלנחו מן אלעבאדה אעני אלקרבנות עלי ג'ההֵ אלקצד אלת'אני ואלדעא ואלצלאה ונחוהמא מן אעמאל אלעבאדאת אקרב אלי אלקצד אלאול וצ'רוריה פי חצולה ג'על בין אלנועין תפרקה כבירה וד'לך אן הד'א אלנוע מן אלעבאדה אעני תקריב אלקראבין ואן כאן לאסמה תעאלי פאנה מא פרץ' עלינא כמא כאן אולא אעני אן יקרב פי כל מכאן ופי כל זמאן ולא יקאם היכל חית' אתפק ולא יכון אלד'י יקרב מן אתפק החפץ ימלא ידו בל חרם ד'לך כלה וג'עלה ביתא ואחדא אל המקום אשר יבחר י"י ולא יקרב פי גירה פן תעלה עלותיך בכל מקום אשר תראה ולא יכון כהן אלא נסל מכ'צוץ כל הד'א לתקליל הד'א אלנוע מן אלעבאדאת ואן לא יכון מנה אלא מא לם תקתץ' חכמתה תרכה באלכליה. אמא אלדעא ואלצלאה פפי כל מכאן וכל מן אתפק וכד'לך אלציצת ואלמזוזה ואלתפלין וגירהא מן אלעבאדאת אלשביהה בהא. 
ומן אג'ל הד'א אלמעני אלד'י כשפת לך כת'ר פי כתב אלאנביא תוביך' אלנאס עלי הרעהם ללקראבין ובין להם אן ליסת הי באלמקצוד אלוכיד לד'אתה ואן אללה גני ענהא קאל שמואל החפץ לי"י בעלות וזבחים כשמע בקול י"י וגו' וקאל ישעיה למה לי רב זבחיכם יאמר י"י וגו' וקאל ירמיה כי לא דברתי את אבותיכם ולא צויתים ביום הוציאי אותם מארץ מצרים על דברי עולה וזבח כי אם את הדבר הזה צויתי אותם לאמר שמעו בקולי והייתי לכם לאלהים ואתם תהיו לי לעם. וקד צעב הד'א אלקול עלי כל אחד ראית כלאמה או סמעתה וקאל כיף יקול ירמיה ען אללה אנה מא וצאנא בדברי עולה וזבח ומעט'ם אלמצות אנמא ג'את פי ד'לך וגרץ' אלקול הו מא בינת לך וד'לך אנה קאל אן אלקצד אלאול אנמא כאן אן תדרכוני ולא תעבדוא סואיי והייתי לכם לאלהים ואתם תהיו לי לעם והד'א אלתשריע באלתקריב וקצוד אלבית אנמא כאן מן אג'ל חצול הד'ה אלקאעדה ומן אג'להא נקלת תלך אלעבאדאת לאסמי חתי ימתחי את'ר עבודה זרה ותת'בת קאעדהֵ תוחידי ג'יתם אנתם אבטלתם תלך אלגאיה ותמסכתם במא עמל מן אג'להא וד'לך אנכם שככתם פי וג'ודי כחשו בי"י ויאמרו לוא הוא ועבדתם עבודה זרה וקטר לבעל והלוך אחרי אלהים אחרים ובאתם אל הבית וגו' בקיתם תקצדון היכל י"י ותקרבון אלקראבין אלתי לם תכן הי אלמקצודה קצדא אולא. 
ולי פי תאויל הד'א אלפסוק וג'ה אכ'ר והו יודי להד'א אלגרץ' בעינה אלד'י ד'כרנאה וד'לך אנה קד תבין פי אלנץ ואלנקל מעא אן אול תשריע שרענא בה לם יכן פיה דברי עולה וזבח בוג'ה ולא ינבגי אן תשגל ד'הנך בפסח מצרים לאנה כאן לעלה בינה ואצ'חה כמא סנבין וכאן איצ'א ד'לך אלאמר פי ארץ מצרים ואלתשריע אלמשאר אליה פי הד'א אלפסוק הו מא שרענא בה בעד יציאת מצרים ולד'לך אשתרט פי הד'א אלפסוק וקאל ביום הוציאי אותם מארץ מצרים לאן אול צווי ג'א בעד יציאת מצרים הו מא שרענא בה פי מרה והו קולה לנא הנאך אם שמוע תשמע לקול י"י אלהיך וגו' שם שם לו חק ומשפט וגו' וג'א אלנקל אלצחיח שבת ודינין במרה אפקוד פאלחק אלמשאר אליה הו אלשבת ואלמשפט הו אלדינין והו רפע אלתט'אלם והד'א הו אלקצד אלאול כמא בינא אעני אעתקאד אלארא אלצחיחה והו חדת' אלעאלם וקד עלמת אן אצל תשריענא באלסבת אנמא הו לת'באת הד'ה אלקאעדה כמא בינא פי הד'ה אלמקאלה. ואלקצד איצ'א מע צחהֵ אלארא רפע אלתט'אלם מן בין אלנאס. פקד באן לך אן אלתשריע אלאול לם יכן פיה דברי עולה וזבח אד' ותלך הי עלי ג'ההֵ אלקצד אלת'אני כמא ד'כרנא. 
והד'א אלמעני בעינה אלד'י קאלה ירמיה הו אלד'י קיל פי תהלים עלי ג'ההֵ אלתוביך' ללמלה כלהא פי ג'הלהא חיניד' אלקצד אלאול ולם תפרק בינה ובין אלקצד אלת'אני קאל שמעה עמי ואדברה ישראל ואעידה בך אלהים אלהיך אנכי לא על זבחיך אוכיחך ועולותיך לנגדי תמיד לא אקח מביתך פר ממכלאותיך עתודים. וחית' תכרר הד'א אלמעני פהד'א הו אלקצד בה פאפהמה ג'דא ותדברה:

Chapter 33

מן ג'מלהֵ אגראץ' אלשריעה אלכאמלה איצ'א אטראח אלשהואת ואלתהאון בהא ותקצירהא מא אמכן ואן לא יקצד מנהא אלא אלצ'רורי. וקד עלמת אן מעט'ם שרה אלג'מהור ותסיבהם אנמא הו פי אלנהם פי אלאכל ואלשרב ואלנכאח והד'א הו אלמעטל לכמאל אלאנסאן אלאכ'יר אלמוד'י לה איצ'א פי כמאלה אלאול אלמפסד לאכת'ר חאלאת אהל אלמדן ותדביר אלמנזל לאן בתבע מג'רד אלשהוה כמא תפעל אלג'אהליה תבטל אלתשוקאת אלנט'ריה ויפסד אלבדן ויתלף אלאנסאן קבל מקתצ'י עמרה אלטביעי לה ותכת'ר אלהמום ואלאנכאד ויכת'ר אלתחאסד ואלתבאגץ' ואלתנאזע עלי אנתזאע מא ביד אלגיר דואעי כל ד'לך כון אלג'אהל יג'על אללד'ה פקט גאיה מטלובה לד'אתהא ולד'לך תלטף אללה ג'ל אסמה פי תשריענא בשראיע תעטל הד'ה אלגאיה ותצרף אלפכרה ענהא בכל וג'ה ומנע מן כל מא יודי לשרה ולמג'רד לד'ה והד'א מקצד כביר מן מקאצד הד'ה אלשריעה. אלא תתאמל נצוץ אלתורה כיף אמרת בקתל מן ט'הר מן אמרה אנה מפרט פי טלב לד'הֵ אלאכל ואלשרב והו בן סורר ומורה והו קולה זולל וסובא ואמר ברג'מה ואלמבאדרה בקטעה קבל אן יעט'ם כ'טבה ויהלך כת'ירין ויפסד אמואל צאלחין בשדהֵ שרהה. 
וכד'לך מן ג'מלהֵ מקאצד אלשריעה אללין ואלתאתי ואן לא יכון אלאנסאן ד'א כט'אט'ה וגלט'ה בל מגיבא מטיעא מניבא מתאתיא קד עלמת אמרה תעאלי ומלתם את ערלת לבבכם וערפכם לא תקשו עוד הסכת ושמע ישראל אם תאבו ושמעתם וקיל פי אלאתי לקבול מא יג'ב קבולה ושמענו ועשינו וקיל פי ד'לך עלי ג'ההֵ אלמת'ל משכני אחריך נרוצה. 
וכד'לך מן מקאצד אלשריעה אלטהארה ואלתקדיס אעני בד'לך אטראח אלנכאח ואג'תנאבה ותקלילה מא אמכן כמא סאבין למא אן אמר תעאלי בתקדיס אלמלה לקבול אלתורה וקאל וקדשתם היום ומחר קאל אל תגשו אשה פקד צרח באן אלקדושה אטראח אלנכאח כמא צרח איצ'א באן תרך שרב אלכ'מר קדושה בקולה פי אלנזיר קדוש יהיה. ונץ ספרא והתקדשתם והייתם קדושים זו קדושת מצות. וכמא סמת אלשריעה אמתת'אל הד'ה אלאואמר קדושה וטהרה כד'לך סמת אלתעדי עלי הד'ה אלאואמר וארתכאב אלקבאיח טומאה כמא סאבין. 
אמא תנט'יף אלת'יאב וגסל אלג'סם ותנקיהֵ אלאוסאך' פהו איצ'א מן מקאצד הד'ה אלשריעה לכן בעד תטהיר אלאעמאל ותטהיר אלקלב מן אלארא אלמנג'סה ואלאכ'לאק אלמנג'סה. אמא אלאקתצאר עלי תנט'יף אלט'אהר באלתגסל ותטהיר אלת'יאב מע אלשרה פי אללד'את ואלתסיב פי אלמאכל ואלמנאכח פפיה גאיהֵ אלד'ם קאל ישעיה פי ד'לך המתקדשים והמטהרים אל הגנות אחר אחת בתוך אוכלי בשר החזיר וגו' יקול אנהם יתטהרון ויתקדסון פי אלמואצ'ע אלמכשופה אלמבאחה ת'ם אנהם ינפרדון פי אלכ'דור ופי דואכ'ל ביותהם במעאציהם והו תסיבהם פי אכל אלמחרמאת החזיר והשקץ והעכבר. ולעלה ישיר בקולה אחר אחת בתוך ללאנפראד בנכאח חראם. פמחצול אלקול אן ט'ואהרהם נט'יפה משהורהֵ אלנקא ואלטהארה אמא אלבואטן פהם מע שהואתהם ולד'את אג'סאמהם ומא הכד'א קצד אלשריעה בל אלקצד אלאול תקציר אלשהוה ותנט'יף אלט'אהר בעד תנט'יף אלבאטן. וקד נבה שלמה עלי מן יעתמד עלי גסל אלג'סם ותטהיר אלת'יאב ואלאעמאל וסכ'ה ואלאכ'לאק רדיה פקאל דור טהור בעיניו ומצאתו לא רחץ דור מה רמו עיניו ועפעפיו ינשאו. פאד'א תאמלת איצ'א הד'ה אלמקאצד אלתי ד'כרנא פי הד'א אלפצל תבין לך עלל שראיע כת'ירה כאנת עללהא מג'הולה קבל עלם הד'ה אלמקאצד כמא סאבין פי מא יסתאנף:

Chapter 34

ממא יג'ב אן תעלמה איצ'א אן אלשריעה לא תלתפת ללשאד' ולא יכון אלתשריע בחסב אלאמר אלאקל בל כל מא יראד תחצילה מן ראי או כ'לק או עמל נאפע אנמא יקצד בה אלאמור אלאכת'ריה ולא ילתפת ללאמר אלקליל אלוקוע או לאד'יה תקע לואחד מן אלנאס מן אג'ל ד'לך אלתקדיר ואלתדביר אלשרעי לאן אלשריעה הי אמר אלאהי. ולך אן תעתבר באלאמור אלטביעיה אלתי תלך אלמנאפע אלעאמה אלמוג'ודה פיהא פי צ'מנהא ולאזם ענהא אד'יאת שכ'ציה כמא באן מן כלאמנא וכלאם גירנא. ובחסב הד'א אלאעתבאר איצ'א לא תעג'ב מן כון קצד אלשריעה לא יתם פי כל שכ'ץ ושכ'ץ בל ילזם צ'רורה וג'וד אשכ'אץ לא יכמלהם ד'לך אלתדביר אלשרעי לאן אלצור אלטביעיה אלנועיה לא יחצל כל מא ילזם ענהא פי כל שכ'ץ ושכ'ץ לאן אלכל מן אלאה ואחד ופאעל ואחד נתנו מרועה אחד. וכ'לאף הד'א ממתנע וקד בינא אן ללממתנע טביעה ת'אבתה לא תתגיר אבדא. ובחסב הד'א אלאעתבאר איצ'א לא ימכן אן תכון אלשראיע מקידה בחסב אכ'תלאף חאלאת אלאשכ'אץ ואלאזמאן שבה אלעלאג' אלטבי אלד'י יכ'ץ עלאג' כל שכ'ץ בחסב מזאג'ה אלחאצ'ר בל ינבגי אן יכון אלתדביר אלשרעי מטלקא עאמא ללכל ואן כאן ד'לך לאזמא פי חק אשכ'אץ ופי חק אכ'רין לא ילזם לאנה לו כאן בחסב אלאשכ'אץ לוקע אלפסאד ללכל ונתת דבריך לשיעורין. ומן אג'ל הד'א לא ינבגי אן תקיד אלאמור אלמקצודה קצדא אולא מן אלשריעה לא בזמאן ולא במכאן בל תכון אלאחכאם מטלקה עאמה כמא קאל תעאלי הקהל חקה אחת לכם לכן ילחט' פיהא אלמצאלח אלעאמה אלאכת'ריה כמא בינא. 
ובעד תקדימי להד'ה אלמקדמאת אכ'ד' פי תביין מא קצדת תביינה:

Chapter 35

קד קסמת אלמצות כלהא בחסב הד'א אלגרץ' אלי ארבע עשרהֵ ג'מלה.
אלג'מלה אלאולי תשתמל עלי אלמצות אלתי הי ארא אצליה והי אלתי אחצינאהא פי הלכות יסודי התורה. ומן הד'ה אלג'מלה איצ'א אלתשובה ואלתעניות כמא סאבין. ולא יקאל פי אעטא אלארא אלצחיחה ואלנאפעה פי אעתקאד אלשריעה מא פאידתהא כמא בינא. 
אלג'מלה אלת'אניה תשתמל עלי אלמצות אלמתעלקה בתחרים עבודה זרה והי אלתי אחצינאהא פי הלכות עבודה זרה. ואעלם אן כלאי בגדים וערלה וכלאי הכרם הי איצ'א מן הד'א אלג'מלה כמא יבין. והד'ה אלג'מלה איצ'א מעלומהֵ אלעלה לאנהא כלהא לתצחיח אלארא אלחקיקיה ותכ'לידהא פי אלג'מהור עלי מרור אלסנין. 
אלג'מלה אלת'אלת'ה תשתמל עלי אלמצות אלמתעלקה בתהד'יב אלאכ'לאק והי אלתי אחצינאהא פי הלכות דעות. ומעלום אן בחסן אלכ'לק תתם עשרהֵ אלנאס ואג'תמאעהם אלד'י ד'לך צ'רורי לאנתט'אם אחואל אלנאס. 
אלג'מלה אלראבעה תשתמל עלי אלמצות אלמתעלקה באלצדקאת ואלקרצ'ה ואלתוסעה ומא אנג'ר מע ד'לך מת'ל אלערכים ואלחרמים ואחכאם אלמלוה ואלעבדים וג'מיע אלמצות אלתי אחצינאהא פי ספר זרעים סוי אלכלאים ואלערלה. ועלהֵ הד'ה כלהא בינה אד' נפעהא עאיד עלי אלכל באלתכאפו אד' אלגני אליום הו או נסלה פקיר גדא ואלפקיר אליום הו או ולדה גני גדא. 
אלג'מלה אלכ'אמסה תשתמל עלי אלמצות אלמתעלקה במנע אלט'לם ואלעדואן והי אלתי אשתמל עליהא ספר נזיקין מן תאליפנא ופאידהֵ הד'ה אלג'מלה בינה. 
אלג'מלה אלסאדסה תשתמל עלי אלמצות אלמתעלקה באלקצאצאת מת'ל דין גנב וגזלן ודין עדים זוממין ואכת'ר מא אחצינאה פי ספר שופטים. ופאידהֵ ד'לך בינה ואצ'חה לאנה אן לם יעאקב אלג'אני לם תרתפע אד'יה בוג'ה ולא ירתדע כל מן יהם בתעדי. וליס כסכ'ף אלד'י זעם אן תרך אלקצאצאת רחמה באלנאס בל תלך עין אלקסאוה עליהם ופסאד נט'אם אלמדינה בל אלרחמה מא אמר בה תעאלי שופטים ושוטרים תתן לך בכל שעריך. 
אלג'מלה אלסאבעה תשתמל עלי אלאחכאם אלמאליה אלמתעלקה במעאמלאת אלנאס בעצ'הם מע בעץ' כאלקרצ'ה ואלאסתיג'אר ואלודאיע ואלביוע ואלאשריה ונחו ד'לך. ואלמוארית' מן הד'א אלקביל והי אלמצות אלתי אחצינאהא פי ספר קנין ומשפטים. ופאידהֵ הד'ה אלג'מלה בינה ואצ'חה לאן הד'ה אלמשארכאת אלמאליה צ'רוריה ללנאס פי כל מדינה פלא בד מן אעטא קואנין עדל פי הד'ה אלמעאמלאת ותקדירהא תקדירא נאפעא. 
אלג'מלה אלת'אמנה תשתמל עלי מצות אלאיאם אלמחט'ורה אעני שבתות וימים טובים. ואלכתאב קד בין עלהֵ כל יום מנהא וד'כר סבבה ואנה לחצול ראי או לראחהֵ ג'סם או למג'מוע אלאמרין ג'מיעא כמא סנבין פי מא בעד. 
אלג'מלה אלתאסעה תשתמל עלי סאיר אלעבאדאת אלעאמה אלעמליה מת'ל אלצלאה וקריאת שמע וסאיר מא אחצינאה פי ספר אהבה אלא אלמילה. ופאידהֵ הד'ה אלג'מלה בינה לאנהא כלהא אעמאל תת'בת אראא פי מחבהֵ אלאלאה ופי מא יג'ב אן יעתקד פיה וינסב לה. 
אלג'מלה אלעאשרה תשתמל עלי אלמצות אלמתעלקה באלמקדש ואלאתה וכ'דאמה והי אלמצות אלתי אחצינאהא פי בעץ' ספר עבודה. וקד תקדם לנא ד'כר פאידהֵ הד'ה אלג'מלה. 
אלג'מלה אלחאדיהֵ עשרה תשתמל עלי אלמצות אלמתעלקה באלקרבנות והי אכת'ר אלמצות אלתי אחצינאהא פי ספר עבודה וספר קרבנות. וקד תקדם לנא ד'כר פאידהֵ אלתשריע באלקראבין עלי אלעמום וצ'רוריהֵ ד'לך פי ד'לך אלזמאן.
אלג'מלה אלת'אניהֵ עשרה תשתמל עלי אלמצות אלמתעלקה באלטמאות ואלטהרות והי כלהא אלקצד בהא עלי אלעמום אג'תנאב דכ'ול אלמקדש כי יכון לה פי אלנפס עט'מה ויכ'אף וירהב כמא סאבין.
אלג'מלה אלת'אלת'הֵ עשרה תשתמל עלי אלמצוה אלמתעלקה בתחרים אלמאכל ומא יתעלק בהא והי אלמצות אלתי אחצינאהא פי הלכות מאכלות אסורות והלכות שחיטה. ונדרים ונזירות מן הד'ה אלג'מלה. ואלקצד בד'לך כלה קטע אלשרה ואלתסיב פי טלב אלאלד' ואתכ'אד' שהוהֵ אלטעאם ואלשראב גאיה כמא בינא פי צדר אבות מן שרח אלמשנה.
אלג'מלה אלראבעהֵ עשרה תשתמל עלי אלמצות אלמתעלקה בתחרים בעץ' אלמנאכח והי אלתי אחצינאהא פי ספר נשים והלכות אסורי ביאה. וכלאי בהמה מן הד'ה אלג'מלה. ואלקצד בהד'ה איצ'א תקליל אלנכאח ותקציר טול ד'יל שהוהֵ אלג'מאע מא אמכן ולא יתכ'ד' ד'לך גאיה כפעל אלג'אהליה עלי מא בינא פי שרח מסכת אבות.
ואלמילה איצ'א מן הד'ה אלג'מלה. וקד עלם אן אלמצות כלהא תנקסם קסמין עבירות שבין אדם לחברו ועבירות שבין אדם למקום. ואלתי הי בין אדם לחברו מן הד'ה אלג'מל אלתי קסמנאהא ואחצינאהא הי אלג'מלה אלכ'אמסה ואלסאדסה ואלסאבעה ובעץ' אלג'מלה אלת'אלת'ה וסאיר אלג'מל הי בין אדם למקום. וד'לך אן כל מצוה כאנת אמרא או נהיא אלקצו בהא תחציל כ'לק מא או ראי או צלאח אעמאל תכ'ץ אלשכ'ץ פי נפסה ותכמלה פהם יסמונהא שבין אדם למקום ואן כאנת ענד אלחקיקה קד תודי לאמור בין אדם לחברו לכן בעד תוסט אשיא כת'ירה ובאעתבאראת עאמה וליסת הי ואצלה לאד'יהֵ אלגיר אבתדאא. פאפהם הד'א. 
ובעד אכ'בארי בעלל הד'ה אלג'מל ארג'ע לתתבע מצות כל ג'מלה מנהא ממא תוהם אן לא פאידה פיהא או אנה חכם לא ידרך עקלא בוג'ה פאבין עלהֵ ד'לך ומוצ'ע אלפאידה פיה אלא תלך אלאחאד אלתי לם אדרך אלקצד בהא אלי הד'א אלוקת:

Chapter 36

אלמצות אלתי תצ'מנתהא אלג'מלה אלאולי והי אלארא אלתי אחצינאהא פי הלכות יסודי התורה כלהא בינהֵ אלעלה תאמלהא ואחדה ואחדה תג'ד צחהֵ ד'לך אלראי ואנה אמר ברהאני. וכד'לך כל מא ג'א מן אלחץ' ואלתאכיד פי אלתעלם ואלתעלים בין אלפאידה לאנה אן לם יחצל עלם לא יחצל עמל צאלח ולא ראי צחיח. ואכראם חמלהֵ אלשריעה איצ'א בין אלפאידה לאנה אן לם תתצ'ע להם עט'מה פי אלנפוס לא יסמע קולהם פי מא ירשדון אליה מן אלארא ואלאעמאל. ופי צ'מן הד'ה אלמצוה איצ'א אלתכ'לק באלחיא אעני קולה מפני שיבה תקום.
וכד'לך כל מא ג'א מן אלחץ' ואלתאכיד פי אלתעלם ואלתעלים בין אלפאידה לאנה אן לם יחצל עלם לא יחצל עמל צאלח ולא ראי צחיח. ואכראם חמלהֵ אלשריעה איצ'א בין אלפאידה לאנה אן לם תתצ'ע להם עט'מה פי אלנפוס לא יסמע קולהם פי מא ירשדון אליה מן אלארא ואלאעמאל. ופי צ'מן הד'ה אלמצוה איצ'א אלתכ'לק באלחיא אעני קולה מפני שיבה תקום.  ומן הד'ה אלג'מלה איצ'א אלאמר אלד'י אמרנא באלימין באסמה ונהינא ען חנת' אלימין וען אימאן אללגו כל הד'א בין אלעלה אנה תעט'ימא לה תעאלי פהד'ה אעמאל תוג'ב אעתקאד עט'מתה. 
וכד'לך אלאמר אלד'י אמרנא באסתצראכ'ה תעאלי ענד כל שדה אעני קולה והרעותם בחצוצרות הו מן הד'ה אלג'מלה. לאנה פעל ית'בת בה אלראי אלצחיח והו אנה תעאלי מדרך אחואלנא ובידה אצלאחהא אד'א טענא ואפסאדהא אד'א עצינא לא אן נעתקד ד'לך אתפאקא ואמרא ערץ' והד'א הו מעני קולה ואם תלכו עמי קרי יעני אני אד'א אנזלת בכם הד'ה אלאפאת עקאבא לכם אן חמלתם תלך אלאפאת מחמל אלאתפאק פאזידכם מן ד'לך אלאתפאק בזעמכם אשדה ואצעבה והו קולה והלכתם עמי בקרי והלכתי עמכם בחמת קרי לאן אעתקאדהם אן ד'לך אתפאק ממא יוג'ב דואמהם עלי אראיהם אלפאסדה ואעמאלהם אלט'למיה ולא ירג'עון ענהא כמא קאל הכיתה אותם ולא חלו פלד'לך אמרנא באלדעא לה תעאלי ואלהרע אליה ואלצראך' בין ידיה ענד כל מלמה. 
ובין הו אן אלתשובה איצ'א מן הד'ה אלג'מלה אעני מן אלארא אלתי לא ינתט'ם וג'וד אשכ'אץ אלמתשרעין אלא באעתקאדהא לאנה לא בד לשכ'ץ מן אן יכ'טי ויזל אמא בג'הלה פי ראי יות'רה או כ'לק והו גיר מות'ר באלחקיקה או בגלבהֵ שהוה או גצ'ב פלו אעתקד אלשכ'ץ אן לא ג'ברה להד'א אלצדע אבדא לדאם פי צ'לאלה וקד רבמא זאד פי עציאנה אד' לם תבק לה חילה אמא מע אעתקאד אלתובה פהו ינצלח וירג'ע לאחסן חאל ולאכמל ממא כאן קבל אן יעצי. ולד'לך כת'רת אלאעמאל אלמת'בתה להד'א אלראי אלצחיח אלנאפע ג'דא אעני אלודויין ואלקרבנות עלי אלסהו וכד'לך איצ'א עלי תעמד בעץ' את'אם ואלתעניות. ואלאמר אלעאם ללתובה מן כל ד'נב אלאקלאע ענה פתלך גאיהֵ הד'א אלראי פהד'ה כלהא קד באנת פאידתהא:

Chapter 37

אלמצות אלתי תצ'מנתהא אלג'מלה אלת'אניה הי אלמצות כלהא אלתי אחצינאהא פי הלכות עבודה זרה. ובין הו אנהא כלהא ללכ'לאץ מן אגלאט עבודה זרה ומן ארא אכ'ר גיר צחיחה אנג'רת מע עבודה זרה מת'ל מעונן ומנחש ומכשף וחובר חבר וגירהא קן קבילהא. ואד'א קראת כל אלכתב אלתי ד'כרת לך יבין לך אן אלסחר אלד'י תסמעה הו אפעאל כאנוא יפעלונהא אלצאבה ואלכסדאניון ואלכלדאניון ואכת'ר ד'לך כאן פי אלמצריין ואלכנעאניין כאנוא יוהמון בהא או יתוהמון אנהא תפעל אפעאלא עג'יבה גריבה פי אלוג'וד אמא לשכ'ץ ואחד או לאהל מדינה. ותלך אלאפעאל אלתי יפעלהא אלסחרה לא יקצ'י אלקיאס ולא יצדק אלעקל אנהא תוג'ב שיא בוג'ה מת'ל אן יקצדוא לג'מע נבאת מעלום פי וקת מעלום או יוכ'ד' מן אלשי אלפלאני עדד כד'א ומן אלאכ'ר עדד כד'א והו באב ואסע ג'דא אנא אחצרה לך פי ת'לת'ה אנואע אחדהא מא יתעלק בשי מן אלמוג'ודאת נבאתא כאן או חיואנא או מעדנא ואלת'אני מא יתעלק בתחדיד זמאן תעמל פיה תלך אלאעמאל ואלת'אלת' אפעאל אנסאניה תפעל מת'ל אלרקץ או תספיק אלידין או אלציאח או אלצ'חך או אלקפז עלי פרד רג'ל או אלאסתלקא עלי אלארץ' או חרק שי או תדכ'ין בדכ'נה מעלומה או כלאם יתכלם בה מפהום או גיר מפהום פהד'ה הי אנואע אעמאל אלסחר. 
פת'ם אפעאל סחר לא תתם אלא בג'מיע הד'ה אלאפעאל כלהא מת'ל אן יקולוא תוכ'ד' כד'א וכד'א ורקה מן אלנבאת אלפלאני ויכון אכ'ד'הא ואלקמר פי אלברג' אלפלאני והו פי ותד אלשרק או פי גירה מן אלאותאד ויוכ'ד' מן קרון אלחיואן אלפלאני או מן וסכ'ה או מן שערה או מן דמה קדר כד'א ואלשמס פי וסט אלסמא מת'לא או פי מוצ'ע מחיז ויוכ'ד' מן אלמעדן אלפלאני או עדהֵ מעאדן ותסבך בטאלע כד'א ואלכואכב עלי נצבהֵ כד'א ת'ם תתכלם ותקול כד'א ואנת תבכ'ר בתלך אלאוראק ונחוהא לתלך אלצורה אלמסבוכה פיג'רי כד'א. ות'ם אפעאל סחר יזעמון אנהא תתם בואחדה מן הד'ה אלאנואע. ואכת'ר הד'ה אלאעמאל אלסחריה ישתרטון פיהא אן תכון אלפאעלאת נסוה צ'רורה כמא תג'דהם ד'כרוא פי אסתנבאט אלמיאה אן עשר נסוה אבכאר ילבסן אלחלי ואלת'יאב אלחמר וירקצן ויזחפן מקבלאת ומדבראת אלי כ'לאף וישרן ללשמס ותמאם ד'לך אלפעל אלטויל חתי יכ'רג' אלמא בזעמהם. 
וכמא יד'כרון אן ארבע נסוה יסתלקין עלי ט'הורהן וירפען ארג'להן מתפחג'את ויקלן כד'א ויפעלן כד'א והן עלי הד'א אלוצ'ע אלקביח פירתפע אלברד אלנאזל עלי ד'לך אלמוצ'ע. וכת'יר מן הד'ה אלכ'ראפאת ואלהד'יאנאת לא תג'דהם קט ישתרטון פי פעלהא אלא אלנסא. ולא בד פי אעמאל אלסחר כלהא מן לחט' אמר אלכואכב אעני אנהם יזעמון אן הד'א אלנבאת הו מן קסמהֵ אלכוכב אלפלאני וכד'לך כל חיואן וכל מעדן ינסבונה לכוכב וכד'לך יזעמון אן תלך אלאפעאל אלתי יפעלהא אלסחרה הי אנואע עבאדאת לד'לך אלכוכב וירצ'יה ד'לך אלפעל או ד'לך אלקול או אלבכ'ור ולד'לך יפעל לנא מא נריד. 
ובעד הד'ה אלמקדמה אלתי תצח ענדך מן קראתך כתבהם אלמוג'ודה אלאן באידינא אלתי קד ערפתך בהא אסמע כלאמי. למא כאן רום אלשריעה כלהא וקטבהא אלד'י עליה תדור הו אזאלהֵ עבודה זרה ומחו את'רהא ואן לא יתכ'יל פי כוכב מן אלכואכב אנה יצ'ר או ינפע פי שי מן הד'ה אלאחואל אלמוג'ודה לאשכ'אץ אלנאס לאן הד'א אלראי הו אלדאעי לעבאדתהא לזם באלצ'רורה אן יקתל כל סאחר לאן אלסאחר הו עובד עבודה זרה בלא שך לכן בטרק כ'אציה גריבה גיר טרק עבאדהֵ אלג'מהור לתלך אלאלהה. ולכון תלך אלאפעאל כלהא אנמא אשתרט פי ג'להא אן יפעלהא אלנסא קאל מכשפה לא תחיה ואיצ'א לשפקהֵ אלנאס באלטבע עלי קתל אלנסא. ולד'לך איצ'א בין פי עבודה זרה כ'אצה איש או אשה וכרר וקאל את האיש או את האשה מא לם יג'י מת'ל ד'לך פי חלול שבת ולא פי גירה ועלהֵ ד'לך כת'רהֵ אלשפקה עליהן באלטבע. ולמא כאנת אלסחרה יזעמון בסחרהם אנה יות'ר ואנהם בתלך אלאפעאל יטרדון חיואנאת מוד'יה ען אלקרי כאלאסוד ואלת'עאבין ונחוהא ויזעמון איצ'א באנהם בסחרהם ידפעון אנואע אד'יאת ען אלנבאת כמא תג'ד להם אפעאלא יזעמון אנהא תמנע נזול אלברד ואפעאלא תקתל אלדוד מן אלכרמאת חתי לא תהלכהא וקד טולוא פי קתל דוד אלכרמאת אעני אלצאבה בתלך דרכי האמורי אלמד'כורה פי כתאב אלפלאחה אלנבטיה וכד'לך יזעמון אן להם אפעאלא תמנע מן תסאקט אוראק אלנבאת ואלת'מר פלאג'ל הד'ה אלאמור אלמשהורה חיניד' צ'מן פי דברי הברית אן בעבאדהֵ עבודה זרה ותלך אעמאל אלסחר אלתי תזעמון אנהא תבעד ענכם הד'ה אלאד'יאת בהא תחל תלך אלאפאת בכם קאל והשלחתי בכם את חית השדה ושכלה אתכם וקאל ושן בהמות אשלח בם עם חמת זחלי עפר וקאל פרי אדמתך יירש הצלצל וקאל כרמים תטע ועבדת ויין לא תשתה ולא תאגור כי תאכלנו התולעת וקאל זיתים יהיו לך בכל גבולך ושמן לא תסוך כי ישל זיתך. ג'מלהֵ אלאמר אן כל מא תחילוא בה עובדי עבודה זרה לתכ'ליד עבאדתהא מן איהאם אלנאס בדפע אד'יאת מכ'צוצה וג'לב מנאפע מכ'צוצה צ'מן פי דברי הברית אן בעבאדתהא תפקד תלך אלמנאפע ותחל תלך אלאד'יאת. פקד תבין לך איהא אלנאט'ר לאי שי קצד אלכתאב לתלך ג'זאיאת אלקללות ואלברכות אלמצ'מנה פי דברי הברית וכ'צצהא דון גירהא. 
פאעלם קדר הד'ה אלפאידה אלעט'ימה איצ'א. וללאבעאד ען ג'מיע אעמאל אלסחר נהי ען עמל שי מן סירהם ולו ממא יתעלק באעמאל אלפלאחה ואלרעאיה ונחוהא אעני כל מא יקאל אנה ינפע ממא לא יקתצ'יה אלנט'ר אלטביעי אלא יג'רי בזעמהם מג'רי אלכ'ואץ והו קולה ולא תלכו בחקות הגוי והי אלתי יסמונהא ז"ל דרכי האמורי לאן תלך פרוע אעמאל אלסחרה לאנהא אמור לא יקתצ'יהא קיאס טביעי פהי תג'ר לאעמאל אלסחר אלתי הי מסתנדה לאמור נג'ומיה צ'רורה פיתדחרג' אלאמר לתעט'ים אלכואכב ועבאדתהא וקאלוא בתצריח כל שיש בו משום רפואה אין בו משום דרכי האמורי יענון אן כל מא יקתצ'יה אלנט'ר אלטביעי הו אלג'איז וגיר ד'לך חראם ולד'לך למא קיל אילן שהוא משיר פירותיו טוענו באבנים וסוקרו בסקרא אעתרץ' הד'א אלעמל וקיל בשלמא טוענו באבנים כי היכי דלכחוש חיליה אלא סוקרו בסקרא וגו' פקד תבין אן רשמה באלמגרה וכל מא שאבהה ממא לא קיאס יקתצ'יה יחרם פעלה משום דרכי האמורי. וכד'לך קאלוא פי שליה של מוקדשין תקבר קאלוא אין תולין אותה באילן ואין קוברין אותה בפרשת דרכים מפני דרכי האמורי ועלי ד'לך פקס. ולא יצעב עליך תלך אלתי אבאחוהא מת'ל מסמר הצלוב ושן השועל לאן תלך פי תלך אלאזמנה יט'ן בהא אנהא אכ'רג'תהא אלתג'רבה פצארת משום רפואה ותג'רי מג'רי תעליק אלפאוניא עלי אלמצרוע ואעטא כ'רו אלכלב לאוראם אלחלק ואלבכ'ור באלכ'ל ואלמרקשיתא לאוראם אלותראת אלצלבה פאן כל מא צחת תג'רבתה מת'ל הד'ה ואן לם יקתצ'ה קיאס פיחל פעלה פאנה משום רפואה ולחק באסהאל אלמסהלאת. פחצל הד'ה אלגראיב מן קולי איהא אלנאט'ר וצנהא כי לוית חן הם לראשך וענקים לגרגרתיך. 
וקד בינא פי תאליפנא אלכביר אן חלק פאת ראש ופאת זקן חרם מן אג'ל כונה זי כומרי עבודה זרה. והי אלעלה איצ'א פי תחרים אלשעטנז לאן הכד'א כאן זי אלכומרין איצ'א יג'מעון בין אלנבאת ואלחיואן פי אללבאס ויכון כ'אתם מן אחד אלמעאדן פי ידה תג'ד ד'לך מנצוצא פי כתבהם. 
והי אלעלה איצ'א פי קולה לא יהיה כלי גבר על אשה ולא ילבש גבר שמלת אשה תג'דה פי כתאב טמטם יאמר אן ילבס אלרג'ל ת'וב אמראה מצבוגא ענד מא יקף ללזהרה ותלבס אלמראה אלדרע ואלאת אלסלאח ענד אלוקוף ללמריך'. ופיה איצ'א ענדי עלה אכ'רי וד'אך אן הד'א אלפעל מחרך ללשהואת ומוג'ב לאנואע פסוק. 
ואמא תחרים אלאסתנפאע בעבודה זרה פבין ג'דא לאנה קד יתכ'ד'הא ליכסרהא פיבקיהא פתציר לה מוקש. וחתי לו כסרת וסבכת או ביעת לגוי לחרם אלאסתנפאע בת'מנהא ועלהֵ ד'לך לאנה כת'ירא מא יעתקד אלג'מהור אלאמור אלאתפאקיה אסבאבא ד'אתיה כמא תג'ד אכת'ר אלנאס יקול אנה מנד' סכן הד'ה אלדאר או מנד' אשתרי הד'ה אלדאבה או הד'ה אלאלה אסתגני וכת'ר מאלה ואנהא כאנת מבארכה עליה פקד כאן יתפק לשכ'ץ מא אן ינג'ח תג'רה או יכת'ר מאלה מן ד'לך אלת'מן פיט'ן ד'לך סבבא ואן ברכהֵ ת'מן תלך אלצורה אלמביעה אוג'בת לה ד'לך פיעתקד פיהא מא רום אלשריעה כלה צ'ד הד'א אלאעתקאד כמא יבין מן ג'מיע נצוץ אלתורה. והד'ה הי אלעלה בעינהא פי תחרים אלאסתנפאע בצפוי נעבד ובתקרובת עבודה זרה ואלאתהא כי נסלם מן תלך אלט'נה לאנה כאן אעתקאדהם פי ד'לך אלזמאן פיהא עט'ימא ואנהא תחיי ותמית ואן כל כ'יר ושר מנהא אעני מן אלכואכב ולד'לך אסתות'קת אלשריעה פי אזאלהֵ ד'לכ אלראי באלעהוד ואלשהאדה ואלאימאן אלמגלט'ה ואלאלות אלמד'כורה וחד'ר מן אכ'ד' שי מנהא ואלאסתנפאע בה ואעלמנא תעאלי אנה אן אכ'תלט מן ת'מנהא שי פי מאל אלאנסאן פהו יתלף אלמאל ויבידה והו קולה ולא תביא תעבה אל ביתך והיית חרם כמהו וגו' פנאהיך אן תעתקד פיהא ברכה. ואד'א תתבעת אחאד אלמצות כלהא אלתי ג'את פי עבודה זרה וג'דתהא בינהֵ אלעלה והי אזאלהֵ תלך אלארא אלפאסדה ואלבעד ענהא אלי טרף אכ'ר. 
וממא ננבה עליה הו אן אלד'ין יצ'עון אלארא אלכאד'בה אלתי לא אצל להא ולא פאידה פיהא אן יחתאלוא פי תת'בית אעתקאדהא באן יד'עוא פי אלנאס אן מן לם יפעל ד'לך אלפעל אלמכ'לד לד'לך אלאעתקאד תחל בה אלאפה אלפלאניה וקד יתפק ד'לך באלערץ' יומא מא לשכ'ץ מא פירום ד'לך אלפעל ויתבע ד'לך אלראי. וקד עלם מן טביעהֵ אלנאס עלי אלעמום אן אשד חד'רהם וכ'ופהם אנמא הו עלי ד'האב אלמאל ואלולד פלד'לך אשהרוא עבדהֵ אלנאר פי תלך אלאזמנה אן כל מן לא יעביר בנו ובתו באש ימותון אולאדה פלא שך אן מן אג'ל הד'ה אלשנאעה באדר כל אחד לפעלה לשדהֵ אלשפקה ואלתוקע עלי אלולד ולנזארהֵ ד'לך אלפעל ולסהולתה לאן ליס ת'ם שי אלא תג'ויזה עלי אלנאר. ולא סימא בכון אמר אלאולאד אלאצאגר מסלמא ללנסא ומעלום סרעהֵ אנפעאלהן וצ'עף עקולהן עלי אלעמום. פלד'לך קאומת אלשריעה הד'א אלפעל ג'דא וג'א פיה מן אלתאכיד מא לם יג'י פי סאיר אנואע עבודה זרה למען טמא את מקדשי ולחלל את שם קדשי. ת'ם אכ'בר אלצאדק ען אללה תעאלי וקאל אן הד'א אלאמר אלד'י תפעלונה ליעיש אלולד בהד'א אלפעל יביד אללה פאעלה ויסתאצל נסלה קאל ושמתי אני את פני באיש ההוא ובמשפחתו וגו' ואעלם אן את'אר ד'לך אלפעל באקיה אלי אליום לשהרתה כאן פי אלעאלם אנת תרי אלקואבל יאכ'ד'ן אלאצאגר פי אלקמאט וילקין בכ'ורא ליס באלטיב אלריח עלי אלנאר ויחרכן אלאצאגר עלי ד'לך אלבכ'ור מן פוק אלנאר והד'א צ'רב מן אלהעברה באש בלא שך לא יחל עמלה. פתאמל כ'באת'הֵ ואצ'ע הד'א אלראי כיף כ'לדה בהד'א אלכ'יאל חתי קאומתה אלשריעה אלאפא. מן אלסנין ולם ימתח את'רה. 
וכד'לך איצ'א פעל עובדי עבודה זרה פי אמר אלאמואל וסנוא אן תכון שג'רה ואחדה ללמעבוד והי אלאשרה תוכ'ד' גלתהא יקרב בעצ'הא ותוכל בקיתהא פי בית עבודה זרה כמא בינוא פי אחכאם אלאשרה. וכד'לך רסמוא אן אול ת'מרה תכ'רג'הא כל שג'רה מאכול ת'מרהא יפעל בה ד'לך אעני יקרב בעצ'ה ויוכל בעצ'ה פי בית עבודה זרה ואשאעוא איצ'א באן אי שג'רה לם יפעל הד'א באול גלתהא ג'פת תלך אלשג'רה או יסקט ת'מרהא או תקל גלתהא או תעתריהא אפה כמא אשאעוא אן כל ולד לא יג'אז פי אלנאר ימות פבכ'וף אלנאס עלי אמואלהם באדרוא איצ'א לד'לך פקאומת אלשריעה הד'א אלראי ואמר תעאלי בחרק כל מא תנבתה אלשג'ר אלמטעמה פי מדהֵ ת'לת' סנין לאן בעצ'הא תת'מר בעד סנה ובעצ'הא תת'מר אול גלתהא בעד סנתין ובעצ'הא בעד ת'לאת' והד'א הו אלאכת'רי למן יגרס כמא שאן אלנאס אן יפעלוא באחד אלת'לת'ה אוג'ה אלמשהורה והי נטיעה והברכה והרכבה ולא יתלפת למן יזרע נואה או עג'מה אד' אלשריעה לא תעלק אלאחכאם אלא באלאמר אלאכת'רי ואכת'ר מא תבטי אול גלהֵ אלנטיעה פי ארץ ישראל ת'לת' סנין וצ'מן לנא תעאלי אן באתלאף הד'ה אלגלה אלאולי ואפסאדהא תכת'ר גלהֵ אלשג'רה קאל להוסיף לכם תבואתו ואמר באכל נטע רבעי לפני י"י עוצ'א מן אכל אלערלה פי בית עבודה זרה כמא בינא. 
וממא ד'כרוה איצ'א קדמא עובדי עבודה זרה פי תלך אלפלאחה אלנבטיה אנהם כאנוא יעפנון אשיא ד'כרוהא ויחרסון להא חלול אלשמס בברוג' מעלומה ואעמאל סחריה כת'ירה וזעמוא אן ד'לך אלשי יכון מעדא ענד כל אחד מתי מא גרס שג'רה מטעמה ד'ר חולהא או מעהא מן ד'לך אלשי אלמעפן פיסרע נבאת אלשג'רה ותת'מר פי אסרע וקת עלי גיר אלמעתאד. וד'כרוא אן הד'א באב עג'יב יג'רי מג'רי אלטלסמאת ואנת אגרב אבואב אלסחר פי אסראע כ'רוג' ת'מר מא יכ'רג'. וקד בינא לך ואעלמנאך הרב אלשריעה מן תלך אעמאל אלסחר כלהא פלד'לך חרמת אלשריעה כל מא תנבתה אלשג'ר אלמטעמה ת'לת' סנין מן יום גרסהא פלא חאג'ה לאסראע נבאתהא עלי מא כאנוא יזעמון ובעד ת'לת' סנין יכמל אכ'ראג' ת'מר אכת'ר אלשג'ר אלמטעמה פי אלשאם עלי מג'רי טביעתהא ולא ילתג'א לד'לך אלעמל אלסחרי אלמשהור אלד'י כאן ענדהם. פאפהם הד'ה אלעג'יבה איצ'א. 
ומן אלארא אלמשהורה פי תלך אלאזמנה אלתי כ'לדוהא אלצאבה אנהם קאלוא פי תרכיב אלשג'ר נוע פי נוע אכ'ר אן ד'לך אד'א פעל בטאלע כד'א ובכ'ר בכד'א ודעי בכד'א פי וקת אלתרכיב יג'י מן ד'לך אלמרכב שי יזעמון אנה ינפע מנאפע עט'ימה אכשף מא ד'כרוה פי אול אלפלאחה פי תרכיב אלזיתון פי אלאתרג' ואלאצח ענדי אן ספר רפואות אלד'י גנז חזקיהו מן הד'א אלקביל כאן בלא שך. וכד'לך ד'כרוא איצ'א אן ענד תרכיב נוע פי נוע גירה ינבגי אן יכון אלגצן אלד'י יראד תרכיבה פי יד ג'אריה חסנה ורג'ל יאתיהא אתיאנא קביחא ד'כרוה קאלוא וענד מנאשבתהמא הד'א אלפעל תרכב אלמראה אלגצן פי אלשג'רה. ולא שך אן הד'א כאן קד שהר ומא בקי אחד יעמל סואה ובכ'אצה למא אקתרן בה מן לד'הֵ אלנכאח מע אלטמע פי תלך אלמנאפע פלד'לך חרמת אלכלאים אעני הרכבת אילן באילן לנבעד מן אסבאב עבודה זרה ומן תועבות מנאכחהם אלכ'ארג'ה עמא פי אלטבע ומן אג'ל הרכבת אילן חרם אלג'מע בין אי נועין מן אלזרעים ולו באלמג'אורה אנת אד'א תאמלת מא רוי מן פקה הד'ה אלמצוה תג'ד הרכבת אילן לוקין עליה מן התורה בכל מקום לאנה אצל אלנהי ואן כלאי זרעים אעני אלמג'אורה לא תחרם גיר פי ארץ ישראל. 
וכד'לך ד'כרוא בביאן פי תלך אלפלאחה אן כאנת סירתהם אן יזרעוא שעירא וזביבא מעא וזעמוא אן לא יצלח אלכרם אלא בד'לך פחרמת אלשריעה כלאי הכרם ואמרת בחרק אלג'מיע לאן חקות הגוים כלהא אלתי כאנוא יזעמון אנהא כ'ואץ ולו שי לא יכון פיה ראיחהֵ עבודה זרה יחרם כמא בינא פי קולהם אין תולין אותה באילן וגו' וחרמת כלהא אעני חקותיהם אלתי תסמי דרכי האמורי למא תג'ר אליהא מן עבודה זרה. אד'א תאמלת סירהם פי פלאחתהם תג'ד אנואע פלאחה תסתקבל פיהא כואכב ואנואעא תסתקבל פיהא אלניראן וכת'ירא מא יוקתון טואלע ללזראעה ובכ'וראת ודוראת ידורהא אלד'י יגרס או יזרע מנהם מן ירי אן ידור כ'מס דודאת ללכ'מסה דרארי ומנהם מן ירי בסבע דוראת ללכ'מסה דרארי ואלנירין ויזעמון אן הד'ה כלהא כ'ואץ מפידה ג'דא פי אלפלאחה לירבטוא אלנאס לעבאדהֵ אלכואכב פחרמת תלך חקות הגוים כלהא עלי אלעמום וקאל ולא תלכו בחקות הגוי וגו' ומא כאן מנהא אשד שהרה ופשא או פיה תצריח בנוע עבודה זרה כ'צץ פיה אלחרמאן מת'ל אלערלה ואלכלאים וכלאי הכרם. ואלעג'ב ענדי מן קול ר' יאשיה פי כלאי הכרם והו הלכה עד שיזרע חטה ושעורה וחרצן במפולת יד לא שך אנה אטלע עלי אצל הד'ה אלקצה מדרכי האמורי. 
פקד תבין לך ביאנא לא שך פיה אן תחרים אלשעטנז ואלערלה ואלכלאים מן אג'ל עבודה זרה ואן תחרים חקותיהם אלמשאר אליהא למא תג'ר אליה מן עבודה זרה כמא בינא:

Chapter 38

אלמצות אלתי תשתמל עליהא אלג'מלה אלת'אלת'ה הי אלתי אחצינאהא פי הלכות דעות ופאידתהא כלהא בינה ואצ'חה לאנהא כלהא אכ'לאק בהא תצלח חאל אלמעאשרה בין אלנאס וד'לך מן אלביאן פי חיז לא אחתאג' אן אטול פיה. 
ואעלם אן פי בעץ' אלמצות איצ'א מא אלקצד בה חצול כ'לק נאפע ואן כאנת אעמאלא מא ויט'ן בהא אנהא גזירת הכתוב ללא גאיה ונחן נבינהא ואחדה ואחדה פי מואצ'עהא ואמא הד'ה אלתי אחצינאהא פי הלכות דעות פהי כלהא מצרח בהא אן אלקצד בהא חצול תלך אלאכ'לאק אלכרימה:

Chapter 39

אלמצות אלתי תצ'מנתהא אלג'מלה אלראבעה הי אלתי אשתמל עליהא ספר זרעים מן תאליפנא גיר אלכלאים וכד'לך דין ערכים וחרמים וכד'לך אלמצות אלתי אחצינאהא פי הלכות מלוה ולוה ואלתי אחצינאהא פי הלכות עבדים והד'ה אלמצות כלהא אד'א תאמלתהא ואחדה ואחדה וג'דתהא ט'אהרהֵ אלפאידה פי רחמהֵ אלצ'עפא ואלמסאכין ותקויהֵ אלפקרא בוג'וה מכ'תלפה ואן לא יצ'יק עלי מצ'טר ולא יולם קלב שכ'ץ צ'עיף אלחאל. 
אמא מתנות עניים פאמרהא בין כד'לך אמר אלתרומות ואלמעשרות קד בין עלתהא כי אין לו חלק ונחלה עמך וקד עלמת עלהֵ ד'לך ליכון הד'א אלשבט בג'מלתה מנפרדא ללעבאדה ועלם אלשריעה לא ישתגל בחרת' ולא בחצאד אלא ללה כ'אלצא כמא קאל יורו משפטיך ליעקב ותורתך לישראל ותג'ד נץ אלתורה פי מואצ'ע הלוי והגר והיתום והאלמנה לאנה יעדה דאימא פי ג'מלהֵ אלעניים אד' לא קניה לה. 
אמא מעשר שני פאמר באכ'ראג'ה פי אלאגתד'א פקט פי ירושלם איצ'א ליכון ד'לך דאעיא צ'רורה ללתצדק בה אד' לא ימכן תצריפה גיר פי אלאכל ויסהל עלי אלאנסאן תחצילה אולא באול ויוג'ב אלאג'תמאע פי מוצ'ע ואחד ליתאכד אלאכ'א ואלמחבה תאכדא כת'ירא בין אלנאס. 
ואמא נטע רבעי פאנה מע מא פיה מן ראיחהֵ עבודה זרה לתעלקה באלערלה כמא ד'כרנא פאנה יג'רי מג'רי אלתרומה ואלחלה ואלבכורים וראשית הגז לאנה ג'על אלאואיל כלהא ללה ליתמכן כ'לק אלכרם ויקל אלשרה פי אלאכל ואלתכסב וכד'לך הד'א אלמעני בעינה פי אכ'ד אלכהן זרוע ולחיים וקבה לאן לחיים מן אול ג'ת'הֵ אלחיואן והזרוע הו אלימין והו איצ'א אול ממא תפרע מן אלג'תה וקבה אול אלאחשא כלהא. 
ואמא מקרא בכורים פפיה איצ'א כ'לק אלתואצ'ע לאנה הו אלד'י יאכ'ד' אלסל על כתפיו ופיה אלאעתראף באפצ'אל אללה ואנעאמה ליעלם אלאנסאן אן מן אלעבאדה אן יד'כר חאלאת צ'יקתה ענד מא יוסע עליה הד'א אלגרץ' מאכד פי אלתורה כת'ירא וזכרת כי עבד היית וגו' לאנה יכ'אף מן אלאכ'לאק אלמשהורה לכל מן רבי פי נעמה אעני אלאגתראר ואלעג'ב ואהמאל אלארא אלצחיחה פן תאכל ושבעת ובתים וגו' וקאל וישמן ישרון ויבעט וגו' פלאג'ל הד'א אלתוקע אמר במקרא בכורים פי כל סנה בין ידיה תעאלי ובמחצ'ר סכינתה. וקד עלמת איצ'א תאכיד אלתורה פי תד'כר אלמכות אלתי נזלת באלמצריין דאימא למען תזכר את יום צאתך וגו' וקאל ולמען תספר באזני בנך וגו' וחק להד'א אלאמר ד'לך לאנהא אלקצץ אלתי תחקק צחהֵ אלנבוה ואלג'זא ואלעקאב. פכל מצוה תודי לד'כר שי מן אלמעג'זאת או לתכ'ליד ד'לך אלאעתקאד פקד עלם פאידהֵ תלך אלמצוה. 
ובביאן קאל פי בכור אדם ובכור בהמה ויהי כי הקשה פרעה לשלחנו וגו' על כן אני זובח לי"י וגו' ואנמא לם כאן ד'לך כ'ציצא בבקר ובצאן וחמור ובין ג'דא לאן הד'ה הי אלחיואנאת אלאהליה אלתי תרבי והי מוג'ודה פי אכת'ר אלמואצ'ע ובכ'אצה פי אלשאם ובכ'אצה ענד ישראל אלד'י נחן כלנא רעאה ען אב ען ג'ד רועי צאן היו עבדיך וגו' אמא אלכ'יל ואלג'מאל פליסת מוג'ודה ענד אלרעאה עלי אלאכת'ר ולא פי כל מוצ'ע תאמל גזוהֵ מדין לא תג'ד פיהא מן אלחיואן גיר בקר וצאן וחמור לאן נוע אלחמאר כאן צ'רוריא ללנאס כלהם ובכ'אצה למן לה שגל פי אלפחץ ויהי לי שור וחמור אמא אלג'מאל ואלכ'יל פלא תוג'ד פי אלאכת'ר אלא ענד אחאד ופי בעץ' אלמואצ'ע. אמא עריפת פטר חמור פלכון ד'לך דאעיא לפדיתה צ'רורה ולד'לך קיל מצות פדיה קודמת למצוה עריפה.
ואמא ג'מיע אלמצות אלתי אחצינאהא פי הלכות שמטה ויובל פמנהא רחמה ותוסעה עלי אלנאס כאפה כמא נץ ואכלו אביוני עמך ויתרם תאכל חית השדה וגו' ולתג'ם אלארץ' ותקוי בתבוירהא ומנהא רפק באלעביד ואלפקרא אעני השמטת כספים והשמטת עבדים ומנהא נט'ר פי מצאלח אלמעאיש עלי אלדואם והו כון אלארץ' כלהא חבסא לא יצח פיהא ביע בתאת והארץ לא תמכר לצמתת פיבקי מאל אלאנסאן מחרוס אלאצל עליה ועלי וראת'ה וינתג'ע גלתה לא גיר. פקד אתינא עלי תעליל כל מא תצ'מנה ספר זרעים מן תאליפנא גיר כלאי בהמה וסתתבין עלהֵ ד'לך. 
וכד'לך אלמצות אלתי אחצינאהא פי הלכות ערכים וחרמים כלהא תנחו נחו אלצדקאת מנהא שי ללכהנים ומנהא שי לבדק הבית. ובג'מיע ד'לך איצ'א יחצל כ'לק אלכרם ואן יתהאון אלאנסאן באלמאל פי חק אללה ולא יבכ'ל פאן אכת'ר אלפסאדאת אלואקעה פי אלמדן בין אלנאס אנמא הו מן אג'ל אלכלב עלי אלקניה ואלתזיד מנהא ואלשרה פי אלתכסב. 
וכד'לך ג'מיע אלמצות אלתי אחצינאהא פי הלכות מלוה ולוה תאמלהא ואחדה ואחדה תג'דהא כלהא רפקא באלצ'עפא ורחמה להם וראפה בהם ואן לא תעטל מנפעה צ'רוריה פי אלאגתד'א אעני לא יחבל רחים ורכב. 
וכד'לך ג'מיע אלמצות אלתי אחצינאהא פי הלכות עבדים כלהא רחמה ורפק באלצ'עיף ומן עט'ים אלרחמה כ'רוג' עבד כנעני חרא ענד תעדימה ג'ארחה לא יג'מע עליה אלעבודיה ואלזמאנה ולו באסקאט סן פנאהיך עמא סואהא. ולם יבח איצ'א צ'רבה אלא באלסוט או באלקצ'יב ונחוה כמא בינא פי משנה תורה ומע ד'לך אן אלח עליה באלצ'רב חתי אהלכה קתל עליה כסאיר אלנאס. וקולה לא תסגיר עבד אל אדניו פמע כון ד'לך רחמה פאן ת'ם פי הד'ה אלמצוה פאידה עט'ימה והי אן נתכ'לק בהד'א אלכ'לק אלכרים אעני אן נג'יר מן אסתג'אר בנא ונחמיה ולא נסלמה פי יד מן פר מן אמאמה ומא כפי אנך תג'יר מן אסתג'אר בך אלא אנך ילזמך מנה מלזם והו אן תנט'ר פי מצאלחה ותנעם עליה ולא תולם קלבה בכלמה והו קולה תעאלי עמך ישב בקרבך באחד שעריך בטוב לו לא תוננו. ת'ם אנה פרץ' הד'א אלחכם פי אקל אלנאס ואחטהם מנזלה והו אלעבד פכיף אד'א אסתג'אר בך רג'ל ג'ליל אלקדר כיף יתעין עליך אן תפעל פי חקה. ופי מקאבלהֵ הד'א אלאמר איצ'א אן אלמתעדי אלט'אלם אד'א אסתג'אר בנא לא יג'אר ולא ירחם ולא יסקט ענה חק בוג'ה ולו אסתג'אר באג'ל שכ'ץ ואכברהם מנזלה והו קולה מעם מזבחי תקחנו למות פהד'א קד אסתג'אר באללה תעאלי ותעלק במא הו מנסוב לאסמה פלם יג'רה בל אמר באסלאמה פי יד רב אלחק אלד'י הרב מן אמאמה פנאהיך מן אסתג'אר בשכ'ץ מן אלנאס פאנה לא ינבגי אן יג'ירה ולא ירחמה לאן אלרחמה עלי אלמתעדין אלמפסדין קסאוה עלי כל אלכ'לק. פהד'ה הי אלאכ'לאק אלמעתדלה בלא שך אלתי הי מן ג'מלהֵ חקים ומשפטים צדיקים. וליסת באכ'לאק אלג'אהליה אלתי יט'נונהא פצ'איל יחמד אלשכ'ץ בהא עלי נכ'ותה ותעצבה למן אתפק כאן ט'אלמא או מט'לומא כמא ד'לך משהור פי אכ'בארהם ואשעארהם. 
פכל מצוה ג'את פי הד'ה אלג'מלה בינהֵ אלעלה ואצ'חהֵ אלפאידה:

Chapter 40

אלמצות אלתי תצ'מנתהא אלג'מלה אלכ'אמסה הי אלתי אחצינאהא פי ספר נזיקים והי כלהא פי אזאלהֵ מט'אלם ומנע אד'יאת. ולשדהֵ אלחפז עלי מנע אלאד'יאת אלזם אלאנסאן בכל אד'יה תטרי מן מאלה או תתסבב מן פעלה ממא ימכנה חראסתה וחפט'ה מן אן יאד'י פלד'לך אלזמנא באד'יאת תטרי מן בהאימנא חתי נחרסהא וכד'לך אש ובור לאנהמא מן פעל אלאנסאן וימכנה חפט'המא וחראסתהמא חתי לא תחדת' מנהמא אד'יה. וצ'מנת הד'ה אלאחכאם מן אלעדאלה מא אנבה עליה וד'לך אן שן ורגל ברשות הרבים פטור לאנה אמר לא יסתטאע חראסתה ווקוע אלאד'יה איצ'א מנהמא הנאך קליל ואלד'י יחט שיא ברשות הרבים הו אלד'י ג'נא עלי נפסה וערץ' מאלה ללתלאף ואנמא יכון חייב על השן והרגל בשדה הניזק. אמא אד'יהֵ אלקרן ומא שאבההא אלתי ימכן חראסתהא פי כל מוצ'ע ולא ימכן אלמסתטרקין ברשות הרבים אלתחפט' מן תלך אלאד'יה פחכמה אעני אלקרן פי כל מוצ'ע ואחד ופיה תפציל בין תם ומועד אן כאן הד'א אלפעל שד'וד'א פילזמה חצי נזק ואן כאן הד'א פאעל אלאד'יה קד אטרד ועלם בה פילזמה נזק שלם. 
וג'על ת'מן אלעבד עלי אלעמום נצף ת'מן אלחר עלי אלעמום לאנך תג'ד ערכי אדם אכת'רהא ששים שקלים ודמי עבד כסף שלשים שקלים. 
וכון אלבהמה תקתל אד'א קתלת אנסאנא ליס ד'לך קצאצא להא כמא ישנע עלינא אלכ'וארג' בל ד'לך קצאץ לרבהא ולד'לך חרם אלאסתנפאע בלחמהא ליבאלג צאחב אלבהימה פי חפט'הא ויעלם אנהא אן קתלת צגירא או כבירא חרא כאן או עבדא כ'סר ת'מנהא צ'רורה ואן כאנת מועדת לזמה כפר זאידא עלי הלאך ת'מנהא. והי אלעלה בעינהא פי קתל בהמה הנרבעת ליתחפט' רב אלבהימה בהא ויצונהא כציאנתה אהלה לאן לא תצ'יע עליה אד' שפקהֵ אלנאס עלי אמואלהם כשפקתהם עלי אנפסהם ובעץ' אלנאס יפצ'ל מאלה עלי נפסה אמא אלתסויה בינהמא פאמר אכת'רי ולקחת אותנו לעבדים ואת חמורינו. 
וממא תצ'מנתה איצ'א הד'ה אלג'מלה קתל אלרודף והד'א אלחכם אעני קתל מן ירום אלמעציה קבל אן ירתכבהא לא יג'וז בוג'ה אלא פי הד'ין אלנועין והו רודף אחר חברו להרגו ורודף אחר ערות אדם לגלותה לכון ד'לך מט'למה לא ימכן ג'בר צדעהא אן וקעת אמא סאיר אלעבירות אלתי פיהא מיתת בית דין מת'ל עבודה זרה ושבת פלא מט'למה פיהא ללגיר ואנמא הי ארא פלד'לך לא יקתל עלי אלרום בל חתי יפעל. 
וקד עלם אן תחרים אלתאוה מן אג'ל אלחמידה ואלחמידה מן אג'ל אלגזל קד בינוא ד'לך ז"ל. 
ואמא השב אבדה פאלאמר פיה בין אן מע כונה כ'לקא פאצ'לא פי צלאח אלאחואל פאנה ממא מנפעתה ראג'עה באלתכאפו אן לם תרד תליפהֵ גירך ליס תרד תליפתך כמא אנך אן לם תכרם ואלדך לא יכרמך אבנך ומת'ל הד'א כת'יר. 
ואמא כון רוצח בשגגה יגלה פד'לך לסכון נפס גואל הדם חתי לא ירי ד'לך אלד'י חדת'ת הד'ה אלמעת'רה עלי ידיה. ועלק רג'ועה במות אלשכ'ץ אלד'י הו אעט'ם אלנאס ואחבהם אלי ג'מיע ישראל פאן בד'לך תסכן נפס אלמג'אח אלדע קתל קריבה לאן הד'א אמר פי טביעהֵ אלאנסאן כל מן אצאבתה ג'איחה אד'א אג'יח גירה מת'להא או אעט'ם מנהא וג'ד בד'לך עזאא עלי מצאבה ומא פי מצאיב מות אלאשכ'אץ ענדנא אעט'ם מן מות כהן גדול. 
ואמא עגלה ערופה פפאידתהא בינה לאן אלד'י יג'יבהא הי העיר הקרובה אל החלל ופי אלאכת'ר אן אלקאתל מנהא ושיוך' תלך אלמדינה ישהדון אללה עלי אנהם לם יתואנוא פי אצלאח אלטרק וחראסתהא ותגפיר כל סאיר סביל כמא ג'א אלתפסיר ואנה מע כון הד'א קתל ליס מן אג'ל אהמאלנא אלמצאלח אלעאמה פאנא לא נעלם מן קתל הד'א. פלא בד עלי אלאכת'ר ענד אלבחת' ותג'ריד אלשיוך' ואלקיאס ואחצ'אר אלעג'לה או יכת'ר חדית' אלנאס וכלאמהם פלעל בשהרהֵ אלאמר יעלם אלקאתל פיקול אלד'י עלם אלקאתל או סמע כ'ברה דלה עלי ד'לך קראין פלאן הו אלקאתל פאנה מנד' יקול שכ'ץ ולו אשה או שפחה פלאן קתלה לא תערף העגלה וקד קרר אנה אן עלם אלקאתל וסכת ענה ואשהדוא אללה עלי אנפסהם אנהם לם יערפוה כאן פי ד'לך קחה עט'ימה ואת'ם כביר פאד'א ולו מראה אן עלמת הי תקול ומנד' יערף חצלת אלפאידה לאנה ואן לם יקתלה בית דין פאלסלטאן יקתלה אלד'י לה אן יקתל באלשבה ואן לם יקתלה אלסלטאן גואל הדם יקתלה ויחתאל חתי יגתאלה פיקתלה. פקד באן אן פאידהֵ עגלה ערופה הי אשהאר אלקאתל ותאכד הד'א אלמעני בכון אלמוצ'ע אלד'י תערף בו העגלה לא יעבד בו ולא יזרע לעולם פצאחב תלך אלארץ' יחתאל בכל חילה ויבחת' חתי יעלם אלקאתל כי לא תערף העגלה ולא תחרם עליה ארצ'ה תלך לעולם:

Chapter 41

אלמצות אלתי תצ'מנתהא אלג'מלה אלסאדסה הי אלקצאצאת ופאידתהא עלי אלעמום מעלומה וקד ד'כרנאהא. אמא תפציל ד'לך וחכם כל גריבה ג'את פיהא פאסמעהא. 
ג'על קצאץ כל מתעד עלי גירה עלי אלעמום אן יוקע בה מת'ל מא אוקע סוי אן אג'אח פי אלג'סם יג'אח פי ג'סמה ואן אג'אח פי אלמאל יג'אח פי מאלה ולצאחב אלמאל אן יסמח ויעפו. אמא אלקאתל כ'אצה לשדהֵ עדואנה פאנה לא יסמח לה בוג'ה ולא תוכ'ד' מנה דיה ולארץ לא יכפר לדם אשר שפך בה כי אם בדם שופכו פלד'לך לו בקי אלמקתול סאעה או איאמא והו יתכלם וד'הנה חאצ'ר וקאל יתרך קאתלי קד גפרת לה ועפות ענה לא יקבל מנה בל אלנפס באלנפס צ'רורה בתסויהֵ אלצגיר ללכביר ואלעבד ללחר ואלעאלם ללג'אהל אד' ליס פי ג'מיע מט'אלם אלאנסאן אעט'ם מן הד'ה. ומן עדם ג'ארחה עדם מת'להא כאשר יתן מום באדם כן ינתן בו. ולא תשגל כ'אטרך בכוננא נקאצץ הנא באלגראמה לאן אלקצד אלאן תעליל אלנצוץ לא תעליל אלפקה מע אן לי איצ'א פי הד'א אלפקה ראי יסמע שפאהא. ואלג'ראח אלתי לא ימכן אן יפעל מת'להא סוי חכם פיהא באלגראמה רק שבתו יתן ורפא ירפא. 
ומן אג'אח פי אלמאל יג'אח פי מאלה בד'לך אלמקדאר סוי אשר ירשיעון אלהים ישלם שנים לרעהו אלשי אלד'י אכ'ד' ויוכ'ד' מת'לה מן מאל אלסארק. ואעלם אנה כל מא כאן נוע ד'לך אלתעדי אכת'ר וג'וד ואקרב תאתי וג'ב אן יכון קצאצה אשד לימנע מנה ואלאמר אלקליל אלוקוע קצאצה אכ'ף פלד'לך כאנת גראמהֵ סארק אלגנם צ'עף גראמהֵ סאיר אלמטלטלין אעני תשלומי ארבעה ובשרט אכ'ראג'הא ען ידה בביע או ד'בחהא לאן סרקתהא הי אלאכת'ריה דאימא לכונהא פי אלפחוץ וחית' לא ימכן אלאחתיאט עליהא כמא יחתאט עלי אלאשיא אלתי דאכ'ל אלמדן ולד'לך מן שאן אלסראק להא אן יבאדרוא בביעהא חתי לא תעתרף ענדהם או בד'בחהא לתגיב עינהא פלד'לך כאן קצאץ אלאמר אלאכת'רי אכת'ר. וגראמהֵ סרקהֵ אלבקר זידת מת'ל ואחד לאן תאתי סרקתהא אכת'ר לאן אלגנם תרעי מג'תמעה פיתמכן אלראעי מן נט'רהא ואכת'ר מא תמכן סרקתהא באלליל אמא אלבקר פתרעי מפתרקה ג'דא קד ד'כר ד'לך פי אלפלאחה פלא ימכן אלראעי אן יחיט בהא פתכת'ר פיהא אלסרקה. 
כד'לך דין עדים זוממין אן יוקע בהם מת'ל מא ראמוא איקאעה סוי אן כאן ראמוא אלקתל קתלוא ואן כאן ראמוא אלצ'רב צ'רבוא ואן כאן ראמוא תגרים מאל גרמוא מת'לה אלקצד פי אלכל תסויהֵ אלקצאץ ואלתעדי והד'א הו מעני כון אלמשפטים צדיקים איצ'א. 
ואמא כון אלגזלן לם ילזם בגראמהֵ שי זאיד עלי ג'ההֵ אלקנס לאן אלחמש אנמא הו כפרה ען אלימין אלחאנת'ה פד'לך לקלהֵ וקוע אלגצב לאן ג'איחהֵ אלסרקה אכת'ר וג'ודא מן אלגצב לאן אלסרקה תמכן פי כל מוצ'ע ואלגצב לא יתהיא פי דאכ'ל אלמדן אלא בעסר. ואיצ'א לאן אלסרקה תמכן פי מא ט'הר ופי מא אחתיט פי אכ'פאיה וציאנתה ואלגצב לא יתאתי אלא פי מא הו ט'אהר מכשוף וימכן אלאנסאן אן יתחפט' מן אלגאצב ויחתאט ויסתעד לה ולא ימכן מת'ל ד'לך מע אלסארק. ואיצ'א פאן אלגאצב מעלום פיתטלב ויראם אסתרג'אע מא אכ'ד' ואלסארק לא יעלם פמן אג'ל הד'ה אלאסבאב כלהא. חכם עלי אלגנב בקנס ולם יחכם בד'לך עלי אלגזלן. 
מקדמה. אעלם אן עט'ם אלעקאב ושדהֵ נכאיתה או תצגירה וסהולהֵ אחתמאלה יכון באעתבאר ארבעהֵ אשיא. 
אלאול עט'ם אלד'נב פאן אלאפעאל אלתי יחצל מנהא פסאד עט'ים עקאבהא שדיד ואלאפעאל אלתי יחצל מנהא פסאד נזר יסיר עקאבהא צ'עיף. 
ואלת'אני כת'רהֵ אלוקוע פאן אלשי אלד'י וקועה אכת'ר יג'ב אן ימנע בעקאב שדיד אמא אלקליל אלוקוע פיסיר אלעקאב מע קלהֵ וקועה כאף פי מנעה. 
ואלת'אלת' שדהֵ אלאגרא באלשי פאן אלאמר אלד'י אלאנסאן מגרי בה אמא לכון אלשהוה דאעיה לה ג'דא או לשדהֵ אלאעתיאד או לעט'ים אלמשקה פי תרכה פאנה לא ימנע מנה אלא תוקע אמר עט'ים. 
ואלראבע סהולהֵ תאתי ד'לך אלפעל באלתכ'פי ואלתסתר מן חית' לא ישער בה אלגיר פאן אלרדע מן הד'א לא יכון אלא בתוקע עקאב שדיד עט'ים. 
ובעד הד'ה אלמקדמה פלתעלם אן תרתיב אלקצאץ פי נץ אלתורה ארבע מראתב מרתבהֵ אלזאם מיתת בית דין ומרתבהֵ אלזאם אלכרת והו אלצ'רב באלסוט מע אלאעתקאד באן הד'א אלד'נב מן אלכבאיר ומרתבהֵ אלצ'רב באלסוט ולא יעתקד פי הד'א אלד'נב אנה מן אלכבאיר בל הו לאו פקט או מיתה בידי שמים ומרתבהֵ אלנהי אלד'י לא צ'רב פיה והו כל לאו שאין בו מעשה גיר נשבע למא ילזם אעתקאדה מן תעט'ימה תעאלי וממר לאן לא יוול ד'לך ללתהאון באלקרבנות אלמנסובה לה תעאלי ומקלל חברו בשם לכון אד'יהֵ אלשתימה ענד אלג'מהור אעט'ם מן אד'יהֵ תקע פי אלג'סם. וכל מא סוי הד'ה מן לאוין שאין בהן מעשה פאלפסאד אללאחק מנהא קליל ולא ימכן איצ'א אלתחרז מנהא לכונהא אקאויל ולו כאן ד'לך למא ברח אלנאס פי צ'רב אלט'הר דאים אלזמאן ולא איצ'א תתצור פיהא אלהתראה. ופי עדד אלג'לד איצ'א חכמה לאנה מחצור אלגאיה וגיר מחצור אלאשכ'אץ וד'לך אן כל שכ'ץ לא יצ'רב אלא קדר אחתמאלה וגאיהֵ אלצ'רב ארבעון ולו אחתמל מאיה. 
ואמא לזום מיתת בית דין פלא תג'דה פי שי מן אלמאכל אלחראם לאן ליס פי ד'לך כביר פסאד ולא אגרא אלנאס בהא שדיד כאגראיהם בלד'הֵ אלנכאח. ופי בעץ' אלמאכל כרת פי אלדם לשדהֵ חרצהם עלי אכלה פי ד'לך אלזמאן לנוע מן אנואע עבודה זרה כמא באן פי טמטם ולד'לך ג'א פיה אלתאכיד אלכת'יר. וכד'לך פי אלשחם אלכרת לאסתלד'אד' אלנאס לה וקד מיז בה אלקרבן תעט'ימא לה. וכד'לך אלכרת פי חמץ בפסח ואוכל ביום הצום למא פי ד'לך מן אלמשקה ולמא יודי אליה מן אלאעתקאד לאנהא אעמאל תת'בת אראא הי קואעד אלשריעה אעני יציאת מצרים ומעג'זאתהא ואעתקאד אלתשובה כי ביום הזה יכפר וגו' וכד'לך אלזם אלכרת פי אלנותר ואלפגול ולטמא שאכל קודש כמא אלזם פי אכל אלשחם אלגרץ' תעט'ים אמר אלקרבן כמא סיבין. 
אמא מיתת בית דין פתג'דהא פי אלאמור אלעט'ימה אמא פי פסאד אעתקאד או פי מט'למה עט'ימה ג'דא אעני פי עבודה זרה וגלוי עריות ושפיכות דמים וכל מא יודי לד'לך ופי אלשבת לכונה ית'בת אעתקאד חדת' אלעאלם ופי אלנבוה וזקן ממרא לעט'ים אלפסאד אלואקע מן ד'לך ומכה אביו ואמו ומקלל אביו ואמו לעט'ים אלקחה פי ד'לך וכונה יפסד נט'אם אלמנאזל אלד'י הו אלג'ז אלאול מן אלמדינה אמא בן סורר ומורה פלמא יוול מן אמרה פאנה סוף יקתל צ'רורה וגונב נפש לאנה יערץ' בה ללמות וכד'לך הבא במחתרת אנמא תערץ' ליקתל כמא בינוא ז"ל. פהאולא אלת'לת'ה אעני בן סורר ומורה וגונב נפש ומכרו והבא במחתרת אנמא הם שופכי דמים באלמאל. לא תג'ד מיתת בית דין פי שי אכ'ר כ'ארג'א ען הד'ה אלעט'אים. וליס כל אלעריות במיתת בית דין אלא אלתי הי אכת'ר תאתיא או אשנע או אלאגרא בהא אשד ומא לם יכן כד'לך פהו בכרת פקט. ולא איצ'א כל אנואע עבודה זרה במיתת בית דין אלא אצול עבאדתהא מת'ל אלדעוה להא ומתנבא בשמה ומעביר באש ואוב וידעוני ומכשף. 
ובין הו אנה אד' לא בד מן קצאצאת פלא מנדוחה מן אקאמהֵ חכאם מפתרקין פי כל בלד ולא בד מן בינה ולא בד מן סלטאן יכ'אף וירהב וירדע באנואע אלארדאעאת ויקוי יד אלחכאם וישד מנהם. 
פקד תבינת עלל ג'מיע אלמצות אלתי אחצינאהא פי ספר שופטים. וינבגי אן ננבה מנהא עלי אחאד ג'את הנאך בחסב גרץ' הד'ה אלמקאלה 
מן ד'לך מא יתעלק בזקן ממרא אקול אנה למא עלם אללה תעאלי אן אחכאם הד'ה אלשריעה קד יחתאג' פי כל זמאן ומכאן בחסב אכ'תלאף אלמואצ'ע ואלטוארי וקראין אחואל אלי זיאדה פי בעצ'הא או נקצאן מן בעץ' נהי ען אלזיאדה ואלנקצאן וקאל לא תוסף עליו ולא תגרע ממנו לאן ד'לך כאן יודי לפסאד קואנין אלשריעה וללאעתקאד פיהא אנהא ליסת מן קבל אללה. ואבאח מע ד'לך לעלמא כל עצר אעני בית דין הגדול אן יחתאטוא לת'באת הד'ה אלאחכאם אלשרעיה באמור יסתג'דונהא עלי ג'ההֵ סד אלצדיעה ויכ'לדוא תלך אלאחתיאטאת כמא קאלוא ועשו סיג לתורה. וכד'לך אביח להם איצ'א אן יעטלוא בעץ' אעמאל אלשריעה או יביחוא בעץ' מחט'וראתהא פי חאלהֵ מא ובחסב נאזלהֵ מא ולא יכ'לד ד'לך כמא בינא פי צדר שרח אלמשנה פי הוראת שעה. פבהד'א אלתדביר תדום אלשריעה ואחדה וידבר כל זמאן ופי כל נאזלה בחסבהא ולו כאן הד'א אלנט'ר אלג'זאי מבאחא לכל אחד מן אלעלמא להלך אלנאס בכת'רהֵ אלאכ'תלאף ותשעב אלמד'אהב פנהי תעאלי ען אלתערץ' להד'א סאיר אלעלמא אלא בית דין הגדול פקט ואמר בקתל מן יכ'אלפהם לאנה אן קאומהם כל נט'אר בטל אלגרץ' אלמקצוד ותעטלת אלפאידה. 
ואעלם אן ארתכאב מנהיאת אלשריעה ינקסם ארבעה אקסאם אחדהא אלאנוס ואלת'אני אלשוגג ואלת'אלת' אלמזיד ואלראבע עושה ביד רמה. 
אמא אלאנוס פקד נץ פיה באן לא יעאקב ולא את'ם עליה אצלא קאל תעאלי ולנערה לא תעשה דבר אין לנערה חטא מות. 
ואמא אלשוגג פהו את'ם לאנה לו באלג פי אלתת'בת ואלתחרז למא וקעת לה שגגה לכנה לא יעאקב בוג'ה לכנה צריך כפרה ולד'לך יביא קרבן והנא קסמת אלתורה בין יחיד הדיוט או מלך או כהן גדול או מפת ואסתפדנא מן ד'לך אן כל פאעל או מפת בחסב אג'תהאדה אן לם יכן בית דין הגדול או כהן גדול פהו מן קביל אלמזיד וליס ינעד מן אלשוגגים ולד'לך יקתל זקן ממרא ואן כאן עמל ואפתי בחסב אג'תהאדה אמא בית דין הגדול פלהם אג'תהאדהם פאן גלטוא כאנוא שוגגים כמא קאל תעאלי ואם כל עדת ישראל ישגו וגו' ומן אג'ל הד'א אלאצל קאלוא ז"ל שגגת תלמוד עולה זדון יעני אן אלמקצר פי אלעלם ויפתי ויעמל בחסב קצורה אנמא ד'לך כמזיד לאן ליס חכם מן אכל קטעהֵ שחם כלי בט'נתה אנהא מן שחם אלליה כמן אכל שחם כלי והו יעלם אנה שחם כלי גיר אנה מא עלם אן שחם אלכלי מן אלשחם אלחראם לאן הד'א ואן כאן יקרב קרבאנא לכנה קרוב למזיד הד'א אן כאן עאמלא פקט. אמא אלמפתי בחסב ג'הלה פהו מזיד בלא שך לאנה לם יעד'ר אלנץ פי אלפתוי בגלט אלא לבית דין הגדול כ'אצה. 
ואמא אלמזיד פילזמה אלחד אלמנצוץ אמא מיתת בית דין או מלקות או מכת מרדות על לאוין שאין לוקין עליהן או גראמה. ואמא תלך אלעבירות אלתי סוי פיהא בין אלשוגג ואלמזיד פתלך לכת'רהֵ וקועהא בסהולה לכונהא אקואלא לא אפעאלא אעני שבועת העדות ושבועת הפקדון וכד'לך שפחה חרופה סהל אמרהא לכת'רהֵ וקועה לתסיבהא לאנהא לא כאמלהֵ אלעבודיה ולא כאמלהֵ אלחריה ולא ד'את בעל עלי אלכמאל כמא רווא פי תפסיר הד'ה אלמצוה. 
ואמא עושה ביד רמה פהו אלמזיד אלד'י יתקח ויג'לח ויעלן בתעדיה פכאן הד'א ליס יתעדי למג'רד אלשרה או לניל מא מנעתה אלשריעה מן נילה לסו כ'לקה פקט בל למקאומהֵ אלשריעה ומנאצבתהא ולד'לך קאל ענה את י"י הוא מגדף והו יקתל בלא שך. והד'א לא יפעלה מן פעלה אלא ען ראי חצל לה יקאום בה אלשריעה ומן אג'ל הד'א ג'א אלתפסיר אלמרוי בעבודה זרה הכתוב מדבר לאנה אלראי אלמנאצב לקאעדהֵ אלשריעה לאנה לא יעבד קט כוכבא אלא מן אעתקד פיה אלקדם כמא בינא פי תואליפנא מראת. והכד'א הו אלחכם ענדי פי כל תעד יבדו מנה נקץ' אלשריעה ומנאצבתהא לו אכל ענדי שכ'ץ מן ישראל בשר בחלב או לבש שעטנז או חלק פאת ראש תהאונא ואסתכ'פאפא ען ראי יתבין מנה אנה גיר מעתקד לצחהֵ הד'א אלתשריע לכאן הד'א ענדי את י"י הוא מגדף ויקתל קתל כפר לא קתל קצאץ כאנשי עיר הנדחת אלד'ין יקתלון קתל כפר לא קתל קצאץ ולד'לך תחרק אמואלהם וליסת לוראת'הם כשאר הרוגי בית דין. והכד'א איצ'א קולי פי ג'מע מן ישראל תמאלווא עלי אלתעדי עלי אי מצוה כאנת ועשו ביד רמה פאנהם יקתלון בג'מלתהם תעלם ד'לך מן קצ'יה בני ראובן ובני גד אלד'ין ג'א פיהם ויאמרו כל העדה לעלות עליהם לצבא ת'ם בין להם ענד אלהתראה אנהם קד כפרוא פי תמאלוהם עלי הד'ה אלעבירה וארתדוא ען אלדין כלה והו קולהם להם לשוב היום מאחרי י"י וג'ואבהם הם איצ'א אם במרד וגו' פחצל הד'ה אלאצול איצ'א פי אלקצאצאת. 
וממא אשתמל עליה איצ'א ספר שופטים אבאדהֵ זרע עמלק לאנה כמא יקאצץ אלשכ'ץ ינבגי אן תקאצץ אלקבילה אלואחדה או אלמלה אלואחדה לתרתדע כל אלקבאיל ולא יתעאונוא עלי אלפסאד לאנהם יקולון לאן לא יפעל בנא מא פעל בבני פלאן חתי אן נשא פיהם אלשריר אלמפסד אלד'י לא יבאלי לרדאהֵ נפסה ולא ירוי פי שר יפעלה לא יג'ד מסאעדא מן קבילה יסאעדה עלי שרורה אלתי יריד וקועהא פעמלק אלד'י באדר באלסיף אמר באסתיצאלה באלסיף ועמון ומואב אלד'ין עאמלוא באללום וסבבוא אד'יה באחתיאל עוקבוא באלאבעאד ען אלמצאהרה ותרד'ילהם ואג'תנאב מודתהם לא גיר. כל הד'ה אלאמור תקדיר אלאהי ללקצאץ אן לא יכון פיה אפראט ולא תפריט אלא כמא בין תעאלי כדי רשעתו. 
וממא אשתמל עליה הד'א אלספר התקנת יד ויתד לאן מן אגראץ' הד'ה אלשריעה כמא אעלמתך אלנקא ואג'תנאב אלמרת'את ואלקד'אראת ואן לא יכון אלאנסאן כאלבהאים. ופי הד'ה אלמצוה איצ'א תקויהֵ יקין אלמקאתלין בהד'ה אלאפעאל באן אלשכינה חאלה פי מא בינהם כמא בין פי עלהֵ ד'לך כי י"י אלהיך מתהלך בקרב מחנך ודרג' מעני אכ'ר וקאל ולא יראה בך ערות דבר ושב מאחריך תחד'ירא ממא הו מעלום מן אלפסוק בין אלאג'נאד פי אלמעסכר אד'א טאל מקאמהם פי אלגיבה ען ביותהם פאמרנא תעאלי באפעאל תשער בחלול אלשכינה ביננא לנסלם מן תלך אלאפעאל פקאל והיה מחניך קדוש ולא יראה בך ערות דבר וגו' חתי בעל קרי אמר בכ'רוג'ה ען אלעסכר חתי יעריב שמשו ואחר יבוא אל המחנה חתי יכון פי כ'לד כל אחד אן אלמעסכר כמקדש י"י ואן ליס הו כעסאכר אלגוים ללפסאד ואלעדואן ואד'יהֵ אלגיר ואכ'ד' קניתהם לא גיר בל קצדנא נחן אצלאח אלנאס לטאעהֵ אללה ונט'ם אחואלהם וקד אעלמתך אני אנמא אעלל ט'אהר אלנץ. 
וממא אשתמל עליה איצ'א הד'א אלספר דין יפת תאר וקד עלמת קולהם לא דברה תורה אלא כנגד היצר. ומע ד'לך תצ'מנת הד'ה אלמצוה מן אלאכ'לאק אלכרימה אלתי ינבגי אן יתכ'לק בהא אלפצ'לא מא אנבה עליה וד'לך אנה מע כונה גבר יצרו עליו ולם ימכנה אלצבר פלא בד מן אפראדהא למוצ'ע מסתור והו קולה אל תוך ביתך ולא יג'וז לה אן ילחצנה במלחמה כמא בינוא ת'ם אנה לא יחל לה אן ינכחהא מרה ת'אניה חתי יסכן חזנהא ויפתר המהא ולא תמנע מן אלתחזן ואלתשעת' ואלבכא כמא נץ ובכתה את אביה ואת אמה וגו' לאן לד'וי אלחזן ראחה פי בכאיהם ואת'ארהֵ אחזאנהם חתי תכל קואהם אלג'סמאניה ען אחתמאל ד'לך אלערץ' אלנפסאני כמא לד'וי אלפרח ראחה באנואע אללעב פלד'לך אשפקת אלשריעה עליהא ומכנתהא מן ד'לך חתי תמל אלבכא ואלחזן. וקד עלמת אנה אנמא נכחהא בגיותה וכד'לך טול אלת'לאת'ין יומא תעלן בדינהא ולו בעבודה זרה ולא תנאזע פי אעתקאד טאל תלך אלמדה. ומע ד'לך אן לם ירדהא עלי אחכאם אלשריעה פלא תבאע ולא יסתרקהא פקד רעת אלשריעה חרמה כשפה אלג'מאע ולו כאן בעציאן מא אעני כונהא גויה חיניד' ומע הד'א קאל לא תתעמר בה תחת אשר עניתה. פקד באן מא פי הד'ה אלמצוה מן אלכ'לק אלכרים ותבינת עלל ג'מיע מצות הד'א אלספר:

Chapter 42

אלמצות אלתי תצ'מנתהא אלג'מלה אלסאבעה והי אלאחכאם אלמאליה הי אלתי אחצינאהא פי בעץ' ספר משפטים ובעץ' ספר קנין. והי כלהא ט'אהרהֵ אלעלה וד'לך אנהא תקדיר אחכאם עדל פי אלמעאמלאת אלג'אריה בין אלנאס באלצ'רורה ואן לא יכ'רג' פיהא ען אלתעאון אלמפיד ללפריקין לא אן יקצד אחד אלמתעאמלין תופיר חט'ה באלכליה וכונה הו אלראבח מן כל ג'הה. 
אול ד'לך אן לא יכון ת'ם גבן ענד אלתבאיע אלא אלארבאח אלמעתאדה אלמתעארפה ווצ'ע שרוט בהא יצח אלעקד ונהי ען אלגבן ולו באלקול כמא הו משהור. 
ת'ם דין ארבעה שומרים ווג'ה אלעדל ואלאנצאף פיה בין וד'לך אן שומר חנם אלד'י לא פאידה לה אצלא פי הד'ה אלמכ'אלטה ואנמא הו מתפצ'ל פטור מן הכל וכל ג'איחה תטרי הי פי כיס צאחב אלמאל. ושואל אלד'י אלפאידה כלהא לה ורב אלמאל הו אלמתפצ'ל עליה חייב בכל וג'מיע אלג'ואיח אלטאריה פי כיס אלשואל. אמא נושא שכר והשוכר פכל ואחד מנהמא אעני השומר ובעל הממון משתרכאן פי אלפאידה פלד'לך קסמת אלג'ואיח בינהמא מא כאן מן אלג'ואיח מן אג'ל קלהֵ מבאלגה פי אלתחפט' פהו פי כיס אלשומר והי גנבה ואבדה לאן פי אלגנבה ואלאבדה תצ'ייע מא ללחזם אלכת'יר ואלאחתיאט אלזאיד ומא כאן מן אלג'ואיח לא חילה פי מנעה והי שבורה ושבויה ומתה אלתי הי אונסין פהי פי כיס רב אלמאל. 
ת'ם בולג פי אלרפק באלאג'יר לפקרה ואמר באסתעג'אל אג'רתה ואן לא יגבן פי שי מן חקה אעני אן יעטי בקדר כ'דמתה. ומן אלרחמה לה אן לא ימנע ולו אלבהימה מן אלאכל ממא יעמלאן פיה מן אלאגד'יה בחסב אחכאם הד'ה אלשריעה. 
ומן אלאחכאם אלמאליה איצ'א אלמוארת' וד'לך כ'לק פאצ'ל אעני אן לא ימנע אלאנסאן כ'ירא מן מסתחקה ואד' והו מאר ללמות פלא יחסד וארת'ה ולא יבד'ר מאלה בל יתרכה למן הו אחק אלנאס בה והו אלאקרב פי אלאקרב לשארו הקרוב אליו ממשפחתו וקד בין ד'לך אלולד ת'ם אלאך' ת'ם אלעם עלי מא הו משהור. ויפצ'ל אכבר אולאדה לתקדם ודה ולא יתבע הואה לא יוכל לבכר את בן האהובה וגו' והד'א אלכ'לק תרעאה ותתאכד עליה הד'ה אלשריעה אלעאדלה ג'דא אעני מראעאהֵ אלאקארב ואלאשתמאל עליהם קד עלמת קול אלנבי ועוכר שארו אכזרי ונץ אלתורה פי אלצדקאת לאחיך לעניך וגו' ואלחכמים ז"ל יחמדון ג'דא כ'לק אלשכ'ץ אלד'י יכון מקרב את קרוביו ונושא את בת אחותו. 
וקד עלמתנא אלתורה פי הד'א אלכ'לק מבאלגה עט'ימה ג'דא והי אן אלאנסאן ינבגי לה אן ירעי קריבה ויות'ר צלהֵ אלרחם ג'דא ולו עדא עליה קריבה וט'למה ולו כאן ד'לך אלקריב פי גאיהֵ אלפסאד לא בד אן ילחט' אלקריב אלנסב בעין רעאיה קאל תעאלי לא תתעב אדמי כי אחיך הוא. וכד'לך כל מן אחתג'ת אליה יומא מא וכל מן אסתנפעת בה ווג'דתה וקת שדה ולו אסא עליך בעד הד'א לא בד אן ילתזם לה חק עמא תקדם קאל תעאלי לא תתעב מצרי כי גר היית בארצו וקד שהר קדר מא הרעו לנו מצרים בעד ד'לך. פארי כם כ'לק פאצ'ל נתעלם מן הד'ה אלמצות והד'אן ליסא מן הד'ה אלג'מלה אלסאבעה לכן מן אג'ל רעאיהֵ אלאקארב באלארת' כ'רג' בנא אלקול למצרי ואדומי:

Chapter 43

אלמצות אלתי תצ'מנתהא אלג'מלה אלת'אמנה הי אלמצות אלתי אחצינאהא פי ספר זמנים וכלהא מבינהֵ אלעלה פי אלנץ אלא אלקליל. 
אמא אמר אלסבת פעלתה אשהר מן אן תחתאג' אלי ביאן קד עלם קדר מא פיה מן אלראחה וצאר סבע עמר כל שכ'ץ פי לד'ה וראחה מן אלתעב ואלנצב אלד'י לא ינפך מנה צגיר ולא כביר מע תכ'ליד אלראי אלעט'ים אלכ'טר ג'דא פי אלאחקאב והו אלקול בחדת' אלעאלם. 
ואמר צום כפור איצ'א בין אלעלה לאעטא ראי אלתשובה והו אליום אלד'י נזל פיה סיד אלנביין בלוחות שניות ובשרהם בגפראן ד'נבהם אלעט'ים וכאן ד'לך אליום ללאבד יום תובה ועבאדה מחצ'ה ולד'לך אטרחת פיה כל לד'ה ג'סמאניה וכל סעי פי מנפעה ג'סמאניה אעני עמל אלצנאיע ואקתצר פיה עלי אלודויים אעני אלאעתראף באלאת'אם ואלרג'וע ענהא. 
אמא ימים טובים פכלהא ללאפראח ואלאג'תמאעאת אלמלד'ה אלתי לא בד ללאנסאן מנהא עלי אלאכת'ר. והי איצ'א מפידה פי אלמצאדקאת אלתי תטלב אן תקע בין אלנאס פי אלאג'תמאעאת אלמדניה ותכ'ציץ תלך אלאיאם מעלל. 
אמא אלפסח פמשהור כ'ברה וכונה סבעהֵ איאם לאן דור אלסבעהֵ איאם דור וסט בין אליום אלטביעי ואלשהר אלקמרי וקד עלמת אן להד'א אלדור מדכ'ל כביר פי אלאמור אלטביעיה וכד'לך הו איצ'א פי אלאמור אלשרעיה לאן אלשריעה תתשבה באלטביעה דאימא ותכמל אלאמור אלטביעיה בנחו מא לאן אלטביעה ליסת ד'את פכרה ורויה ואלשריעה תקדיר ותדביר אלאלאה אלד'י הו מפיד אלעקל לכל ד'י עקל ומא הד'א גרץ' אלפצל פלנרג'ע למא נחן אלאן בסבילה. 
ושבועות הו יום מתן תורה ומן תעט'ים ד'לך אליום ואכבארה עדהֵ אלאיאם מן אול אלאעיאד אליה כמן ינתט'ר וצול אחב אלנאס אליה פאנה יעד אלאיאם באלסאעאת והד'ה הי עלהֵ ספירת העמר מן יום אנפצאלהם מן מצר אלי יום מתן תורה אלד'י הו כאן אלקצד ואלגאיה בכ'רוג'הם ואביא אתכם אלי ומא כאן ד'לך אלמשהד אלעט'ים אלא יומא ואחדא כד'לך תד'כארה פי כל סנה יום ואחד. אמא אכל אלמצה פלו כאן יומא ואחדא למא שערנא בה ולא תבין אמרה לאן כת'ירא מא יאכל אלאנסאן אלנוע אלואחד מן אלאטעמה יומין ות'לת'ה ואנמא יבין אמרה וישהר כ'ברה במדאומהֵ אכלה דורא כאמלא. 
כד'לך ראש השנה יום ואחד אד' הו יום תובה ותנביה אלנאס מן גפלתהם ולד'לך צ'רב פיה אלשופר כמא בינא פי משנה תורה וכאנה תוטיה ואפתתאח ליום הצום עלי מא תראה משהורא פי את'אר אלמלה מן מלאחט'הֵ עשרת ימים שמראש השנה ועד יום הכפורים. 
אמא סכות אלד'י קצד בה אלפרח ואלסרור פסבעהֵ איאס לישהר אלאמר ואמא כונה פי הד'א אלפצל פקד בין פי אלתורה עלהֵ ד'לך באספך את מעשיך מן השדה יעני וקת אלפרג'ה ואלראחה מן אלאשגאל אלצ'רוריה וקד ד'כר ארסטו פי תאסעהֵ אלאכ'לאק אן הכד'א כאן אלאמר אלמשהור פי אלמלל קדימא ענדהם קאל בהד'א אלנץ אלד'באיח אלקדימה ואלאג'תמאעאת כאנת תכון בעד ג'מע אלת'מאר כאנהא קראבין מן אג'ל אלפרג'ה הד'א נצה. ואיצ'א פאן סכן אלסכה פי הד'א אלוקת מחתמל לא חר שדיד ולא מטר מקלק. 
והד'אן אלעידאן ג'מיעא אעני סכות ופסח יעטיאן ראיא וכ'לקא אמא אלראי פי פסח פתד'כאר אותות מצרים ותכ'לידהא פי אלאחקאב ואמא אלראי פי סכות פתכ'ליד אותות אלמדבר פי אלאחקאב. ואמא אלכ'לק פהו אן יכון אלאנסאן יתד'כר אבדא איאם אלשדה פי איאם אלרכ'א ליעט'ם שכרה ללה ויחצל לה תואצ'ע וכ'שוע פיאכל מצה ומרור פי אלפסח ליד'כר מא ג'רי עלינא וכד'לך יכ'רג' מן אלביות ויסכן פי אלאכ'צאץ כמא יפעל אלאשקיא סכאן אלברארי ואלקפאר ליתד'כר אן הכד'א כאנת חאלתנא קדימא כי בסכות הושבתי את בני ישראל וגו' ואנתקלנא מן ד'לך לסכן אלביות אלמזכ'רפה פי אטיב מוצ'ע מן אלארץ' ואכ'צבה באפצ'אל אללה ובמואעידה לאבאינא למא כאנוא קומא כאמלין פי אראיהם וכ'לקהם אעני אברהם ויצחק ויעקב אד' הד'א איצ'א ממא עליה מדאר אלשריעה אעני אן כל אנעאם ינעם בה ואנעם אנמא הו בזכות אבות אד' ושמרו דרך י"י לעשות צדקה ומשפט. 
ואמא כון סכות יכ'רג' מנה לעיד ת'אן אעני שמיני עצרת פד'לך ליכמל פיה מן אלמסראת מא לא ימכן פעלה בסכות אלא פי אלדור אלמתסעה ואלמבאני. 
ואמא ארבעת מינים שבלולב פקד ד'כר אלחכמים ז"ל פי ד'לך תעלילא מא עלי ג'ההֵ אלדרשות אלתי טריקהא מעלום ענד מן פהם כלאמהם וד'לך אנהא ענדהם עלי צורהֵ אלנואדר אלשעריה לא עלי אן ד'לך הו מעני ד'לך אלנץ פאנקסם אלנאס פי אלדרשות קסמין קסם תכ'יל אנהם קאלוא ד'לך עלי ג'ההֵ תביין מעני ד'לך אלנץ וקסם אסתכ'ף בהא ואתכ'ד'הא צ'חכה אד' הו בין ואצ'ח אן ליס הד'א הו מעני אלנץ וד'לך אלקסם צ'ארב וכאבר עלי תצחיח אלדרשות בזעמה ואלמחאמאה להא וט'ן אן ד'לך הו מעני אלנץ ואן חכם אלדרשות חכם אלאחכאם אלמרויה ולם יפהם אלפריקאן אנהא עלי ג'ההֵ אלנואדר אלשעריה אלתי לא ילבס אמרהא עלי ד'י פהם. ושהרת תלך אלטריקה פי ד'לך אלזמאן ואסתעמלהא אלכל כמא יסתעמלון אלשערא אלאקאויל אלשעריה קאלוא ז"ל תני בר קפרא ויתד תהיה לך על אזנך אל תקרא אזנך אלא אזנך מלמד שאם ישמע אדם דבר מגונה יתן אצבעו בתוך אזנו. יא לית שערי הל הד'א אלתנא ענד האולא אלג'אהלין הכד'א יעתקד פי שרח הד'א אלנץ ואן הד'א הו גרץ' הד'ה אלמצוה ואן אליתד הי אלאצבע ואזנך הי אלאד'נאן מא אט'ן אחדא מן אלסאלמי אלעקול ירי הד'א בל הד'א נאדר שערי מליח ג'דא חץ' בה עלי כ'לק כרים והו אן כמא יחרם קול אלפואחש יחרם סמאעהא ואסנד ד'לך לנץ עלי ג'ההֵ אלתמת'ילאת אלשעריה. והכד'א כל מא יקאל פי אלדרשות אל תקרי כך אלא כך הד'א מענאה. וקד כ'רג'ת ען אלגרץ' לכנהא פאידה יחתאג' אליהא כל ד'י עקל מן אלמתשרעין ואלרבאנין. וארג'ע אלי נסק כלאמנא. 
ואלד'י יבדו לי פי ארבעת מינין שבלולב אנה פרח וסרור בכ'רוג'הם מן אלמדבר אלד'י כאן לא מקום זרע ותאנה וגפן ורמון ומים אין לשתות אלי מואצ'ע אלאשג'אר אלמת'מרה ואלאנהאר פאכ'ד' לתד'כאר ד'לך אג'מל ת'מרהא ואטיבה ראיחה ואחסן ורקהא ואחסן עשבהא איצ'א אעני ערבי נחל והד'ה אלארבעת מינין הי אלתי ג'מעת ת'לת'ה אשיא אחדהא כת'רהֵ וג'ודהא פי ארץ ישראל פי ד'לך אלוקת פיקדר כל אחד עליהא ואלמעני אלת'אני אג'מל מנט'רהא ונצ'ארתהא ומנהא טיבהֵ אלראיחה והי אתרוג והדס אמא לולב וערבה פעאדם אלנתן ואלטיב ואלמעני אלת'אלת' דואמהא עלי נצ'ארתהא מדהֵ סבעה איאם מא לא יתהיא ד'לך פי אלכ'וך' ואלרמאן ואלספרג'ל ואלכמת'רי ונחוהא:

Chapter 44

אלמצות אלתי תצ'מנתא אלג'מלה אלתאסעה הי אלמצות אלתי אחצינאהא פי ספר אהבה וכלהא בינהֵ אלסבב ט'אהרהֵ אלעלה אעני או גאיהֵ תלך אלעבאדאת תד'כאר אללה דאימא ומחבתה וכ'ופה ואלתזאם אלמצות עלי אלעמום ואן יעתקד פיה תעאלי מא הו צ'רורי לכל מתשרע אן יעתקדה והי אלצלאה וקריאת שמע וברכת המזון ומא אתצל בהא. וברכת כהנים ותפלין ומזוזה וציצית ואקתנא ספר תורה ואלקראה פיה פי אוקאת כל הד'ה אעמאל תחצל ארא מפידה וד'לך בין ואצ'ח לא יחתאג' אלי כלאם אכ'ר אד' ד'לך תכראר לא גיר:

Chapter 45

אלמצות אלתי תצ'מנתהא אלג'מלה אלעאשרה הי אלתי אחצינאהא פי הלכות בית הבחירה והלכות כלי המקדש והעובדים בו והלכות ביאת המקדש. וקד אכ'ברנא בפאידהֵ הד'ה אלג'מלה עלי אלעמום. 
ומעלום אן עובדי עבודה זרה כאנוא יקצדון לבניאן היאכלהם ואקאמהֵ צורהם פי אעלי מוצ'ע יג'דונה הנאך על ההרים הרמים פלד'לך מיז אברהם אבינו הר המוריה לכונה אעלי ג'בל הנאך ואעלן פיה באלתוחיד וכ'צץ אלקבלה וחדדהא לעין אלגרב לאן קדש הקדשים פי אלגרב והו מעני קולהם שכינה במערב. וקד בינוא ז"ל פי גמרא יומא אן אברהם אבינו חדד אלקבלה אעני בית קדש הקדשים. ועלהֵ ד'לך ענדי אנה למא כאן אלראי אלמשהור פי אלעאלם חיניד' עבאדהֵ אלשמס ואנהא אלאלאה פלא שך אן כאן אלנאס כלהם יסתקבלון אלשרק פלד'לך אסתקבל אברהם אבינו אלגרב פי הר המוריה אעני פי אלמקדש חתי יסתדבר אלשמס. אלא תרי ישראל ענד רדתהם וכפרהם ורג'ועהם לתלך אלארא אלקדימה אלפאסדה מא פעלוא אחריהם אל היכל י"י ופניהם קדמה והמה משתחויתם קדמה לשמש פאפהם הד'ה אלגריבה. ולא שך איצ'א ענדי באן ד'לך אלמוצ'ע אלד'י מיזה אברהם באלוחי כאן מעלומא ענד משה רבנו וענד כת'ירין לאן אברהם קד אוצאהם באן יכון הד'א בית עבאדה כמא בין אלמתרג'ם וקאל ופלח וצלי אברהם תמן באתרא ההוא ואמר קדם י"י הכא יהון פלחין דריא וגו' ואמא כונה לם יצרח בד'כרה פי אלתורה ולם ישכ'ץ בל אשיר אליה וקיל אשר יבחר י"י וגו' פפי ד'לך ענדי ת'לת' חכם אחדאהא אן לא תתמסך בה אלאמם ותחארב עליה חרבא שדידא אד'א עלמוא אן הד'א אלמוצ'ע גאיהֵ אלשריעה מן אלארץ' ואלת'אניה אן לא יפסדה אלד'ין הו אלאן באידיהם וידמרוה גאיהֵ מא ימכנהם ואלת'אלת'ה והי אלאכד אן לא יטלב כל שבט אן יכון ד'לך בנחלתו ויפוז בה פיקע מן אלכ'לאף ואלפתנה מת'ל מא וקע פי טלב אלכהונה ולד'לך ג'א אלאמר אן לא יבני בית הבחירה אלא בעד הקמת מלך חתי יכון אלאמר לואחד וירתפע אלנזאע כמא בינא פי ספר שופטים. 
ומעלום אן אולאיך כאנוא יבנון היאכל ללכואכב ויג'על פי ד'לך אלהיכל אלצורה אלמתפק עלי עבאדתהא אעני צורה מנסובה לכוכב מא או לג'ז מן פלך פאמרנא נחן אן נבני היכלא לה תעאלי ונודע פיה אלארון אלד'י פיה שני לוחות אלמצ'מנה אנכי ולא יהיה לך. וקד עלם אן קאעדהֵ אעתקאד אלנבוה מתקדם לאעתקאד אלשריעה אן לם יכן נבי פלא שריעה ואלנבי אנמא יאתיה אלוחי בוסאטהֵ אלמלאך ויקרא מלאך י"י ויאמר לה מלאך י"י והד'א אכ'תר מן אן יחצי חתי משה רבנו אפתתאח נבותה במלאך וירא אליו מלאך י"י בלבת אש פקד תבין אן אעתקאד וג'וד אלמלאיכה מתקדם לאעתקאד אלנבוה ואעתקאד אלנבוה מתקדם לאעתקאד אלשריעה. ולמא ג'הלת אלצאבה וג'וד אלאלאה ג'ל ועלא וט'נוא אן אלמוג'וד אלקדים אלד'י לא ילחקה עדם קט הו אלפלך וכואכבה ואן קוי תפיץ' מנה עלי אלאצנאם ובעץ' אלשג'ר אעני אלאשרות ט'נוא אן אלאצנאם ואלשג'ר הי אלתי תוחי ללאנביא ותכלמהם פי אלוחי ותעלמהם מא ינפע ומא יצ'ר כמא בינא לך מן מד'אהבהם פי נביאי הבעל ונביאי האשרה. פלמא תבין אלחק ללעלמא ועלם באלברהאן אן ת'ם מוג'וד לא ג'סם ולא קוה פי ג'סם הו אלאלאה אלחק והו ואחד ואן ת'ם איצ'א מוג'ודאת אכ'ר מפארקה ליסת אג'סאמא והי אלתי פאץ' עליהא וג'ודה תעאלי והי אלמלאיכה כמא בינא והד'ה אלמוג'ודאת כלהא כ'ארג'ה ען אלפלך וכואכבה עלם יקינא אן תלך אלמלאיכה הי אלתי תוחי ללאנביא חקא לא אלאצנאם ואלאשרות. פקד תבין במא קדמנאה אן אעתקאד וג'וד אלמלאיכה תאבע לאעתקאד וג'וד אלאלאה ואן בד'לך תצח אלנבוה ואלשריעה פלוכאדהֵ אעתקאד הד'ה אלקאעדה אמר תעאלי אן יעמל עלי אלארון צורהֵ שני מלאכים לית'בת וג'וד אלמלאיכה פי אעתקאד אלג'מהור אלד'י ד'לך ראי צחיח ת'אן לאעתקאד וג'וד אלאלאה והו מבדא ללנבוה ואלשריעה ומבטל לעבודה זרה כמא בינא. ולו כאנת צורה ואחדה אעני צורהֵ כרוב אחד לכאן פי ד'לך תצ'ליל וכאן יט'ן אן הד'ה צורהֵ אלאלאה אלמעבוד כמא כאן יפעל עובדי עבודה זרה ואן אלמלאך ואחד איצ'א באלשכ'ץ פיודי ד'לך לת'נוי מא פלמא עמל שני כרובים מע אלתצריח י"י אלהינו י"י אחד צח ת'באת אלראי בוג'וד אלמלאכיה ואנהם כת'ירין ואמן אלגלט פיהם באנהם אלאה אד' אלאלאה ואחד והו כ'לק הד'ה אלכת'רה. 
ת'ם אתכ'ד'ת מנורה אמאמה תעט'ימא ווקארא ללבית לאן אלבית אלמסרוג' פיה דאימא אלמחג'וב בסתארה לה פי אלנפס מוקע עט'ים וקד עלמת תאכיד אלשריעה פי אעתקאד עט'מהֵ אלמקדש וכ'ופה חתי יחצל ללאנסאן אנפעאל אלכ'שוע ואלרקה ענד רויתה וקאל ומקדשי תיראו וקרנה בשמירת שבת תאכידא ליראת המקדש. 
ואלחאג'ה למזבח הקטורת ומזבח העולה ואואניהמא בינה. ואמא אלשלחן וכון אלכ'בז עליה דאימא פאני לם אעלם לד'לך עלה ולא וג'דת לאי שי אנסבה אלי הד'ה אלגאיה. 
ואמא אלנהי ען הנדמהֵ חג'ארהֵ אלמזבח פקד עלמת תעלילהם פי ד'לך וקולהם אינו דין שיונף המקצר על המאריך והד'א ג'יד עלי ג'ההֵ אלדרשות כמא ד'כרנא. ואלעלה פי ד'לך בינה וד'לך אן עובדי עבודה זרה כאנוא יבנון אלמד'אבח באלחג'ארה אלמנחותה פנהי ען אלשתבה בהם ואן יכון אלמזבח מן טין הרבא מן אלתשבה בהם קאל מזבח אדמה תעשה לי ואן כאן ולא בד ועמל מן חג'ארה פתכון בצורתהא אלטביעיה לא תנחת כמת'ל אלנהי ען אבן משכית וען גרס שג'רה אצל המזבח ואלגרץ' כלה ואחד והו אן לא נעבד אללה בצורהֵ עבאדאתהם אלג'זאיה אלתי כאנוא יפעלונהא למעאבידהם וען הד'א אלמעני נהי עלי אלעמום וקאל איכה יעבדו הגוים האלה את אלהיהם ואעשה כן גם אני יעני אן לא יפעל ד'לך ללה ללעלה אלתי קאל כי כל תועבת י"י אשר שנא עשו לאלהיהם וגו' ו
קד עלמת שהרהֵ עבאדהֵ פעור פי תלך אלאזמנה ואנהא בכשף אלעורה פלד'לך אמר אלכהנים בעמל סראויל לכסות בשר ערוה ענד אלעבודה ואן לא יטלע מע ד'לך ללמזבח בדרג' אשר לא תגלה ערותך עליו. 
ואמא כון אלשמירה ואלטוף חול אלמקדש דאימא פד'לך תעט'ימא לה ותוקירא ולאן לא יתהג'ם איצ'א אלג'האל ואלאנג'אס אליה ולא פי חאל שעת' כמא יבין. ומן ג'מלהֵ אלאשיא אלמוג'בה לאג'לאל אלמקדש ותעט'ימה חתי תחצל לנא מנה יראה אן לא ידכ'לה סכראן ולא נג'ס ולא שעת' אעני פרוע ראש וקרוע בגדים ואן כל עובד יקדש ידיו ורגליו. 
וכד'לך איצ'א לתעט'ים אלבית עט'ם קדר כ'דאמה ואפרדוא אלכהנים ואללוים וג'על ללכהנים אג'ל זי ואחסנה ואג'מלה בגדי קדש לכבוד ולתפארת ואן לא יתצרף פי אלעבודה בעל מום ליס ד'ו עאהה פקט אלא ואלסמאג'את איצ'א תפסול אלכהנים כמא בין פי פקה הד'ה אלמצוה לאן אלג'מהור לא יעט'ם אלשכ'ץ ענדהם בצורתה אלחקיקיה אלא בכמאל אעצ'איה וחסן ת'יאבה ואלמקצוד עט'מה תקע להד'א אלבית וכראמה ענד אלכל. 
אמא בן לוי אלד'י לא יקרב ולא יתכ'יל פיה אנה יסתגפר אלד'נוב כמא ג'א פי אלכהנים וכפר עליו וכפר עליה בל אלקצד באללוי קול אלשיר פקט פהו יפסול בקול לאן אלמקצוד איצ'א באלשיר אנפעאל אלאנפס לתלך אלאקאויל ולא תנפעל אלנפס אלא ללאלחאן אלמלד'ה ומע אלאלאת איצ'א כמא כאן אלאמר פי אלמקדש דאימא. 
ולו אלכהנים איצ'א אלכשרים אלמקימון פי אלמקדש מנהיון ען אלג'לוס פיה וען דכ'ול אלהיכל פי כל וקת וען דכ'ול קודש הקדשים דאימא אלא כהן גדול ביום הכפורים ארבע מראת לא גיר כל הד'א תעט'ימא ללמקדש. 
ולמא כאן אלמוצ'ע אלמקדס תד'בח פיה אלד'באיח אלכת'ירה כל יום ותקטע פיה אללחמאן ותחרק ותגסל פיה אלבטון פלא שך אנה לו תרך עלי הד'ה אלחאל פקט לכאנת ראיחתה ראיחהֵ מואצ'ע אללחמאן פלד'לך אמר פיה בהקטרת הקטרת מרתין פי כל יום בבקר ובין הערבים לתטיב ראיחתה וראיחהֵ ת'יאב כל מן יכ'דם פיה קד עלמת קולהם מיריחו היו מריחין ריח הקטורת והד'א איצ'א ממא יבקי יראת המקדש אמא לו לם תכן לה ראיחה טיבה פכיף לו כאן כ'לאף ד'לך לכאן אלחאצל צ'ד אלתעט'ים לאן אלנפס תנבסט ג'דא ללרואיח אלטיבה ותמתד נחוהא ותנקבץ' מן אלרואיח אלמנתנה ותפר מנהא. 
ואמא שמן המשחה פג'מע פאידתין תטיב מא ידהן בה ואעתקאד תעט'ים ד'לך אלשי אלממסוח ותקדיסה ותמייזה עלי גירה מן נועה שכ'ץ אנסאן כאן או ת'ובא או אניה אלכל ראג'ע ליראת המקדש אלתי הי סבב ליראת י"י לאנה יחצל אלאנפעאל ענד קצודה פתלין אלקלוב אלקאסיה ותרק אלתי תלטף אלאלאה כל הד'א אלתלטף בעצות מרחוק לאלאנתהא וכ'שועהא חין תקצד הד'א אלבית פתקבל אואמר אללה אלהאדיה ותכ'אפה כמא יבין לנא פי נץ אלתורה ואכלת לפני י"י אלהיך במקום אשר יבחר לשכן שמו שם מעשר דגנך תירשך ויצהרך ובכרות בקרך וצאנך למען תלמד ליראה את י"י אלהיך כל הימים פקד באנת לך אלגאיה אלמקצודה בכל הד'ה אלאפעאל אי שי הי. ואמא עלהֵ אלנהי ען אלתמת'ל בשמן המשחה ואלקטרת פבינה ג'דא חתי לא תשם תלך אלראיחה אלא הנאך פיכון אלאנפעאל להא אכת'ר ואן לא יט'ן איצ'א אן כל מן אנדהן בהד'א אלדהן או בשבהה תמיז פתחדת' פסאדאת עט'ימה ופתן. 
ואמא כון אלארון ינקל עלי אלכתף לא עלי אלעג'ל פוג'ה אלתעט'ים פי ד'לך בין ולא יפסד לה שכל ולו באכ'ראג' אלבדים מן אלטבעות. וכד'לך לא יפסד שכל אלאפוד ואלחשן ולו בתנחיהֵ אחדהמא ען אלאכ'ר. ואן תחכם צנאעהֵ אלבגדים כלהא פי אלנסיג' דון תפציל ותקטיע חתי לא תפסד צורהֵ אלנסיג'. 
וכד'לך נהי כל שכ'ץ מן כ'דאם אלמקדש אן יתנאול שגל גירה לאן אלאשגאל אלמכ'אלה לג'מאעה אד'א לם יפרד כל שכ'ץ לשגל מכ'צוץ פיקע אלתואני ואלתראכ'י מן אלכל. 
ובין הו איצ'א אן הד'א אלתדריג' פי אלמנאזל אלד'י ג'עלוא להר הבית אחכאמא וללחיל אחכאמא ולעזרת נשים אחכאמא וללעזרה אחכאמא והכד'א אלי קדש הקדשים פאן הד'א כלה זיאדהֵ תעט'ים ואיקאע יראה יתרה פי קלב כל קאצד לה. 
וקד אתינא עלי תעליל ג'זאיאת הד'ה אלג'מלה כלהא:

Chapter 46

אלמצות אלתי תצ'מנתהא אלג'מלה אלחאדיהֵ עשרה הי אלתי אחצינאהא פי בקיהֵ ספר עבודה ופי ספר קרבנות וקד ד'כרנא פאידתהא עלי אלתג'מיל ונחן אלאן נאכ'ד' פי תעליל אחאדהא חסב מא אדרכנאה. 
פנקול קד נצת אלתורה כמא שרח אונקלוס באן קבט מצר כאנוא יעבדון ברג' אלחמל פלד'לך כאנוא יחרמון ד'בח אלגנם ויכרהון רעאהֵ אלגנם קאל הן נזבח את תועבת מצרים וקאל כי תועבת מצרים כל רעה צאן. וכד'לך כאנת טואיף מן אלצאבה יעבדון אלג'ן ויעתקדון אנה יתשכל פי צורהֵ אלענוז ולד'לך כאנוא יסמון אלג'ן שעירים וקד כאן פשא הד'א אלמד'הב כת'ירא ג'דא פי איאם משה רבנו ולא יזבחו עוד את זבחיהם לשעירים וגו' פלד'לך כאנת תלך אלטואיף איצ'א תחרם אכל אלענוז. אמא ד'בח אלבקר פיכאד אנה כאן יכרהה אכת'ר עובדי עבודה זרה וכלהם יעט'מון הד'א אלנוע ג'דא ולד'לך תג'ד אלהנוד אלי זמאננא הד'א לא יד'בחון אלבקר בוג'ה ולו פי אלבלאד אלתי תד'בח סאיר אנואע אלחיואן פמן אג'ל מחו את'אר הד'ה אלארא אלגיר צחיחה שרענא בתקריב הד'ה אלת'לאת'הֵ אנואע כ'אצה מן אלמואשי מן הבקר ומן הצאן תקריבו את קרבנכם חתי יציר אלפעל אלד'י ט'נוה גאיהֵ אלעציאן בה יתקרב ללה ובד'לך אלפעל תסתגפר אלד'נוב והכד'א תטב אלארא אלרדיה אלתי הי אמראץ' אלנפס אלאנסאניה באלצ'ד אלד'י פי אלטרף אלאכ'ר. 
ומן אג'ל הד'א אלגרץ' בעינה אמרנא בד'בח כבש הפסח ורש דמה במצרים עלי אלאבואב מן כ'ארג' תברוא מן תלך אלארא ואשהאר כ'לאפה ותחציל אעתקאד אן אלפעל אלד'י תט'נונה סבבא מהלכא הו אלמכ'לץ מן אלהלאך ופסח י"י על הפתח ולא יתן המשחית לבוא אל בתיכם לנגף בת'ואב אשהאר אלטאעה ואזאלהֵ מא כאן יסתשנעה עובדי עבודה זרה. 
הד'ה הי אלעלה פי אכ'תיאר הד'ה אלת'לת'הֵ אנואע כ'אצה ללקרבאן מצ'אפא אלי כון הד'ה אלאנואע איצ'א אהליה כת'ירהֵ אלוג'וד וליס כאעמאל עובדי עבודה זרה אלד'ין כאנוא יקרבון אלאסוד ואלדבבה ואלחיואנאת אלבריה כמא ד'כר פי טמטם. 
ולמא כאן אכת'ר אלנאס לא יקדר עלי תקריב בהמה אמר באן יכון אלקרבאן איצ'א מן אלטאיר אוג'דה פי אלשאם ואג'ודה ואסהלה מאכ'ד'א והי תורים ובני יונה. ומן לא יקדר ולו עלי אלטיר פיקרב כ'בזא מכ'בוזא באי נוע כאן מן אלכ'ביז אלמשהור פי תלך אלאזמאן אמא מאפה תנור או מאפה מחבת או מאפה מרחשת. ומן עסר עליה אלכ'ביז פיקרב סמיד'א והד'א כלה למן אראד. ת'ם בין לנא אן הד'א אלנוע מן אלעבאדה אעני אלקראבין אן לם נפעלה אצלא לא את'ם עלינא בוג'ה קאל וכי תחדל לנדר לא יהיה בך חטא. 
ולמא כאן עובדי עבודה זרה לא יקרבון כ'בזא אלא כ'מירא ויכת'רון בתקריב אלאמור אלחלוה וילות'ון קראבינהם באלעסל כמא הו משהור פי אלכתב אלתי ד'כרת לך וכד'לך לא תג'ד פי שי מן קראבינהם מלחא לד'לך נהי תעאלי ען תקריב כל שאור וכל דבש ואמר במדאומהֵ אלמלח על כל קרבנך תקריב מלח. 
ואמר באן תכון אלקראבין כלהא תמימים עלי אחסן חאלאתהא לאן לא יחצל אסתכ'פאפא באלקרבן ויתהאון במא יקרב לאסמה תעאלי כמא קאל הקריבהו נא לפחתך הירצך או הישא פניך. ולהד'ה אלעלה איצ'א נהי ען תקריב מא לם יכמל לה סבעהֵ איאם לנקצה פי צנפה ואסתקד'ארה לאנה כאלסקט. והי אלעלה פי תחרים אתנן זונה ומחיר כלב לאסתהג'אן הד'ין. והי אלעלה פי תקריב כביר אלימאם ופראך' אלחמאם לאן הד'א הו אלאטיב פיהא לאן כביר אלחמאם לא לד'ה פיה. והי אלעלה פי כון אלמנחות מלת'ות'ה באלדהן ומן אלסמיד' לאן הד'א אכמל ואלד'. ואכ'תיר אללבאן לטיב ראיחהֵ בכ'ורה פי אלמואצ'ע אלתי פיהא קתאר אללחם. 
ומן אג'ל תעט'ים אלקרבן ואן לא ינט'ר בעין כראההֵ ואסתקד'אר אמר בסלך' אלעולה וגסל אלאמעא ואלאטראף ואן כאנת כלהא תחרק ותג'ד הד'א אלגרץ' ירעי דאימא ויתחפט' מנה באמרכם שלחן י"י מגאל הוא וניבו נבזה אכלו. והי אלעלה איצ'א פי אן לא יאכל אלקרבן ערל ולא טמא ולא יוכל אד'א אנתג'ס ולא יוכל לאחר זמנו ולא אד'א אפסדת פיה אלניה. ואן יוכל פי מוצ'ע מכ'צץ אמא אלעולה אלתי הי ללה כ'אלצה פלא תוכל בוג'ה. ומא יקרב מן אג'ל את'ם והו אלחטאת ואלאשם יוכל בעזרה ופי יום אלד'בח ולילה כ'אצה. ואמא אלשלמים אלתי הי דון ד'לך והי קדשים קלים פתוכל פי ג'מיע ירושלם כ'אצה ותוכל מן גד אלנהאר לא גיר לאנהא בעד ד'לך תכ'ם ותפסד. 
ומן אג'ל תעט'ים אלקרבן וכל מא אפרד לאסמה תעאלי פרץ' עלינא אן כל נהנה מן הקדשים מעל ויחתאג' כפרה ותוספת חומש עלי אנה שוגג. 
וכד'לך לא תג'וז עבודה בקדשים ולא גזתם כל הד'א תעט'ימא ללקרבן. ועלי ג'ההֵ אלאחתיאט פרץ' חכם אלתמורה לאנה לו ג'אז תבדיל אלרדי באלג'יד בדל אלג'יד באלרדי וקיל אן הד'א אג'וד פחכם פי ד'לך הוא ותמורתו יהיה קדש. ואמא מא אמרנא בה מן כון כל מן פדא שיא מן קדשיו יוסיף חומש פעלהֵ ד'לך בינה לאן אדם קרוב אצל עצמו פטבעה אבדא אלמיל נחו אלשח עלי מאלה ולא יתחרי ת'מן אלקדש ולא יבאלג פי ערצ'ה חתי תתחקק קימתה פאסתט'הר עליה באלזיאדה חתי יביע מן גירה בקימתה כל הד'א כי לא יתהאון במא אסמי ללה ותקרב לה בה. 
ואמא עלהֵ חרק מנחת כהן לאן כל כהן לה אן יקרב קרבאנה בידה פיכון קד ג'אב מנחה ויאכלהא הו נפסה פכאנה לם יפעל שיא בוג'ה לאן כל מנחת יחיד אנמא יקרב מנהא לבונתה וקומץ פמא כפי נזארהֵ הד'א אלקרבן אלא ויאכלה אלד'י ג'אבה פלם תט'הר עבאדה אצלא פלד'לך תחרק. 
ואמא אלאחכאם אלכ'ציצה באלפסח והו אן יוכל צלי אש פקט ובבית אחד ועצם לא תשברו בו פהי כלהא בינהֵ אלעלה לאנה כמא אלפטיר ללאסתעג'אל כד'לך אלשוי ללאסתעג'אל ואנה ליס ת'ם בט לעמל אלואן ותחכים אטעמה ולו אלבט פי כסר עט'אמה ואכ'ראג' מא פיה מחד'ור לאנה קד ד'כר מלאך אלאמר פי ג'מיע ד'לך והו קולה ואכלתם אותו בחפזון וליס מע אלחפז וניה לכסר עט'אם ולא לתוג'יה מנה מן בית אלי בית ואנתט'אר אלרסול חתי יעוד והד'ה כלהא אעמאל אלתראכ'י ואלוניה וכאן אלקצד אלאסתט'האר באלחפז ואלאסתעג'אל איאך יתאכ'ר אחד ויפותה אלכ'רוג' פי ג'וק אלנאס פיתמכן מן אד'יתה ויגתאל וכ'לדת תלך אלאחואל דאימא לתד'כאר כיף כאן אלאמר כמא קאל ושמרת את החקה הזאת למועדה מימים ימימה. ואמא כונה אינו נאכל אלא למנויו פד'לך לתאכיד אתכ'אד'ה ולא יתכל אחד עלי קריב לה או צדיק או מן אתפק אן יערץ' עליה פלא יהתם בה מן אול אלוקת. ואמא תחרימה עלי אלערלים פקד בין ד'לך אלחכמים ז"ל לאנהם קאלוא אבטלוא מצות מילה למא טאל מקאמהם במצר ללתשבה באלמצריין פלמא שרע אלפסח ואשתרט פיה אן לא יד'בח אלא בעד מילת עצמו ובניו ובני ביתו וחיניד' יקרב לעשותו אכ'תתנוא כלהם וכאן דם מילה יתכ'לט בדם הפסח לכת'רהֵ אלמכ'תונין כמא ד'כרוא ואלי הד'א אלאשארה בקולה מתבוססת בדמיך דם הפסח ודם המילה. 
ואעלם אן אלצאבה כאנת תסתנג'ס אלדם ג'דא ומע ד'לך כאנוא יאכלונה לזעמהם אנה גד'א אלשיאטין פאד'א אכלה מן אכלה פקד ואכ'י אלג'ן ויאתונה ויעלמונה אלכאינאת כמא יתכ'יל אלג'מהור מן אמור אלג'ן. וכאן ת'ם קום יעט'ם עליהם אכל אלדם לאנה שי תעאפה טבאע אלאנסאן פכאנוא יד'בחון חיואנא ויג'מעון דמה פי אניה או פי חפרה ויאכלון לחם ד'לך אלד'ביח חול ד'לך אלדם ואלכ'יאל פי הד'א אלפעל הו אן אלג'ן תאכל ד'לך אלדם אלד'י הו גד'אוהא והם יאכלון אללחם פתחצל אלמואכ'אה לכון אלכל אכלוא עלי מאידה ואחדה ופי ג'מע ואחד פיאתונהם בזעמהם אולאיך אלג'ן פי אלמנאם ויכ'ברונהם באלגיוב וינפעונהם. הד'ה כלהא ארא מתבועה פי תלך אלאזמנה מות'רה משהורה מא כאן ישך אלג'מהור פי צחתהא פאכ'ד'ת אלשריעה אלכאמלה ענד עארפיהא פי אזאלהֵ הד'ה אלאמראץ' אלמסתחכמה פחרמת אכל אלדם ואכדת פי תחרימה מת'ל אלתאכיד פי אלנהי ען עבודה זרה סוי קאל תעאלי ונתתי פני בנפש האכלת את הדם וגו' כמא קאל פי נותן מזרעו למולך ונתתי את פני בנפש ההיא וגו' ולם יאת מת'ל הד'א אלנץ פי מצוה ת'אלת'ה גיר עבודה זרה ואכילת דם אד' אכלה כאן מודיא לנוע מן עבודה זרה והו עבאדהֵ אלג'ן וטהרת אלדם וג'עלתה יטהר מן דני בה והזית על אהרן ועל בגדיו וגו' וקדש הוא ובגדיו ואמרת ברשה עלי אלמזבח וג'עלת אלעבאדה כלהא תבד'ירה הנאך לא ג'מעה וקאל ואני נתתיו לכם על המזבח לכפר והנאך יבד'ר כמא קאל ואת כל הדם ישפך וקאל ודם זבחיך ישפך על מזבח י"י אלהיך ואמר בתבד'יר דם כל בהימה תד'בח ואן לם תכן קרבן קאל על הארץ תשפכנו כמים. ת'ם נהי ען אלאג'תמאע חולה ואלאכל הנאך וקאל לא תאכלו על הדם. ולמא דאם עציאנהם ותבע אלמשהור אלד'י רבוא עליה מן מואכ'אהֵ אלג'ן באלאכל חול אלדם אמר תעאלי באן לא יוכל בשר תאוה במדבר בוג'ה בל יכון אלכל שלמים ובין לנא אן עלהֵ ד'לך חתי יבד'ר אלדם עלי אלמד'בח ולא יג'תמע חולה פקאל למען אשר יביאו בני ישראל וגו' ולא יזבחו עוד את זבחיהם לשעירים וגו' לכן יבקי אמר אלחיה ואלעוף לאנה לם יכן קרבן מן אלחיה בוג'ה ולא יקרב עוף שלמים פאמר תעאלי בעקב ד'לך אן כל חיה ועוף יג'וז אכל לחומהמא אד'א ד'בח יגטי דמה באלתראב חתי לא יג'תמע עליה ללאכל חולה פתם אלגרץ' וכמל אלקצד להפר האחוה בין אלמג'אנין חקיקה ובין ג'נהם. 
ואעלם אן הד'א אלאעתקאד כאן קריב אלעהד פי זמאן משה רבנו ותבע כת'ירא ואגתר בה אלנאס תג'ד ד'לך מנצוצא פי שירת האזינו יזבחו לשדים לא אלה אלהים לא ידעום וגו' וקד בינוא אלחכמים מעני קולה לא אלה קאלוא אנהם לם יזאלוא יעבדון מוג'ודאת חתי עבדוא כ'יאלאת נץ ספרי לא דיין שהם עובדים חמה ולבנה כוכבים ומזלות אלא שעבדו בבואה שלהם ובבואה אסם אלט'ל. וארג'ע אלי מא נחן בסבילה. 
ואעלם אנה לם יחרם בשר תאוה גיר במדבר פקט לאן מן תלך אלארא אלמשהורה אן אלג'ן יאוון אלברארי והנאך יכ'אטבון ויט'הרון ואמא פי אלמדן ואלעמארה פלא יט'הרון חתי אן מן אראד מן אהל אלמדן אן יפעל שיא מן תלך אלהד'יאנאת אנמא יכ'רג' ען אלמדינה ללפלא וללמואצ'ע אלמנקטעה פלד'לך אביח בשר תאוה בעד דכ'ול אלבלאד. ואיצ'א לאן סורהֵ ד'לך אלמרץ' תנחט בלא שך ויקל תבאע תלך אלארא ואיצ'א לאנה מן אלעסר ג'דא אלקריב מן אלממתנע אן יכון כל מן אראד אכל בשר בהמה יאתי ירושלם פלהד'ה אלאסבאב לם יחרם בשר תאוה גיר במדבר. 
ואעלם אן כלמא כאן אלד'נב אעט'ם כאן קרבאנה אנקץ נוע ולד'לך שגגת עבודה זרה שעירה כ'אצה וסאיר חטאת יחיד כשבה או שעירה לאן אלאנת'י אנקץ מן אלד'כר מן כל נוע ולא ד'נב אעט'ם מן עבודה זרה ולא צנף אנקץ מן שעירה. ולמזיהֵ אלמלך כאן קרבן שגגתו שעיר אמא כהן גדול וצבור פליס שגגתם מג'רד עמל ואנמא הו פתוי ולד'לך מיז קרבנם בפרים ופי עבודה זרה שעירים. ולמא כאנת אלאת'אם אלתי יקרב מן אג'להא אלאשם דון אלאת'אם אלתי יקרב מן אג'להא אלחטאת כאן קרבן אשם איל או כבש מן הצאן מיז נועה וצנפה בכונה ד'כרא מן אלצ'אן אלא תרי אלעולה למא הי ללה כ'אלצה מיז צנפהא ולא תכון אלא ד'כרא. ובחסב הד'א אלגרץ' אסקט אלתתסין ואלתטייב מן מנחת חוטא ומנחת שוטה לאנהא איצ'א תהמהֵ חטא ונהי ען תקריבהא בשמן ולבונה חד'ף מנהא הד'א אלתחסין לכון אלד'י ג'אבהא גיר חסן ולא ג'מיל אלאפעאל פכאנה חרך ללתובה וקיל לה לקבח אפעאלך כאן קרבאנך עלי אנקץ חאל. ואלשוטה אלתי פעלהא אקבח מן אלשוגג כאן קרבאנהא אנקץ מאדה לאנה קמח שעורים. פקד אטרדת הד'ה אלג'זאיאת והי גריבהֵ אלמעני. 
וקד ד'כרוא אלחכמים אן אלעלה פי כון אלקרבן ביום השמיני של מלואים עגל בן בקר לחטאת לכפר על מעשה העגל וכד'לך חטאתו של יום הכפורים פר בן בקר לחטאת לכפר על מעשה העגל. ובחסב הד'א אלמעני אלד'י ד'כרוה יבדו לי אן אלעלה פי כון אלחטאות כלהא ליחיד ולצבור שעירים אעני שעירי הרגלים ושעירי ראשי חדשים ושעירי יום הכפורים ושעירי עבודה זרה עלהֵ ד'לך ענדי כון מעט'ם עציאנהם חיניד' בתקריבהם לשעירים כמא בין אלנץ ולא יזבתו עוד את זבחיהם לשעירים אשר הם זונים אחריהם. אמא אלחכמים ז"ל פג'עלוא עלהֵ אטראד כון כפרת צבור בשעירים לעציאן עדת ישראל כלהם אולא בשעיר עזים ישירון אלי ביע יוסף הצדיק אלמקול פי קצתה וישחטו שעיר עזים וגו' ולא תסתצ'עף הד'ה אלעלה לאן גאיהֵ כל הד'ה אלאפעאל ליסתקר פי נפס כל עאץ אנה יחתאג' אן יתד'כר ויד'כר בד'נבה דאימא כמא קאל וחטאתי נגדי תמיד ואנה ילזמה אסתגפאר ד'לך אלד'נב הו ונסלה ונסל נסלה בטאעה תכון מן נוע תלך אלמעציה אריד בד'לך אנה אן כאנת אלמעציה מן מאל בד'ל מאלה פי אלטאעה ואן כאנת אלמעציה פי לד'את ג'סמה אתעב ג'סמה ואשקאה פי אלטאעה באלציאם וקיאם אלליל ואן כאנת אלמעציה כ'לקיה קאבלהא בצ'ד ד'לך אלכ'לק כמא בינא פי הלכות דעות וגירהא. ואן כאנת אלמעציה נט'ריה אעני אן יעתקד ראיא גיר צחיח לקצורה ותואניה ען אלבחת' ואלאנפראד ללנט'ר קאבל ד'לך בתעטיל פכרתה וכפהא ען אלפכרה פי שי מן אמור אלדניא אלא פי מעקול פקט ופי תחריר מא ינבגי אן יעתקד נחו קולה ויפת בסתר לבי ותשק ידי לפי ד'לך מת'אל ען אלכף ואלוקוף ענד אלשבהה כמא בינא פי אול הד'ה אלמקאלה כמא תראה פעל באהרן למא עת'ר במעשה העגל כאן קרבאנה הו וכל מן קאם מן נסלה מקאמה בתקריב פר ועגל ולמא כאנת אלמעציה בשעיר עזים כאנת אלטאעה בשעיר עזים פאד'א תקררת הד'ה אלמעאני פי אלנפס כאן ד'לך בלא שך מוג'בא לאסתעט'אם אלמעציה ואג'תנאבהא חתי לא יקע אלשכ'ץ פיהא פיחתאג' אלי אסתגפאר טויל ושאק וקד לא תכמל אלמגפרה פיג'תנב אלעציאן מן אול אלאמר ויהרב מנה והד'ה פאידה בינה ג'דא פחצל הד'א אלגרץ' איצ'א. 
וקד ראית אן אנבהך הנא עלי אמר גריב ג'דא ואן כאן ט'אהרה אנה ליס מן גרץ' אלמקאלה וד'לך קולה פי שעיר חטאת ראש חדש כ'אצה חטאת לי"י מא לם יקל פי שעירי הרגלים כלהא ולא פי גירהא מן אלחטאות ועלהֵ ד'לך בינה ענדי ג'דא וד'לך אן הד'ה אלקרבנות אלתי יקרבהא אלצבור פי אלפצול אעני אלמוספים הי כלהא עולות ופי כל יום מנהא שעיר עזים לחטאת והו יוכל אמא אלעולות פהי כלהא תחרק ולד'לך יצרח פיהא אשה לי"י ולא יקאל חטאת לי"י ולא שלמים לי"י לכון ד'לך יוכל. וחתי אלחטאות אלתי תחרק פלא יסוג אן יקאל פיהא אשה לי"י כמא סאבין עלהֵ ד'לך פי הד'א אלפצל פלד'לך לא יתצור אן יקאל פי שעירים חטאת לי"י לכונהא תוכל לא תחרק בג'מלתהא. ולמא תוקע אן יתכ'יל פי שעיר ראש חדש אנה קרבאן ללקמר כמא כאנת תפעל קבט מצר מן אלתקריב ללקמר פי אואיל אלשהור בין פיה אן הד'א לאמר אללה לא ללקמר ולא יתוקע הד'א אלתוקע פי שעירי הרגלים וגירהא אד' ותלך אלאיאם ליסת אואיל שהור ולא להא עלאמה תמיזהא טביעיה בל אלשריעה פרצ'תהא באלוצ'ע אמא אואיל אלשהור אלקמריה פליסת מן וצ'ע אלשריעה בל אלמלל כאנת תקרב פיהא ללקמר כמא כאנוא יקרבון ללשמס ענד טלועהא וענד חלולהא בדרג' מעלומה כמא שהר פי תלך אלכתב פלהד'א שדת אלעבארה פי הד'א אלשעיר וקיל פיה לי"י לאזאלהֵ תלך אלאוהאם אלמתעלקה בתלך אלקלוב אלמריצ'ה אלמסתחכמהֵ אלמרץ. פאעלם הד'ה אלעג'יבה איצ'א. 
ואעלם אן כל חטאת יעתקד פיהא אנהא תסתגפר את'אמא עט'ימה או את'מא עט'ימא מת'ל חטאת העלם ונחוהא פאנהא תחרק כלהא מחוץ למחנה לא עלי אלמזבח לאן לא יחרק עלי אלמזבח אלא אלעולה ומא אשבההא ולד'לך סמי מזבח העולה לאן קתאר אלעולה ריח ניחח וכד'לך כל אזכרה ריח ניחח וכד'לך הו בלא שך לאנה לאזאלהֵ ארא עבודה זרה כמא בינא. ואמא חרק הד'ה אלחטאות פאלקצד בה אן הד'א אלד'נב קד אמתחי את'רה ועדם כמא עדמת הד'ה אלג'ת'ה אלמחרוקה ולם יבק מן ד'לך אלפעל את'ר כמא לם יבק להד'ה אלחטאת את'ר אלא תלפת באלחרק פליס קתארהא ריח ניחח לי"י בל צ'ד ד'לך אעני אנה דכ'אן יכרה וישנא פלד'לך תחרק כלהא מחוץ למחנה. אלא תרי מנחת שוטה אי שי קיל פיהא מנחת זכרון מזכרת עון לא אנהא שי מרצ'י. 
ולמא כאן שעיר המשתלח לאסתגפאר את'אם עט'ימה באג'מעהא חתי אן ליס ת'ם חטאת צבור תסתגפר מא יסתגפר וכאנה חאמל אלאת'אם כלהא פלד'לך לם ימארס בד'בח ולא בחרק ולא בתקריב אצלא אלא יבעד בה גאיהֵ אלבעד וירמי לארץ גזרה אעני מנקטעהֵ אלעמראן. ולא ישך אחד באן אלאת'אם מא הי אג'סאמא תנקל מן עלי ט'הר שכ'ץ לשכ'ץ אכ'ר ואנמא הד'ה אלאעמאל כלהא אמת'לה לחצול צורה פי אלנפס חתי יחצל אלאנפעאל ללתובה אי אן כל מא תקדם מן אפעאלנא קד תברינא ענה ונבד'נאה כ'לף ט'הורנא ואקצינאה גאיהֵ אלאקצא. 
אמא תקריב אלכ'מר פאנא חאיר פיה אלי אלאן כיף אמר בתקריבה וקד כאן עובדי עבודה זרה יקרבונה ולם יתג'ה לי פי ד'לך עלה ומן תעליל גירי אן קאל אן אג'וד מא ענד אלשהוה אלתי מעדנהא אלכבד הו אללחם ואג'וד מא ענד אלקוה אלחיואניה אלתי מעדנהא אלקלב הו אלכ'מר וכד'לך אלקוה אלתי מעדנהא אלדמאג והי אלנפסאניה תסתלד' באלאלחאן עלי אלאלאת פלד'לך תקרבת כל קוה ללה באחב שי אליהא פכאן אלקרבאן לחמא וכ'מרא וסמעא אעני אלשיר. 
ואמא פאידהֵ אלחג' פמעלומהֵ אלעלה למא יחצל מן ד'לך אלאג'תמאע מן אסתג'דאד אלשריעה בד'לך אלאנפעאל ומואכ'אהֵ אלנאס בעצ'הם לבעץ' ובכ'אצה מצות הקהל אלתי בינהֵ עלתהא למען ישמעו וגו' וכאן דמי מעשר שני ללנפקה הנאך כמא בינא וכד'לך נטע רבעי ומעשר בהמה פיכון הנאך לחום אלמעשר וכ'מור נטע רבעי ומעות מעשר שני פתכת'ר אלאגד'יה הנאך ולא יחל ביע שי מן הד'ה ולא תאכ'ירה מן וקת לוקת אלא כמא קאל תעאלי שנה בשנה וגו' פבאלצ'רורה יתצדק בה וקד אכד אלצדקה פי אלאעיאד וקאל ושמחת בחגך אתה ובנך ובתך ועבדך ואמתך והלוי והגר והיתום והאלמנה. פקד אתינא עלי אחאד הד'ה אלג'מלה ועלי ג'זאיאת כת'ירה מנהא:

Chapter 47

אלמצות אלתי תצ'מנתהא אלג'מלה אלת'אניהֵ עשרה הי אלתי אחצינאהא פי ספר טהרה. ואן כנא קד ד'כרנא פאידתהא עלי אלתג'מיל פאנא נזיד ד'לך ביאנא ונעלל הד'ה אלג'מלה כמא ינבגי ובעד ד'לך אעלל מן אחאדהא מא באנת לי עלתה. 
פאקול אן הד'ה שריעהֵ אללה אלמאמור בהא משה רבנו פנסבת אליה אנמא ג'את לתסהיל אלעבאדאת ותכ'פיף אלכלף וכל מא עסאה אן תתכ'ילה מנהא אנה פיה משקה או כלפה צעבה אנמא ד'לך בכונך לא תעלם תלך אלסיר ואלמד'אהב אלמוג'ודה פי תלך אלאיאם ינבגי לך אן תקאיס בין אן יחרק אלאנסאן ולדה תעבדא או יחרק פרך' חמאם נץ אלתורה כי גם את בניהם ואת בנותיהם ישרפו באש לאלהיהם. הד'ה כאנת עבאדתהם לאלהתהם ומן עבאדתנא פי נט'יר הד'א אן נחרק פרך' חמאם בל מלו כף סמיד'א. ובחסב הד'א אלאעתבאר ונבת מלתנא פי חאל רדתהא וקיל להא עמי מה עשיתי לך ומה הלאתיך ענה בי וקיל איצ'א פי הד'א אלמעני המדבר הייתי לישראל אם ארץ מאפליה מדוע אמרו עמי רדנו וגו' יעני אי כלפה שאקה כאנת להם פי הד'ה אלשריעה חתי מרקוא מנהא. וקד נאדאנא תעאלי וקאל מה מצאו אבותיכם בי עול כי רחקו מעלי וגו' אלגרץ' פי הד'ה אלנצוץ כלהא גרץ' ואחד. 
פהד'ה מקדמה כבירה לא תברח מן ד'הנך. ובעדהא אקול. קד בינא אן אלקצד כלה כאן במקדש חצול אנפעאל לקאצדה ואן יכ'אף וירהב כמא קאל ומקדשי תיראו. וכל שי מעט'ם אד'א דאמת מבאשרתה נקץ מא פי אלנפס מנה ויקל מא כאן יחצל בה מן אלאנפעאל קד נבהוא אלחכמים ז"ל עלי הד'א אלמעני וקאלוא אנה לא יסתחב דכ'ול אלמקדש פי כל וקת ואסנדוא ד'לך לקולה הוקר רגלך מבית רעך פן ישבעך ושנאך. פלמא כאן הד'א הו אלקצד נהי תעאלי אלטמאים ען דכ'ול אלמקדש מע כת'רהֵ אנואע אלטמאות חתי יכאד אן לא תג'ד שכ'צא טאהרא אלא קלילא לאנה אן סלם מן למס נבלה מא יסלם מן למס אחד שמנה שרצים אלכת'ירהֵ אלסקוט פי אלמנאזל ופי אלאטעמה ואלאשרבה וכת'ירא מא יעת'ר בהא אלאנסאן ואן סלם מן הד'א מא יסלם מן למס נדה או זבה או זב או מצורע או משכבן ואן סלם מן ד'לך מא יסלם מן שכיבת אשתו או מן קרי וחתי לו תטהר מן הד'ה אלטמאות פלא יג'וז לה דכ'ול אלמקדש חתי יעריב שמשו ולא יג'וז דכ'ול אלמקדש באלליל כמא תבין פי מדות ותמיד ופי לילתה תלך קד יג'אמע עלי אלאכת'ר או יחדת' לה אחד אסבאב אלטומאה פיצבח פי יומה מת'ל אמסה 
פיכון הד'א כלה סבבא ללבעד מן אלמקדש ואן לא יטרק פי כל חין.  וקד עלמת נצהם אין אדם נכנס לעזרה לעבודה אפילו טהור עד שהוא טובל. פבהד'ה אלאפעאל תדום אליראה ויחצל אלאנפעאל אלמודי ללכ'שוע אלמקצוד. 
וכלמא כאנת אלטומאה אכת'ר וג'ודא כאן אלטהר מנהא אעסר ואבעד זמאנא מסאקפהֵ אלאמואת ובכ'אצהֵ אלאקארב ואלג'יראן הי אכת'ר וג'ודא מן כל טומאה פלא טהר מנהא אלא באפר הפרה בשד'וד' וג'ודה ובעד סבעהֵ איאם. ואלזיבות ואלנדות אכת'ר וג'ודא מן מלאמסהֵ טמא פלד'לך יחתאג' ד'לך שבעת ימים ואלד'י ידנו בהם יומא ואחדא. ולא יכמל טהר זב וזבה ויולדת אלא בקרבן לאן ד'לך אקל וקועא מן אלנדות והד'ה כלהא איצ'א אמור מסתקד'רה אעני נדה וזב וזבה ומצורע ומת ונבלה ושרץ ושכבת זרע. פחצלת בהד'ה אלאחכאם גאיאת כת'ירה אחדאהא אג'תנאב אלקד'אראת ואלת'אניה חמאיהֵ אלמקדש ואלת'אלת'ה מראעאהֵ אלמשהור אלמעתאד לאן כאן מן כלף אלצאבה אלשאקה פי אמר אלנג'אסה מא סתסמעה אלאן ואלראבעהֵ תכ'פיף תלך אלמשקה וכון אלאנסאן לם יעקה אמר אלטומאה ואלטהרה ען שגל מן אשגאלה לאן הד'א אמר אלטומאה ואלטהרה לא יתעלק גיר בקדש וקדשים לא גיר בכל קדש לא תגע ואל המקדש לא תבא אמא מא סוי ד'לך פלא ג'נאח עליה אן יבקי טמא מא שא ויאכל חולין טמאין כיף שא. ואלמשהור מן מד'אהב אלצאבה אלי זמאננא הד'א פי בלאד אלמשרק אעני בקיהֵ אלמג'וס אן אלנדה תכון פי דאר עלי חדתהא ותחרק אלמואצ'ע אלתי תמשי עליהא ומן כלמהא אנתג'ס ולו הב ריח וג'אזת עלי אלטאמת' ועלי אלטאהר אנתג'ס. פארי כם בין הד'א ובין קולנא כל מלאכות שהאשה עושה לבעלה נדה עושה לבעלה חוץ מרחיצת פניו וגו' ולם יחרם מנהא אלא נכאחהא טול איאם קד'ארתהא ומרת'תהא. ומן משהור מד'הבהם אלי זמאננא הד'א אן כל מא ינפצל מן אלג'סם מן שער או ט'פר או דם פאנה נג'ס ולד'לך כל מזין ענדהם נג'ס לכונה ימס אלדם ואלשער וכל מן יחתלק יגטס פי מא נאבע ומת'ל הד'ה אלכלף ענדהם כת'ירה ג'דא ונחן לא נראעי טומאה וטהרה אלא לקדש ומקדש.
ואמא קולה תעאלי והתקדשתם והייתם קדושים כי קדוש אני פליס הו פי מעני טומאה וטהרה בוג'ה נץ ספרא זו קדושת מצות. וכד'לך קולה קדושים תהיו קאלוא זו קדושת מצות. ולד'לך יתסמי אלתעדי עלי אלמצות איצ'א טומאה קאל פי אמהאת אלמצות ואצולהא אלתי הי עבודה זרה וגלוי עריות ושפיכות דמים פי עבודה זרה קאל כי מזרעו נתן למלך למען טמא את מקדשי ופי גלוי עריות אל תטמאו בכל אלה וגו' ופי שפיכות דמים קאל ולא תטמאו את הארץ וגו' פקד באן אן טומאה תקאל באשתראך עלי ת'לת'ה מעאני תקאל עלי אלעציאן וכ'לאף אלמאמור בה מן פעל או ראי ועלי אלקד'אראת ואלמרת'את טמאתה בשוליה ועלי הד'ה אלמעאני אלמתוהמה אעני למס הד'א או חמל הד'א או מסאקפהֵ הד'א וען הד'א אלנוע אלאכ'יר קלנא אין דברי תורה מקבלין טומאה. וכד'לך אלקדושה מקולה באשתראך עלי ת'לת'ה מעאני מקאבלה להד'ה אלמעאני אלת'לת'ה.
ולמא כאנת טומאת מת לא יצח אלטהר מנהא אלא בעד סבעהֵ איאם ובוג'וד אפר פרה איצ'א וכאן אלכהנים מחתאג'א אליהם דאימא לדכ'ול אלמקדש ללתקריב לד'לך נהי כל כהן ען טומאת מת כ'אצה אלא ללצ'רורה אלוכידה אלתי יעסר אמרהא עלי אלטבאע אעני תרך מבאשרהֵ אלואלדין ואלבנין ואלאכ'וה. ולשדהֵ אלחאג'ה לדואם כהן גדול במקדש לקולה והיה על מצחו תמיד נהי ען אלטומאה למת אצלא ולו להאולא אלאקארב אלא תרי כיף לא יעם הד'א אלנהי אלנסא בני אהרן ולא בנות אהרן לכון אלנסא גיר מחתאג' אליהן פי אלתקריב. ולמא לם יכן בד מן אן יסהו שכ'ץ וידכ'ל אלמקדש טמא או יאכל קדשים והו טמא וקד יפעל ד'לך והו מזיד כמא ירתכב אכת'ר אלרשעים כבאיר אלמעאצי והם מזידים לד'לך אמר בקרבנות תכפר על טומאת מקדש וקדשיו מנהא שי לזדון ומנהא שי לשגגה עלי אנואעהא והי שעירי הרגלים ושעירי ראשי חדשים ושעיר המשתלח כמא בין פי מוצ'עה חתי לא יט'ן אלמזיד אנה לם ירתכב עט'ימה למא טמא מקדש י"י בל יעלם אנה נתכפר לו בשעיר קאל ולא ימותו בטמאתם וקאל ונשא אהרן את עון הקדשים וגו' ותכרר הד'א אלמעני כת'ירא.
אמא טומאת צרעת פקד בינא אמרהא. ואלחכמים ז"ל איצ'א בינוא ד'לך ואעלמונא בה ואן אלאצל אלמקרר פיהא אנהא עקאב עלי לשון הרע ואן ד'לך אלתגיר יבתדי פי אלחיטאן פאן תאב פד'לך הו אלמקצוד ואן דאם עלי עציאנה תעדי ד'לך אלתגיר לפראשה ואת'את' ביתה ואן אסתמר עלי עציאנה אמתד לת'יאבה ת'ם לג'סמה. והד'א מעג'ז כ'לד פי אלמלה מת'ל מי שוטה. ופאידהֵ הד'א אלאעתקאד בינהֵ אלנפע מצ'אפא אלי כון אלברץ יתעדי ואלנאס כאפה יעאפונה יכאד אן יכון ד'לך באלטבע. ואמא כון אלטהר מנה בעץ ארז ואזוב ושני תולעת ושתי צפרים פקד עלל ד'לך פי אלמדרשות לכן לא יליק בגרצ'נא ומא עלמת אנא אלי הד'א אלוקת עלהֵ שי מן ד'לך. ולא מא עלהֵ עץ ארז ואזוב ושני תולעת פי פרה אדמה. וכד'לך אגדת אזוב אלתי תרש בהא דם אלפסח לם אג'ד שיא אסתנד אליה פי תכ'ציץ הד'ה אלאנואע.
ואמא עלהֵ תסמיהֵ פרה אדמה חטאת פהו כונהא יתם בהא טהארהֵ מן נטמא למת וידכ'ל אלמקדש בעד ד'לך אלמעני אנה מנד' אנתג'ס למת פקד חרם עליה דכ'ול אלמקדש ואכל אלקדשים לעולם לולא הד'ה אלפרה אלתי תחמלת הד'א אלחטא מת'ל אלציץ אלד'י הו מרצה על הטומאה ומת'ל שעירים הנשרפים. ולהד'א צאר עוסק בפרה ובשעירים הנשרפים מטמא בגדים מת'ל שעיר המשתלח אלד'י יעתקד אנה מן עט'ים מא תחמלה מן אלאת'אם ינג'ס מן דנא מנה. 
פקד עללנא מן הד'ה אלג'מלה מא עלמנא תעלילה חסב מא יבדו לנא:

Chapter 48

אלמצות אלתי תצ'מנתהא אלג'מלה אלת'אלת'הֵ עשרה הי אלתי אחצינאהא פי הלכות מאכלות אסורות ופי הלכות שחיטה ופי הלכות נדרים ונזירות וקד בינא פי הד'ה אלמקאלה ופי שרח אבות פאידהֵ הד'ה אלג'מלה בכלאם מסתקצי בליג ג'דא ונחן נזיד ד'לך ביאנא בתתבע אחאד אלמצות אלמחצאה הנאך.
פאקול אן כל מא חרמתה אלשריעה עלינא מן אלמאכל כלהא גד'אוהא מד'מום וליס פי מא חרם עלינא מא יוהם אנה לא צ'רר פיה אלא אלכ'נזיר ואלשחם וליס אלאמר כד'לך פאן אלכ'נזיר ארטב ממא ינבגי וכת'יר אלפצ'לאת ואכת'ר מא כרהתה אלשריעה לכת'רהֵ קד'ארתה ואגתד'איה באלאקד'אר וקד עלמת משאחחהֵ אלשריעה רויהֵ אלאוסאך' ולו פי אלפחץ פי אלמעסכר פכיף פי דאכ'ל אלמדן ולו אתכ'ד'ת אלכ'נאזיר גד'אא לצארת אלאסואק בל אלביות אקד'ר מן בית הכסא כמא תרי בלאד אלפרנג' אלאן קד עלמת קולהם ז"ל פי חזיר כצואה עוברת דמי. 
וכד'לך שחום אלבטן תשבע ותפסד אלהצ'ם ותולד דמא בארדא לזג'א ואלחרק כאן אולי בהא.
וכד'לך אלדם ואלמיתה עסרהֵ אלהצ'ם רדיהֵ אלגד'א ומעלום אן אלטרפה תחלת נבלה היא. 
ואעלם אן הד'ה אלעלאמאת אעני אלאג'תראר ואנשקאק אלט'לף פי אלבהאים ואלאג'נחה ואלפלוס פי אלסמך ליסת וג'ודהא סבב אלחל ולא עדמהא סבב אלחרמאן ואנמא הי עלאמה יעלם בהא אלנוע אלמחמוד מן אלנוע אלמד'מום.
אמא עלהֵ גיד הנשה פמנצוצה.
ואמא עלהֵ אבר מן החי פהי כונה יכסב קסאוה והכד'א איצ'א כאן יפעל מלוך אלגוים חיניד' וכד'לך איצ'א כאן יפעל לעבודה זרה אעני אנה כאן יקטע מן אלבהימה עצ'ו מכ'צוץ ויוכל 
ואמא תחרים בשר בחלב פמע כונה גד'אא גליט'א ג'דא בלא שך ויוג'ב אמתלאא כת'ירא פמא יבעד ענדי אן יכון לעבודה זרה פי ד'לך מדכ'ל לעל הכד'א כאן יוכל פי עבאדה מן עבאדאתהא או פי עיד מן אעיאדהם וממא יאכד הד'א ענדי כון תחרים בשר בחלב אנמא ד'כרה מרתין פי אול אלתשריע בה ענד ד'כרה פריצ'הֵ אלחג' שלש פעמים בשנה וגו' פכאנה יקול ענד חג'כם ודכ'ולכם לבית י"י אלהיך לא תטבך' מא תטבך' הנאך עלי צורהֵ כד'א כמא כאנוא הם יפעלון. הד'א הו אלאקוי ענדי פי עלהֵ חרמאנה לכני לם אר ד'לך מסטורא פי מא טאלעתה מן כתב אלצאבה.
ואמא אלאמר בד'בח אלחיואן פצ'רורי וד'לך אן אלגד'א אלטביעי ללאנסאן אנמא הו מן אלחבוב אלנאבתה מן אלארץ' ומן לחום אלחיואן ואפצ'ל אללחום הו אלד'י אביח לנא אכלה והד'א מא לא יג'הלה טביב. פלמא דעת צ'רורהֵ ג'ודהֵ אלגד'א לקתלה קצד אסהל מותה לה וחרם אן יעד'ב באלד'בח אלפאסד ולא ינחר ולא יקטע מנה עצ'ו כמא בינא. 
וכד'לך חרם אן יד'בח אותו ואת בנו ביום אחד אחתיאטא ואבעאדא איאך אן יד'בח מנהמא אלולד אמאם אלאם פאן אלם אלחיואן לד'לך עט'ים ג'דא אד' לא פרק בין אלם אלאנסאן לד'לך ואלם סאיר אלחיואן לאן מחבהֵ אלאם וחנינהא עלי אלולד ליס הו תאבעא ללנטק בל לפעל אלקוה אלמתכ'ילה אלמוג'ודה פי אכת'ר אלחיואן כוג'ודהא פי אלאנסאן וכאן הד'א אלחכם מכ'צוצא בשור ושה לאנהא אלתי יחל לנא אכלהא מן אלאהליה אלמעתאד אכלהא פי אלאכת'ר והי אלתי יערף מנהא אלאם מן אלולד.
והד'ה הי אלעלה איצ'א פי שלוח הקן לאן אלביץ' אלתי קד חצ'נת פי אכת'ר אלאמר ואלפראך' אלמחתאג'ה ללאם לא תצלח ללאכל פאד'א אטלק אלאם ופרת בנפסהא פלא תתאלם ברויהֵ אכ'ד' אלאולאד וקד יכון ד'לך דאעיא פי אלאכת'ר לתרך אלכל אד' אלד'י יוכ'ד' לא יצלח ללאכל עלי אכת'ר אלאמר. 
ואד'א כאנת הד'ה אלאלאם אלנפסאניה ראעתהא אלשריעה פי אלבהאים ואלטאיר פכיף פי חק אשכ'אץ נוע אלאנסאן בג'מלתה. ולא תעתרצ'ני בקולהם ז"ל האומר על קן צפור יגיעו רחמיך וגו' לאן ד'לך אחד אלראיין אלד'ין ד'כרנאהמא אעני ראי מן ירי אן לא עלה ללשריעה אלא מג'רד אלאראדה ונחן אנמא תבענא אלראי אלת'אני.
וקד נבהנא עלי תביין אלתורה לעלהֵ כסוי הדם וכון ד'לך מכ'צוצא בחיה טהורה ועוף טהור.
ומע מא שרענא בה מן תחרים אלמאכל אלחראם שרענא איצ'א בנדרי אסר והו אנה מתי קאל אלאנסאן הד'א אלכ'בז או הד'א אללחם חראם עלי חרם עליה אכלה כל הד'א ריאצ'ה לחצול אלקנאעה וכף שהוהֵ אלאכל ואלשרב קאלוא נדרים סיג לפרישות. ולמא כאן אלנסא יסרע אליהן אלגצ'ב לסהולהֵ אנפעאלהן וצ'עף אנפסהן פלו כאן אמר אימאנהן ראג'עא אליהן לכאן פי ד'לך נכד עט'ים פי אלמנזל ושתאת ופסאד נט'אם אד' הד'א אלנוע מן אלטעאם חלאל ללזוג' חראם עלי אלזוג'ה והד'א חראם עלי אלבנת חלאל ללאם פלד'לך אסנד אלאמר לרב אלמנזל פי כל מא יתעלק בה. אלא תרי אן מן הי חאכמהֵ נפסהא ולא הי תאבעה לרב מנזל ידברהא פחכמהא חכם אלרג'אל פי אלנדרים אעני מן לא זוג' להא ומן לא אב להא או מן בלגת אשדהא אעני בוגרת. 
ואמא עלהֵ אלנזירות פבינה ג'דא והי אלתזהיד פי שרב אלכ'מר אלד'י קד אהלך אלאולין ואלאכ'רין רבים ועצומים כל הרוגיו וגם אלה ביין שגו וגו' פג'א מן חכם אלנזירות מא תראה מן תחרים מכל אשר יצא מגפן היין אבעאדא זאידא חתי יקתצר אלנאס מנה עלי אלצ'רורי לאן אלד'י יג'תנבה סמי קדוש ואלחק בדרג'הֵ כהן גדול פי אלקדושה חתי לא יטמא ולו לאביו ולאמו מת'לה הד'א אלתעט'ים כלה לכונה זהד פי אלשרב:

Chapter 49

אלמצות אלתי תצ'מנתהא אלג'מלה אלראבעהֵ עשרה הי אלתי אחצינאהא פי ספר נשים והלכות אסורי ביאה. וכלאי בהמה ומצות מילה מן הד'ה אלג'מלה וקד תקדם אלאכ'באר בגאיהֵ הד'ה אלג'מלה ואלאן אבתדי בתביין ג'זאיאתהא. 
פאקול מן אלמעלום אן אלאצדקא אמר יצ'טר אלאנסאן אליה פי ג'מיע עמרה קד בין ד'לך ארסטו פי תאסעהֵ אלאכ'לאק אמא פי חאל צחתה וסעאדתה פיסתלד' באנסהם לה ופי חאל צ'יקתה ילג'א אליהם וענד שיכ'וכ'תה וצ'עף ג'סמה יסתעין בהם והד'א אלמעני מוג'וד פי אלאולאד אכת'ר ואעט'ם וכד'לך פי אלאקארב. ואנמא יתם אלאכ'א ואלתחאבב ואלתעאון באלאקראב פי אלאנסאב חתי אן אלקבילה אלואחדה אד'א ג'מעהם ג'ד ואחד ולו בעד חצל בינהם מן אג'ל ד'לך מחבה ומעונהֵ בעצ'הם לבעץ' ושפקהֵ בעצ'הם עלי בעץ' אלד'י הו אכבר מקאצד אלשריעה. 
פמן אג'ל הד'א אלמעני חרמת אלקדשה למא פי ד'לך מן אפסאד אלאנסאב וכון אלמולוד מנהא אג'נביא ללנאס לא יערף לה עצבה ולא יערפה אחד מן עצבה והד'ה ארדי חאלה פי חקה ופי חק ואלדה. ומעני אכ'ר עט'ים פי עלהֵ תחרים אלקדשה והו מנע כת'רהֵ אלשרה פי אלאנכאח ומדאומתה לאן באכ'תלאף אשכ'אץ אלקדשות יזדאד אלשרה אד' ליס תחרך אלאנסאן לשכ'ץ ואחד קד אלפה דאימא כתחרכה לאשכ'אץ מסתג'דה מכ'תלפי אלצור ואלחאלאת. ופי תחרים אלקדשה פאידה עט'ימה ג'דא והי מנע אלשרור לאן לו כאנת אלקדשה מבאחה לקצד אלמראה אלואחדה עדהֵ רג'אל פי וקת ואחד בחסב אלאתפאק פלא בד מן אלתנאזע ופי אכת'ר אלאמר יקתל בעצ'הם בעצ'א או יקתלונהא כאלאמר אלמתעארף דאימא ובית זונה יתגודדו פלמנע הד'ה אלשרור אלעט'ימה וג'לב אלמנפעה אלעאמה והי מערפהֵ אלאנסאב חרמת אלקדשה ואלקדש
ולם יוג'ד וג'ה חל ללנכאח אלא באפראד מראה וזיג'תהא באלאשהאר. לאנה לו קנע פי ד'לך באלאפראד פקט לכאן אכת'ר אלנאס יג'יב קדשה לדארה מדהֵ מא מתפקא עליהא בינהמא ויקול הי זוג'ה פלד'לך פרץ' עקד ועמל מא יכון תכ'ציצהא לה בה והו אלארוסין ואן ישהר ד'לך והו אלנשואין ויקח בעז עשרה אנשים וגו'
וקד לא יתפק אג'תמאעהמא ולא ינתט'ם אמר מנזלהמא פבוח פי אלטלאק ולו צח אלטלאק באלקול פקט או באכ'ראג'הא מן דארה לכאנת אלמראה תרתאד גפלה ותכ'רג' ותדעי אלטלאק או אד'א זאנאהא שכ'ץ אדעת הי ואלזאני אנהא קד טלקת מן קבל פלד'לך שרענא אנה לא יצח טלאק אלא בכתאב ישהד בד'לך וכתב לה ספר כריתות וגו'
ולכון אלתהם באלזנא ואלאוהאם אלואקעה פיה כת'ירה ג'דא פי חק אלמראה שרענא באחכאם אלשוטה אלתי תלך אלקצה מוג'בה לכל אמראה ד'את זוג' אן תצון נפסהא גאיהֵ אלציאנה ותחתאט גאיהֵ אלאחתיאט איאך אן ימרץ' קלב זוג'הא מנהא לתוקע הול מי שוטה לאנהא ולו כאנת בריה ואמנת עלי נפסהא לכאן ד'לך אלפעל אלד'י יפעל בהא יפתדי מנה אכת'ר אלנאס בכל מא ימלך בל יפצ'ל אלמות עלי תלך אלפצ'יחה אלעט'ימה והי כשף ראס אלמראה ונת'ר שערהא ותמזיק ת'יאבהא חתי ינכשף אלצדר ותטויפהא פי ג'מיע אלמקדש במחצ'ר אלאשהאר נסא ורג'אל ובמחצ'ר בית דין הגדול פאנחסם בהד'א אלתוקע אדוא עט'ימה תפסד נט'אם עדהֵ מנאזל.
ולמא כאנת כל נערה בתולה מערצ'ה ללזואג' לכל מן אתפק לם ילזם פיהא אלא זיג'תהא למן כ'דעהא לאנה אולי בהא וד'לך אג'בר לצדעהא בלא שך מן זיג'הֵ אלגיר להא פאן לם תרד ד'לך הי או אבוהא פיזן אלמהר. וזיד פי עקאב אלאונס לא יוכל שלחה כל ימיו. 
ואמא תעליל אליבום פמנצוץ אן כאנת סירה קדימה קבל מתן תורה אבקתהא אלשריעה. ואמא אלחליצה פהי לשנאעהֵ תלך אלאפעאל פי סירהֵ תלך אלאזמנה לעלה ינתפי מן תלך אלשנאעה וייבם בין הו ד'לך פי נץ אלתורה ככה יעשה לאיש וגו' ונקרא שמו בישראל וגו' 
וקד יתעלם מן קצהֵ יהודה כ'לק כרים ועדאלה פי אלאחכאם וד'לך מן קולה תקח לה פן נהיה לבוז הנה שלחתי הגדי הזה וביאן ד'לך הו אן נכאח אלקדשה קבל מתן תורה כנכאח אלאנסאן זוג'תה בעד מתן תורה אעני אנה פעל מבאח לא כראהה פיה אצלא ודפע אלאג'רה אלמתפק עליהא ללקדשה חיניד' כדפע כתובת אשה להא אלאן ענד אלטלאק אעני אן ד'לך חק מן חקוק אלמראה אלמתעין עליה גרמה פקול יהודה פן נהיה לבוז יעלמנא אן אמור אלנכאח כלהא ולו אלחלאל מנהא עאר עלינא אלחדית' פיה וינבגי אלסכות ענה ואכ'פאוה ולו ודי ד'לך למצ'רה פי מאל. כמא תרי יהודה פעל פי קולה אולי אן נכ'סר ותפוז במא אכ'ד'תה מן אן נשהר אלטלב ונציר עארא פהד'א הו אלכ'לק אלפאצ'ל אלד'י תעלמנאה מן תלך אלקצה. ואמא אלעדאלה אלתי אסתפדנאהא פהו קולה מתבריא מן גצבהא ואנה לם ינכל ולא נקץ מא אתפק מעהא עליה הנה שלחתי הגדי הזה וגו' לא שך אן כאן ד'לך אלג'די פי גאיהֵ אלג'ודה פי נועה ולד'לך אשאר אליה וקאל הזה והד'ה הי אלעדאלה אלתי אנתחלוהא ען יעקב ויצחק ואברהם אן לא יגיר לפט' ולא יכ'לף מיעאד ותופי אלחקוק עלי אלכמאל ואלתמאם ואנה לא פרק בין מא תתסלמה מן מאל אלגיר עלי ג'ההֵ אלקרצ'ה או אלודאעה או מא יסתחק לה ענדך באי ג'הה אסתחק באג'רה או גירהא ואן מהר כל מראה כחכם אג'רהֵ כל אג'יר ולא פרק בין כובש שכר שכיר או מן יתמסך בחק זוג'תה ולא פרק בין מן יצאדר אלאג'יר או יתסבב לה באסבאב חתי יכ'רג'ה דון אג'רה או יפעל כד'לך מע זוג'תה חתי יכ'רג'הא דון מהר 
אלא תתאמל עט'ים עדאלהֵ הד'ה אלחקים ומשפטים צדיקים כיף חכמת פי מוציא שם רע וד'לך אן הד'א אלשריר לם יסתחסן זוג'תה אלתי הוציא עליה שם רע בלא שך ואנה אסתסמג'הא ולו אראד טלאקהא כחכם כל מן יטלק זוג'תה למא כאן לה מן ד'לך מאנע לכנה לו טלק ללזמה אלקיאם בחקהא פג'על להא עלילות דברים כי יתכ'לץ מנהא דון גראמה פאפתאת עליהא ושנע באלמחאל ללתמסך באלחק אלמתעין להא עליה והו חמשים כסף לאן הד'א הו מהר הבתולות אלמחדוד פי אלתורה פלד'לך חכם עליה תעאלי באן יגרם מאה כסף מטרדא עלי אלאצל אשר ירשיעון אלהים ישלם שנים לרעהו וכדין עדים זוממין כמא קד בינא כד'לך הד'א אלמוציא שם רע ראם אן יכ'סרהא אלכ'מסין אלמתעינה קבלה גרם מאיה הד'א הו עקאב תמסכה באלחק אלמתעין עליה ורומה אכ'ד'ה. וכאן עקאב ת'לם ערצ'הא וקרפה להא באלזנא אן ת'לם ערצ'ה באלצ'רב באלסוט ויסרו אותו. וכאן עקאב אית'ארה אלשרה וטלב מג'רד אללד'ה אן אלזם בהא דאימא לא יוכל לשלחה כל ימיו לאן אלדאעי לכל מא ג'רי אנמא כאן אסתסמאג'ה להא 
והכד'א תטב אלאכ'לאק אלרדיה אד'א כאן טביבהא אלאמר אלאלאהי לא תברח לך וג'וה אלעדל ט'אהרה בינה פי ג'מיע אחכאם הד'ה אלשריעה ענד אלתאמל אלג'יד. תאמל כיף סוי בין חכם מוציא שם רע אלד'י ראם אלתמסך באלחק אלמתעין קבלה ובין חכם אלגנב אלד'י אכ'ד' מאל גירה וג'על חכם עד זומם אלד'י ראם אלאד'יה ואן כאן לם תקע כחכם מן קד אד'י ותעדי אעני אלגנב ומוציא שם רע אלחכם פי ת'לת'תהם תורה אחת ומשפט אחד. פאעג'ב כל אלתעג'ב מן חכמהֵ אחכאמה תעאלי כמא תתעג'ב מן חכמהֵ מצנועאתה קאל הצור תמים פעלו כי כל דרכיו משפט יקול כמא אן מצנועאתה פי גאיהֵ אלכמאל כד'לך אחכאמה פי גאיהֵ אלעדאלה לכן עקולנא מקצרה ען אדראך כמאל כל מא צנע ועדאלהֵ כל מא חכם בה וכמא נדרך בעץ' עג'איב מצנועאתה פי אעצ'א אלחיואן וחרכאת אלאפלאך כד'לך נדרך עדאלהֵ בעץ' אחכאמה ואלד'י כ'פי ענא מן אלנועין ג'מיעא אכת'ר מן אלד'י ט'הר בכת'יר ג'דא. ונרג'ע אלי גרץ' אלפצל.
אמא תחרים אלעריות פאלאמר פיהא כלהא ראג'ע לתקליל אלנכאח וכראהתה ואן לא יקצד מנה אלא לאקל אלקליל אמא תחרים זכר ובהמה פבין ג'דא אד'א כאן אלאמר אלטביעי יכרה אן יותי מנה אלא לצ'רורה פנאהיך אלאמר אלכ'ארג' ען מג'רי אלטביעה וטלב מג'רד אללד'ה.
ואלעריות מן אלאנאת' בג'מלתהן יג'מעהן מעני ואחד וד'לך אלמעני הו אן אלאמר אלאכת'רי ג'דא הו אן כל ואחדה מנהן מוג'ודה מע אלשכ'ץ דאימא פי מנזלה והי סהלהֵ אלתאתי לה קריבהֵ אלמאכ'ד' לא כלפה פי אחצ'ארהא ולא ימכן אלחאכם אלאנכאר עלי שכ'ץ פי וג'וד הד'ה ענדה פלו כאן חכם אלערוה חכם אלפנויה אעני אנהא יג'וז זיג'תהא ויכון פיהא מן אלחרמאן כונהא גיר זוג'ה לכאן אכת'ר אלנאס פי מעת'רהֵ מזאנאתהן דאימא פלמא חרם נכאחהן אצלא ורדענא ען ד'לך באשד רדע אעני במיתת בית דין ובכרת ואנה לא סביל לנכאח האולא אמן אלתטרק אליהן ואנצרפת אלהמם ענהן.
אמא וג'וד הד'א מעני אלסהולה פי כל ערוה פד'לך בין ג'דא וד'לך אן אלאנסאן אד'א כאנת לה זוג'ה פמן אלמשהור אלאכת'רי אן אמהא וג'דתהא ובנתהא ובנת בנתהא ואכ'תהא מוג'ודאת ענדה פי אכת'ר אלאוקאת ואן אלזוג' עאת'ר בהן דאימא פי דכ'ולה וכ'רוג'ה ותצרפאתה. וכד'לך איצ'א אלמראה כת'ירא מא תבאשר אכ'א זוג'הא וואלדה וולדה. פאמא וג'וד אלאנסאן מע אכ'ואתה וכ'אלאתה ועמאתה וזוג'הֵ עמה ותרביתה מעהן פד'לך בין אלאכת'ריה. והאולא הן ג'מלהֵ אלעריות של שאר בשר פאעתברהן פהד'א אחד אלמעאני אלתי מן אג'להא חרם שאר בשר.
ואמא אלמעני אלת'אני פהו ענדי מראעאהֵ אלחיא וד'לך אן וקוע הד'א אלפעל בין אלאצל ואלפרע קחה עט'ימה ג'דא אעני נכאח אלאם או אלבנת פחרם עלי אלאצל ואלפרע אן ינכח אחדהמא אלאכ'ר ולא פרק בין אן ינכח אלאצל ללפרע או אלפרע ללאצל אן יג'תמע אצל ופרע פי נכאח שכ'ץ ת'אלת' אעני אן יכון שכ'ץ ואחד קד אנכשף כשפהֵ נכאח עלי אצל ופרע. פמן אג'ל הד'א חרם אלג'מע בין אלמראה ואמהא ונכאח זוג'הֵ אלאב וזוג'הֵ אלולד לאן הד'ה כלהא הי כשף עורהֵ שכ'ץ לעורהֵ אצל ופרע.
ואלאכ'וה מת'ל אצל ופרע פלמא חרמת אלאכ'ת חרמת איצ'א אכ'ת אלזוג'ה וזוג'הֵ אלאך' לאן ד'לך אג'תמאע שכ'צין באצל ופרע פי נכאח שכ'ץ ת'אלת'. ולמא עט'ם חרמאן אג'תמאע אלאכ'וה וג'עלהמא כאצל ופרע בל אלאכ'ואן כשכ'ץ ואחד לד'לך חרם איצ'א נכאח אלכ'אלה לאנהא מקאם אלאם ואלעמה לאנהא מקאם אלאב. וכמא לם תחרם בנת אלעם ולא בנת אלעמה כד'לך לם תחרם לא בנת אלאך' ולא בנת אלאכ'ת קיאסא סוי. ואמא כון אלעם תחל לה זוג'הֵ בן אכ'יה ויחרם עלי אבן אלאך' זוג'הֵ עמה פד'לך יבין בחסב אלמעני אלאול לאן בן אלאך' מוג'וד עלי אלאכת'ר פי דאר עמה ואלמאמה בזוג'הֵ עמה כאלמאמה בזוג'הֵ אכ'יה ואמא אלעם פליס הו מוג'ודא כד'לך פי בית בן אכ'יה ולא אלמאם לה בזוג'תה אלא תרי אן אלואלד למא כאן מלמא בזוג'הֵ אבנה כאלמאם אבנה בזוג'תה כאן אלחרמאנאן סוי ובמיתה אחת.
ואמא עלהֵ תחרים נכאח אלנדה ואשת איש פד'לך אבין ממא יטלב לה עלה.
וקד עלמת אנה חרם עלינא אלאלתד'אד' בערוה באי וג'ה כאן ולו באלנט'ר קצד אללד'ה עלי מא בינא פי הלכות אסורי ביאה. והנאך בינא אנה לא יחל פי שריעתנא אג'אלהֵ אלפכר פי אלג'מאע בוג'ה ולא תחריך אלאנעאט' בוג'ה מן אלוג'וה ואן אלאנסאן אד'א אנעט' בגיר קצד ילזמה אן יצרף כ'אטרה לפכרה אכ'רי וירוי פי שי אכ'ר אלי אן יד'הב ד'לך אלאנעאט' קאלוא אלחכמים ז"ל פי אדאבהם אלמכמלה ללפצ'לא בני אם פגע בך מנוול זה משכהו לבית המדרש אם ברזל הוא נמוח ואם אבן הוא מתפוצץ שנאמר הלא כה דברי כאש נאם י"י וכפטיש יפוצץ סלע יקול לאבנה מודבא לה אן אנעט'ת ותאלמת פאד'הב לבית המדרש אקרא ונאט'ר ואסאל ותסאל יד'הב ד'לך אלאלם בלא שך ואעג'ב מן קולה מנוול זה ואי נוול. וליס הד'א אלאדב מן אג'ל אלשריעה פקט אלא ואלאמר איצ'א כד'לך ענד אלפלאספה קד אעלמתך בקול ארסטו בנצה קאל הד'ה אלחאסה אלתי הי עאר עלינא יעני חאסהֵ אללמס אלדאעיה לאית'אר אלאכל ואלנכאח ויסמי פי כתבה אלאקואם אלד'ין יות'רון אלנכאח ואכל אלאלואן אלאכ'סא ויטנב פי תהג'ינהם ואלהזו בהם תג'ד ד'לך פי כתאבה פי אלאכ'לאק ופי כתאבה פי אלכ'טאבה.
ובחסב הד'א אלכ'לק אלפאצ'ל אלד'י ילזם קצדה ואתכ'אד'ה גרצ'א וכידא נהוא אלחכמים ז"ל ען אלנט'ר אלי בהמה ועוף בשעה שמזדקקין זה לזה. והד'א הו אלסבב ענדי פי תחרים כלאי בהמה לאנה מן אלמעלום אנה לא יתחרך שכ'ץ נוע לנכאח שכ'ץ נוע אכ'ר עלי אלאכת'ר אלא אן יחמל אליה באליד כמא תרי האולא אלאכ'סא אלד'ין יולדון אלאבגאל יפעלון דאימא פכרהת אלשריעה אן ינחט אלשכ'ץ מן ישראל להד'א אלפעל למא פיה מן אלכ'סאסה ואלקחה ואלאשתגאל באמור כרהת אלשריעה ד'כרהא פנאהיך מבאשרתהא אלא ענד אלצ'ראיר ולא צ'רורה להד'א אלתרכיב. ויבדו לי אן עלהֵ תחרים אלג'מע בין אלנועין איצ'א פי אי עמל כאן אנמא הו אבעאדא ען תרכיב נועין אעני קולה לא תחרש בשור ובחמר יחדו לאנה אן ג'מע בינהמא קד ירכב אחדהמא עלי אלאכ'ר ודליל ד'לך כון הד'א אלחכם עאמא לגיר שור וחמור אחד שור וחמור ואחד כל שני מינין אלא שדבר הכתוב בהוה.
וכד'לך אלמילה איצ'א ענדי אחדי עללהא תקליל אלנכאח ואצ'עאף הד'ה אלאלה חתי יקצר הד'א אלפעל ויג'ם מא אמכן. וקד ט'ן אן הד'א אלכ'תאן הו תכמיל נקץ כ'לקה פוג'ד כל טאען מוצ'עא ללטען וקיל כיף תכון אלאמור אלטביעיה נאקצה חתי תחתאג' לתכמיל מן כ'ארג' מע מא יתבין מן מנפעהֵ תלך אלג'לדה לד'לך אלעצ'ו וליס הד'ה אלמצוה לתכמיל נקץ אלכ'לקה בל לתכמיל נקץ אלכ'לק ותלך אלאד'יה אלג'סמאניה אלחאצלה להד'א אלעצ'ו הי אלמקצודה אלתי לם יכ'תל בהא שי מן אלאפעאל אלתי בהא קואם אלשכ'ץ ולא בטל בהא אלתנאסל לכן נקץ בהא אלכלב ואלשרה אלזאיד עלי מא יחתאג'. ואמא כון אלכ'תאן יצ'עף קוהֵ אלאנעאט' וקד רבמא נקץ אללד'ה פהו אמר לא שך פיה לאן אלעצ'ו אד'א אדמי ואזילת וקאיתה מן אול נשוה פלא שך אנה יצ'עף ובביאן קאלוא אלחכמים ז"ל הנבעלת מן הערל קשה לפרוש. פהד'א הו אוכד אסבאב אלמילה ענדי ומן יבתדי בהד'א אלפעל אלא אברהם אלד'י שהר מן עפתה מא קד ד'כרוה אלחכמים ז"ל פי קולה הנה נא ידעתי כי אשת יפת מראה את.
ופי אלמילה איצ'א ענדי מעני אכ'ר וכיד ג'דא והו אן יכון אהל הד'א אלראי כלהם אעני מעתקדי יחוד השם להם עלאמה ואחדה ג'סמאניה תג'מעהם פלא יקדר מן ליס הו מנהם ידעי אנה מנהם והו אג'נבי לאנה קד יפעל ד'לך כי ינאל פאידה או יגתאל אהל הד'א אלדין והד'א אלפעל לא יפעלה אלאנסאן בנפסה או בולדה אלא ען אעתקאד צחיח לאן מא ד'לך שרטה פי סאק או כיה פי ד'ראע בל אמר כאן מסתצעבא ג'דא ג'דא. ומעלום איצ'א קדר אלתחאבב ואלתעאון אלחאצל בין אקואם כלהם בעלאמה ואחדה והי בצורהֵ אלעהד ואלמית'אק וכד'לך הד'ה אלמילה אלעהד אלד'י עהדה אברהם אבינו עלי אעתקאד יחוד השם וכד'לך כל מן יכ'תן אנמא ידכ'ל פי ברית אברהם ואלתזאם עהדה לאעתקאד אלתוחיד להיות לך לאלהים ולזרעך אחריך והד'א איצ'א מעני וכיד מת'ל אלאול פי תעליל אלמילה ולעלה אוכד מן אלאול. 
וכמאל הד'ה אלשריעה ותכ'לידהא אנמא תם בכון אלכ'תאן פי סן אלצגר פפי ד'לך ת'לת' חכם אלאולי אנה לו תרך אלצגיר חתי יכבר קד לא יפעל. ואלת'אניה כונה לא יתאלם כתאלם אלכביר ללין ג'לדה ולצ'עף כ'יאלה לאן אלכביר יסתהול ויסתצעב אלאמר אלד'י יתכ'יל וקועה קבל אן יקע. ואלת'אלת'ה אן אלצגיר יתהאון ואלדאה באמרה ענד ולאדתה לאנה לם תתמכן אלי אלאן אלצורה אלכ'יאליה אלמוג'בה למחבתה ענד ואלדיה לאן תלך אלצורה אלכ'יאליה אנמא תתזיד באלמבאשרה והי תנמי מע נמוה ת'ם תאכ'ד' פי אלאנחטאט ואלאנמחא איצ'א אעני תלך אלצורה אלכ'יאליה פאן ליס מחבהֵ אלאב ואלאם ללמולוד ענד מא יולד כמחבתהמא איאה והו אבן סנה ולא מחבהֵ אבן סנה כמחבהֵ אבן סת פלו תרך סנתין או ת'לת' לכאן ד'לך יוג'ב תעטיל אלכ'תאן לשפקהֵ אלואלד ומחבתה לה ואמא ענד ולאדה פתלך אלצורה אלכ'יאליה צ'עיפה ג'דא ובכ'אצה ענד אלואלד אלד'י הו אלמאמור בהד'ה אלמצוה. ואמא כון אלמילה פי אלת'אמן לאן כל חיואן ענד מא יולד צ'עיף ג'דא פי גאיהֵ רטובתה וכאנה אלי אלאן פי אלבטן אלי אנקצ'א סבעהֵ איאם וחיניד' ינעד מן אלמבאשרין ללהוא אלא תרי אן פי אלבהאים איצ'א לחט' הד'א אלמעני שבעת ימים יהיה עם אמו וגו' פכאנה קבל ד'לך סקט וכד'לך פל אלאנסאן בעד אנקצ'א סבעה יכ'תן וצאר אלאמר מצ'בוטא ולא נתת דבריך לשעורין.
וממא אשתמלת עליה איצ'א הד'ה אלג'מלה אלנהי ען אפסאד אלאת אלנכאח מן כל ד'כר מן אלחיואן מטרדא עלי אצל חקים ומשפטים צדיקים אעני תעדיל אלאמור כלהא לא יפרט פי אלג'מאע כמא ד'כרנא ולא יעטל איצ'א באלכליה אלא אמר וקאל פרו ורבו כד'לך הד'ה אלאלה תצ'עף באלכ'תאן ולא תסתאצל באלקטע בל יתרך אלאמר אלטביעי עלי טביעתה ויתחפט' מן אלאפראט. ונהי אן יתזוג' פצוע דכא וכרות שפכה ישראלית לאנה נכאח פאסד ועבת' ותלך אלזיג'ה איצ'א תציר מכשול להא ולמן טלבהא והד'א בין ג'דא.
וללאבעאד ען אלעריות חרם אן ינכח ממזר בת ישראל ליעלם אלזאני ואלזאניה אנהמא אן פעלא פקד צדעא נסלהמא צדעא לא ג'בר לה אבדא ולאסתהג'אן אבן אלזנא איצ'א דאימא פי כל סירה וכל מלה שרף זרע ישראל ען אלאכ'תלאט בד'לך אלממזר. ומן אג'ל שרף אלכהנים חרמת עליהם זונה וגרושה וחללה וכהן גדול אלד'י הו אשרף אלכהנים חרמת עליה ולו אלמנה ולו בעולה והד'א כלה בין אלעלה. ואד'א חרם אכ'תלאט ממזרים פי קהל י"י פנאהיך עבדים ושפחות. ואמא תחרים מצאהרהֵ אלגוים פקד עלל ד'לך פי נץ אלתורה ולקחת מבנותיו לבניך וגו' 
וכל מא תכ'פי עלתה מן מעט'ם אלחקים אנמא הו ללאבעאד ען עבודה זרה. והד'ה אלג'זאיאת אלתי כ'פת עני עלתהא ולם אעלם מא פאידתהא סבב ד'לך אן ליסת אלאמור אלמסמועה כאלמשאהדה פלד'לך ליס הד'א אלקדר אלד'י עלמתה אנא מן מד'אהב אלצאבה ממא סמעתה מן אלכתב מת'ל מא עלם מן ראי אעמאלהם משאהדה ולא סימא בכון תלך אלארא קד דת'רת מן אלפי סנה או אכת'ר. פלו עלמנא ג'זאיאת תלך אלאעמאל וסמענא תפציל תלך אלארא לתבינת לנא וג'וה אלחכמה פי ג'זאיאת אעמאל אלקרבנות ואלטמאות וגירהא ממא לם תסתקל ענדי עלתה לאני לא אשך אן ד'לך כלה אנמא הו למחו תלך אלארא אלגיר צחיחה מן אלד'הן ולאבטאל תלך אלאפעאל אלגיר מפידה אלתי תלפת אלאעמאר בתהו והבל ועטלת תלך אלארא אלפכרה אלאנסאניה ען אלבחת' פי תצור מעקול או פעל מפיד עלי מא בין לנא אנביאונא וקאלוא אחרי התהו אשר לא יועילו הלכו וקאל ירמיה אך שקר נחלו אבותינו הבל ואין בם מועיל. פתאמל כם מקדאר הד'א אלפסאד והל הו שי ינבגי אבלא אלמג'הוד פי אזאלתה אם לא. פמעט'ם אלמצות כמא בינא אנמא הי לאזאלהֵ תלך אלארא ולתכ'פיף אלכלף אלעט'ימה אלשאקה ואלתעב ואלנצב אלד'י וצ'עוה אולאיך לעבאדתהא. פכל אמר או נהי שרעי תכ'פי ענך עלתה אנמא הו טב מרץ' מן תלך אלאמראץ' אלתי מא בקינא אליום נעלמהא ואלחמד ללה עלי ד'לך. הד'א הו אלד'י יעתקדה מן לה כמאל ויחקק קולה תעאלי לא אמרתי לזרע יעקב תהו בקשוני. 
פקד אתית עלי אחאד אלמצות כלהא אלתי תצ'מנתהא הד'ה אלג'מל ונבהנא עלי עללהא ולם יבק מא לם אעללה מנהא אלא אחאד וג'זאיאת קלילה ואן כאן באלחקיקה קד עללנא ד'לך איצ'א באלקוה אלקריבה ללמתאמל אלפהם:

Chapter 50

ההנא איצ'א אמור הי מן סתרי תורה קד עת'ר פיהא כת'ירון פינבגי תביינהא והי הד'ה אלחכאיאת אלתי תחכי פי אלתורה אלתי יט'ן אנהא לא פאידה פי ד'כרהא מת'ל וצפה תפרע אלקבאיל מן נח ואסמאהם ומואצ'עהם וכד'לך בני שעיר החרי ווצף המלכים אשר מלכו בארץ אדום ונחו הד'ה. וקד עלמת קולהם אן מנשה הרשע אנמא כאן יעמר מג'לסה אלמנחט באנתקאד הד'ה אלמואצ'ע קאלוא היה יושב ודורש בהגדות של דופי היה אומר לא היה לו למשה לכתוב ואחות לוטן תמנע וגו' ואנא אכ'ברך בג'מלה ובעד ד'לך ארג'ע ללתפציל כמא פעלת פי תעליל אלמצות. 
אעלם אן כל קצץ תג'דה מד'כורא פי אלתורה פהו לפאידה צ'רוריה פי אלשריעה אמא לתצחיח ראי הו קאעדה מן קואעד אלשריעה או לאצלאח עמל מן אלאעמאל חתי לא יקע בין אלנאס תט'אלם ועדואן ואנא אנסק לך ד'לך נסקא. 
למא כאנת קאעדהֵ אלשריעה אן אלעאלם מחדת' ואן אלד'י כ'לק אולא שכ'ץ ואחד מן נוע אלאנסאן והו אדם ומא באלעהד מן קדם מן אדם למשה רבנו אלפאן וכ'מס מאיהֵ סנה בתקריב פלו וקע להם הד'א אלאכ'באר פקט לבאדר אלאנסאן חיניד' ללתשכך אד' וג'ד אלנאס מפרקין פי אקאצי אלארץ' בג'מלתהא וקבאיל מכ'תלפה ואלסן מכ'תלפה מתבאעדה ג'דא פאזיל הד'א אלתשכיך בנסבתהם כלהם ותפריעהם וד'כר אסמא אולאיך אלמשאהיר פלאן אבן פלאן ואעמארהם ואלאכ'באר במוצ'ע סכנהם ובאלעלה אלמוג'בה לתפרקהם פי אקאצי אלארץ' ובאלעלה אלמוג'בה לאכ'תלאף אלסנתהם ואן כאן אולהם פי מוצ'ע ואחד ולגה ואחדה ללכל אד' הכד'א ילזם לכונהם אולאד שכ'ץ ואחד. וכד'לך וצף קצהֵ אלמבול וקצהֵ סדום ועמורה ללאסתדלאל עלי אלראי אלצחיח והו אך פרי לצדיק אך יש אלהים שופטים בארץ.
וכד'לך וצף תלך מלחמת אלתסעה מלוך ללאכ'באר באלמעג'זה אלתי הי ט'פר אברהם בעדד נזר לא מלך מעהם בארבעה מלוך עט'מא ואיצ'א אעלמנא בחמיתה לקריבה למא כאן עלי עקידתה ואלקי בנפסה לאכ'טאר אלחרב חתי כ'לצה ואעלמנא איצ'א בקנאעתה ושבע נפסה וכונה מתהאונא באלתכסב מחתפלא בכרם אלאכ'לאק וד'לך קולה אם מחוט ועד שרוך נעל וגו' 
ואמא וצף קבאיל בני שעיר ונסבהם אלשכ'צי פד'לך מן אג'ל מצוה אחת וד'לך אנה תעאלי אמר באסתיצאל זרע עמלק כ'אצה ועמלק אנמא הו בן אליפז מן תמנע אחות לוטן אמא סאיר בני עשו פמא אמר בקתלהם וכאן עשו קד צאהר בני שעיר כמא בין אלנץ ואולד מנהם ומלך עליהם ואכ'תלט נסלה בנסלהם וצארת בלאד שעיר כלהא ותלך אלקבאיל מנסובה ללקביל אלגאלב אלד'י הם בני עשו ובכ'אצה נסל עמלק לאנה כאן אנג'דהם. פלו לם תבין הד'ה אלאנסאב ותפצילהא לקתלוא כלהם גפלא פבין אלכתאב קבאילהם וקאל אן האולא אלד'ין תרונהם אליום פי שעיר ומלך עמלק ליס הם כלהם בני עמלק בל הם בנוא פלאן ובנוא פלאן ואנמא אנסבוא לעמלק לכון אמה מנהם. הד'א כלה עדל מן אללה חתי לא יקתל קביל פי גמאר קביל אכ'ר לאן אלגזרה אנמא כאנת עלי נסל עמלק כ'אצה. וקד בינא וג'ה אלחכמה פי ד'לך.
ואמא עלהֵ וצפה המלכים אשר מלכו בארץ אדום לאן מן ג'מלהֵ אלמצות לא תוכל לתת עליך איש נכרי אשר לא אחיך הוא והאולא אלמלוך אלד'ין ד'כר ליס מנהם אחד מן אדום אלא תראה ינסבהם וינסב בלאדהם פלאן מן אלמוצ'ע אלפלאני ופלאן מן אלמוצ'ע אלפלאני. ואלאקרב ענדי אן כאנת סירתהם ואכ'בארהם משהורה אעני סירהֵ אולאיך מלכי אדום ואנהם תג'רווא פי בני עשו וד'לוהם פד'כרהם בהם כאנה יקול אעתברוא באכ'ותכם בני עשו אלד'י כאן מלוכהם פלאן ופלאן ואפעאל אולאיך כאנת משהורה לאן מא ראס מלה שכ'ץ מן גיר נסבהא אלא ואנכי פיהא נכאיה אמא עט'ימה או צגירה.
ובאלג'מלה מת'ל מא ד'כרת לך מן בעד מד'אהב אלצאבה ענא אליום כד'לך תואריך' תלך אלאיאם כ'פיה ענא אליום פלו עלמנאהא ועלמנא תלך אלנואזל אלתי נזלת פי תלך אלאיאם לתבין לנא עלי אלתפציל עלהֵ כת'יר ממא ד'כר פי אלתורה. 
וממא ינבגי אן תחצלה אן ליס אעתבאר אלאכ'באר אלמכתובה כאעתבאר אלאחואל אלמשאהדה לאן פי אלאחואל אלמשאהדה ג'זאיאת תוג'ב צ'ראיר עט'ימה לא ימכן ד'כרהא או יטול פאד'א תומלת תלך אלאכ'באר יט'ן אלשכ'ץ אלמתאמל אן הד'א אלאכ'באר פיה תטויל או תכריר ולו כאן משאהדא למא חכי לעלם צ'רוריהֵ מא קיל. פלד'לך אד'א ראית אכ'בארא פי אלתורה פי גיר אלתשריע תט'ן אן ד'לך אלכ'בר גיר צ'רורי אלוצף או אן פיה תטויל או תכריר ועלהֵ ד'לך כונך גיר משאהד ללג'זאיאת אלדאעיה לד'כר מא ד'כר עלי מא ד'כר. 
מן ד'לך ד'כר אלמסעות ט'אהר אלאמר אנה ד'כר מא לא פאידה פיה אצלא ומן אג'ל הד'א אלוהם אלד'י יסבק אלי אלכ'אטר קאל ויכתב משה את מוצאיהם למסעיהם על פי י"י. ומוצ'ע אלחאג'ה אלי ד'לך עט'ים ג'דא וד'לך אן ג'מיע אלמעג'זאת אנמא הי יקיניה ענד אלד'י ראהא פאמא פי אלמסתקבל פיציר ד'כרהא כ'ברא ויתטרק אליה אלתכד'יב ענד אלסאמע ומעלום אנה לא יסתטאע ולא יתצור אן תכון מעג'זה ת'אבתה קאימה עלי מרור אלאג'יאל ללנאס כלהם. ומן מעג'זאת אלשריעה בל מן אעט'מהא אקאמהֵ ישראל פי אלמדבר ארבעין סנה ווג'וד אלמן פיה פי כל יום וד'לך אלמדבר הו כמא ד'כר אלכתאב נחש שרף ועקרב וצמאון אשר אין מים והי מואצ'ע בעידה ג'דא מן אלעמארה גיר טביעיה ללאנסאן לא מקום זרע ותאנה וגפן ורמון וגו' וקיל פיהא איצ'א ארץ לא עבר בה איש וגו' ונץ אלתורה לחם לא אכלתם ויין ושכר לא שתיתם וגו' והד'ה כלהא מעג'זאת בינה מראיה. פלמא עלם אללה תעאלי אנה סיתטרק להד'ה אלמעג'זאת פי אלמסתקבל מא יתטרק ללאכ'באר ויט'ן אן אקאמתהם כאנת פי בריה קריבה מן אלעמראן ימכן מקאם אלאנסאן פיהא מת'ל הד'ה אלברארי אלתי יסכנהא אלערב אליום או אנהא מואצ'ע ימכן פיהא אלחרת' ואלחצאד או אלאגתד'א באחד אלנבאתאת אלתי כאנת הנאך או אן אלמן מן טביעתה אן ינזל פי תלך אלמואצ'ע דאימא או אן פי תלך אלמואצ'ע אבאר מא פלד'לך רפעת הד'ה אלאוהאם כלהא ואכד כ'בר הד'ה אלמעג'זאת כלהא בתביין תלך אלמראחל ליראהא אלאתון פיעלמון עט'ים אלמעג'זה פי מקאם נוע אלאנסאן פי תלך אלמואצ'ע ארבעין סנה.
ולהד'ה אלעלה בעינהא אחרם יהושע מן יבני יריחו לעולם לתכון תלך אלמעג'זה ת'אבתה קאימה לאן כל מן ירי ד'לך אלסור גארקא פי אלארץ' יתבין לה אן ליס הד'ה צורהֵ בניאן תהדם בל גרק באלמעג'ז.
וכד'לך איצ'א קולה על פי י"י יחנו ועל פי י"י יסעו כאן הד'א כאף פי אלוצף ויבדו באול כ'אטר אן כל מא ג'א בעד ד'לך פי הד'א אלגרץ' תטויל גיר מחתאג' אליה אעני קולה ובהאריך הענן וגו' ויש אשר יהיה הענן וגו' או יומים וגו' ואנא אכ'ברך בעלהֵ הד'א אלתפציל כלה ועלהֵ ד'לך אן יאכד אלקצ'יה לרפע מא כאנת אלמלל תט'נה חיניד' ומא הם ט'אנוה אלי אליום מן כון ישראל צ'לוא פי אלטריק ולם יעלמוא חית' יסירון כקולה נבוכים הם בארץ וכד'לך תסמיה אלערב אליום אעני אלמדבר יסמונה אלתיה ויט'נון אן ישראל תאהוא וג'הלוא אלטריק פאכ'ד' אלכתאב יבין ויאכד אן תלך אלמראחל אלגיר מנתט'מה ומא וקע מן אלתרדד פי בעצ'הא ואכ'תלאף מדהֵ אלאקאמה פי כל מרחלה חתי כאנת אלאקאמה פי מרחלה ואחדה ת'מאני עשרה סנה ופי מרחלה יומא ואחדא ופי אכ'רי לילה ואחדה כל ד'לך בתקדיר אלאהי וליס ד'לך צ'לאלא פי אלטריק לכן בחסב ארתפאע עמוד הענן פלד'לך פצל ד'לך אלתפציל כלה. וקד בין פי אלתורה אן תלך אלמסאפה קריבה מעלומה מטרוקה גיר מג'הולה אעני אלמסאפה אלתי בין חורב אלד'י ג'אווה באלקצד כמא אמר תעאלי תעבדון את האלהים על ההר הזה ובין קדש ברנע אלד'י הו אבתדא אלעמארה כמא ג'א אלנץ והנה אנחנו בקדש עיר קצה גבולך ותלך אלמסאפה ממשי אחד עשר יומא כמא קאל אחד עשר יום מחורב דרך הר שעיר עד קדש ברנע ומא הד'א מא יצ'ל פיה ארבעין סנה ואנמא עלהֵ ד'לך אלאסבאב אלמנצוצה פי אלתורה.
והכד'א כל קצה תכ'פי ענך עלהֵ ד'כרהא להא סבב וכיד ואג'ר אלאמר כלא עלי אלאצל אלד'י נבהונא ז"ל עליה כי לא דבר רק הוא מכם ואם רק הוא מכם הוא:

Chapter 51

הד'א אלפצל אלד'י נאתי בה אלאן ליס יתצ'מן זיאדהֵ מעני עלי מא קד אשתמלת עליה פצול הד'ה אלמקאלה ואנמא הו שבה אלכ'אתמה מע תביין עבאדהֵ מדרך אלחקאיק אלכ'ציצה בה בעד אדראכה אי שי הו וארשאדה לחצול תלך אלעבאדה אלתי הי אלגאיה אלאנסאניה ואעלאמה כיף תכון אלענאיה בה פי הד'ה אלדאר חתי ינתקל לצרור החיים.
ואנא מפתתח אלכלאם פי הד'א אלפצל במת'ל אצ'רבה לך פאקול אן אלסלטאן פי קצרה ואהל טאעתה כלהם מנהם קום פי אלמדינה ומנהם כ'ארג' אלמדינה והאולא אלד'ין פי אלמדינה מנהם מן קד אסתדבר דאר אלסלטאן ווג'הה מתג'ה פי טריק אכ'רי ומנהם מן הו קאצד דאר אלסלטאן ומתג'ה אליה וטאלב דכ'ול דארה ואלמת'ול ענדה לכנה אלי אלאן מא ראי קט סור אלדאר. ומן אלקאצדין מן וצל אלי אלדאר והו ידור חולהא יטלב באבהא ומנהם מן דכ'ל מן אלבאב והו מאש פי אלדהאליז ומנהם מן אנתהי אלי אן ד'כל קאעהֵ אלדאר וחצל מע אלמלך פי מוצ'ע ואחד והו דאר אלסלטאן וליס בחצולה פי דאכ'ל אלדאר ירי אלסלטאן או יכלמה בל בעד חצולה פי דאכ'ל אלדאר לא בד לה מן סעי אכ'ר יסעאה וחיניד' יחצ'ר בין ידי אלסלטאן ויראה עלי בעד או עלי קרב או יסמע כלאם אלסלטאן או יכלמה. 
והאנא אשרח לך הד'א אלמת'ל אלד'י אבתכרתה פאקול אמא אלד'ין הם כ'ארג' אלמדינה פהם כל שכ'ץ אנסאן לא עקידהֵ מד'הב ענדה לא נט'ריה ולא תקלידיה כאטראף אלתרך אלמתוגלין פי אלשמאל ואלסודאן אלמתוגלין פי אלג'נוב ומן מאת'להם ממן מענא פי הד'ה אלאקאלים וחכם האולא כחכם אלחיואן אלגיר נאטק ומא האולא ענדי פי מרתבהֵ אלאנסאן והם מן מראתב אלמוג'דאת דון מרתבהֵ אלאנסאן ואעלי מן מרתבהֵ אלקרד אד' קד חצל להם שכל אלאנסאן ותכ'טיטה ותמייז פוק תמייז אלקרד.
ואמא אלד'ין הם פי אלמדינה לכנהם קד אסתדברוא דאר אלסלטאן פהם אהל ראי ונט'ר וקד חצלת להם ארא גיר צחיחה אמא מן גלט עט'ים וקע להם פי חאל נט'רהם או מן תקלידהם מן קד גלט פהם אבדא מן אג'ל תלך אלארא כלמא מרוא אזדאדוא בעדא ען דאר אלסלטאן והאולא שר מן אלאולין בכת'יר והאולא הם אלד'ין קד תדעו אלצ'רורה פי בעץ' אלאזמנה לקתלהם ומחו את'אר אראיהם לאן לא יצ'לוא טרק גירהם. 
ואמא אלקאצדון דאר אלסלטאן ואלדכ'ול ענדה לכנהם לם ירוא קט דאר אלסלטאן פהם ג'מהור אהל אלשריעה אעני עמי הארץ העוסקים במצות.
ואמא אלואצלון אלי אלדאר אלד'ין יטופון חולהא פהם אלפקהא אלד'ין יעתקדון אלארא אלצחיחה תקלידא ויתפקהון פי אעמאל אלעבאדאת ולם ילמוא בנט'ר פי אצול אלדין ולא בחת'וא בוג'ה ען תצחיח אעתקאד.
פאמא אלד'ין כ'אצ'וא פי אלנט'ר פי אצול אלדין פקד דכ'לוא אלדהאליז ואלנאס הנאך מכ'תלפוא אלמראתב בלא שך
פאמא מן חצל לה אלברהאן עלי כל מא תברהן ותיקן מן אלאמור אלאלאהיה כל מא ימכן תיקנה וקארב אליקין פי מא לא ימכן פיה אלא מקארבהֵ אליקין פקד חצל מע אלסלטאן פי דאכ'ל אלדאר. 
ואעלם יא בני אנך טאלמא אנת משתגל באלעלום אלריאצ'יה ובצנאעהֵ אלמנטק פאנך מן ג'מלהֵ מן ידור חול אלדאר יטלב באבהא כמא קאלוא ז"ל עלי ג'ההֵ אלמת'ל עדין בן זומא מבחוץ פאד'א פהמת אלאמור אלטביעיה פקד דכ'לת אלדאר ואנת תמשי פי דהאליזהא פאד'א כמלת אלטביעיאת ופהמת אלאלאהיאת פקד דכ'לת אלי אלסלטאן אל החצר הפנימית וחצלת מעה פי דאר ואחדה והד'ה הי דרג'הֵ אלעלמא והם מכ'תלפוא אלכמאל. פאמא מן אעמל פכרתה בעד כמאלה פי אלאלאהיאת ומאל בג'מלתה נחו אללה עז וג'ל ואצ'רב עמא סואה וג'על אפעאל עקלה כלהא פי אעתבאראת אלמוג'ודאת ללאסתדלאל מנהא עליה ליעלם תדבירה להא עלי אי ג'הה ימכן אן יכון פאולאיך הם אלד'ין מת'לוא פי מג'לס אלסלטאן והד'ה הי דרג'הֵ אלאנביא. פמנהם מן וצל מן עט'ים אדראכה ואצ'ראבה ען כל מא סוי אללה תעאלי אלי אן קיל פיה ויהי שם עם י"י יסאל ויג'אוב ויתכלם ויכלם פי ד'לך אלמקאם אלמקדס ומן עט'ים אגתבאטה במא אדרך לחם לא אכל ומים לא שתה אד' קד קוי אלעקל חתי תעטלת כל קוה גליט'ה פי אלג'סם אעני אנואע חאסהֵ אללמס. ומן אלאנביא מן ראי פקט מנהם מן ראי עלי קרב ומנהם מן ראי עלי בעד כמא קאל מרחוק י"י נראה לי וקד תקדם לנא אלכלאם פי מראתב אלנבוה
פלנרג'ע אלי גרץ' אלפצל והו אלתאכיד פי אעמאל אלפכרה פי אללה וחדה בעד חצול אלעלם בה כמא בינא והד'ה הי אלעבאדה אלכ'אצה באלמדרכין ללחקאיק וכלמא זאדוא פכרה פיה ואלמקאם ענדה זאדת עבאדתהם. אמא מן יפכר פי אללה ויכת'ר ד'כרה בגיר עלם בל תבעא למג'רד כ'יאל מא או תבע אעתקאד קלד פיה גירה פאנה ענדי מע כונה כ'ארג' אלדאר ובעידא ענהא לא יד'כר אללה חקיקה ולא יפכר פיה לאן ד'לך אלאמר אלד'י פי כ'יאלה ואלד'י יד'כר בפיה ליס הו מטאבקא למוג'וד אצלא ואנמא הו מכ'תרע אכ'תרעה כ'יאלה כמא בינא פי כלאמנא עלי אלצפאת. ואנמא ינבגי אלאכ'ד' פי הד'א אלנוע מן אלעבאדה בעד אלתצור אלעקלי פאד'א אדרכת אללה ואפעאלה חסב מא יקתצ'יה אלעקל בעד ד'לך תאכ'ד' פי אלאנקטאע אליה ותסעי נחו קרבה ותגלט' אלוצלה אלתי בינך ובינה והי אלעקל קאל אתה הראית לדעת כי י"י וגו' וקאל וידעת היום והשבות אל לבבך וגו' וקאל דעו כי י"י הוא אלהים. וקד בינת אלתורה אן הד'ה אלעבאדה אלאכ'ירה אלתי נבהנא עליהא פי הד'א אלפצל אנמא תכון בעד אלאדראך קאל לאהבה את י"י אלהיכם ולעבדו בכל לבבכם ובכל נפשכם. וקד בינא מראת אן אלמחבה עלי קדר אלאדראך ובעד אלאהבה תלך אלעבאדה אלתי קד נבהוא איצ'א ז"ל עליהא וקאלוא זו עבודה שבלב והי ענדי אעמאל אלפכרה פי אלמעקול אלאול ואלאנפראד לד'לך חסב אלטאקה. ולד'לך תג'ד דוד קד אוצי שלמה ואכד עליה פי הד'ין אעני פי אלסעי פי אדראכה ואלסעי פי עבאדתה בעד אלאדראך פקאל ואתה שלמה בני דע את אלהי אביך ועבדהו וגו' אם תדרשנו ימצא לך וגו' אלחץ' אבדא עלי אלאדראכאת אלעקליה לא עלי אלכ'יאלאת לאן אלפכרה פי אלכ'יאלאת לא תתסמי דעה ואנמא תסמי העולה על רוחכם. פקד באן אן אלקצד בעד אלאדראך אלאנקטאע אליה ואעמאל אלפכרה אלעקליה פי עשקה דאימא והד'א אכת'ר מא יתם באלכ'לוה ואלאנפראד ולהד'א יכת'ר כל פאצ'ל אלאנפראד ולא יג'תמע באחד אלא לצ'רורה.
תנביה. קד בינא לך אן הד'א אלעקל אלד'י פאץ' עלינא מנה תעאלי הו אלוצלה אלתי ביננא ובינה ואנת אלמכ'יר אן שית אן תקוי הד'ה אלוצלה ותגלט'הא פעלת ואן שית אן תצ'עפהא ותרקקהא אולא אולא חתי תקטעהא פעלת. ואנמא תקוי הד'ה אלוצלה באעמאלהא פי מחבתה ואלאקבאל עלי ד'לך כמא בינא ואצ'עאפהא ותרקיקהא יכון באשתגאל פכרתך במא סואה. ואעלם אנך ולו כנת אעלם אלנאס בחקיקהֵ אלעלם אלאלאהי פאנך ענד מא תכ'לי פכרתך מן אללה ותשתגל בכליתך באכל צ'רורי או בשגל צ'רורי פאנך קד קטעת תלך אלוצלה אלתי בינך ובין אללה ולא אנת מעה חיניד'. וכד'לך ליס הו מעך לאן תלך אלנסבה אלתי בינך ובינה קד אנקטעת באלפעל פי תלך אלסאעה. ולהד'א כאן אלפצ'לא ישאחחון עלי אלאוקאת אלתי ישתגלון פיהא ענה וחד'רוא מן ד'לך וקאלוא אל תפנו אל מדעתכם. וקאל דוד שויתי י"י לנגדי תמיד כי מימיני בל אמוט יקול אני לם אכ'ל פכרי מנה וכאנה ידי אלימני אלתי לא אגפל ענהא טרפהֵ עין לסרעהֵ חרכתהא פלד'לך לא אמיל אי לא אסקט. 
ואעלם אן הד'ה אעמאל אלעבאדאת כלהא כקראהֵ אלתורה ואלצלוה ועמל סאיר אלמצות אנמא גאיתהא אן תרתאץ' באלאשתגאל באואמרה תעאלי ען אלאשתגאל באמור אלדניא כאנך אשתגלת בה תעאלי עמא סואה. פאן כנת תצלי בתחריך שפתיך ואנת מסתקבל אלחאיט ומפכר פי ביעך ושראיך ותקרא אלתורה בלסאנך וקלבך פי בניאן דארך מן גיר אעתבאר למא תקראה וכד'לך כלמא עמלת מצוה תעמלהא בג'וארחך כמן יחפר חפרה פי אלארץ' או יחתטב חטבא מן אלשערא מן גיר אעתבאר מעני ד'לך אלעמל ולא עמן צדר ולא מא גאיתה פלא תט'ן אנך חצלת עלי גאיה בל תכון חיניד' קריבא ממן קיל פיהם קרוב אתם בפיהם ורחוק מכליותיהם.
ומן הנא אכ'ד' פי ארשאדך לצורהֵ אלריאצ'ה חתי תחצל עלי הד'ה אלגאיה אלעט'ימה.
אול מא תאכ'ד' נפסך בה הו אן תכ'לי כ'אטרך מן כל שי ענד מא תקרא קריאת שמע ותצלי ולא תקנע מן אלכונה פי קריאת שמע בפסוק ראשון ופי אלצלוה בברכה ראשונה. פאד'א צח לך ד'לך ותמכן סנין כ'ד' נפסך בעד ד'לך באן תכון כלמא קראת אלתורה או סמעתהא לא תברח בכליתך וג'מלהֵ פכרך מתג'הא נחו אעתבאר מא תסמע או תקרא פאד'א תמכן ד'לך איצ'א מדה תאכ'ד' נפסך באן תכון פכרתך אבדא כ'אלצה פי כל מא תקראה מן סאיר כלאם אלאנביא חתי פי ג'מיע אלברכות תקצד פיהא תאמל מא תלפט' בה ואעתבאר מענאה. פאד'א כ'לצת לך הד'ה אלעבאדאת וכאנת פכרתך פיהא פי חאל עמלהא בריה מן אלפכרה פי שי מן אמור אלדניא פכ'ד' נפסך בעד ד'לך אן תשגל פכרך פי צ'רוריאתך או פי פצ'ול עישך ובאלג'מלה תעמל פכרך פי מילי דעלמא פי חאל אכלך או שרבך או פי חאל כונך פי אלמרחאץ' או פי חאל חדית'ך מע אהלך או בניך אלאצאגר או פי חאל חדית'ך מע ג'מהור אלנאס פהד'ה אזמנה כת'ירה ואסעה קד אוג'דתהא לך תפכר פיהא פי כל מא תחתאג' אליה מן אמור אלקניה ותדביר אלמנזל ואלמצאלח אלבדניה ואמא פי אוקאת אלאעמאל אלשרעיה פלא תשגל אלפכרה אלא במא אנת עאמלה כמא בינא.
 ואמא פי וקת כ'לואתך בנפסך דון אחד ופי חאל אנתבאהך עלי סרירך פאלחד'ר ת'ם אלחד'ר אן תעמל אלפכרה פי תלך אלאוקאת אלעזיזה פי שי אכ'ר גיר תלך אלעבאדה אלעקליה והי אלקרב מן אללה ואלמת'ול בין ידיה עלי אלג'הה אלחקיקיה אלתי אעלמתך לא עלי ג'ההֵ אלאנפעאלאת אלכ'יאליה. פהד'ה אלגאיה ענדי ימכן חצולהא למן אהל נפסה להא מן אהל אלעלם בהד'א אלנחו מן אלארתיאץ'.
 ואמא כון אלשכ'ץ מן אלנאס יחצל לה מן אדראך אלחקאיק ואלגבטה במא אדרך חאלה יכון בהא יחדת' אלנאס וישתגל בצ'רוריאת ג'סמה ועקלה כלה ענד ד'לך מצרוף נחוה תעאלי והו בין ידיה תעאלי דאימא בקלבה והו מע אלנאס בט'אהרה עלי נחו מא קיל פי אלאמת'אל אלשעריה אלתי צ'רבת להד'ה אלמעאני אני ישנה ולבי ער קול דודי דופק וגו' פהד'ה דרג'ה מא אקול אנהא דרג'הֵ אלאנביא כלהם בל אקול אן הד'ה הי דרג'הֵ משה רבנו אלמקול פיה ונגש משה לבדו אל י"י והם לא יגשו וקיל פיה ויהי שם עם י"י וקיל לה ואתה פה עמד עמדי כמא בינא מן מעאני הד'ה אלפסוקים. והד'ה איצ'א דרג'הֵ אלאבות אלד'ין חצל מן קרבהם מנה תעאלי אן ערף אסמה בהם ללעאלם אלהי אברהם אלהי יצחק ואלהי יעקב זה שמי לעלם וחצל מן אתחאד עקולהם באדראכה אן עקד מע כל ואחד מנהם ברית דאימה וזכרתי את בריתי יעקב וגו' לאן האולא אלארבעה אעני אלאבות ומשה רבנו תבין פיהם מן אלאתחאד באללה אעני אדראכה ומחבתה מא שהדת בה אלנצוץ וכד'לך ענאיהֵ אללה בהם ובנסלהם בעדהם עט'ימה וכאנוא מע ד'לך קד ישתגלון בתדביר אלנאס ואנמא אלמאל ואלסעי פי אלקניה פד'לך ענדי דליל עלי אנהם ענד תלך אלאעמאל כאנוא יעמלונהא בג'וארחהם לא גיר ועקולהם בין ידיה תעאלי לא תברח. ויבדו לי איצ'א אן אלד'י אוג'ב בקא האולא אלארבעה עלי גאיהֵ אלכמאל ענד אללה וענאיתה בהם מסתמרה ולו פי חאל אשתגאלהם באנמא אלמאל אעני פי חאל אלרעאיה ואלפלאחה ותדביר אלמנזל כונהם גאיתהם כאנת פי ג'מיע תלך אלאפעאל ללקרב מנה תעאלי אי קרב לאן כאן גאיהֵ סעיהם פי וג'ודהם איג'אד מלה תערף אללה ותעבדה כי ידעתיו למען אשר יצוה וגו' פקד באן לך אן סעיהם כלה כאנת גאיתה מצרופה נחו בסט יחוד השם בעולם וארשאד אלנאס למחבתה תעאלי פלד'לך צחת להם הד'ה אלדרג'ה אד' תלך אלאשתגאלאת עבאדה מחצ'ה עט'ימה ומא תלך אלדרג'ה דרג'ה ירום מת'לי אלארשאד לחצולהא. אמא תלך אלדרג'ה אלתי תקדם ד'כרהא קבל הד'א פאנהא יראם אלוצול אליהא בד'לך אלארתיאץ' אלד'י ד'כרנאה ואלי אללה אלצ'ראעה פי רפע אלעואיק אלחאילה ביננא ובינה ואן כאן אכת'ר תלך אלעואיק מנא כמא בינא פי פצול הד'ה אלמקאלה עונותיכם היו מבדילים בינכם לבין אלהיכם. 
וקד ט'הר לי אלאן וג'ה נט'ר גריב ג'דא תנחל בה שכוך ותנכשף בה אסראר אלאהיה וד'לך אנא קד בינא פי פצול אלענאיה אן עלי קדר עקל כל ד'י עקל תכון אלענאיה בה פאלשכ'ץ אלכאמל אלאדראך אלד'י לא יברח עקלה ען אללה דאימא תכון אלענאיה בה דאימא ואלשכ'ץ אלכאמל אלאדראך אלד'י קד תכ'לי פכרתה מן אללה וקתא מא פאנה תכון אלענאיה בה וקת פכרתה פי אללה פקט ותתכ'לי אלענאיה ענה וקת אשתגאלה וליס תכ'ליהא ענה חיניד' כתכ'ליהא עמן לם יעקל קט בל תקל תלך אלענאיה אד' וליס לד'לך אלכאמל אלאדראך וקת אשתגאלה עקל באלפעל ואנמא הו ד'לך אלכאמל חיניד' מדרך בקוה קריבה ומת'אלה חיניד' מת'אל אלכאתב אלמאהר פי חאל כונה לא יכתב. פיכון אלד'י לם יעקל אללה בוג'ה כמן הו פי ט'לאם ולא ראי צ'וא קט כמא בינא פי קולה ורשעים בחשך ידמו ואלד'י אדרך והו מקבל בכליתה עלי מעקולה כמן הו פי צ'ו אלשמס אלצאפי ואלד'י קד אדרך והו משתגל פמת'אלה פי חאל אשתגאלה כמן הו פי יום גים לא תשרק פיה אלשמס מן אג'ל אלסחאב אלחאג'ב בינהא ובינה.
פלד'לך יבדו לי אן כל מן אצאבה שר מן שרור אלדניא מן אלאנביא או אלפצ'לא אלכאמלין פאנה אנמא אצאבה ד'לך אלשר פי וקת תלך אלגפלה ועלי קדר טול תלך אלגפלה או כ'סאסהֵ אלאמר אלד'י וקע בה אלאשתגאל יכון עט'ם אלבליה. פאן כאן אלאמר הכד'א פקד אנחל אלשך אלעט'ים אלד'י דעא אלפלאספה אן סלבוא אלענאיה אלאלאהיה ען כל שכ'ץ מן אשכ'אץ אלאנסאן וסווא בינהם ובין אשכ'אץ סאיר אנואע אלחיואן וכאן דלילהם עלי ד'לך כון אלפצ'לא אלאכ'יאר תעתריהם אפאת עט'ימה. ותבין אלסר פי ד'לך ולו עלי מקתצ'י אראיהם ותכון ענאיהֵ אללה תעאלי דאימה במן חצל לה ד'לך אלפיץ' אלמבאח לכל מן סעי פי חצולה ואן ענד כ'לוץ פכרהֵ אלאנסאן ואדראכה לה תעאלי באלטרק אלחקיקיה וגבטתה במא אדרך לא ימכן קט חיניד' אן יציב ד'לך אלשכ'ץ נוע מן אנואע אלשרור לאנה מע אללה ואללה מעה אמא ענד אצ'ראבה ענה תעאלי אלד'י הו חיניד' מחג'וב ען אללה פאללה מחג'וב ענה פהו חיניד' ערצ'ה לכל שר יתפק אן יציבה לאן אלמעני אלמוג'ב ללענאיה ואלכ'לאץ מן בחר אלאתפאק הו ד'לך אלפיץ' אלעקלי וקד אנחג'ב וקתא מא ען ד'לך אלפאצ'ל אלכ'יר או לם יחצל אצלא לד'לך אלנאקץ אלשריר ולד'לך אתפק להמא מא אתפק.
וקד צח ענדי הד'א אלאעתקאד איצ'א מן נץ אלתורה קאל תעאלי והסתרתי פני מהם והיה לאכל ומצאוהו רעות רבות וצרות ואמר ביום ההוא הלא על כי אין אלהי בקרבי מצאוני הרעות האלה ובין אן הד'ה אלהסתרת פנים נחן סבבהא ונחן פאעלוא הד'א אלחג'אב והו קולה ואנכי הסתר אסתיר פני ביום ההוא על כל הרעה אשר עשה ולא שך אן חכם אלואחד כחכם אלג'מאעה. פקד באן לך אן אלסבב פי כון אלשכ'ץ מן אלנאס מסיבא מע אלאתפאק ויציר מבאחא לאכל מת'ל אלבהאים הו כונה מחג'ובא ען אללה אמא אד'א כאן אלהיו בקרבו פלא ינדאה שר אצלא קאל תעאלי אל תירא כי אתך אני אל תשתע כי אני אלהיך וגו' וקאל כי תעבר במים אתך אני ובנהרות לא ישטפוך וגו' אלתקדיר כי תעבר במים ואני אתך הנהרות לא ישטפוך. לאן כל מן תאהל חתי פאץ' עליה ד'לך אלעקל לזמתה אלענאיה ואמתנעת ענה אלשרור כלהא קאל י"י לי לא אירא מה יעשה לי אדם וקאל הסכן נא עמו ושלם יקול אתג'ה נחוה ותסלם מן כל סו
תאמל שיר של פגעים תג'דה יצף תלך אלענאיה אלעט'ימה ואלוקאיה ואלחמאיה מן ג'מיע אלאפאת אלג'סמאניה אלעאמה ואלכ'אצה בשכ'ץ דון שכ'ץ לא מא הו מנהא תאבע לטביעהֵ אלוג'וד ולא מא הו מנהא מן מכאיד אלאנסאן קאל כי הוא יצילך מפח יקוש מדבר הוות באברתו יסך לך ותחת כנפיו תחסה צנה וסחרה אמתו לא תירא מפחד לילה מחץ יעוף יומם מדבר באפל יהלך מקטב ישוד צהרים. ווצל לוצף אלחמאיה מן מכאיד אלנאס אן קאל אנך לו אתפק אן תעבר פי מערכהֵ חרב מנתשרה ואנת פי חאל טריקך חתי לו קתל אלף קתיל ען שמאלך ועשרהֵ אלאף ען ימינך למא נדאך שר בוג'ה אלא תנט'ר ותרי בעינך חכם אללה ומכאפאתה לאולאיך אלשרירין אלד'ין קתלוא ואנת סאלם וד'לך קולה יפול מצדך אלף ורבבה מימינך אליך לא יגש רק בעיניך תביט ושלמת רשעים תראה. ת'ם תבע ד'לך במא תבע מן אלציאנה ת'ם אעטי אלעלה פי הד'ה אלחמאיה אלעט'ימה וקאל אן אלסבב פי הד'ה אלענאיה אלעט'ימה בהד'א אלשכ'ץ כי בי חשק ואפלטהו אשגבהו כי ידע שמי. וקד בינא פי פצול תקדמת אן מעני ידיעת השם הו אדראכה פכאנה יקול הד'ה אלחמאיה להד'א אלשכ'ץ למא ערפני ועשקני בעד ד'לך וקד עלמת אלפרק בין אוהב וחושק לאן אפראט אלמחבה חתי לא יבקי פכר פי שי אכ'ר גיר ד'לך אלמחבוב הו אלעשק. 
וקד בין אלפלאספה אן אלקוי אלבדניה פי חאל אלשבאב תעיק ען אכת'ר אלפצ'איל אלכ'לקיה פנאהיך ען הד'ה אלפכרה אלצאפיה אלחאצלה ען כמאל אלמעקולאת אלמודיה לעשקה תעאלי פאנה מן אלמחאל אן תחצל מע גליאן אלאכ'לאט אלג'סמיה. לכן כלמא צ'עפת קוי אלג'סם וכ'מדת נאר אלשהואת קוי אלעקל ואנבסטת אנוארה וצפי אדראכה ותגבט במא אדרך חתי אד'א טען אלכאמל פי אלסן וקארב אלמות זאד ד'לך אלאדראך זיאדה עט'ימה ותעט'ם אלגבטה בד'לך אלאדראך ואלעשק ללמדרך אלי אן תפארק אלנפס אלג'סד חיניד' פי חאל תלך אללד'ה
וען הד'א אלמעני אשארוא אלחכמים פי מות משה ואהרן ומרים אן שלשתם מתו בנשיקה וקאלוא אן קולה וימת שם משה עבד י"י בארץ מואב על פי י"י מלמד שמת בנשיקה וכד'לך קיל פי אהרן על פי י"י וימת שם וכד'לך קאלוא פי מרים אף היא בנשיקה מתה לכן לם יד'כר פיהא על פי י"י לכונהא אמראה לא יחסן ד'כר הד'א אלמת'ל פיהא אלגרץ' אן ת'לאת'תהם מאתוא פי חאל לד'הֵ ד'לך אלאדראך מן שדהֵ אלעשק. וג'רוא אלחכמים ז"ל פי הד'א אלקול עלי אלטריקה אלשעריה אלמשהורה אלתי תסמי אלאדראך אלחאצל ענד שדהֵ עשקה תעאלי נשיקה כמא קאל ישקני מנשיקות פיהו וגו' פהד'א אלנחו מן אלמות אלד'י הו אלסלאמה מן אלמות באלחקיקה אנמא ד'כרוא ז"ל אנה חצל למשה ואהרן ומרים אמא בקיהֵ אלאנביא ואלפצ'לא פדון הד'א לכנהם באלג'מלה יקוי אדראך עקולהם ענד אלמפארקה כמא קיל והלך לפניך צדקך כבוד י"י יאספך ויבקי ד'לך אלעקל בעד ד'לך אלבקא אלדאים עלי חאלה ואחדה אד' קד ארתפע אלעאיק אלד'י כאן יחג'בה בעץ' אלאוקאת ויכון בקאוה פי תלך אללד'ה אלעט'ימה אלתי ליסת הי מן ג'נס לד'את אלבדן כמא בינא פי תואליפנא ובין גירנא קבלנא.
פכ'ד' נפסך בפהם הד'א אלפצל ואג'על וכדך פי תכת'יר תלך אלאוקאת אלתי אנת פיהא מע אללה או פי אלסעי נחוה ופי תקליל תלך אלאוקאת אלתי אנת פיהא מע גירה וגיר סאע נחוה פפי הד'א אלארשאד כפאיה בחסב גרץ' הד'ה אלמקאלה:

Chapter 52

ליס ג'לוס אלאנסאן וחרכאתה ותצרפאתה והו וחדה פי ביתה כג'לוסה וחרכאתה ותצרפאתה והו בין ידי מלך עט'ים ולא כלאמה ואנבסאטה והו בין אהלה וקראבתה ככלאמה פי מג'לס אלמלך. פלד'לך מן את'ר אלכמאל אלאנסאני ואן יכון איש האלהים חקיקה יתנבה ויעלם אן אלמלך אלעט'ים אלמלאחף לה אלמלאזם לה דאימא אעט'ם מן כל שכ'ץ אנסאן הו ולו כאן דוד ושלמה וד'לך אלמלך אלמלאזם אלמלאחף הו אלעקל אלפאיץ' עלינא אלד'י הו אלצלה ביננא ובינה תעאלי וכמא אנא אדרכנאה בד'לך אלצ'ו אלד'י אפאץ' עלינא כמא קאל באורך נראה אור כד'לך בד'לך אלצ'ו בעינה אטלע עלינא ומן אג'לה הו תעאלי מענא דאימא מטלע משרף אם יסתר איש במסתרים ואני לא אראנו פאפהם הד'א ג'דא. 
ואעלם אנה למא פהמה אלכאמלון חצל להם מן אלורע ואלכ'שוע וכ'וף אללה ותקיתה ואלחיא מנה תעאלי בטרק חקיקיה לא כ'יאליה מא ג'על באטנהם מע נסאיהם ופי אלמרחאץ' כט'אהרהם מע סאיר אלנאס כמא תג'ד סירהֵ אחבארנא אלמשאהיר מע נסאיהם מגלה טפח ומכסה טפח. וקאלוא איצ'א אי זה הוא צנוע כל הנפנה בלילה כדרך שנפנה ביום. וקד עלמת נהיהם ען הלוך בקומה זקופה משום מלא כל הארץ כבודו. ליתקרר בהד'א כלה אלאמר אלד'י ד'כרת לך והו אן נחן דאימא בין ידיה תעאלי ובמחצ'ר סכינתה נמשי ונתקלב ועט'מא אלחכמים ז"ל כאנוא יתאפפון מן כשף רווסהם לכון אלאנסאן מלאבס אלשכינה וכד'לך כאנוא יקללון אלכלאם להד'א אלגרץ' וקד אוצ'חנא מא ינבגי איצ'אחה מן תקליל אלכלאם פי אבות כי האלהים בשמים ואתה על הארץ על כן יהיו דבריך מעטים.
והד'א אלגרץ' אלד'י נבהתך עליה הו אלגרץ' מן אעמאל אלשריעה כלהא לאנה בתלך אלג'זיאת אלעמליה כלהא ובתכרארהא תחצל ריאצ'ה ללאחאד אלפצ'לא אלי אן יכמלוא אלכמאל אלאנסאני פיכ'אפוא אללה תעאלי וירהבוא ויפזעוא ויעלמוא מן מעהם פיפעלון בעד ד'לך מא יג'ב קד בין תעאלי אן גאיהֵ אעמאל אלשריעה כלהא חצול הד'א אלאנפעאל אלד'י קד ברהנא פי הד'א אלפצל למן יעלם אלחקאיק צחהֵ לזום חצולה אעני כ'ופה תעאלי ואסתהואל אמרה קאל אם לא תשמר לעשות את כל דברי התורה הזאת הכתובים בספר הזה ליראה את השם הנכבד והנורא הזה את י"י אלהיך פתאמל כיף צרח לך באן אלקצד כאן מן כל דברי התורה הזאת גאיה ואחדה והי ליראה את השם וגו' ואמא כון הד'ה אלגאיה הי אלחאצלה ען אלאעמאל פתעלם ד'לך מן קולה פי הד'א אלפסוק אם לא תשמר לעשות פקד תבין אנהא מן אלאעמאל עשה ולא תעשה. אמא אלארא אלתי אפאדתנאהא אלתורה והי אדראך וג'ודה תעאלי ווחדאניתה פתלך אלארא תפידנא אלאהבה כמא בינא מראת. וקד עלמת תאכידא אכדת אלתורה פי אלאהבה בכל לבבך ובכל נפשך ובכל מאדך לאן האתין אלגאיתין והמא אלאהבה ואליראה תחצלאן באלשיין אלאהבה תחצל בארא אלשריעה אלמתצ'מנה אדראך וג'ודה עלי מא הו תעאלי עליה ואליראה תחצל בג'מיע אעמאל אלשריעה כמא בינא. פאפהם הד'א אלתלכ'יץ:

Chapter 53

הד'א אלפצל יתצ'מן שרח מעאני ת'לת'ה אסמא אחתג'נא לשרחהא והי חסד ומשפט וצדקה. 
וקד בינא פי שרח אבות אן חסד מענאה אלמבאלגה פי אי שי בולג פיה ואסתעמאלה פי אלמבאלגה פי אלאפצ'אל אכת'ר. ומעלום אן אלאפצ'אל יעם מעניין אחדהמא אלאנעאם עלי מן לא חק לה עליך אצלא ואלת'אני אלאנעאם עלי אלמסתחק באכת'ר ממא יסתחק ואכת'ר אסתעמאל אלכתב אלנבויה ללפט'הֵ חסד הו פי אלאנעאם עלי מן לא חק לה עליך אצלא ולד'לך כל נעמה תצל מנה תעאלי תסמי חסד קאל חסדי י"י אזכיר. פלד'לך הד'א אלוג'וד כלה אעני איג'אדה תעאלי לה הו חסד קאל עולם חסד יבנה תקדירה בנין העולם חסד הוא. וקאל תעאלי פי וצף מדותיו ורב חסד. 
ואמא לפט'הֵ צדקה פהי משתקה מן צדק והו אלעדל ואלעדל הו איצאל כל ד'י חק לחקה ואעטא כל מוג'וד מן אלמוג'ודאת בחסב אסתיהאלה. פבחסב אלמעני אלאול לא יסמי פי כתב אלאנביא אלחקוק אלמתעינה עליך לגירך אד'א ופיתהא צדקה לאנך אן קצ'ית אלאג'יר אג'רתה או קצ'ית דינך פלא יסמי ד'לך צדקה ואמא אלחקוק אלתי תתעין עליך לגירך מן אג'ל פצ'ילהֵ אלכ'לק כג'בר צדע כל מצדוע פהי תתסמי צדקה פלד'לך קאל פי רד אלרהן ולך תהיה צדקה לאנך אד'א סרת בסירהֵ אלפצ'איל אלכ'לקיה פקד עדלת עלי נפסך אלנאטקה לאנך ופיתהא חקהא. ולכון כל פצ'ילה כ'לקיה תסמי צדקה קאל והאמן בי"י ויחשבה לו צדקה אעני פצ'ילהֵ אלאימאן. וכד'לך קולה תעאלי וצדקה תהיה לנו כי נשמר לעשות וגו' 
ואמא לפט'הֵ משפט פהי אלחכם במא יג'ב עלי אלמחכום עליה כאן ד'לך אנעאמא או אנתקאמא. 
פקד תלכ'ץ אן חסד יקע עלי אלאפצ'אל מטלקא וצדקה עלי כל כ'יר תפעלה מן אג'ל אלפצ'ילה אלכ'לקיה אלתי תכמל בהא נפסך ומשפט קד תכון נתיג'תה נקמה וקד תכון נעמה. 
וקד בינא פי נפי אלצפאת אן כל צפה יוצף אללה בהא פי כתב אלאנביא הי צפה פעליה פבחסב איג'אדה אלכל תסמי חסיד ובחסב רחמתה ללצ'עפא אעני תדביר אלחיואן בקואה יתסמי צדיק ובחסב מא יחדת' פי אלעאלם מן אלכ'יראת אלאצ'אפיה ואלבלאיא אלעט'ימה אלאצ'אפיה אלתי אוג'בהא אלחכם אלתאבע ללחכמה יתסמי שופט. וקד נצת אלתורה בהד'ה אלת'לת'ה אסמא השופט כל הארץ צדיק וישר הוא ורב חסד. 
וכאן גרצ'נא בשרח מעאני הד'ה אלאסמא תוטיה לפצל נאתי בה בעד הד'א:

Chapter 54

אסם חכמה יקע פי אלעבראני עלי ארבעה מעאני וד'לך אנה יקע עלי אדראך אלחקאיק אלתי גאיתהא אדראכה תעאלי קאל והחכמה מאין תמצא וגו' וקאל אם תבקשנה ככסף וגו' והד'א כת'יר. ויקע עלי אקתנא אלצנאיע אי צנאעה כאנת וכל חכם לב בכם וכל אשה חכמת לב. ויקע עלי אקתנא אלפצ'איל אלכ'לקיה וזקניו יחכם בישישים חכמה לאן אלשי אלד'י יכתסב במג'רד אלשיך' הו אלתהיו לקבול אלפצ'איל אלכ'לקיה. ויקע עלי אלתלטף ואלאחתיאל הבה נתחכמה לו ובחסב הד'א אלמעני קאל ויקח משם אשה חכמה יעני ד'את תלטף ואחתיאל ומן הד'א אלמעני חכמים המה להרע. וימכן אן יכון מעני חכמה פי אלעבראני ידל עלי אלתלטף ואעמאל אלפכרה פקד יכון ד'לך אלתלטף ואלאחתיאל פי תחציל פצ'איל נטקיה או פי תחציל פצ'איל כ'לקיה או פי תחציל צנאעה עמליה או פי שרור ורד'איל. פקד באן אן חכם יקאל לד'י אלפצ'איל אלנטקיה ולד'י אלפצ'איל אלכ'לקיה ולכל ד'י צנעאה עמליה ולד'י אלאחתיאל פי אלרד'איל ואלשרור. 
ובחסב הד'א אלביאן פאן אלעאלם בג'מלהֵ אלשריעה עלי חקיקתהא יתסמי חכם מן ג'התין מן ג'ההֵ מא אשתמלת עליה אלשריעה מן אלפצ'איל אלנטקיה ומן ג'ההֵ מא אשתמלת עליה מן אלפצ'איל אלכ'לקיה לכן לכון נטקיאת אלשריעה מקבולה גיר מברהנה בטרק אלנט'ר צאר פי כתב אלאנביא וכלאם אלחכמים יג'עלון עלם אלשריעה נועא ואלחכמה באטלאק נועא אכ'ר תלך אלחכמה באטלאק הי אלתי יתברהן בהא מא תלקינאה מן אלשריעה מן תלך אלנטקיאת מקבולא וכל מא תג'ד פי אלכתב מן תעט'ים אלחכמה וגראבתהא וקלהֵ מכתסביהא לא רבים יחכמו והחכמה מאין תמצא וגו' ומת'ל הד'ה אלנצוץ כת'ירא כל ד'לך ען תלך אלחכמה אלתי תפידנא אלברהאן עלי ארא אלתורה. אמא פי כלאם אלחכמים ז"ל פד'לך איצ'א כת'יר אעני כונהם יג'עלון עלם אלתורה נועא ויג'עלון אלחכמה נועא אכ'ר קאלוא ז"ל ען משה רבנו אב בחכמה אב בתורה אב בנביאים וג'א פי שלמה ויחכם מכל האדם קאלוא ולא ממשה לאנה יריד בקולה מכל האדם מן מעאצריה ולד'לך תג'דה יד'כר הימן וכלכל ודרדע בני מחול אלחכמא אלמשאהיר חיניד'.
וד'כרוא אלחכמים ז"ל איצ'א אן אלאנסאן מטלוב בעלם אלתורה אולא ובעד ד'לך מטלוב בחכמה ובעד ד'לך מטלוב במא יתעין עליה מן פקה אלשריעה אעני אסתכ'ראג' מא ינבגי אן יפעל. והכד'א ינבגי אן יכון אלתרתיב תערף תלך אלארא אולא מקבולה ובעד ד'לך תברהן ובעד ד'לך תחרר אלאעמאל אלתי תחסן בהא אלסירה והד'א נצהם ז"ל פי כון אלאנסאן מטאלבא ען הד'א אלת'לת'ה מעאני עלי הד'א אלתרתיב קאלוא כשאדם נכנס לדין תחלה אומרים לו קבעת עתים לתורה פלפלת בחכמה הבינות דבר מתוך דבר. פקד באן לך אן עלם אלתורה ענדהם נוע ואלחכמה נוע אכ'ר והי תצחיח ארא אלתורה באלנט'ר אלצחיח. 
ובעד כל מא וטינאה תסמע מא נקולה. קד בין אלפלאספה אלמתקדמון ואלמתאכ'רון אן אלכמאלאת אלמוג'ודה ללאנסאן ארבעה אנואע. 
אולהא והו אנקצהא והו אלד'י עליה יתפאני אהל אלארץ' הו כמאל אלקניה והו מא יוג'ד ללשכ'ץ מן אלאמואל ואלת'יאב ואלאלאת ואלעביד ואלאראצ'י ונחוהא ואן יכון אלאנסאן מלכא עט'ימא הו מן הד'א אלנוע והד'א כמאל לא אתצאל בינה ובין ד'לך אלשכ'ץ בוג'ה ואנמא הי נסבהֵ מא מעט'ם אללד'ה בהא כ'יאל מחץ' אעני אן הד'ה דארי והד'א עבדי והד'א אלמאל מאלי והאולא ג'נדי ואד'א אעתבר שכ'צה יג'ד אלכל כ'ארג'א ען ד'אתה וכל שי מן הד'ה אלקניאת בחית' הו פי וג'ודה ולהד'א אד'א עדמת תלך אלנסבה אצבח ד'לך אלשכ'ץ אלד'י כאן מלכא עט'ימא לא פרק בינה ובין אחקר מן יכון פי אלנאס מן גיר אן יתגיר שי מן תלך אלאשיא אלתי כאנת מנסובה לה. ובינוא אלפלאספה אן אלד'י יג'על וכדה וסעיה להד'א אלנחו מן אלכמאל אנמא סעי לכ'יאל מחץ' והו שי לא ית'בת ולו ת'בתת לה תלך אלקניה טול חיאתה פאנה לם יחצל לה פי ד'אתה כמאל אצלא. 
ואלנוע אלת'אני לה בד'את אלשכ'ץ תעלק אכת'ר מן אלאול והו כמאל אלבניה ואלהיאה אעני אן יכון מזאג' ד'לך אלשכ'ץ פי גאיהֵ אלאעתדאל ואעצ'אוה מתנאסבה קויה כמא ינבגי. והד'א אלנוע איצ'א מן אלכמאל לא יתכ'ד' גאיה לאנה כמאל ג'סמאני ומא הו ללאנסאן מן חית' הו אנסאן בל מן חית' הו חיואן וישארך פי הד'א אכ'ס אלחיואן.ואיצ'א לו וצל מן קוהֵ שכ'ץ אלאנסאן גאיה ונהאיה מא ילחק בקוהֵ בגל קוי פנאהיך אן ילחק בקוהֵ אסד או קוהֵ פיל וגאיהֵ הד'א אלכמאל כמא ד'כרנא אן ינקל חמלא ת'קילא או יכסר עט'מא גליט'א ונחו הד'א ממא לא כביר פאידה ג'סמאניה פיה אמא פאידה נפסאניה פמעדומה מן הד'א אלנוע.
ואלנוע אלת'אלת' הו כמאל פי ד'את אלשכ'ץ אכת'ר מן אלת'אני והו כמאל אלפצ'איל אלכ'לקיה וד'לך באן תכון אכ'לאק ד'לך אלשכ'ץ עלי גאיהֵ פצ'ילתהא ואכת'ר אלמצות אנמא הי לחצול הד'א אלנוע מן אלכמאל. והד'א אלנוע מן אלכמאל איצ'א אנמא הו תוטיה לגירה וליס הו גאיה לד'אתה וד'לך אן אלכ'לקיאת כלהא אנמא הי פי מא בין אלשכ'ץ מן אלנאס ובין גירה פכאן הד'א אלכמאל פי כ'לקיאתה אנמא תהיא בה למנפעהֵ אלנאס פצאר אלה לגירה לאנך אד'א פרצ'ת שכ'ץ אנסאן וחדה לא יעאמל אחדא וג'דת אלפצ'איל אלכ'לקיה מנה כלהא חיניד' בטאלה עטאלה לא חאג'ה להא ולא תכמל שכ'צה פי שי ואנמא יחתאג' אליהא ותעוד פאידתהא עליה באעתבאר אלגיר. 
ואלנוע אלראבע הו אלכמאל אלאנסאני אלחקיקי והו חצול אלפצ'איל אלנטקיה אעני תצור מעקולאת תפיד אראא צחיחה פי אלאלאהיאת והד'ה הי אלגאיה אלאכ'ירה והי אלתי תכמל אלשכ'ץ כמאלא חקיקיא והי לה וחדה והי תפידה אלבקא אלדאים. ובהא אלאנסאן אנסאן. ואעתבר כל כמאל מן אלת'לת'ה כמאלאת אלמתקדמה תג'דהא לגירך לא לך ואן כאן ולא בד בחסב אלמשהור פהי לך ולגירך אמא הד'א אלכמאל אלאכ'יר פהו לך וחדך ליס לאכ'ר מעך פיה משארכה בוג'ה יהיו לך לבדך וגו' ולהד'א ינבגי לך אן תחרץ עלי חצול הד'א אלבאקי לך ולא תתעב ותשקי לאכ'רין יא גאפלא ען נפסה חתי אסוד ביאצ'הא באסתילא אלקוי אלג'סמאניה עליהא כמא קיל פי אבתדא תלך אלאמת'אל אלשעריה אלמצ'רובה להד'ה אלמעאני קאל בני אמי נחרו בי שמוני נוטרה את הכרמים כרמי שלי לא נטרתי ופי הד'א אלמעני בעינה קאל פן תתן לאחרים הודך ושנותיך לאכזרי. 
קד בין לנא אלאנביא איצ'א הד'ה אלמעאני בעינהא ושרחוהא לנא כמא שרחתהא אלפלאספה וצרחוא לנא באן ליס כמאל אלקניה ולא כמאל אלצחה ולא כמאל אלאכ'לאק כמאלא יפתכ'ר בה ולא ירגב פיה ואן אלכמאל אלד'י יפתכ'ר בה וירגב פיה הו מערפתה תעאלי אלד'י ד'לך הו אלעלם אלחקיקי קאל ירמיה פי הד'ה אלכמאלאת אלארבעה כה אמר י"י אל יתהלל חכם בחכמתו ואל יתהלל הגבור בגבורתו אל יתהלל עשיר בעשרו כי אם בזאת יתהלל המתהלל השכל וידע אותי ותאמל כיף אכ'ד'הא עלי תרתיבהא ענד אלג'מהור פאן אעט'ם כמאל ענדהם עשיר בעשרו ודונה גבור בגבורתו ודונה חכם בחכמתו יעני ד'א אלאכ'לאק אלפאצ'לה פאן ד'לך אלשכ'ץ איצ'א מעט'ם ענד אלג'מהור אלד'ין אליהם הו אלכ'טאב פלד'לך רתבת הד'א אלתרתיב. 
וקד אדרכוא אלחכמים ז"ל מן הד'א אלפסוק הד'ה אלמעאני בעינהא אלתי ד'כרנא וצרחוא במא בינתה לך פי הד'א אלפצל והו אן אלחכמה אלמקולה באטלאק פי כל מוצ'ע והי אלגאיה הי אדראכה תעאלי ואן הד'ה אלקניה אלתי יקתניהא אלאנסאן מן אלד'כ'איר אלתי יתנאפס פיהא ותט'ן כמאלא ליסת בכמאל. וכד'לך הד'ה אעמאל אלשריעה כלהא אעני אנואע אלעבאדאת וכד'לך אלכ'לקיאת אלנאפעה ללנאס כלהם פי תצרפאתהם בעצ'הם מע בעץ' ג'מיע ד'לך לא יקתרן בהד'ה אלגאיה אלאכ'ירה ולא יסאויהא בל הי תוטיאת מן אג'ל הד'ה אלגאיה. 
ואסמע נצהם פי ג'מיע הד'ה אלמעאני בלפט'הם והו נץ בראשית רבה הנאך קיל כתוב אחד אומר וכל חפצים לא ישוו בה וכתוב אחד אומר וכל חפציך לא ישוו בה חפצים אלו מצות ומעשים טובים חפציך אלו אבנים טובות ומרגליות חפצים וחפציך לא ישוו בה אלא כי אם בזאת יתהלל המתהלל השכל וידע אותי. פתאמל מא אוג'ז הד'א אלקול ומא אכמל קאילה וכיף לם יגאדר שיא מן כל מא ד'כרנאה וטולנא פי ביאנה ופי תוטיאתה. 
ואד' וד'כרנא הד'א אלפסוק ומא אשתמל עליה מן אלגראיב וד'כרנא כלאם אלחכמים ז"ל פיה פלנתמם מא תצ'מנה וד'לך אנה לם יקתצר פי הד'א אלפסוק פי תביין אשרף אלגאיאת עלי אדראכה תעאלי פקט לאנה לו כאן הד'א קצדה לקאל כי אם בזאת יתהלל המתהלל השכל וידע אותי ויקטע אלקול או כאן יקול השכל וידע אותי כי אני אחד או כאן יקול כי אין לי תמונה או כי אין כמוני ומא נחי הד'א אלנחו בל קאל אן אלאפתכ'אר הו באדראכי ובמערפהֵ צפאתי יעני אפעאלה נחו מא בינא פי קולה הודיעני נא את דרכיך וגו' ובין לנא פי הד'א אלפסוק אן תלך אלאפעאל אלתי יג'ב אן תערף ותתקיל הי חסד ומשפט וצדקה 
וזאד מעני אכ'ר וכידא והו קולה בארץ אלד'י הד'א הו קטב אלשריעה. וליס כזעם אלמתהאפתין אלד'ין ט'נוא אן ענאיתה תעאלי אנתהת ענד פלך אלקמר ואן אלארץ' במא פיהא מהמלה עזב י"י את הארץ בל כמא בין לנא עלי ידי סיד אלעאלמין כי לי"י הארץ יקול אן ענאיתה איצ'א באלארץ' בחסבהא כמא אעתני באלסמא בחסבהא והו קולה כי אני י"י עשה חסד משפט וצדקה בארץ ת'ם כמל אלמעני וקאל כי באלה חפצתי נאם י"י יעני אן גרצ'י אן יכון מנכם חסד וצדקה ומשפט בארץ עלי נחו מא בינא פי שלש עשרה מדות אן אלקצד אלתשבה בהא ואן תכון תלך סירתנא. פאלגאיה אלתי ד'כרהא פי הד'א אלפסוק הי אנה בין אן כמאל אלאנסאן אלד'י בה יפתכ'ר חקיקה הו מן חצל לה אדראכה תעאלי חסב טאקתה וערף ענאיתה במכ'לוקאתה פי איג'אדהא ותדבירהא כיף הו וכאנת סירהֵ ד'לך אלשכ'ץ בעד ד'לך אלאדראך יקצד בהא דאימא חסד צדקה ומשפט תשבהא באפעאלה תעאלי נחו מא בינא מראת פי הד'ה אלמקאלה.
והד'א קדר מא ראית אן נודעה פי הד'ה אלמקאלה ממא ראית אנה נאפע ג'דא לאמת'אלך ואנא ארג'ו לך ענד אלתאמל אלשאפי אן תנאל כל גרץ' צ'מנתה פיהא במעונהֵ אללה תעאלי 
והו יזכינא וכל ישראל חברים למא ועדנא בה. אז תפקחנה עיני עורים ואזני חרשים תפתחנה העם ההלכים בחשך ראו אור גדול ישבי בארץ צלמות אור נגה עליהם:
אמן קרוב מאד האל לכל קורא אם באמת יקרא ולא ישעה. נמצא לכל דורש יבקשהו אם יהלך נכחו ולא יתעה.
כמל אלג'ז אלת'אלת' בעון אללה ובכמאלה כמלת דלאלהֵ אלחאירין.