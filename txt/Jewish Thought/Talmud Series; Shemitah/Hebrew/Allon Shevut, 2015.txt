Talmud Series; Shemitah
שיעורים בגמרא - שמיטה
Allon Shevut, 2015
https://www.nli.org.il/he/books/NNL_ALEPH003794858/NLI

שיעורים בגמרא - שמיטה

הקדמת העורך

כדרכם של יושבי בית המדרש, גם אצל הרב שג"ר השתלבו מחזורי השמיטה במחזורי הלימוד בישיבה. החודשים הסמוכים לשנה השביעית הוקדשו לעיון בסוגיותיה, לימוד שכדרכו של הרב חרג מעבר לשאלות ההלכתיות המעשיות, וביקש לגעת ביסודות הנושא ובמשמעויות הטמונות בו.
ספר זה מבוסס על שני מחזורי הלימוד האחרונים של הרב שג"ר בענייני השמיטה. בזמן קיץ של שנת תשנ"ד, ערב השמיטה של שנת תשנ"ה, עסק הרב שג"ר בסוגיות השמיטה כשעמד בראש בית המדרש של 'בית מורשה', ובאותה תקופה לימד גם סדרת שיעורים בישיבת הקיבוץ הדתי בעין צורים. בזמן אלול של שנת תשס"א, בערבה של שמיטת תשס"ב, חזר הרב לסוגיות אלו בישיבת 'שיח יצחק'. בכ"ה בסיוון תשס"ז, סמוך לסיומו של מחזור השמיטות שלאחר מכן, הלך הרב לעולמו. לולא מחלתו, מן הסתם היה מקדיש את שיעוריו בחודשי הקיץ לסוגיות השמיטה, כפי שעשה במחזורים הקודמים. כעת, במלאת שבע שנים לפטירתו, אנו מוציאים לאור את שיעוריו בנושא לרגל שמיטת תשע"ה.
*
ספר זה הוא הראשון בסדרה בה עתידים לראות אור שיעורי הגמרא של הרב שג"ר. סדרה זו נועדה להציג פן מרכזי בדמותו של הרב, שהיה מגדולי הלמדנים בעולם הישיבות הדתי־לאומי וסלל דרך חדשה בלימוד הגמרא. בשל הקושי בעריכת כתביו בתחום זה התעכבה הוצאתם לאור, ואנו מקווים שכעת נוכל להשלים את החסר.
הרב עצמו ראה את לימוד הגמרא כעניין המרכזי של חייו. כך גם העיד על עצמו בריאיון שנערך עימו כחודש לפני פטירתו: 'בסופו של חשבון תמיד ראיתי בלימוד הגמרא את העיסוק העיקרי והמרכזי שלי. גם מבחינה חומרית, את רוב הזמן הקדשתי למעשה ללימוד ולהוראת הגמרא'. ואכן, בכל שנותיו כר"מ וכראש ישיבה היה עיקר עיסוקו של הרב בהוראת הגמרא, ורבים מתלמידיו התקרבו אליו בשל דרכו המיוחדת ב'עיון התלמודי'.
כדרכו של הרב שג"ר בתחומים אחרים, גם בלימוד הגמרא הוא לא הסתפק בצירוף קול נוסף לשיח הקיים, אלא שילב בלימוד את שפתו הייחודית, הן בתכנים והן בדרכי הלימוד. החידוש שטבע הרב שג"ר בלימוד הגמרא מתבטא בשילוב ייחודי בין למדנות ישיבתית קלאסית, מתודות וידע אקדמי מתחומי המחקר התלמודי ולימודי התרבות, וחיפוש אחר משמעות קיומית העולה מרובדי הדיון השונים. בשנים האחרונות נעשו שילובים דומים למוכרים ומקובלים בכמה מבתי המדרש; הרב שג"ר היה מפורצי הדרך בתחום זה, ודמותו מהווה השראה לרבים מההולכים בה. הספרים שיצאו לאור יביאו בעזרת ה' לידי ביטוי בצורה מקיפה ויסודית את התורה הלמדנית של הרב כפי שהתעצבה בשנים בהן לימד ב'בית מורשה' ובישיבת 'שיח יצחק'. אנו מקווים שגם בתחום מרכזי זה של עולם התורה יתקבלו חידושיו בקרב קהל הלומדים ויפתחו שערים חדשים בלימוד התורה.
*
בעריכת שיעורי הרב שג"ר בגמרא השתמשנו בשלושה סוגים של חומרי גלם: בקבצים שכתב הרב תוך כדי לימודו, בהקלטות השיעורים שלימד, ובמקרים בהם לא השתמרה ההקלטה – בסיכומים של תלמידים, במידה שהצלחנו להשיג כאלה.
נפתח בקבצים. הלימוד של הרב שג"ר היה מלווה תמיד בכתיבה, כתיבה שלא נועדה לפרסום אלא נשמרה במחברות, בקלסרים ובקובצי מחשב. אופיין של רשימות אלו משתנה לפי הזמן וההקשר – מסיכומים מקיפים של כל המקורות בהם עסק הרב ודיונים עליהם, ועד להערות קצרות ומחודדות שהקשרן לעתים אינו ברור. קובצי המחשב מהווים מעין לימוד בחברותא של הרב, שבו הוא מסכם ומנתח את המקורות, מעלה את השאלות השונות ומוסיף תובנות מתחומי ידע שונים – ממחקר תלמודי ועד הגות מודרנית, סוציולוגיה והיסטוריה. בעריכת ספרי הגמרא אנו משתמשים כמעט אך ורק בקובצי המחשב שנכתבו בתקופה שבה כיהן הרב כראש בית המדרש ב'בית מורשה' (תשנ"א–תשנ"ו) וכראש הישיבה בישיבת 'שיח יצחק' (תשנ"ז–תשס"ז), שכן בהם מתבטאת דרך לימודו המאוחרת והבשלה. על כל מסכת בה עסק הרב ישנם לפחות שני סבבים של קובצי מחשב, מוקדמים ומאוחרים; כאשר הרב שב ולימד מסכת מסוימת הוא ניסה לבחון מחדש את מהלכיו הלמדניים והפרשניים מהעבר. בדרך כלל התחברו המסקנות והתובנות שעלו בסבב הלימוד השני לאלו של הראשון, פיתחו אותן לכיוונים חדשים והוסיפו שפה ומושגים שהתחדשו בעולמו של הרב בשנים שחלפו; אך לעתים הבין הרב את המקורות באופן שונה בסבב השני, והוליך את הדיון בהם למקום אחר.
מכאן להקלטות של השיעורים (שאותן תמללה רעייתו של הרב, הרבנית מרים רוזנברג). שיעורים אלו משקפים בדרך כלל רק חלק קטן ממה שכתב הרב בקבצים, אך יתרונם בכך שהם מחדדים את הנקודות העיקריות בהן בחר להתמקד, וכן את המבנה ואת הטיעונים שבאמצעותם הציג אותן. לעתים קרובות הרב גם התנסח בשיעוריו בצורה מחודדת יותר מאשר בקבצים, והמחיש את דבריו בדוגמאות ובהפניות שונות. בנוסף לכך, הדיון שהתפתח בשיעור נטה להתרחב ולגלוש לנושאים נוספים, בעקבות הערות ושאלות של המשתתפים. בענייני השמיטה השתמרו בידינו הקלטות של רוב רובם של השיעורים, ולכן לא היה צורך להיעזר בסיכומים, אך יש מסכתות שמהשיעורים עליהן כלל לא השתמרו הקלטות.
בעבודת העריכה עמדה לנגד עינינו המטרה להוציא לאור ספר בהיר ומסודר, שיאפשר לקורא לפגוש את שיעורי הרב שג"ר בצורה נוחה ונגישה ככל הניתן; לא ספר 'חידושים' המיועד רק למי שלומד את המסכת בעיון, אלא ספר שכל אדם עם רקע תורני סביר יוכל לקרוא בו, גם אם תידרש לכך מידה מסוימת של מאמץ וריכוז. כדי לעשות זאת נדרשנו לצרף יחד את הטיוטות עם השיעורים ולערוך מתוכם פרקים סדורים שיש בהם נושא מרכזי וציר ברור. חלוקת הפרקים מבוססת על הנושאים העיקריים בהם עסק הרב; לעתים הוקדשו לנושאים אלו קבצים מוגדרים, ולעתים צירפנו יחד דיונים שהופיעו בקבצים שונים, שכל אחד מהם עוסק בנושא מכיוון אחר. בנוסף לכך, כיוון שלקבצים ולשיעורים בדרך כלל לא היה מבנה ברור, מבנה הפרקים בספר מבוסס על מה שנראה לנו כמהלך היסודי אותו ביקש הרב להציג, בתוספת סידור והרחבות שנועדו להבהירו. הניסוחים מבוססים במידת האפשר על לשונו של הרב, אך גם כאן נדרשנו להוסיף הרחבות וקישורים כדי להפוך את הדברים לסדורים ומובנים יותר. אנו מקווים שלמרות שינויים אלו נשמרו רוחו וטעמו של המקור.
בסופם של חלק מהפרקים מופיעות הערות סיום שצוינו באותיות עבריות, בהן מובאות הרחבות שלא השתלבו במהלך הדברים. הערות הבהרה והרחבה של העורך, וכן הפניות למקורות מרכזיים שהרב שג"ר לא התייחס אליהם, סומנו בראשי התיבות ה"ע. בנוסף לכך, השלמנו והוספנו מראי מקום למקורות שהרב הפנה אליהם,<sup class="footnote-marker">1</sup><i class="footnote">ספרי התנ"ך על ניקודם, התלמודים ומדרשי חז"ל המובאים בספר לקוחים מפרוייקט השו"ת.</i> ולתועלת המעוניינים להרחיב ולהעמיק בדברים הוספנו הפניות לדיונים רלוונטיים בחיבורי הרב שראו אור בעבר. כדרכנו, צירפנו בסוף הספר רשימה של כל ספרי הרב שראו אור עד כה, ועל פיה גם ההפניות לספרי הרב בהערות השוליים.
*
בשורות הבאות נסקור בקצרה את הנושאים בהם עוסק ספר זה, ולאחר מכן נתאר את המקורות עליהם הוא מבוסס.
כאמור, ספר זה מבוסס על שיעורי הגמרא שלימד הרב שג"ר. זהו לימוד מובנה ומסודר, המשקף את צורת הלימוד של הרב בשנים בהן נמסרו השיעורים, אך הוא אינו מבקש להקיף את נושא השמיטה על כל צדדיו. הספר מבטא את בחירת המקורות והנושאים של הרב בשיעוריו, שהושפעה מתחומי העניין והמשיכה שלו ושל תלמידיו וכן מאילוצי הזמן. מתוך הנושאים הרבים הקשורים לעולמה של השמיטה, הספר עוסק בכמה צירים מרכזיים שסביבם בנה הרב את שיעוריו. את אופיו של העיון בנושאים אלו הכתיבו המקורות עליהם התבסס – מן המקרא ועד חז"ל, מהראשונים ועד האחרונים, בהיקף ובסגנון המתאימים ללימוד גמרא בבית המדרש. לאלה צירפנו כאן גם שני שיעורים בחסידות שנמסרו בהזדמנויות אחרות, המצרפים לדיון בשמיטה צלילים וגוונים נוספים.
כאמור, זוהי הפעם הראשונה שבה מתפרסם מערך שלם של שיעורי גמרא של הרב שג"ר,<sup class="footnote-marker">2</sup><i class="footnote">בספר <b>אהבוך עד מוות</b>, שיצא לאור בחייו של הרב שג"ר והתבסס על שיעוריו בסוגיית קידוש השם, בא לידי ביטוי רק חלק ממערך הלימוד שהוקדש לנושא. בימי חייו פרסם הרב מאמרים למדניים רבים, אותם ניתן למצוא ברשימה הביבליוגרפית של כתבי הרב, <b>נהלך ברג"ש</b> עמ' 376–383. גם הספר <b>זאת בריתי</b> מבטא פנים מסוימות בצורת הלימוד של הרב.</i> לכן לצד סקירת הנושאים שבהם עוסקים פרקי הספר, נתאר בקצרה גם את מבנה הלימוד המתבטא בהם. יש להקדים ולומר שמדובר במערך שיעורים קצר יחסית, המותאם לחודשי הקיץ ולזמן אלול. בנוסף לכך, סוגיות הגמרא העוסקות בנושא השמיטה הן מעטות. ועם זאת, שיעורים אלו מייצגים בזעיר־אנפין את יסודות צורת הלימוד של הרב שג"ר, כפי שהוצגה גם בספרו 'בתורתו יהגה'.<sup class="footnote-marker">3</sup><i class="footnote"><b>בתורתו יהגה</b>, עמ' 188–237.</i> עיון נרחב בצורת הלימוד של הרב ניתן למצוא באחרית הדבר של הספר שכתב הרב יובל שרלו.
השלב הראשון בלימודו של הרב הוא העיון במקראות הנוגעים בנושא, עיון המתחקה אחר המושגים השונים העולים בהם ומשמעותם. מושגים אלו הם הצלילים היסודיים שילוו את הלימוד, והם שבים ועולים באופנים שונים בשלבים הבאים. שלב זה של הלימוד מתבטא בספר בפרק הראשון, <b>פרשיות השמיטה: חסד, קדושה והשעיית הזמן</b>, בו הרב שג"ר בוחן את היחס בין פרשיות התורה השונות העוסקות במערך אותו הוא מכנה 'חוקי השבע': שמיטת קרקעות, שמיטת כספים, היובל, שחרור העבדים ומעמד הקהל. באמצעות ההשוואה בין הפרשיות מבחין הרב שג"ר בעמדות השונות המאפיינות את יחסה של התורה לעולם החברתי והכלכלי, כפי שהן מתבטאות בתיאור של חוקי השבע: גמילות החסד לעומת הערעור על הסדרים החברתיים, השראת השכינה במלאכת האדם לעומת הפרישות וההסתלקות מהציביליזציה. דיון זה מוליך לבסוף לבחינת מקומה הייחודי של שמיטת הכספים במערך זה. כאמור, המושגים היסודיים העולים מקריאה זו – קדושה ותיקון חברתי, אוטופיה וריאליה – עומדים במרכזו של הדיון במהלך הפרקים הבאים.
השלב הבא בסדר הלימוד הוא העיון במדרשי ההלכה, במשנה ובתוספתא, שהרב שג"ר בוחן דרכם את האופן שבו חז"ל קראו את הפסוקים, ומצביע על הכיוון אליו הם מוליכים את הדיון. לימוד זה בדרך כלל מהווה הקדמה לשלב המרכזי של לימוד סוגיות הגמרא; אך בשל מיעוט הסוגיות בנושאים בהם עסק הרב, התפצל העיסוק במדרשי ההלכה לכמה כיוונים, המופיעים בספר בפרקים שונים.
הפרק השני, <b>שמיטת כספים וחוקי השבע: מבנה, משמעות והלכה</b>, ממשיך את הדיון במערכת היחסים שבין חוקי השבע ובמקומה של שמיטת כספים בתוכה, ומפתח את ההבחנות ואת המושגים שנידונו בפרק הראשון מתוך עיון במדרשי ההלכה, ובכמה מסוגיות הבבלי והירושלמי. בתוך כך הרב גם עומד על צורת החשיבה של חז"ל במדרשי ההלכה, ועל האופן שבו מיון ההלכות משקף את הגיונן הפנימי; על דרשותיו של רבי ועל זיקתן לתפיסתו בנוגע לקיום השמיטה; ועל שיטתו הייחודית של הרמב"ם לגבי תוקפן של השמיטות בזמן הזה. דיון אחרון זה משקף את דרכו של הרב להקדיש עיון מיוחד להלכות הרמב"ם, שמטרתו לבחון את האופן בו מארגן הרמב"ם את המקורות שלפניו ולעמוד על התפיסה המנחה אותו בכך. דיון דומה ברמב"ם בהקשר אחר נמצא בפרק הרביעי.
הפרק השלישי, <b>מעגלי השמיטה והיובל: זיקות והבחנות</b>, ניגש למדרשי ההלכה מכיוון אחר. פרק זה מרחיב את הדיון באחד הנושאים שעלו בפרק השני – היחס בין השמיטות והיובל. גם כאן נפתח הלימוד במדרשי ההלכה, המצביעים על אופיו המיוחד של היובל ועל מערכת היחסים המורכבת שבינו לבין מעגל השמיטות. בהמשך עובר הרב שג"ר לדון באופן שבו פירש ר' חיים מבריסק את המדרשים והסוגיות בנושא. דיון זה מבטא כיוון ייחודי נוסף בדרך הלימוד של הרב שג"ר: הענקת עומק ומשמעות להבחנות הפורמליות של השפה הלמדנית.<sup class="footnote-marker">4</sup><i class="footnote">הרב ראה חשיבות רבה בקריאה כזו של ההבחנות הלמדניות, שכן היא מאפשרת להוליך את החדות והעוצמה של החשיבה הלמדנית אל מעבר לסגירות המאפיינת אותה. על כך ראו <b>בתורתו יהגה</b>, עמ' 206–207. דוגמא לקריאה ברוח זו בנושא הקידושין ניתן לראות שם בעמ' 240–246.</i> כאן מפרש הרב שג"ר את ההבחנה של ר' חיים בין מצוות השמיטה והיובל, ורואה בה ביטוי לסוגי קדושה שונים – קדושה מטאפיזית הקבועה בעולם, לעומת קדושה המתבטאת בתיקון חברתי ממשי.
הפרק הרביעי, <b>תקנת הפרוזבול ודרכה של התורה שבעל פה</b>, ניגש לשמיטת הכספים מכיוון אחר. נקודת המוצא של הדיון כאן היא השאלות היסודיות שמעלה תקנת הפרוזבול של הלל – האם תקנה זו מבטלת את דין התורה של שמיטת הכספים, ואם כן, מניין הייתה להלל הסמכות לעשות זאת. הרב שג"ר בוחן במבט רוחבי שלוש גישות המשיבות כל אחת בדרכה על שאלות אלו, גישות אותן הוא מזהה בשלבים השונים של הדיון, מן התנאים והראשונים ועד האחרונים וחוקרי זמננו. העיון בגישות אלו ובמקורות עליהם הן מסתמכות מוביל גם לתפיסות שונות של האופן בו מתמודדת ההלכה עם מצבים משתנים – על בסיס תקדימים, באמצעות שימוש פיקטיבי בהלכה קיימת, או ביצירת תקנה חדשה. בסופו של הדיון מציע הרב שג"ר גישה משלו להבנת תקנתו של הלל וצורת החשיבה ההלכתית המתבטאת בה.
הפרק החמישי, <b>שמיטת כספים בימי הראשונים: מנהג והלכה</b>, עוסק בשלב נוסף בהשתלשלות הדיון על שמיטת הכספים – מעמדה בימי הראשונים, תקופה שבה בקהילות רבות היא לא נהגה כלל. הרב מתמקד כאן בדבריהם של ראשוני פרובנס, שניסו להצדיק את המנהג באופנים שונים ולמצוא לו תמיכה במקורות. דיון זה, הנראה במבט ראשון כניסיון מאולץ להגן על המנהג, חושף למעשה תהליך הדרגתי שמקורו כבר בתקנת הפרוזבול של הלל, תהליך שבו שמיטת כספים נתפסה יותר ויותר כמצווה שאינה שייכת לזמן הזה. בדיון זה בא לידי ביטוי אופייני מרכיב נוסף בצורת הלימוד של הרב שג"ר, המבקש לעמוד על האופן שבו הדיון ההלכתי מתווך בין ההקשר ההיסטורי לבין הפרשנות של המקורות.
הפרק השישי, <b>היתר המכירה: קדושת הארץ, היחס לגוי, ואופיו של השיח ההלכתי,</b> חותם את החלק הלמדני של הספר בדיון הפונה לכיוון אחר. במוקדו של פרק זה עומדת מחלוקת האחרונים על היתר המכירה, אשר מתוכה עוסק הרב שג"ר בתשובותיהם של הנצי"ב, הראי"ה קוק והחזון אי"ש. דיון זה ממשיך כמה מן הצירים היסודיים שעלו בפרקים הקודמים – תוקפה של השמיטה בזמן הזה, זיקתה לקדושת הארץ, וקיומה כזיכרון לעבר או כמצווה ממשית. אך עיקר עניינו של הרב שג"ר כאן אינו בדיון ההלכתי עצמו אלא בתפיסות המתבטאות בו, הנוגעות לדרכי הפסיקה ההלכתית בכלל, ולמשמעות של מצוות יישוב הארץ ושל איסור 'לא תחנם' בפרט.<sup class="footnote-marker">5</sup><i class="footnote">לקריאה דומה של הרב בנושא אחר ראו: 'יום העצמאות – הלכה ואידיאולוגיה', <b>ביום ההוא</b>, עמ' 285–308.</i> נקודת מבט זו מחלצת את הדיון על היתר המכירה מההקשר ההלכתי והחברתי המקומי שלו, ומוצאת בו ביטוי לתפיסות יסודיות יותר של פוסקים אלו.
לפרקים אלו מצטרפים כאן שני שיעורים בתחום המחשבה והחסידות, העוסקים בשמיטה מכיוון אחר. <b>מהוויתור אל החירות: שיעור במי השילוח</b>, עוסק במתח הקיומי שבין השמיטה והיובל, כפי שהוא בא לידי ביטוי בתורה של רבי מרדכי יוסף מאיזביצא. בעקבות דבריו מצביע הרב שג"ר על הצורך להרפות כדי לזכות בעצמיות, לעבור שלב של הכנעה כדי להגיע לאותנטיות. מהלך זה בא לידי ביטוי הן במישור האישי והן במישור החברתי, סביב המתחים שבין שוויון וחירות, אותנטיות וגלובליזציה.
בפרק <b>שמיטה, שתיקה ותורת ארץ ישראל</b>: <b>שיעור בשפת אמת</b>, עומד הרב שג"ר על מהלך דומה בכמה מתורותיו של רבי יהודה אריה לייב אלתר מגור. כאן מאופיינת האמונה כשתיקה, אותה מזהה השפת אמת עם עבודת השמיטה. שתיקה זו מובילה את האדם לדיבור יוצר המכונן את המציאות. תהליך זה מתקשר גם לאופייה המיוחד של תורת ארץ ישראל, שתפקידה לחבר את התורה המופשטת שניתנה בסיני למעגלים השונים של הקיום האנושי.
*
כאמור, פרקים אלו אינם מקיפים את נושא השמיטה מכל צדדיו; הם משקפים את החומרים שהשאיר אחריו הרב שג"ר בנושא. פרקי הספר מבוססים על שתי תיקיות של קובצי מחשב, אותם כתב הרב לקראת שני מחזורי לימוד בנושא השמיטה. הסבב הראשון נכתב מניסן עד סיוון תשנ"ד, והשני מאב עד אלול תשס"א. בסבב השני חזר הרב ועסק ברוב הנושאים שבהם עסק שבע שנים קודם לכן, תוך שהוא משלב בין כתיבה חדשה לבין מובאות מקובצי הסבב הקודם. בדרך כלל, הרב מפתח בסבב השני את קובצי הסבב הראשון תוך שימור מהלכיו הפרשניים, אך ישנם מקרים שבהם החליט ללכת בדרך שונה. דוגמא לכך ניתן לראות בפרק הרביעי, בו מובאות זו לצד זו אמירות שונות של הרב משני הסבבים. היו גם נושאים שהרב נגע בהם רק באחד מהסבבים: בהיתר המכירה הוא עסק רק בשנת תשנ"ד, ובעמדתם של ראשוני פרובנס לגבי שמיטת הכספים רק בשנת תשס"א. כאמור לעיל, בנוסף לקבצים אלו נעזרנו בהקלטות השיעורים שהעביר הרב כדי לחדד את הדברים ולבנות את המהלך הלמדני שלו בסוגיות השמיטה. אנו מודים לארכיון בית מורשה וארכיון ישיבת הקיבוץ הדתי בעין צורים על שמסרו לידינו את הקלטות השיעורים.
עריכתם של השיעורים בחסידות המתפרסמים כאן הייתה קלה יותר – כאן היו בידינו רק הקלטות של שני השיעורים, ללא קבצים הקשורים אליהם. את השיעור על השפת אמת לימד הרב בשנת תשמ"ו, בישיבה הגבוהה 'מקור חיים'; השיעור על מי השילוח ניתן בישיבת 'שיח יצחק', ככל הנראה בקיץ של שנת תשס"א.<sup class="footnote-marker">6</sup><i class="footnote">המעוניינים בכך יוכלו לעקוב אחר גלגולי הקריאה של הרב שג"ר בשנה זו במושגי השמיטה והיובל: החל בדרשת יום העצמאות תשס"א, שפורסמה בספר <b>ביום ההוא</b> בשם 'אבא אלוקים ואמא אדמה', דרך השיעור על תורתו של מי השילוח לפרשת בהר, שהתקיים ככל הנראה כמה שבועות לאחר מכן, וכלה בפרק הראשון בספר זה, המבוסס בחלקו על קובץ שנכתב בחודש אב תשס"א.</i> בעריכתם של שיעורים אלו השתדלנו לשמור על הסגנון המקורי של הרב, שהייתה בו מידה רבה של חדות ועוצמה המוכרות לכל מי שנכח בשיעוריו לאורך השנים.
*
עבודת עריכה מעין זו דורשת שמירה על איזונים עדינים. בכך סייעה עינם החדה של כמה אנשים, וכאן המקום להזכירם ולהודות להם על עזרתם. הראשון שבהם הוא ד"ר עוזי פוקס, העורך האחראי של הספר, שליווה את המעבר מקובצי המקור ועד לגרסה הסופית. קריאתו היסודית והערותיו תרמו לדיוק בהעברת כוונתו ולשונו של הרב. אליו הצטרפו חברי המערכת, ד"ר זוהר מאור והרב אורי ליפשיץ, שקראו את כל הפרקים והעירו הערות פרטניות ויסודיות. בנוסף להם קראו חלק מפרקי הספר גם ד"ר דוד לנדס, הרב ד"ר יהודה ברנדס, הרב ירון קטן, ד"ר פנחס רוט, הרב דוד בס והרב ד"ר מעוז כהנא. תודה לכל המסייעים בעריכה, הקוראים והמגיבים, ובמיוחד ליו"ר הוועד הרב שמעון דייטש, שליווה מקרוב את עבודת העריכה של הספר לאורך כל הדרך, ודאג לפרטים הקטנים והגדולים.
תודה מיוחדת לרב יובל שרלו שכתב אחרית דבר לספר. עיונו המעמיק בדברי הרב שג"ר ונקודת המבט הייחודית שלו על הדברים מרחיבים את הדיון לאופקים חדשים.
תודה גם לשותפים הנוספים בעבודה על הספר: לעורכת הלשון בת־ציון שלומי ולמשה א' בר־לב שעמל על ההבאה לדפוס, על שעשו את עבודתם ביסודיות ובזריזות; לדוד ברוקנר על ההגהה; לניצן גאלדור שהכין את מפתח המקורות; וכן לסטודיו דוב אברמסון על העימוד ועיצוב הכריכה.
לבסוף, תודה לרבנית מרים רוזנברג ולחברי ועד הכתבים, על יוזמתם ותמיכתם המאפשרות את הוצאת כתבי הרב שג"ר לאור, ועל שזיכו אותי לקחת חלק במלאכה זו.
*
העבודה על ספר זה נעשתה במשך השנה השישית למניין השמיטה, במטרה לצרף גם אותו לשילוב בין מחזורי השמיטות ומחזורי הלימוד. אנו מקווים שבעקבות זאת תתקיים בו גם הבטחת התורה 'וְצִוִּיתִי אֶת בִּרְכָתִי לָכֶם בַּשָּׁנָה הַשִּׁשִּׁית' (ויקרא כ"ה, כא), וכי ספר זה ירווה את הצימאון לגילוי פנים נוספות בתורתו של הרב שג"ר, ויסלול דרך לחיבורים דומים שיבואו אחריו.
איתן אברמוביץ





Chapter 1

<big><strong>פרשיות השמיטה: חסד, קדושה והשעיית הזמן</strong></big>
<b>א. פתיחה: ארבע פרשיות השביעית</b>
מצוות השמיטה מופיעה בתורה כחלק מן המערכת הרחבה של מה שנכנה כאן חוקי השבע, הכוללים את פרשיות השמיטה, היובל, שחרור העבדים ומעמד הקהל. בפרק זה נעיין בפנים השונים שמציגות פרשיות אלו וביחסים ביניהן, ומתוך כך גם במקומה ובמשמעותה של שמיטת כספים. כפי שנראה בפרק הבא, היחס בין הפרשיות יעמוד גם במרכז הדיון של חז"ל על מצווה זו.
חוקי השבע מתבטאים בהלכות שונות, המופיעות בתורה בארבע פרשיות. כפי שנראה, בכל אחת מהפרשיות מופיעים מרכיבים שונים של מערכת חוקים זו, המוצגים במגוון של פנים ומערכות יחסים. בתחילה נציג בקצרה את תוכנן של הפרשיות השונות, ולאחר מכן נעיין בהן בצורה יסודית יותר.
חוקי השבע מופיעים לראשונה ב<b>פרשת משפטים </b>(שמות כ"ג, י–יא), בחלק שכבר הרמב"ן והראב"ע כינו אותו 'ספר הברית'.<sup class="footnote-marker">7</sup><i class="footnote"><b>אבן עזרא על התורה</b>, שמות כ"ג, לג; <b>רמב"ן על התורה</b>, שמות כ"ד, א.</i> פסוקים אלו עוסקים בשמיטת קרקעות. בתחילת הפרשה מובאות הלכות עבד עברי, העובד שש שנים ויוצא לחופשי בשנה השביעית למכירתו, ולא בשנת השמיטה. דיני שמיטת הכספים והיובל אינם מופיעים בפרשייה זו.
המקום השני הוא ב<b>פרשת בהר</b> (ויקרא כ"ה). כאן מופיעה שוב שמיטת קרקעות, אך הפעם כחלק ממבנה הכולל גם את היובל, שבו שני דינים – שחרור העבדים, והחזרת הנחלות לבעליהן הראשונים.
המקום השלישי הוא ב<b>פרשת ראה</b> (דברים ט"ו, א–יח). כאן מוזכרת שמיטת כספים, ולצידה מופיע שוב דין עבד עברי היוצא בשנה השביעית; אך שמיטת קרקעות ויובל אינם מוזכרים כאן.
הפרשייה הרביעית הנוגעת לחוקי השבע היא תיאור מצוות הקהל ב<b>פרשת</b> <b>וילך</b> (דברים ל"א, ט–יג), המתקיימת 'מִקֵּץ שֶׁבַע שָׁנִים בְּמֹעֵד שְׁנַת הַשְּׁמִטָּה בְּחַג הַסֻּכּוֹת' (שם, י). הביטוי 'מקץ שבע שנים' כאן זהה לביטוי המופיע בפרשיית שמיטת כספים (שם ט"ו, א). את הזיקה בין כריתת הברית, שהיא עיקרה של מצוות ההקהל, לבין שמיטת כספים ושחרור עבדים, אנו מוצאים לאחר מכן גם בדברי ירמיהו (ל"ד, ח–טז) ונחמיה (ה', א–יג, וכן י', לב).
סקירה כללית של פרשיות אלו מעלה שאלות רבות. מדוע נזכרת שמיטת קרקעות פעמיים, פעם בפני עצמה ופעם כחלק ממערך היובלות? מדוע שמיטת כספים מופיעה בפרשה נפרדת? ומהי משמעותה של הזיקה החוזרת ונשנית באופנים שונים בין דיני השביעית לדיני העבד?
נפתח בשאלה הראשונה, ולצורך כך נעיין בהבדלים בין שתי הפרשיות של שמיטת קרקעות. בעיון ראשוני, נראה שפרשיית משפטים ופרשיית בהר מציגות שני מערכים בעלי היגיון פנימי. בפרשיית משפטים ישנה הקבלה בין הקרקע לבין העבד – בשניהם עובדים שש שנים ובשביעית שומטים.<sup class="footnote-marker">8</sup><i class="footnote">למרות שפשטם של הפסוקים מורה כי העבד משתחרר בשנה השביעית למכירתו, הקבלה זו הביאה את המדרש (<b>מכילתא דרבי ישמעאל</b>, משפטים, א) להעלות את האפשרות שהוא ישתחרר בשנת השמיטה. המדרש דחה את האפשרות הזו, אך היא השתמרה באופן חלקי בתרגום יונתן (תרגום יונתן על התורה, שמות כ"א, ב, ו–ז, וכן כ"ב, ב), המבחין בין עבד המוכר את עצמו, היוצא בשנה השביעית למכירתו כפשט הפסוקים, לבין עבד שנמכר בגניבתו ואמה עבריה שנמכרה בידי אביה, היוצאים לחופשי בשנת השמיטה.</i> גם פרשיית בהר מציגה מערך שיטתי שבו שמיטת הקרקעות והיובל כלולים במעגל הגדול של השביעיות ושנת החמישים. שחרור העבדים משתלב כאן באופן אחר, כחלק מקריאת הדרור של היובל, הכוללת גם את השבת הנחלות.
אם כן, שמיטת קרקעות מופיעה בשני הקשרים – כמערך של שבע שנים העומד בפני עצמו, וכחלק ממחזור היובל; מכאן עולה השאלה מהי משמעותה של חלוקה זו, ומהו היחס בין המערכות השונות.<sup class="footnote-marker">9</sup><i class="footnote">לגבי דיני העבד ישנה גם סתירה בפשט הפסוקים בין הפרשיות השונות: בפרשיית משפטים נאמר שעבד שלא יצא בשביעית ימשיך לעבוד לעולם, ולא מוזכרת היציאה ביובל המתוארת בפרשיית בהר.</i> חז"ל עסקו ביחס זה מתוך הדיון בשאלה אם קיום השמיטה תלוי בקיום היובל.<sup class="footnote-marker">10</sup><i class="footnote">על כך ראו להלן בפרק השני.</i> לענייננו, כפילות זו מדגישה את השאלה לגבי שמיטת כספים: מהו היחס בינה לבין מערכות אלו? האם שש השנים המוזכרות בה מקבילות למניין השמיטה? ומהו היחס בינה לבין היובל?
כדי לענות על שאלות אלו, נעיין כעת בהרחבה במשמעותם של שמיטת הקרקעות ושל היובל בפרשיות משפטים ובהר. לאחר מכן נעיין בפרשיית שמיטת כספים כדי לבחון את היחס בינה לבין דינים אלו.<sup class="footnote-marker">11</sup><i class="footnote">בנושא זה ראו גם: מ' ברויאר, <b>פרקי מועדות</b>, ירושלים תשנ"ג; ד' הנשקה, 'שביעית ושמיטת כספים', <b>המעיין</b> כ, תמוז תש"מ, עמ' 41–49; ז' ויטמן, 'השמיטה והשביתה', <b>המעיין</b> כ, תשרי תש"מ, עמ' 30–37; א' סמט, 'שמיטת כספים ושמיטת קרקעות', <b>עיונים בפרשות השבוע</b>, ירושלים תשס"ב, עמ' 328–347; י' קנוהל, <b>מקדש הדממה</b>, ירושלים תשנ"ג. [בנושא זה ראו גם את מאמרו המאוחר יותר של ד' הנשקה, 'שמיטת כספים ושנת השבע: לטיב הזיקה שביניהן', בתוך: ד' גולינקין (עורך), <b>תורה לשמה: מחקרים במדעי היהדות לכבוד פרופסור שמא יהודה פרידמן</b>, רמת גן תשס"ח, עמ' 120–147. (ה"ע)]</i>
<b>ב. שמיטת משפטים: חמלה וסולידריות</b>
מה טיבה של מצוות השמיטה? יש לשים לב לכך שזוהי מצווה לגמרי לא פשוטה – מצווה המשבשת את כל אורח החיים, ומעמידה בסימן שאלה את יכולת ההתפרנסות של האדם; מצווה שככל הנראה לא נשמרה בקפדנות לאורך ההיסטוריה. בתנ"ך אנו שומעים שהגלות בזמן בית ראשון הייתה עונש על אי־שמירת השמיטה,<sup class="footnote-marker">12</sup><i class="footnote">ראו דברי הימים ב ל"ו, כ–כא; ירמיהו י"ז, ד.</i> ובמדרשי חז"ל מודגש הקושי העצום שבה.<sup class="footnote-marker">13</sup><i class="footnote">ראו למשל <b>ויקרא רבה</b> פרשה א, א: '"גיבורי כח עשי דברו" (תהלים קג). במה הכתוב מדבר, אמר ר' יצחק בשומרי שביעית הכתוב מדבר. בנוהג שבעולם אדם עושה מצוה ליום אחד, לשבת אחת, לחודש אחד, או שמא לשאר כל ימות השנה, ודין חאמי חקליה ביירא וכרמיה ביירא ויהב אנונה ושתיק [= וזה רואה שדהו בור וכרמו בור, ומשלם מס ושותק], יש לך גיבור גדול מזה?'.</i> המדרש באיכה רבה מראה גם עד כמה היה הרעיון הזה מוזר בעיני הגויים, שלעגו לו במופעי תיאטרון פרודיים.<sup class="footnote-marker">14</sup><i class="footnote">'רבי אבהו פתח: "ישיחו בי יושבי שער" (תהלים סט), אלו אומות העולם שהן יושבין בבתי תרטיאות ובבתי קרקסיאות, "ונגינות שותי שכר" (שם), מאחר שהן יושבין ואוכלין ושותין ומשתכרין, הן יושבין ומשיחין בי, ומלעיגים בי... ומכניסין את הגמל לטרטיאות שלהם והחלוקים שלו עליו, והן אומרים אלו לאלו על מה זה מתאבל, והן אומרים היהודים הללו שומרי שביעית הן ואין להם ירק ואכלו החוחים של זה והוא מתאבל עליהם' (<b>איכה רבה</b>, פתיחתא יז). אפשר שהעוקץ בתיאור הגמל הוא שחלק ממטרת השמיטה הוא השוויון עם בעלי החיים. וראו גם י' היינמן, 'היהדות בעיני העולם העתיק', בתוך: <b>יהודים ויהדות בעיני העולם ההלניסטי</b>, ירושלים תשל"ד, עמ' 18.</i> מדוע אם כן מצווה התורה על השמיטה? כפי שנראה, פרשיות השמיטה מציגות תשובות שונות לשאלה זו.
<small>וְגֵר לֹא תִלְחָץ וְאַתֶּם יְדַעְתֶּם אֶת נֶפֶשׁ הַגֵּר כִּי גֵרִים הֱיִיתֶם בְּאֶרֶץ מִצְרָיִם. וְשֵׁשׁ שָׁנִים תִּזְרַע אֶת אַרְצֶךָ וְאָסַפְתָּ אֶת תְּבוּאָתָהּ. וְהַשְּׁבִיעִת תִּשְׁמְטֶנָּה וּנְטַשְׁתָּהּ וְאָכְלוּ אֶבְיֹנֵי עַמֶּךָ וְיִתְרָם תֹּאכַל חַיַּת הַשָּׂדֶה כֵּן תַּעֲשֶׂה לְכַרְמְךָ לְזֵיתֶךָ. שֵׁשֶׁת יָמִים תַּעֲשֶׂה מַעֲשֶׂיךָ וּבַיּוֹם הַשְּׁבִיעִי תִּשְׁבֹּת לְמַעַן יָנוּחַ שׁוֹרְךָ וַחֲמֹרֶךָ וְיִנָּפֵשׁ בֶּן אֲמָתְךָ וְהַגֵּר (שמות כ"ג, ט–יב).</small>
בפרשיית משפטים מופיעה השמיטה לצִדם של חוקים העוסקים בצדק חברתי. הנימוק החורז יחד את הפסוק הראשון שהובא כאן, העוסק בדאגה לגר, את פסוקי השמיטה ואת מצוות השבת שאחריהם, הוא הנימוק החברתי, הרגישות והדאגה לחלש. האדם המצווה לדעת את 'נפש הגר', נקרא גם להפקיר את יבולו לאביונים ולחיית השדה; בהתאם לכך, גם מנוחת השבת מנומקת כאן בזכותם של העבדים והבהמות ליום של מנוחה.<sup class="footnote-marker">15</sup><i class="footnote">כאמור, גם שחרור העבד בשנה השביעית מבטא גישה דומה.</i>
ברקע תיאור זה עומדת יציאת מצרים: זוהי חוויית הסבל המשותפת העומדת בבסיס החִברוּת של העם, חוויה המכוננת ידיעה ממשית של 'נפש הגר' ותחושת אחווה עם הסובלים. בבסיסן של ההלכות המתוארות כאן נמצא רגש החמלה הנובע מידיעת הזולת, רגש שביכולתו להתגבר על הפערים המעמדיים המבדילים בין בני האדם. כאשר אנו רואים את הסמיכות שבין 'נפש הגר' לבין 'וינפש בן אמתך והגר', אי־אפשר שלא להיזכר בפסוק 'כִּי שֵׁשֶׁת יָמִים עָשָׂה ה' אֶת הַשָּׁמַיִם וְאֶת הָאָרֶץ וּבַיּוֹם הַשְּׁבִיעִי שָׁבַת וַיִּנָּפַשׁ' (שמות ל"א, יז). שם מנוחת האדם בשבת היא שיקוף של המנוחה האלוקית בסיום הבריאה; כאן מוחלפת תפיסה זו בגישה היסטורית, המדגישה את הסבל המשותף בעבר. הנימוק הן של השבת והן של השמיטה איננו החזרה על מעשה בראשית, אלא החמלה על האביון ואף על חיית השדה.
הצבת החמלה כנימוק לשמיטה ולשבת קשורה גם לכך שנושא הפרשייה הוא האדם – בעל השדה המצווה על השמיטה והנטישה – וזאת בניגוד לפרשיית בהר המתמקדת בארץ. אבל מהו תוכנו של ציווי זה? התורה מצווה כאן על <b>שמיטה</b> ו<b>נטישה</b>, ולא על ה<b>שביתה</b> עליה מצווה פרשיית בהר, כפי שנראה בהמשך. כפי שכבר כתבו כמה מן המפרשים, לפי פשוטו של מקרא אלו אינם ציוויים על איסור מלאכה, אלא על הפקרת היבול.<sup class="footnote-marker">16</sup><i class="footnote">ראו ויטמן, 'השמיטה והשביתה', שם, עמ' 30–33; הנשקה, 'שביעית ושמיטת כספים', שם, עמ' 41, ושם הערה 3, בה הוא מראה כי גם הרלב"ג, ר' אברהם בן הרמב"ם והרמב"ם עצמו פירשו כך, אע"פ שחז"ל במכילתא פירשו אחרת.</i> אין כאן איסור על עבודת האדמה, אלא רק מצווה לנטוש את התבואה. תיאור זה מתאים לנקודת המבט החברתית על השמיטה, המתמקדת בדאגה לעניים.
<b>השיבה הנצחית והשעיית הזמן</b>
איזו דמות של שמיטה עולה מצירוף המרכיבים הללו? נראה כי את השמיטה המתוארת כאן יש להבין כחלק ממקומם של המועדים בכלל בחיי האדם.
האדם נתון כל חייו בדאגה, במועקה, במרדף אינסופי אחר צורכי הקיום. בתוך המרוץ הזה, אחד הצרכים היסודיים הוא שתהיה הפוגה, שיהיה סוף לדאגות שאין להן סוף. החגים והמועדים נענים לצורך זה בדרכים שונות; כדי לעמוד על כך נצביע על ההבדל בין חגי התורה לבין החגים האליליים.<sup class="footnote-marker">17</sup><i class="footnote">להשוואה בין החג האלילי לבין חגי התורה ראו גם את הדרשות 'כי חג ה' לנו', <b>זמן של חירות</b>, עמ' 19–28; 'ושיבחתי אני את השמחה', <b>בצל האמונה</b>, עמ' 135–145.</i> לפי אליאדה,<sup class="footnote-marker">18</sup><i class="footnote">ראו מ' אליאדה, <b>המיתוס של השיבה הנצחית</b>, ירושלים תש"ס.</i> החגים האליליים נועדו ליצירת השעיה של הזמן הליניארי של ההיסטוריה, התנועה הבלתי פוסקת לקראת הרגע הבא, הזמניות שהיא עצמה מצב של חוסר שלמות. חגים אלו כוונו ליצירת זמן מעגלי, התגברות על ההיסטוריה באמצעות חזרה לראשית. השיבה הנצחית נוצרת באמצעות החזרה על האקט הראשוני של הבריאה, חזרה המשיבה את העולם ליסודו, מקשרת אותו אל הקדושה, ובכך מאפשרת לו להתחדש. בחגים האליליים נלוותה לשחזור של אקט הבריאה התפרקות כאוטית ופריצה של גדרי החברה והמוסר, המבטאת שיבה אל התוהו ובוהו ואל האחדות הקמאית הקודמת לבריאה.<sup class="footnote-marker">19</sup><i class="footnote">בנביאים אנו מוצאים תיאורים של חגיגות אלו, וביקורת על עם ישראל שחיקה אותן. ראו למשל עמוס ב', ז–ח; ה', כא–כד.</i>
בדומה לכך, גם תיאור השבת והשמיטה כאן יוצר מחזוריות בימות השבוע ובשנים, השעיה של הזמן היוצרת הפוגה בסבל. באמצעות מצוות אלו התורה רוצה להפוך את חיי האדם למעגליים, לחלץ אותם מן הרצף ההיסטורי האינסופי. לזמן יש סוף, וכשהאדם יודע שבסופו של דבר השבת תגיע, כל השבוע שלו נראה אחרת. אבל בשונה מהחגים האליליים שתיאר אליאדה, מחזוריות זו איננה נוצרת באמצעות חזרה אל הראשית, כפי שמובלט מכך שמצוות השבת בפרשת משפטים אינה מנומקת בשבת הבריאה. השעיית ההיסטוריה נוצרת כאן באופן אחר – באמצעות הוויתור על הבעלות, ויתור היוצר אחדות בין בעל הבית לבין האביון. פריצת הגבולות אינה מתבטאת באנרכיה, אלא בעשייה של חסד ובפתיחות אנושית. הסולידריות המכוּננת באמצעות החמלה על הזולת יוצרת גם היא חוויה של שלמות ואחדות, מלאות המאפשרת הרפיה והתחדשות. זו אינה רק הרמוניה חברתית, אלא גם הרמוניה של האדם עם עצמו: למשך שנה אחת הוא אינו צריך לדאוג לרכושו. יש סוף לסבל; כשם שהשבוע נגמר ביום של מנוחה לכול, כך יש גם שנה של חופש מהלחץ הכלכלי, שנה שבה 'כל קבצנייך שמחים'.
כפי שראינו, הקושי בסוגיית מועד קטן הוא שהסוגיה מחפשת מקור לכך ששמיטת קרקעות בזמן הזה היא מדרבנן, ובתשובה אביי מביא את דרשת רבי שרק מקיש אליה את שמיטת כספים. רש"י פירש שאם רבי דיבר על זמן ששמיטת קרקעות אינה מחייבת מהתורה, מן הסתם כוונתו לזמן הזה. כדי להצדיק טענה זו מסביר בית הלוי שאביי הניח שרבי ודאי אמר את דבריו להלכה, ולא כדיון על זמנים שחלפו: 'ויש לומר דסבירא ליה לאביי דודאי רבי אמר את דבריו לעניין הלכה למעשה לדינא, ובעל כורחך קאי על הזמן הזה'.<sup class="footnote-marker">105</sup><i class="footnote"><b>חידושי בית הלוי</b> שם, ס"ק ה. גם הנצי"ב הציע סברה דומה לגבי האופן בו הבין אביי את רבי: 'דלא מסתבר ליה לפרש דמיירי במדבר דליכא חרישה וזריעה' (קונטרס דבר השמיטה, <b>שו"ת משיב דבר</b> סימן נו).</i> לא סביר שרבי יטרח לדרוש דרשה על התלות בין שמיטת כספים לבין שמיטת קרקעות, אם ההשלכה ההלכתית היחידה שלה היא ששמיטת כספים לא נהגה בזמן המדבר או בזמן גלות בבל; מן הסתם הוא סובר ששמיטת קרקעות אינה מדאורייתא בזמן הזה, ולכך הוא מכוון את דרשתו.<sup class="footnote-marker">106</sup><i class="footnote">סברה נוספת שמעלה בית הלוי היא שאולי אביי ציטט את דרשת רבי ממקור שאינו לפנינו, שבו ברור שההקשר שלה הוא המחלוקת על קדושת הארץ בזמן הזה.</i>
המאפיינים הייחודיים לתיאור זה של השמיטה יתחדדו אם נשווה בינו לבין התיאור המופיע בספר ויקרא. נעבור אם כן לעיון בשמיטה של פרשיית בהר.
<b>ג. שמיטת בהר: קדושה ושוויון</b>
<small>וַיְדַבֵּר ה' אֶל מֹשֶׁה בְּהַר סִינַי לֵאמֹר. דַּבֵּר אֶל בְּנֵי יִשְׂרָאֵל וְאָמַרְתָּ אֲלֵהֶם כִּי תָבֹאוּ אֶל הָאָרֶץ אֲשֶׁר אֲנִי נֹתֵן לָכֶם וְשָׁבְתָה הָאָרֶץ שַׁבָּת לַה'. שֵׁשׁ שָׁנִים תִּזְרַע שָׂדֶךָ וְשֵׁשׁ שָׁנִים תִּזְמֹר כַּרְמֶךָ וְאָסַפְתָּ אֶת תְּבוּאָתָהּ. וּבַשָּׁנָה הַשְּׁבִיעִת שַׁבַּת שַׁבָּתוֹן יִהְיֶה לָאָרֶץ שַׁבָּת לַה' שָׂדְךָ לֹא תִזְרָע וְכַרְמְךָ לֹא תִזְמֹר. אֵת סְפִיחַ קְצִירְךָ לֹא תִקְצוֹר וְאֶת עִנְּבֵי נְזִירֶךָ לֹא תִבְצֹר שְׁנַת שַׁבָּתוֹן יִהְיֶה לָאָרֶץ. וְהָיְתָה שַׁבַּת הָאָרֶץ לָכֶם לְאָכְלָה לְךָ וּלְעַבְדְּךָ וְלַאֲמָתֶךָ וְלִשְׂכִירְךָ וּלְתוֹשָׁבְךָ הַגָּרִים עִמָּךְ. וְלִבְהֶמְתְּךָ וְלַחַיָּה אֲשֶׁר בְּאַרְצֶךָ תִּהְיֶה כָל תְּבוּאָתָהּ לֶאֱכֹל (ויקרא כ"ה, א–ז).</small>
כבר במבט ראשון ניתן לראות כי השמיטה מתוארת כאן באופן שונה מאשר בפרשיית משפטים, הן בתוכנה המעשי והן ברעיון העומד מאחוריה. ראשית, הנושא של הפסוק הפותח איננו האדם המצווה לנטוש את תבואתו, אלא הארץ השובתת 'שבת לה''. משביתת הארץ נגזרים איסורי המלאכה המפורטים בפסוק, הכוללים הן את איסור עבודת האדמה והן את הפקרת פירותיה. גם ההקשר של איסורים אלו הוא שונה: לא מדובר כאן על דאגה לעניים, ואין תיאורים של סבל; במקום האביון, דמות המדגישה את החוסר, מופיעים כאן העבדים והאמות, השכירים והגרים.
כתוצאה מכך, גם המשמעות החברתית של השמיטה מתוארת כאן באופן שונה. בתיאור השמיטה בפרשיית משפטים, לצד הגוון הרדיקלי של הנטישה, נשמרה עדיין ההיררכיה בין המעמדות במבנה של הפסוק: 'והשביעִת תשמטנה ונטשתה ואכלו אביֹני עמך ויתרם תאכל חית השדה'; בעל הבית מצווה לנטוש את היבול, ואז אוכלים ממנו העניים ואחריהם החיות. כאן לעומת זאת מודגש השוויון הגמור בין כולם, שוויון שאינו רק חברתי אלא גם אקולוגי – 'והיתה שבת הארץ לכם לאכלה לך ולעבדך ולאמתך ולשכירך ולתושבך הגרים עמך, ולבהמתך ולחיה אשר בארצך'; לבעלים אין כל עדיפות, לא על העני ואף לא על החיה. הפער בין המעמדות ואפילו הפער בין האדם לחיה נמחק לחלוטין.
יסודה של שמיטה זו איננו החסד אלא רעיון הקדושה, המתבטא בשייכותה של הארץ לה'. שייכות זו מביאה לביטול הבעלות על הקרקע, ביטול המופיע בצורה שלמה בהלכות היובל המובאות בפסוקים הבאים. כפי שדייק המשך חכמה בפירושו לפסוקים אלו, השמיטה כאן נובעת מ'אפקעתא דמלכא', כלומר פועלת מכוח הציווי גם כנגד רצונם של הבעלים: 'שמיטה הוא קדוש בעצמותו... לכן גבי שביעית קאמר "שבת לה'". ואף אם לא ספרו מנין השנים ולא השמיטו וגדרו שדותם באבנים, בכל זאת הוא הפקר ופטור ממעשר ואפקעתא דמלכא הוא'.<sup class="footnote-marker">21</sup><i class="footnote"><b>משך חכמה על התורה</b>, ויקרא כ"ה, ב. המונח 'אפקעתא דמלכא' בהקשר זה פירושו שהקב"ה מפקיע את השדות מבעליהם בשביעית (ראו בבא מציעא לט ע"א, קו ע"א), בניגוד ל'הפקר בעלים' שפירושו שהבעלים מצווה להפקיר את שדותיו, אך אם לא יעשה זאת הם יישארו ברשותו. ר' יוסף קארו (<b>שו"ת אבקת רוכל</b>, סימן כד) והמבי"ט (<b>שו"ת מבי"ט</b>, ח"א סימן יא) נחלקו בשאלה אם השמיטה היא אפקעתא דמלכא או הפקר בעלים. כפי שכתב המשך חכמה, מלשונה של הפרשייה כאן, וכן מן ההשוואה לשבת, נראה כי השמיטה נתפסת כאן כאפקעתא דמלכא.</i> בתיאור זה של השמיטה מתבטאת קדושת הארץ באיסור העבודה, שבאמצעות קיומו מראה האדם את חוסר בעלותו על הקרקע; וכן בכך שפירותיה שייכים לכולם, כולל בעלי החיים. הרדיקליות של רעיון זה חורגת מרעיונות החסד והאמפתיה לזולת, שעם כל חריפותם אינם מסוגלים לזעזע מן היסוד את אושיות הבעלות והרכושנות הנטועות בעולם הבורגני. לכך קשור גם העדרו של תיאור הסבל מפרשייה זו: לעתים קרובות הפנייה אל התחום הרגשי, הנתינה מתוך חמלה, משמשות כתחליף לתביעה לשינוי יסודי יותר, ובכך משמרות את סדרי החברה; כאן לעומת זאת מתואר שוויון 'קומוניסטי', שאיננו נובע מהנתינה של הבעלים, אלא מכך שהארץ כולה שייכת לה'.<sup class="footnote-marker">22</sup><i class="footnote">על היחס בין הקדושה המתבטאת בשייכות הארץ לה' לתפיסה החברתית ראו קנוהל, <b>מקדש הדממה</b>, שם, עמ' 176, ושם הערה 56, וכן עמ' 202 הערה 65.</i>
התורה ערה לאופי האוטופי של ציווי זה, ולכן בהמשך היא מבטיחה את הברכה: 'וְכִי תֹאמְרוּ מַה נֹּאכַל בַּשָּׁנָה הַשְּׁבִיעִת הֵן לֹא נִזְרָע וְלֹא נֶאֱסֹף אֶת תְּבוּאָתֵנוּ. וְצִוִּיתִי אֶת בִּרְכָתִי לָכֶם בַּשָּׁנָה הַשִּׁשִּׁית וְעָשָׂת אֶת הַתְּבוּאָה לִשְׁלֹשׁ הַשָּׁנִים' (ויקרא כ"ה, כ–כא). הברכה היא אחד האמצעים של התורה להתגברות על הפער שבין הציווי האלוקי לבין המציאות האנושית, בדומה לקללה המלווה לעתים את האיסור. הברכה גם קשורה לרעיון השבת – 'וַיְבָרֶךְ אֱלוֹקִים אֶת יוֹם הַשְּׁבִיעִי' (בראשית ב', ג) – אבל כאן היא אינה מתוארת כשפע הרמוני אלא רק כהבטחה של הקיום.
ואכן, הבטחת הברכה אינה מבטלת את הממד השולל של הקדושה המתוארת כאן. קדושה זו קשורה להתגלות המתוארת בדבריו של ישעיהו: 'כִּי יוֹם לַה' צְבָאוֹת עַל כָּל גֵּאֶה וָרָם וְעַל כָּל נִשָּׂא וְשָׁפֵל... וְשַׁח גַּבְהוּת הָאָדָם וְשָׁפֵל רוּם אֲנָשִׁים וְנִשְׂגַּב ה' לְבַדּוֹ בַּיּוֹם הַהוּא' (ישעיהו ב', יב–יז). בתיאור זה ההבחנה בין המעמדות בטלה בפני הרוממות האלוקית, ובכך הקדושה אינה נשארת סגורה בתחום הדתי אלא מתבטאת גם בהשלכות חברתיות.
על ממד זה של הקדושה כתב אדמו"ר הזקן כך: 'כי זהו כלל גדול, דכל דאתי מסיטרא דקדושה הוא בבחינת נעוץ סופן בתחילתן, שאין לו בחינת ראש וסוף, והוא בחינת עיגולים, שנמשך מבחינת סובב כל עלמין, ולכן אמרו רז"ל "הוי שפל רוח בפני כל אדם"'.<sup class="footnote-marker">23</sup><i class="footnote"><b>ליקוטי תורה</b> פרשת ניצבים, מד, א. על היחס בין הקדושה למגמות חברתיות ראו קנוהל, <b>מקדש הדממה</b>, שם, פרקים ג–ד.</i> לפי אדמו"ר הזקן, הקדושה מתבטאת בביטול כל ההיררכיות, מצב שהשלכתו החברתית היא שפלות הרוח המשותפת לכל בני האדם. בקדושה יש גם צד מאיים – 'וְלֹא יָבֹאוּ לִרְאוֹת כְּבַלַּע אֶת הַקֹּדֶשׁ וָמֵתוּ' (במדבר ד', כ) – צד המאפס את האדם ובכך יוצר שוויון.<sup class="footnote-marker">24</sup><i class="footnote">עם זאת, יש להדגיש שגם ישעיהו, שכפי שראינו מתאר את הצד השולל של הקדושה, מכיר לעומתו גם את הצד המענג שלה: 'וְקָרָאתָ לַשַּׁבָּת עֹנֶג לִקְדוֹשׁ ה' מְכֻבָּד' (ישעיהו נ"ח, יג). על הפנים המנוגדים של הקדושה ראו בדרשה 'הנר והקרבן', <b>להאיר את הפתחים</b>, עמ' 44–45.</i>
<b>ד. היובל: תור הזהב וימות המשיח</b>
הממד השולל של הקדושה, שבפניו כולם שווים, מתבטא בצורה חריפה עוד יותר בפסוקי היובל:
<small>וְסָפַרְתָּ לְךָ שֶׁבַע שַׁבְּתֹת שָׁנִים שֶׁבַע שָׁנִים שֶׁבַע פְּעָמִים וְהָיוּ לְךָ יְמֵי שֶׁבַע שַׁבְּתֹת הַשָּׁנִים תֵּשַׁע וְאַרְבָּעִים שָׁנָה. וְהַעֲבַרְתָּ שׁוֹפַר תְּרוּעָה בַּחֹדֶשׁ הַשְּׁבִעִי בֶּעָשׂוֹר לַחֹדֶשׁ בְּיוֹם הַכִּפֻּרִים תַּעֲבִירוּ שׁוֹפָר בְּכָל אַרְצְכֶם. וְקִדַּשְׁתֶּם אֵת שְׁנַת הַחֲמִשִּׁים שָׁנָה וּקְרָאתֶם דְּרוֹר בָּאָרֶץ לְכָל יֹשְׁבֶיהָ יוֹבֵל הִוא תִּהְיֶה לָכֶם וְשַׁבְתֶּם אִישׁ אֶל אֲחֻזָּתוֹ וְאִישׁ אֶל מִשְׁפַּחְתּוֹ תָּשֻׁבוּ. יוֹבֵל הִוא שְׁנַת הַחֲמִשִּׁים שָׁנָה תִּהְיֶה לָכֶם לֹא תִזְרָעוּ וְלֹא תִקְצְרוּ אֶת סְפִיחֶיהָ וְלֹא תִבְצְרוּ אֶת נְזִרֶיהָ. כִּי יוֹבֵל הִוא קֹדֶשׁ תִּהְיֶה לָכֶם מִן הַשָּׂדֶה תֹּאכְלוּ אֶת תְּבוּאָתָהּ. בִּשְׁנַת הַיּוֹבֵל הַזֹּאת תָּשֻׁבוּ אִישׁ אֶל אֲחֻזָּתוֹ... וְהָאָרֶץ לֹא תִמָּכֵר לִצְמִתֻת כִּי לִי הָאָרֶץ כִּי גֵרִים וְתוֹשָׁבִים אַתֶּם עִמָּדִי (ויקרא כ"ה, ח–כג).</small>
בשנת היובל חוזר שוב הציווי על השבתת הקרקע, אליו מצטרפים שחרור העבדים והחזרת הנחלות לבעליהן הראשונים. הנימוקים למצוות אלו מציגים בצורה קיצונית את יסודות התפיסה שראינו בפסוקי השמיטה של פרשייה זו: 'כִּי לִי הָאָרֶץ כִּי גֵרִים וְתוֹשָׁבִים אַתֶּם עִמָּדִי' (שם, כג); 'כִּי לִי בְנֵי יִשְׂרָאֵל עֲבָדִים עֲבָדַי הֵם אֲשֶׁר הוֹצֵאתִי אוֹתָם מֵאֶרֶץ מִצְרָיִם אֲנִי ה' אֱלוֹקֵיכֶם' (שם, נה). הקדושה מכוננת מצב של גרות בעולם: הארץ היא של הקב"ה ולכן אין לאיש בעלות עליה, וגם היהודי שייך לה' ולכן אסור לאף אחד לשעבד אותו. בדומה לפרשיית משפטים, גם כאן מוזכרת יציאת מצרים; אך דמיון זה רק מדגיש את ההבדל שבין הפרשיות, שכן כאן יציאת מצרים אינה מובאת כנימוק לרגש הסולידריות, אלא כמקור לעבדות לה' המערערת את המבנה החברתי.
בהשוואה לתפיסת העולם הקפיטליסטית השלטת כיום, תפיסה זו, המבטלת את הקניין המוחלט על הקרקע, היא רדיקלית מאוד. זוהי תפיסה מהפכנית היונקת מרעיון הקדושה, מ'הגבורות הקדושות' שבו, בלשונם של המקובלים. זאת בניגוד לתפיסה של הדת כשמרנית, וכמגוננת על סדרי החברה הישנים. ההשפעה של ביטול הקניין ביובל אינה מופיעה רק פעם בחמישים שנה; מטרתה של התורה היא להביא לכך שהאדם יחיה תמיד בתודעה של 'כי לי כל הארץ', תודעה המשנה מן היסוד את היחס של האדם לרכושו.
<b>גרות וביתיות</b>
היובל מזכיר אמנם את התפיסה הקומוניסטית, אך השפעתו החברתית היא שונה: בעוד שבתפיסה הקומוניסטית, כפי שיושמה בברית המועצות, ביטול הבעלות מוביל אל הקולקטיב החברתי המנוכר, הרי שביובל מובילה החירות דווקא לחזרה אל המושרשות. שחרור העבדים והשבת הנחלות אינם מבטאים רק את ניתוק הקשרים אלא גם את השיבה הביתה, כפי שהדבר מתואר בהמשך הפרשייה: 'וְכִי יָמוּךְ אָחִיךָ עִמָּךְ וְנִמְכַּר לָךְ... עַד שְׁנַת הַיֹּבֵל יַעֲבֹד עִמָּךְ. וְיָצָא מֵעִמָּךְ הוּא וּבָנָיו עִמּוֹ וְשָׁב אֶל מִשְׁפַּחְתּוֹ וְאֶל אֲחֻזַּת אֲבֹתָיו יָשׁוּב' (שם, לט–מא). ישנו ניגוד פנימי בפרשייה בין ביטויי הגרות, המבטאים ריחוק מהאדמה, לבין השיבה אל המשפחה ואל הנחלה. מהי משמעותו של ניגוד זה?
נראה כי שתי תפיסות שונות עולות מתיאור היובל כאן. התפיסה הראשונה קשורה לצירוף של השיבה אל המשפחה ואל הנחלה, צירוף המבטא את הזיקה הקמאית שבין האדם לאדמתו. זיקה זו אינה נתפסת כבעלות רכושנית ומנוכרת, אלא כקשר אורגני הכרוך בזיקה המשפחתית. זהו הקשר של האדם לנחלת אבותיו, לנשמות האבות הקבורים באדמה ושוכנים בה, האבות אליהם ייאסף גם הוא בבוא יומו.
את שחרור העבדים והחזרת הנחלות יש להבין לא רק בהקשר החברתי אלא בהקשר רחב יותר, שיש לו גם ממד דתי – האלוקות השוכנת בנחלה. בשפה הקבלית תפיסה זו קשורה לבחינה של 'ממלא כל עלמין', לקדושה האימננטית. בחינה זו יוצרת את האחדות שבין אלוקי הארץ, הארץ עצמה והעם היושב עליה, אך היא עשויה להצטמצם גם למישור המשפחתי. זהו רעיון תנ"כי קדום, המתבטא בזיקה העמוקה שבין האדם למשפחתו ולנחלתו, כפי שניתן לראות למשל בהלכות ייבום, או בבקשתן של בנות צלפחד לשמר את שם אביהן על נחלתו. לזיקה זו נוסף ממד דתי המתבטא בעבודת הבמות, עבודה הממוקדת בהתגלות המקומית, שהתורה התירה אותה בשלב מסוים.<sup class="footnote-marker">25</sup><i class="footnote">על עבודת הבמות וביטולה ראו גם בדרשה 'אמת ליעקב', <b>פניך אבקש</b>, עמ' 57–67. דרשה זו מבוססת בחלקה על דבריו של הראי"ה קוק ב<b>אגרות הראיה</b> ג, ירושלים תשמ"ה, עמ' י–יב.</i> כך למשל מסופר על יעקב אבינו: 'וַיִּבֶן שָׁם מִזְבֵּחַ וַיִּקְרָא לַמָּקוֹם אֵל בֵּית אֵל כִּי שָׁם נִגְלוּ אֵלָיו הָאֱלוֹקִים' (בראשית ל"ה, ז). יעקב זובח לאל שהתגלה אליו בבית אל, כלומר להתגלות האלוקית הספציפית שהייתה לו באותו מקום.
רעיון זה, המוסיף רובד עמוק למשמעותו של היובל, מופיע בתשתיתה של פרשייה זו בהקשר של הזיקה שבין החירות לבין השיבה אל הנחלה והמשפחה. אלא שבתפיסה זו יש סיכון של גלישה לאלילות, הידרדרות למצב שבו כל אחד עובד את האל שלו, דבר שיוביל גם לפיצול במישור הלאומי. לכן אל מול התפיסה הזו התורה מציבה כאן תפיסה אחרת, תפיסה של אלוקות טרנסצנדנטית בבחינת 'סובב כל עלמין'. בתפיסה זו לא רק שהאלוקות אינה קשורה לנחלה או למשפחה מסוימת, אלא שהיא גם מערערת על הזיקה של האדם לנחלתו. מושג הקדושה של 'כי לי כל הארץ' קשור לאחדות הפולחן ולדגש על ייחוד הא-ל, רעיונות המנוגדים לזיקה הדתית שבין האדם לנחלתו. תיאור היובל כאן מורכב משתי התפיסות המנוגדות האלו, היוצרות מתח דיאלקטי בין השיבה אל המושרשות לבין תודעת הגרות שיוצרת הקדושה.<sup class="footnote-marker">26</sup><i class="footnote">לתיאור שונה של מתח זה ראו בדרשה 'אבא אלוקים ואמא אדמה', <b>ביום ההוא</b>, עמ' 207–216.</i>
<b>האוטופיה של קטיעת הזמן</b>
היובל אמנם כולל בתוכו ממד של גרות, אך עם זאת ברור שחוקיו כרוכים במצב בו העם קשור לנחלת אבותיו ויושב לשבטיו. דבר זה בא לידי ביטוי בדרשת הספרא, המובאת גם בבבלי, לפיה היובל נוהג רק 'בזמן שיושביה עליה' ובתנאי שהשבטים אינם מעורבים זה בזה.<sup class="footnote-marker">27</sup><i class="footnote"><b>ספרא</b> בהר ב, ב; וכן ערכין לב ע"ב. וראו גם ח' טשרנוביץ, <b>תולדות ההלכה</b> ב, ניו יורק תרצ"ו, עמ' 123 ואילך.</i> בדומה לכך, גם את הלכות עבד עברי תלו חז"ל בקיום היובל.<sup class="footnote-marker">28</sup><i class="footnote">ערכין כט ע"א. רש"י שם (ד"ה 'אין עבד עברי נוהג') פירש שהכוונה היא שעבד עברי אינו נמכר כלל, אך הנימוקי יוסף על יבמות טז ע"א מביא בשם הריטב"א שהעבד כן נמכר, ורק שחרורו בשנה השביעית וביובל אינם נוהגים. ועיינו אצל אורבך (א"א אורבך, 'הלכות עבדים כמקור להיסטוריה החברתית בימי הבית השני ובתקופת המשנה והתלמוד', בתוך: <b>מעולמם של חכמים</b>, ירושלים תשמ"ח, עמ' 180–182) המציין שישנם מקורות לפיהם דין עבד עברי נהג גם ללא היובל.</i> דרשות אלו מבטאות הבנה של ההקשר ממנו צומחות מצווֹת היובל: שיבת העבד אל משפחתו והחזרת הנחלות לבעליהן הראשונים מבטאות את החזרה אל השורשים, אך במציאות שבה כבר אין שבטים ואין נחלות, אין לאדם שורשים לחזור אליהם, כך שהלכות אלו מאבדות את משמעותן.
הקשר זה בו נטועים הפסוקים הופך את דיני היובל להלכות קדומות וראשוניות, שהתקיימו בפועל רק זמן קצר מאוד. המצב בו העם כולו יושב איש תחת גפנו, כל משפחה בנחלתה, פסק להתקיים ככל הנראה כבר בימי בית ראשון, ובוודאי שלא נהג בימי בית שני.<sup class="footnote-marker">29</sup><i class="footnote">בנביאים אנו מוצאים תוכחות כנגד העבדות והנישול מהנחלה (ראו מלכים ב ד', א; ישעיהו נ', א; מיכה ב', ב), אך איננו מוצאים במקרא כלל תיאורים של קיום דיני היובל, ואף לא של דיני השמיטה. הראשונים נחלקו בשאלה אם היובל נהג בימי בית שני. רבנו תם (גיטין לו ע"א, תוד"ה 'בזמן שאתה משמט') סבר שכן, והסתמך על הדעה לפיה חלק מעשרת השבטים חזרו בימי ירמיהו ודי בנציגות של כל אחד מהשבטים כדי לקיים את היובל. הרמב"ן (<b>ספר הזכות</b>, גיטין יח ע"א–ע"ב) חלק על כך, וטען כי גם אם כל השבטים חזרו, ודאי שחלוקת הנחלות לא נשמרה ואם כן לא ניתן לקיים את היובל.</i> מדרשת הספרא אנו רואים שכבר בימי חז"ל נתפסו הלכות אלו כשייכות לתור הזהב, לתקופה אוטופית שאינה נוגעת למציאות החיים בהווה.
האוטופיוּת והרדיקליוּת של היובל ניכרות גם בתפיסת הזמן המתבטאת בו. לא מדובר כאן רק על השעיית הזמן, פסק־זמן לשנה אחת כמו בשמיטה של פרשיית משפטים, אלא על ביטול הזמן וביטול ההיסטוריה. היובל קוטע את משחקה של ההיסטוריה למקטעים של ארבעים ותשע שנה, כאשר בסופו של כל מקטע כזה המשחק הכלכלי והחברתי מתבטל, וכל אחד חוזר לאדמתו וזוכה בחירותו. זו איננה התפרקות, גם לא רק שנה של חסד המבוסס על רגש סולידריות; לצד הממד של גרות, ביובל יש גם חזרה לאחדות הבראשיתית של היהודי עם משפחתו ואדמתו.
קטיעת החוקיות הכלכלית והחברתית המתבטאת בזרימה הרגילה של ההיסטוריה, מייצגת התנגדות חריפה כלפיה. זו אינה הפוגה זמנית, אלא להיפך – המשחק ההיסטורי הוא זה ההופך למוגבל בזמן. הוא נתפס כשלילי ולכן יש לרסנו באמצעות קטיעתו. שלילת הבעלות האנושית על הארץ השייכת לקב"ה בלבד מזכירה את הרעיון המרקסיסטי של מסירת הרכוש לידי החברה כולה, שגם מקורו הוא בתנועה של שלילה המבוססת על ההתנגדות לעוול ולחוסר השוויון. ההבדל הוא שההתקוממות של המרקסיזם כנגד ההווה מביאה אותו להשליך את יהבו על החדש, על העתיד המסמן את מה שעדיין לא קיים, ולכן ניתן לתאר את ההגעה אליו רק במונחים של מהפכה, קטסטרופה וקפיצה. בשל אופיו המרדני מזהה המרקסיזם את השאיפה לחזור אל תור הזהב כשאיפה בורגנית, שכן אל העתיד ניתן להתקדם רק בדרך של מהפכה מתמדת.<sup class="footnote-marker">30</sup><i class="footnote">ראו למשל: ק' מארכס ופ' אנגלס, <b>המאניפסט הקומוניסטי</b>, תל אביב תשמ"ה.</i> לעומת זאת ביובל יש אמנם בחינה של סילוק ההווה, תנועת שלילה של 'גרים ותושבים אתם עמדי' ו'עבדי הם', ולכן הוא זוהה במחשבת ישראל לאורך הדורות עם השאיפות האסכטולוגיות; אך אין ספק שמרידה זו מובילה לחזרה אל המושרשות של תור הזהב. היובל אינו חותר לקץ הטוטלי של ההיסטוריה, אלא להיפך – הוא מכונן זמן מחזורי המשיב את העולם לראשיתו.
אם כן, העיון בפרשיות משפטים ובהר העלה פנים שונים במצווה של שמיטת הקרקעות. לצד הבדלים אלו, בשתי הפרשיות ניתן לראות ממד של ביקורת וניגוד בין התביעות של החסד או הקדושה לבין הפעילות האנושית והמבנה החברתי המיוסד עליה. כדי להעמיק בנקודה זו, נעיין כעת בתפיסות השונות המופיעות בתורה לגבי משמעותה של השבת, ששמיטת משפטים נסמכת אליה ושמיטת בהר קרויה על שמה – 'וְשָׁבְתָה הָאָרֶץ שַׁבָּת לַה''. ההשוואה בין תפיסות אלו לבין פרשיות השמיטה תאפשר לנו הבנה טובה יותר של העמדה המתבטאת בהן.<sup class="footnote-marker">31</sup><i class="footnote">בנושא זה ראו גם הרב ח"י הדרי, <b>שבת ומועד בשביעית</b>, ירושלים תשמ"ו.</i>
<b>ה. השבת: מלאות או פרישות</b>
בסופו של תיאור הבריאה בפרק א בבראשית, זוכה האדם לברכה כפולה:
<small>וַיְבָרֶךְ אֹתָם אֱלוֹקִים וַיֹּאמֶר לָהֶם אֱלוֹקִים פְּרוּ וּרְבוּ וּמִלְאוּ אֶת הָאָרֶץ וְכִבְשֻׁהָ וּרְדוּ בִּדְגַת הַיָּם וּבְעוֹף הַשָּׁמַיִם וּבְכָל חַיָּה הָרֹמֶשֶׂת עַל הָאָרֶץ. וַיֹּאמֶר אֱלוֹקִים הִנֵּה נָתַתִּי לָכֶם אֶת כָּל עֵשֶׂב זֹרֵעַ זֶרַע אֲשֶׁר עַל פְּנֵי כָל הָאָרֶץ וְאֶת כָּל הָעֵץ אֲשֶׁר בּוֹ פְרִי עֵץ זֹרֵעַ זָרַע לָכֶם יִהְיֶה לְאָכְלָה. וּלְכָל חַיַּת הָאָרֶץ וּלְכָל עוֹף הַשָּׁמַיִם וּלְכֹל רוֹמֵשׂ עַל הָאָרֶץ אֲשֶׁר בּוֹ נֶפֶשׁ חַיָּה אֶת כָּל יֶרֶק עֵשֶׂב לְאָכְלָה וַיְהִי כֵן (בראשית א', כח–ל).</small>
הרב ברויאר הצביע על הניגוד בין שני חלקי הברכה: בפסוק הראשון מתוארת שליטתו של האדם ורדייתו בעולם כולו, והברכה מעניקה לו מעמד מועדף ושליטה על הטבע. לעומת זאת, בפסוק השני האדם מושווה לבעלי החיים, ולשון הברכה מזכירה מאוד את הציוויים על השמיטה, במיוחד בשמיטת בהר, הפונים גם הם לאדם ולבעלי החיים.<sup class="footnote-marker">32</sup><i class="footnote">ברויאר, <b>פרקי מועדות</b>, שם, עמ' 25–29. אני משתמש כאן במבנה שהציע הרב ברויאר, למרות שאיני מסכים לגמרי עם המשמעות שהוא העניק לו. את משמעותם של הקטבים השונים כאן ובהמשך אתאר במונחים אחרים.</i> מנקודת המבט של פסוק זה השוויון בין האדם לבעלי החיים הוא המצב האידיאלי, והשליטה בטבע היא ביטוי לנפילה, כפי שעולה מכך שציווי זה, לפיו נאסר על האדם לאכול בשר והוא ניזון מן הצומח כמו החיות, מתבטל לאחר המבול. לפי ההיגיון של הסיפור המקראי, ביטול זה נזקף לחובתו של האדם, ומשקף תפיסה לפיה התקדמות הציביליזציה היא תהליך של הידרדרות.
בעקבות זאת מבחין הרב ברויאר בין שתי בחינות של השבת, המתבטאות בשתי פרשיות בהן מופיע הציווי עליה: שבת המשכן ושבת המן.<sup class="footnote-marker">33</sup><i class="footnote">שם, עמ' 32–35.</i> שבת המשכן בנויה על הדגם של מעשה בראשית: הקב"ה ברא את העולם בשישה ימים, וגולת הכותרת של הבריאה היא המנוחה ביום השביעי. 'וַיַּרְא אֱלוֹקִים אֶת כָּל אֲשֶׁר עָשָׂה וְהִנֵּה טוֹב מְאֹד' (בראשית א', לא); המלאכה מסתיימת באותה ראייה, וכפי שפירש הרמב"ן ראייה זו מהווה קיום הדבר וחיזוקו.<sup class="footnote-marker">34</sup><i class="footnote"><b>רמב"ן על התורה</b>, בראשית א', ד.</i> המנוחה והשביתה כאן אינן מבטאות העדר אלא מלאות, זמן של קיום ולא של דאגה, זמן שבו ההוויה אינה שואפת להיות מה שהיא איננה, כמתבטא במדרש חז"ל המפורסם: 'באת שבת באת מנוחה, כלתה ונגמרה המלאכה'.<sup class="footnote-marker">35</sup><i class="footnote">רש"י על התורה, בראשית ב', ב. ועיינו ב<b>צפנת פענח</b>, כללי התורה והמצוות ח"ב, עמ' רלט, הלומד מכאן כי המנוחה היא פעולה חיובית, מצוות עשה ולא רק איסור מלאכה.</i>
בהמשך לברכת השלטון – 'וּמִלְאוּ אֶת הָאָרֶץ וְכִבְשֻׁהָ' (בראשית א', כח) – האדם מתואר כאן כמי שממשיך את מלאכתו של הבורא. לכן המבנה של הבריאה חוזר על עצמו בבניית המשכן: עם ישראל בונה את המשכן, ועם סיום המלאכה, השכינה שורה בתוכו. זהו תיאור של מעגל המסתיים בשלמות, שבו המלאכה נתפסת באופן חיובי, כהמשך של מלאכת הבורא. כאשר חז"ל לומדים את איסורי המלאכה ממלאכת המשכן, זו איננה דרשנות בלבד; הלימוד מתבסס על זיקה מהותית בין מלאכות אלו. המנוחה שבאה לאחר מכן היא מנוחה של מלאות וסיפוק מהשלמת המלאכה, מבט של 'והנה טוב מאד' המתבטא בהקבלה בין תיאורי הראייה והברכה: כשם שבתיאור הבריאה נאמר 'וַיַּרְא אֱלוֹקִים אֶת כָּל אֲשֶׁר עָשָׂה וְהִנֵּה טוֹב מְאֹד', ובעקבות זאת גם 'וַיְבָרֶךְ אֱלוֹקִים אֶת יוֹם הַשְּׁבִיעִי וַיְקַדֵּשׁ אֹתוֹ כִּי בוֹ שָׁבַת מִכָּל מְלַאכְתּוֹ אֲשֶׁר בָּרָא אֱלוֹקִים לַעֲשׂוֹת' (בראשית ב', ג), כך גם במשכן: 'וַיַּרְא מֹשֶׁה אֶת כָּל הַמְּלָאכָה וְהִנֵּה עָשׂוּ אֹתָהּ כַּאֲשֶׁר צִוָּה ה' כֵּן עָשׂוּ וַיְבָרֶךְ אֹתָם מֹשֶׁה' (שמות ל"ט, מג). זוהי מנוחה המרוממת את המלאכה שקדמה לה, בתנועה המכונה בקבלה 'העלאת העולמות'.
לעומת זאת, שבת המן ממשיכה את נקודת המבט של הפסוק השני, שבו האדם מושווה לבהמות ולחיית הארץ: היא פונה אל האדם לא כאל שליט ובורא, אלא כאל מי שזקוק לה' שיספק לו את צרכיו. שבת המן מדגישה את התלות הגמורה של האדם בקב"ה, המעניק לו את המזון בלי כל השתדלות מצדו. אפשר להשוות זאת לשני סוגים של ביטחון הנדונים בחסידות: יש ביטחון של 'כִּי הוּא הַנֹּתֵן לְךָ כֹּחַ לַעֲשׂוֹת חָיִל' (דברים ח', יח), עשייה של האדם המתברכת על ידי ה' כמו בשבת המשכן, ויש ביטחון של 'הַשְׁלֵךְ עַל ה' יְהָבְךָ וְהוּא יְכַלְכְּלֶךָ' (תהלים נ"ה, כג), שבו האדם מפקיר את עצמו בידי הקב"ה.<sup class="footnote-marker">36</sup><i class="footnote">בנושא זה ראו גם: 'בצלו חמדתי וישבתי: הביטחון בה' לפי ר' הלל מפאריטש', <b>נהלך ברג"ש</b>, עמ' 147–172.</i> בבחינה שנייה זו של השבת התורה פותחת פתח להבנה אחרת, המתפתחת לאחר מכן בדברי חז"ל, הבנה המזהה את הטומאה עם הציביליזציה על הפערים החברתיים הכרוכים בה, ורואה בקדושת השבת תנועה של פרישות והסתלקות. היו גם חכמים שראו בשבת מועד לתשובה ולתיקון, ואף לפרישות ולתעניות.<sup class="footnote-marker">37</sup><i class="footnote">י"ד גילת, <b>פרקים בהשתלשלות ההלכה</b>, רמת גן תשנ"ב, עמ' 109–118. לכך קשורה המחלוקת בירושלמי בשאלה האם שבתות וימים טובים ניתנו לאכילה ושתייה או ללימוד תורה (ירושלמי שבת פט"ו ה"ג, עח ע"א). מחלוקת זו קשורה גם למחלוקת המתמשכת בחז"ל על מעמדה של העבודה, המתבטאת בין השאר בפירושים לציווי 'לעבדה ולשמרה' שניתן לאדם הראשון בגן עדן. היו שלמדו מכאן על חשיבותה של המלאכה והיותה חלק מהמצב האידיאלי של גן העדן (<b>אבות דרבי נתן</b>, נוסח ב, כא), והיו שחלקו על כך ופירשו שהכוונה לתורה ומצוות (<b>ספרי</b> דברים, מא) או לעבודת הקרבנות (<b>בראשית רבה</b>, פרשה טז, טו). ייתכן שגם המחלוקת על מי שהולך במדבר ואינו יודע מתי שבת (שבת סט ע"ב) תלויה במחלוקת זו: האם השבת מגיעה בסוף השבוע, עם השלמת המלאכה, או שהשבת היא המצב הראשוני שימות השבוע הם הנפילה ממנו.</i>
הרב ברויאר מראה כי פרשיות השמיטה קשורות תמיד לבחינה זו של שבת המן.<sup class="footnote-marker">38</sup><i class="footnote">ברויאר, <b>פרקי מועדות</b>, שם, עמ' 23–24, 31–32.</i> בכך תופסת השמיטה את הקוטב השלילי במחלוקת יסודית על היחס בין הקדושה לציביליזציה: האם מלאכת האדם היא המשך של מלאכת הבורא, או שמא היא קללה שמקורה בחטא אדם הראשון, תוצאת הגירוש מגן עדן? האם מנוחת השבת והשמיטה דומה למנוחתו של הקב"ה ה'מרוצה' מהשלמת בריאתו, או שהיא מבטאת דווקא הסתלקות ופרישה מהעולם, תפיסה הרואה את התרבות ואת המבנה החברתי הכרוך בה כטומאה?<sup class="footnote-marker">39</sup><i class="footnote">על נושא זה ראו גם בדרשה 'קדושת ירושלים: בין העיר למדבר', <b>ביום ההוא</b>, עמ' 311–324.</i>
תפיסת השביתה כהתנגדות לציביליזציה מתבטאת בכמה מהלכות שבת. הלכות תחומין יוצרות הבחנה בין פנים לחוץ, בין המחנה הקדוש והשבתי לבין מה שמחוצה לו, הנתפס כטמא ואסור. בנוסף לכך, הלכות שונות מעצבות את ההבחנה הזו כהבחנה בין תחום הקדושה והמנוחה, לבין עולם העבודה והמאבק עם הטבע. איסור המלאכה למשל מוגדר כ'מלאכת מחשבת', המבטאת את הציביליזציה, ולעומת זאת העשייה בשינוי המותרת היא פעמים רבות עשייה שלא באמצעות כלי, או בצורה שונה מהרגיל, כך שכבר איננה מלאכה 'תעשייתית'. בדומה לכך, ביחס לפן החברתי אנו מוצאים בהלכות יום טוב איסור על מסחר 'כדרך החנווני', מסחר הנעשה בדרכים המקובלות, ולעומת זאת החלפה סתם מותרת.<sup class="footnote-marker">40</sup><i class="footnote">ראו למשל את המשנה במסכת ביצה פ"ג, מ"ו: 'ר' יהודה אומר שוקל אדם בשר כנגד הכלי או כנגד הקופיץ, וחכמים אומרים אין משגיחין בכף מאזנים כל עיקר'.</i> גם בשמיטה אנו מוצאים הגדרות דומות לגבי האיסור על מסחר בפירות שביעית, אשר חל רק על מכירה 'במידה במשקל ובמנין'.<sup class="footnote-marker">41</sup><i class="footnote">שביעית פ"ח מ"ג.</i> לפי זה נראה שגם את חלק מאיסורי המלאכה בשמיטה יש להבין כביטוי לניגוד בין הקדושה לציביליזציה, ולא בהקשר החברתי.<sup>א</sup>
הלכות אלו מלמדות על התנגדות לעצם הפעילות של התרבות, במובן הטכני ואף במובן החברתי. כאן הקדושה היא חזרה לפשטות הראשונית, המושגת באמצעות נסיגה מהפעילות התעשייתית ומהמבנים החברתיים הכרוכים בה.<sup class="footnote-marker">42</sup><i class="footnote">המושגים העולים כאן אינם תיאורטיים. הם נוגעים לאופן בו אנו חווים את השבת שלנו, שהיא חלק מרכזי מהקיום שלנו כיהודים. מה אנו מכוונים באמירת הקידוש? אני מאוד מזדהה עם הכוונה של הזוהר, הכותב ש'ויכולו' הוא מלשון כיליון. בקדושה יש גם צד כזה, צד הרסני המכלה את הכול. הכול נגמר, הכול כלה, נאסף אל עמיו. אני מרגיש את זה כשמזדמן לי לפעמים לעבור ליד אזור תעשייה בשבת: המפעל נהיה פתאום שקט, חתולים מחטטים בפחי האשפה, ודווקא בזה יש תחושה חזקה מאד של קדושה. העזובה עצמה היא חלק מהקדושה של השבת.</i>
כאמור, השמיטה בשתי פרשיותיה מתקשרת גם היא לתפיסה זו. בשתי הפרשיות השמיטה מערערת את המבנה החברתי ומציעה מנוחה באמצעות קטיעה של ההתנהלות הכלכלית. אך כפי שראינו, בפרשיית משפטים הממד השלילי הוא מתון יותר, שכן עצם הציווי על הנתינה לעני מבטא שמירה על ההבדלים החברתיים. התפיסה החברתית המתבטאת בפרשיית משפטים אינה בנויה רק על שלילה אלא גם על חסד, ולכן יש בה גם צד של 'העלאת העולמות', בדומה לשבת המשכן: בעל הבית משבית את בעלותו לטובת האביון בתנועה של ויתור המרוממת את המלאכה; נטישה לצורך העלאה.
לעומת זאת, תיאור השמיטה בפרשיית בהר, ובמיוחד תיאור היובל הנסמך אליה, מבטאים בצורה חריפה יותר את הממד השלילי של הקדושה, שההקשר החברתי נגזר ממנה. תכליתה של קדושה זו היא החזרת הבריאה לטבעה הראשוני, לא מתוך השלמה והרמוניה אלא מתוך מאבק ומלחמה בעוול, מאבק הנערך בשם הטרנסצנדנטיות האלוקית ההופכת את האדם לגר בארץ. ועם זאת, כפי שראינו, גם כאן השלילה מובילה באופן פרדוקסלי לחיוב ולמושרשות, כאשר ביטול הבעלות משיב את האדם לביתו ולמשפחתו.<sup>ב</sup>
נסכם את העיון בפרשיות שמיטת הקרקעות. בשתי הפרשיות מבטאת השמיטה ניגוד להתנהלות הרגילה של העולם הכלכלי, ולפערים החברתיים הכרוכים בה. בשמיטה של פרשיית משפטים נתפס ניגוד זה בהקשר החברתי, ובעל הבית נקרא לחמול על האביון ולנטוש את בעלותו כדי ליצור שנה של הפוגה בתחרותיות, שנה של סולידריות ושוויון. שמיטת בהר והיובל הנלווה לה מבוססים על רעיון הקדושה, שההשלכות החברתיות שלו הן חריפות יותר – ההבדל בין המעמדות מתבטל שכן כולם שווים בפני האלוקים, הבעלות על הקרקע פוקעת, וסדרי החברה מתבטלים וחוזרים לראשיתם. אם שמיטת משפטים היא שמרנית, הרי ששמיטת בהר היא מהפכנית, אוטופית ורדיקלית, והיא מבטאת בצורה חריפה את התפיסה של הקדושה כקתרזיס של התנתקות והיטהרות מהרכושנות הטבועה בציביליזציה ובתהליך ההיסטורי.<sup class="footnote-marker">43</sup><i class="footnote">נראה כי בשל הקושי הרב בקיום השמיטה, ובשל הניגוד החריף שבינה לבין הטבע הכלכלי והחברתי, היא נתפסה בדרך כלל ברוח דומה לזו המתבטאת בשמיטת בהר – כביטוי של הקדושה הטרנסצנדנטית התובעת פרישות ומסירות נפש. כך למשל במדרש <b>ויקרא רבה</b> פרשה א, א (הובא בהערה 7 לעיל), בו מודגשת הגבורה הרבה הנדרשת לשמירת השמיטה. בדומה לכך, אנו מוצאים כי בימי חז"ל החסידים התנגדו להקלה בהלכות שמיטה, כפי שהדבר מתבטא במחלוקת בין רבי יהודה הנשיא, שביקש לבטל את השמיטה, לבין ר' פנחס בן יאיר (ירושלמי תענית פ"ג ה"א, יד ע"א; וראו ג' אלון, <b>תולדות היהודים בארץ ישראל בתקופת המשנה והתלמוד</b> ב, תל אביב תשל"א, עמ' 154–155). ממקורות אלו נראה כי קיום השמיטה נתפס כמידת חסידות, המעידה שהארץ כולה שייכת לה' ושאנחנו בני האדם רק גֵרים בה.</i> לאור הבחנות אלו, נעבור כעת לעיון בפרשיית שמיטת כספים בספר דברים.
<b>ו. שמיטת כספים: בין השמיטה ליובל, בין החסד לחירות</b>
<small>מִקֵּץ שֶׁבַע שָׁנִים תַּעֲשֶׂה שְׁמִטָּה. וְזֶה דְּבַר הַשְּׁמִטָּה שָׁמוֹט כָּל בַּעַל מַשֵּׁה יָדוֹ אֲשֶׁר יַשֶּׁה בְּרֵעֵהוּ לֹא יִגֹּשׂ אֶת רֵעֵהוּ וְאֶת אָחִיו כִּי קָרָא שְׁמִטָּה לַה'. אֶת הַנָּכְרִי תִּגֹּשׂ וַאֲשֶׁר יִהְיֶה לְךָ אֶת אָחִיךָ תַּשְׁמֵט יָדֶךָ. אֶפֶס כִּי לֹא יִהְיֶה בְּךָ אֶבְיוֹן כִּי בָרֵךְ יְבָרֶכְךָ ה' בָּאָרֶץ אֲשֶׁר ה' אֱלוֹקֶיךָ נֹתֵן לְךָ נַחֲלָה לְרִשְׁתָּהּ. רַק אִם שָׁמוֹעַ תִּשְׁמַע בְּקוֹל ה' אֱלוֹקֶיךָ לִשְׁמֹר לַעֲשׂוֹת אֶת כָּל הַמִּצְוָה הַזֹּאת אֲשֶׁר אָנֹכִי מְצַוְּךָ הַיּוֹם. כִּי ה' אֱלוֹקֶיךָ בֵּרַכְךָ כַּאֲשֶׁר דִּבֶּר לָךְ וְהַעֲבַטְתָּ גּוֹיִם רַבִּים וְאַתָּה לֹא תַעֲבֹט וּמָשַׁלְתָּ בְּגוֹיִם רַבִּים וּבְךָ לֹא יִמְשֹׁלוּ.</small>
<small>כִּי יִהְיֶה בְךָ אֶבְיוֹן מֵאַחַד אַחֶיךָ בְּאַחַד שְׁעָרֶיךָ בְּאַרְצְךָ אֲשֶׁר ה' אֱלוֹקֶיךָ נֹתֵן לָךְ לֹא תְאַמֵּץ אֶת לְבָבְךָ וְלֹא תִקְפֹּץ אֶת יָדְךָ מֵאָחִיךָ הָאֶבְיוֹן. כִּי פָתֹחַ תִּפְתַּח אֶת יָדְךָ לוֹ וְהַעֲבֵט תַּעֲבִיטֶנּוּ דֵּי מַחְסֹרוֹ אֲשֶׁר יֶחְסַר לוֹ. הִשָּׁמֶר לְךָ פֶּן יִהְיֶה דָבָר עִם לְבָבְךָ בְלִיַּעַל לֵאמֹר קָרְבָה שְׁנַת הַשֶּׁבַע שְׁנַת הַשְּׁמִטָּה וְרָעָה עֵינְךָ בְּאָחִיךָ הָאֶבְיוֹן וְלֹא תִתֵּן לוֹ וְקָרָא עָלֶיךָ אֶל ה' וְהָיָה בְךָ חֵטְא. נָתוֹן תִּתֵּן לוֹ וְלֹא יֵרַע לְבָבְךָ בְּתִתְּךָ לוֹ כִּי בִּגְלַל הַדָּבָר הַזֶּה יְבָרֶכְךָ ה' אֱלוֹקֶיךָ בְּכָל מַעֲשֶׂךָ וּבְכֹל מִשְׁלַח יָדֶךָ. כִּי לֹא יֶחְדַּל אֶבְיוֹן מִקֶּרֶב הָאָרֶץ עַל כֵּן אָנֹכִי מְצַוְּךָ לֵאמֹר פָּתֹחַ תִּפְתַּח אֶת יָדְךָ לְאָחִיךָ לַעֲנִיֶּךָ וּלְאֶבְיֹנְךָ בְּאַרְצֶךָ (דברים ט"ו, א–יא).</small>
הדבר הראשון הבולט לעין בפרשייה זו הוא העובדה שמצד אחד שמיטת כספים מכונה שמיטה, ומצד שני היא מופיעה בפרשייה נפרדת שלא מוזכרים בה כלל שמיטת הקרקעות או היובל. מכאן עולה אפוא שאלת הקשר בין השמיטות, וזאת בשני מובנים: ברמה המעשית ניתן לשאול אם שבע השנים שבהן מדובר כאן מקבילות לשנות שמיטת הקרקע, או שמדובר בשבע שנים הנמנות לכל הלוואה בנפרד, בדומה לשבע השנים הנמנות מזמן המכירה של העבד; ומעבר לכך, עולה השאלה בדבר הנימוק והמשמעות של שמיטת כספים – מה היחס בינה לבין המשמעויות השונות של שמיטת הקרקע, אותן ראינו בפרשיות משפטים ובהר? כפי שנראה, פרשיית שמיטת כספים משלבת בתוכה מגוון של זיקות, נימוקים, ועולמות רוחניים. נעיין כעת בכיוונים השונים העולים מהפרשייה, ולאחר מכן נעמוד על משמעותו של החיבור ביניהם.
<b>שמיטת כספים ופרשיות השמיטה</b>
שאלת הזיקה בין מניין השנים של שמיטת כספים לבין מניין השנים של שמיטת הקרקע נדונה בספרי,<sup class="footnote-marker">44</sup><i class="footnote"><b>ספרי דברים</b>, קיא.</i> וכן בדברי רבי במסכת קידושין,<sup class="footnote-marker">45</sup><i class="footnote">קידושין לח ע"ב.</i> לפיהם הפסוק 'מקץ שבע שנים תעשה שמִטה' מובן כמתייחס לשמיטת קרקעות, כך שהמשך הפרשייה קובע כי באותה שנה תחול גם שמיטת כספים. למעשה אנו מוצאים זיקה זו כבר בספר נחמיה, כחלק מהאמנה שכורתים שבי ציון: 'וְנִטֹּשׁ אֶת הַשָּׁנָה הַשְּׁבִיעִית וּמַשָּׁא כָל יָד' (נחמיה י', לב). פסוק זה מרכיב יחד את ה'נטישה' המוזכרת לגבי שמיטת קרקעות בפרשיית משפטים, ואת הביטוי 'שמוט כל בעל משה ידו' המופיע כאן לגבי שמיטת כספים. עם זאת, חידוש שמיטת הכספים בימי נחמיה לא נעשה בשנת השמיטה, ולהלן נראה כי שמיטת הכספים מתוארת שם בהקשר אחר.
הזיקה של שמיטת הכספים למחזור של שמיטת הקרקע עולה גם מההקשר בו מופיעה פרשייה זו. הפסוקים הקודמים לה מצווים על המעשרות, המתנהלים במחזור של שלוש שנים: 'מִקְצֵה שָׁלֹשׁ שָׁנִים תּוֹצִיא אֶת כָּל מַעְשַׂר תְּבוּאָתְךָ בַּשָּׁנָה הַהִיא וְהִנַּחְתָּ בִּשְׁעָרֶיךָ. וּבָא הַלֵּוִי כִּי אֵין לוֹ חֵלֶק וְנַחֲלָה עִמָּךְ וְהַגֵּר וְהַיָּתוֹם וְהָאַלְמָנָה אֲשֶׁר בִּשְׁעָרֶיךָ וְאָכְלוּ וְשָׂבֵעוּ לְמַעַן יְבָרֶכְךָ ה' אֱלוֹקֶיךָ בְּכָל מַעֲשֵׂה יָדְךָ אֲשֶׁר תַּעֲשֶׂה' (דברים י"ד, כח–כט). כפי שטען הרד"צ הופמן,<sup class="footnote-marker">46</sup><i class="footnote"><b>ספר דברים מפורש על ידי הרב דוד צבי הופמן</b>, תל אביב תש"ך, עמ' רלד.</i> ברור כי מחזור שלוש השנים של המעשרות נועד להשתלב במחזור השמיטות, כך שלאחר השנה השביעית שבה אין זורעים ואין נותנים מעשרות מתחיל גם מניין זה מחדש. כיוון שהביטוי 'מקצה שלש שנים' לגבי המעשרות מקביל ל'מקץ שבע שנים' של שמיטת הכספים, נכרכת גם היא במחזור של שמיטת הקרקעות.
האבן עזרא למד מהסמיכות של שמיטת כספים למעשרות, בהם מוזכרת הדאגה לגר, ליתום ולאלמנה, כי גם טעמה של שמיטת כספים הוא חברתי.<sup class="footnote-marker">47</sup><i class="footnote"><b>אבן עזרא על התורה</b>, דברים ט"ו, א.</i> עם זאת, אם נעיין בפסוקי הפרשה ונבחן את זיקתה לפרשיות השמיטה האחרות, נראה כי התמונה מורכבת. מצד אחד אנו מוצאים בפרשייה ביטויים הדומים לשמיטה של פרשיית בהר: הביטוי 'כי קרא שמיטה לה'', המובא כנימוק לשמיטת הכספים, דומה לביטוי 'שבת לה'' המופיע שם; בשניהם המצווה אינה מתחילה בפנייה לאדם הפרטי כמו בפרשיית משפטים, אלא מתוארת כנובעת מציווי אלוקי היוצר מציאות נתונה. לכך מצטרפת גם הבטחת הברכה, שבדומה לפרשיית בהר מבטאת גם כאן את המודעות של התורה לממד האוטופי של הציווי.
מצד שני, מושג הקדושה העומד במרכזה של פרשיית בהר אינו מוזכר כאן כלל, ורוחה של הפרשייה נראית קרובה יותר לזו של פרשיית משפטים. התורה משתמשת כאן במונח 'שמיטה' כמו במשפטים, מונח שכפי שראינו קשור לנטישת היבול, ולא ב'שביתה' כמו בפרשיית בהר, מונח הקשור לקדושת הארץ. בנוסף לכך, דיני העבד שפרשיית השמיטה סמוכה להם (דברים ט"ו, יב–יח) הם אלה של פרשיית משפטים, לפיהם העבד יוצא בשנה השביעית ולא ביובל. גם הנימוקים בהם משתמשת התורה בהקשר זה הם אלו של פרשיית משפטים ולא של פרשיית בהר. שחרור העבד אינו מנומק בכך שכל ישראל הם עבדים לה' ואסור לשעבד אותם, אלא בפנייה אל האדון ואל רגשותיו: 'וּבַשָּׁנָה הַשְּׁבִיעִת תְּשַׁלְּחֶנּוּ חָפְשִׁי מֵעִמָּךְ... לֹא תְשַׁלְּחֶנּוּ רֵיקָם... לֹא יִקְשֶׁה בְעֵינֶךָ בְּשַׁלֵּחֲךָ אֹתוֹ חָפְשִׁי מֵעִמָּךְ כִּי מִשְׁנֶה שְׂכַר שָׂכִיר עֲבָדְךָ' (דברים ט"ו, יב–יח). גם יציאת מצרים מוזכרת כאן לא כנימוק לעבדות לה' היוצרת שוויון בין כולם, אלא כמקור לרגישות כלפי העבד – 'וְזָכַרְתָּ כִּי עֶבֶד הָיִיתָ בְּאֶרֶץ מִצְרַיִם' (שם, טו), בדומה ל'וְאַתֶּם יְדַעְתֶּם אֶת נֶפֶשׁ הַגֵּר' בפרשיית משפטים. אמנם זו איננה רק בקשת חסד ורחמים, אלא גם תביעה לעשיית צדק עם העבד – 'כִּי מִשְׁנֶה שְׂכַר שָׂכִיר עֲבָדְךָ'; ועם זאת, איננו מוצאים כאן את השוויון של פרשיית בהר ואת הערעור על מסגרת הבעלות. האווירה הרוחנית של שמיטת כספים נראית קרובה יותר לחסד שראינו בפרשיית משפטים מאשר לאווירה הנוקשה והטוטלית של פרשיית בהר.
אם כן, הפרשייה מציגה זיקות בין שמיטת כספים לשמיטת קרקעות, ובמיוחד לשמיטה כפי שהיא מתוארת בפרשיית משפטים. לאור זאת, ניתן לקרוא את הפסוק הפותח את הפרשה, 'וזה דבר השמִטה – שמוט כל בעל משה ידו', כמעין פרשנות פנים־תורתית, דרשה סמנטית המבקשת להצמיד את שמיטת הכספים לשמיטת היבול הידועה מכבר. בפתיחת הפרשייה התורה חוזרת שוב ושוב על המונח 'שמיטה', חזרה המתפקדת כמעין הצהרה והדגשה: יש חוק ידוע של שמיטה, אך למעשה עניינו אינו רק שמיטת היבול אלא גם שמיטת החובות. באופן זה מציגה כאן התורה את שמיטת הכספים כהרחבה של שמיטת הקרקעות.
<b>שמיטת כספים והמאבק בנושים</b>
ואולם את שמיטת הכספים ניתן להבין גם באופן אחר, שאינו קשור לשמיטת הקרקע. הזכרנו לעיל את הפסוק בנחמיה הקושר בין שמיטת כספים לשמיטת קרקעות, אבל כמה פרקים קודם לכן מובא תיאור שבו שמיטת הכספים מתרחשת במנותק משמיטת הקרקע, ובזיקה לשחרור העבדים ולהשבת הנחלות. בפרק ה בספר נחמיה אנו שומעים את צעקת העם על שעבוד שדותיהם, בתיהם וילדיהם בשל ההלוואות שנטלו: 'וְהִנֵּה אֲנַחְנוּ כֹבְשִׁים אֶת בָּנֵינוּ וְאֶת בְּנֹתֵינוּ לַעֲבָדִים... וּשְׂדֹתֵינוּ וּכְרָמֵינוּ לַאֲחֵרִים' (נחמיה ה', ה). בעקבות התערבותו של נחמיה מביאה זעקת העם לעזיבת 'הַמַּשָּׁא הַזֶּה' (שם, י), כלומר לשמיטת החובות, השבת השדות ושחרור העבדים. בדומה לפרשיית שמיטת כספים, גם כאן הרקע למעשה אינו השוויון אלא הצדק; לא ביטול הרכוש אלא המחאה על נישול העם מנחלתו. התביעה לצדק אינה מבוססת על רעיון הקדושה, אלא על קרבה משפחתית ולאומית – 'כִּבְשַׂר אַחֵינוּ בְּשָׂרֵנוּ, כִּבְנֵיהֶם בָּנֵינוּ' (שם, ה).<sup class="footnote-marker">48</sup><i class="footnote">לתיאור בנחמיה נלווה פן לאומי חריף: טענתו של נחמיה היא שאם פודים את העבדים הנמכרים לגויים ודאי שיש לפדות את אלו שנמכרו ליהודים, וכן שהמצב הקיים הוא בושה לעם ישראל – 'הֲלוֹא בְּיִרְאַת אֱלוֹקֵינוּ תֵּלֵכוּ מֵחֶרְפַּת הַגּוֹיִם אוֹיְבֵינוּ' (נחמיה ה', ט). הדגש הלאומי מופיע גם בפרשיית שמיטת כספים: 'אֶת הַנָּכְרִי תִּגֹּשׂ וַאֲשֶׁר יִהְיֶה לְךָ אֶת אָחִיךָ תַּשְׁמֵט יָדֶךָ' (דברים ט"ו, ג). כך גם בפרשיית בהר מציעה התורה לקנות עבדים גויים כתחליף לאלו ששוחררו ביובל (ויקרא כ"ה, מד–מו), ואת תבואת השמיטה היא מייעדת רק ל'תוֹשָׁבְךָ הַגָּרִים עִמָּךְ' (שם, ו), ולא לנכרים. באופן כללי אפשר לומר שמושג הקדושה בספר ויקרא הוא לאומי יותר, והוא מנומק ביציאת מצרים המשמשת כתחליף לאוניברסליות של בריאת העולם. וראו א' רופא, <b>מבוא לספר דברים</b>, ירושלים תשמ"ח, עמ' 121, העומד על התופעה בה תפיסות שמקורן בספרות החכמה האוניברסלית מקבלות צביון היסטורי־לאומי.</i>
ואמנם, גילת הראה כי בעולם העתיק שמיטת כספים, שחרור עבדים והחזרת נחלות היו כרוכים זה בזה.<sup class="footnote-marker">49</sup><i class="footnote">י"ד גילת, 'האם יובל משמט כספים?', <b>תרביץ</b> סד ב, תשנ"ה, עמ' 229–236.</i> בעולם העתיק נהגו מלכים להכריז, עם עלייתם לשלטון או לרגל אירועים מיוחדים, על תיקונים חברתיים, שבמסגרתם שוחררו עבדים, בוטלו חובות, וקרקעות משועבדות הוחזרו לבעליהן. בנוסף לכך, בעקבות גבעתי<sup class="footnote-marker">50</sup><i class="footnote">מ' גבעתי, 'שמיטת כספים במבחן ההגשמה', <b>בית מקרא</b> כה, תש"מ, עמ' 172–180.</i> ניתן לטעון כי עיקר מטרתה של פרשיית שמיטת כספים היא ההתנגדות לשעבוד הנחלות והעבדים, ומכאן גם הקשר לדיני העבד הסמוכים לה. כפי שהראה גבעתי, הביטויים 'נושה' ו'נוגש' נושאים מטען שלילי, והמונח 'אביון' מדגיש את המסכנות של העני ואת מצבו הירוד מבחינה חברתית. התיאור בפרשייה הוא של אדם עני הנאלץ ללוות כדי להתקיים, ושל מלווה המנצל את ההלוואה כדי לשעבד את נחלתו ואת ילדיו. שמיטת הכספים נועדה למנוע את השתלטות המלווה על נחלות העניים וילדיהם: היות שהעבדות ומכירת הנחלות נבעו מחוסר היכולת להחזיר את החובות, הרי ברגע שבטל החוב פקעו גם שעבודים אלו.<sup class="footnote-marker">51</sup><i class="footnote">ראו גילת, 'האם יובל משמט כספים?', שם, עמ' 232.</i> עם זאת, הלכה זו יוצרת גם בעיה: היא עלולה לגרום לכך שהמלווים לא ירצו להלוות, וגם אלו שירצו לא יוכלו להרשות לעצמם לעשות זאת. ואכן, ניתן לראות כי הפרשה כולה עוסקת בהתמודדות עם בעיות אלו: היא מציעה את נגישת הנכרי כתחליף, מבטיחה ברכה למלווה, ומאיימת בחריפות על מי שיימנע מלהלוות בשל השמיטה.
אם כן, שמיטת הכספים ניתנת להבנה גם כצומחת מתוך ההקשר החברתי של שעבוד הלווים, שחרור העבדים והשבת הנחלות. קריאה כזו קושרת אותה לעולמו של היובל, שגם הוא מהווה התערבות דומה בהתנהלות הכלכלית במטרה לרסן אותה. מצד שני, ראינו לעיל כי רוחה של הפרשה ומונחיה רחוקים מהדרמטיות והרדיקליות של היובל. בנוסף לכך, כנגד הזיקה ליובל עומדת גם העובדה כי שמיטת כספים איננה נוהגת בו, אלא רק בשנות השמיטה. נראה אם כן כי פרשיית שמיטת כספים משלבת בתוכה מרכיבים מפרשיות השמיטה השונות;<sup class="footnote-marker">52</sup><i class="footnote">ראו ויטמן, 'השמיטה והשביתה', שם, עמ' 36–37, שתיאר גם הוא, באופן דרשני במקצת, את פרשיית שמיטת כספים כשילוב של שתי פרשיות השמיטה.</i> מה משמעותו של שילוב זה?
<b>דחיית חובות האיכרים או ביטולם?</b>
אפשרות אחת להבנת מקומה של שמיטת הכספים היא לראות אותה כצומחת מתוך דיני שמיטת הקרקעות, כמעין חקיקה המשלימה אותה: התורה דואגת לאיכר העני שלווה כסף למחייתו, וכיוון ששבת בשנה השביעית, לא יוכל להחזיר את חובו באמצעות היבול של שנה זו.<sup class="footnote-marker">53</sup><i class="footnote">ראו ב<b>פירוש העמק דבר על התורה</b>, דברים ט"ו, ב; <b>ספר דברים מפורש על ידי הרב דוד צבי הופמן</b>, שם; סמט, 'שמיטת כספים ושמיטת קרקעות', שם.</i> הרב סמט מביא את פירושו של ר' יוסף בכור שור, הקורא כך את פסוקי התורה: משמעותו של הנימוק 'לא יגש את רעהו... כי קרא שמטה לה'' היא שהעני שמט את שדותיו, ולכן אין לו ממה לפרוע ואסור לגבות ממנו את החוב. זוהי גם הסיבה לכך ששמיטת כספים נקבעה בסוף השנה, ולא בתחילתה כמו בשמיטת קרקעות ובדיני היובל, שכן זהו הזמן שבו בדרך כלל אוספים את היבול ופורעים את החובות.
דא עקא, בפירוש זה יש כמה בעיות. ראשית, אם שמיטת כספים כרוכה בשמיטת הקרקע, לא מובן מדוע היא אינה נוהגת גם ביובל, שגם בו לא מעבדים את השדות. מקשה עליו גם הקביעה של חז"ל לפיה שמיטת כספים היא חובת הגוף הנוהגת גם בחו"ל.<sup class="footnote-marker">54</sup><i class="footnote">בנושא זה נעסוק בפרק הבא.</i> בנוסף לכך, פירוש זה מעלה שאלה רחבה יותר, שכן לפיו אין צורך בביטול גמור של ההלוואה, ודי לדחות את זמן הפירעון עד קצירת היבול בשנה הבאה. ואכן, היו שטענו כי על פי פשט הפסוקים שמיטת כספים אינה ביטול של ההלוואה, אלא רק איסור לגבות אותה עד שחייו של האיכר יחזרו למסלולם,<sup class="footnote-marker">55</sup><i class="footnote">ראו טשרנוביץ, <b>תולדות ההלכה</b>, שם, עמ' 126; רופא, <b>מבוא לספר דברים</b>, שם, עמ' 313; סמט, 'שמיטת כספים ושמיטת קרקעות', שם. וראו גם י' קויפמן, <b>תולדות האמונה הישראלית</b> ח, ירושלים תש"ך, עמ' 333, הערה 45; וכן ב<b>ספר דברים מפורש על ידי הרב דוד צבי הופמן</b>, שם, עמ' רלח–רמג, שהתנגדו לפירוש זה. רופא אף טען כי משמעות הפסוק 'שמוט כל בעל משה ידו' אינה שמיטה של החוב אלא של היד התובעת אותו, שמיטה זמנית כמו שמיטת הקרקע. הרב סמט מזכיר בהקשר זה את שיטת היראים במהדורה הישנה של ספרו (סימן רעח), לפיה שמיטת כספים אינה מבטלת את החוב אלא רק אוסרת על המלווה לתבוע אותו, אך החוב עומד בעינו והלווה מצווה להשיבו.</i> והיו שהוסיפו כי לא סביר להנהיג ביטול מוחלט של החובות כל שבע שנים, שכן הדבר יביא לשיתוק הכלכלה.<sup class="footnote-marker">56</sup><i class="footnote">רופא, <b>מבוא לספר דברים</b>, שם.</i> לפי פירוש זה, שמיטת כספים איננה מצווה אוטופית המבטלת לגמרי את החובות, אלא מצווה בעלת אופי ריאלי, המשתלבת במערכת הכלכלית.
ואולם נראה כי פירוש זה אינו נכון, ושהתורה מכוונת דווקא לביטול החובות, למרות אופיו האוטופי של מעשה זה. כפי שראינו, התורה מודעת לקשיים הכרוכים בביטול החובות, ומתמודדת אִתם באמצעות אזהרות חוזרות ונשנות מפני הימנעות מהלוואה לאביון, וכן בהבטחת הברכה למלווים. כפי שטען קויפמן, להדגשות אלו אין מקום אם מדובר רק בדחיית זמן הפירעון של ההלוואה.<sup class="footnote-marker">57</sup><i class="footnote">קויפמן, <b>תולדות האמונה הישראלית</b>, שם.</i>
<b>מהיובל אל השביעית</b>
בעקבות זאת, אני רוצה להציע כי שמיטת כספים היא אכן שמיטה טוטלית, ביטול גמור של החובות, וכן שמלכתחילה היא אינה קשורה כלל לשמיטת קרקעות. הקשר הסיבתי שהציעו הפרשנים בין שמיטת קרקעות לבין מצוקתו של הלווה אינו מתאים לתיאור בנחמיה ולניתוח הפרשה שהצענו בעקבותיו, הכורך את שמיטת הכספים דווקא בשחרור העבדים. גם את הקביעה של שמיטת כספים בסוף שנת השמיטה יש להבין לא על רקע חסרון היבול בשלב זה, אלא בדרכו של הספרי, הקושר את שמיטת כספים למעמד ההקהל, שגם הוא נערך 'מקץ שבע שנים'.<sup class="footnote-marker">58</sup><i class="footnote"><b>ספרי דברים,</b> קיא.</i> גם לזיקה זו אנו מוצאים הד בתיאור של נחמיה, שבו שמיטת כספים היא אחת המצוות שהעם כורת עליהן אמנה במעמד ההקהל.<sup class="footnote-marker">59</sup><i class="footnote">נחמיה י. גם בירמיה לד אנו מוצאים כריתת ברית על שחרור העבדים, ובהקשר זה מופיע גם הביטוי 'מקץ שבע שנים'.</i>
נראה שזהו ההקשר המקורי של ההלכה. את ההצמדה לשמיטת קרקעות אין לראות כביטוי לזיקה מהותית בין השמיטות;<sup class="footnote-marker">60</sup><i class="footnote">ראו הנשקה, 'שביעית ושמיטת כספים', שם, שטען גם הוא טענה דומה, והסביר בכך מדוע התורה אינה מזכירה כלל בפרשייה זו את שמיטת הקרקעות. הרד"ץ הופמן, הסובר כי השמיטות כן קשורות זו לזו, הסביר זאת בכך שבספר דברים משה אינו חוזר על חוקים שהוסברו דיים בספרים הקודמים (<b>ספר דברים מפורש על ידי הרב דוד צבי הופמן</b>, שם, עמ' רלה).</i> הסיבה להצמדה זו היא פרקטית. היא משקפת את המטרה שהתורה מבקשת להשיג במצווה זו, ואת היחס בינה לבין רעיונות השמיטה וחוקי הדרור.
מבחינת אופייה קשורה שמיטת כספים לרצון של התורה להיאבק בשעבודים השונים, המתבטא בצורה מקומית ביציאת העבדים בשנה השביעית, ובצורה מקיפה יותר בחוקי הדרור של היובל. בדומה להלכות אלו, גם הציווי כאן הוא על ביטול גמור של החוב ולא רק על השעיה זמנית שלו. התערבות רדיקלית כדוגמת יובל אפשר לעשות רק לעתים רחוקות; אילו היו הנחלות חוזרות לבעליהן המקוריים כל שבע שנים, היה מושג מכירת הקרקע מתבטל לגמרי.<sup class="footnote-marker">61</sup><i class="footnote">לעומת זאת, נראה שההתנגדות של התורה לעבדות היא חריפה יותר, ולכן שחרור העבדים נעשה במחזור של שבע שנים ולא רק של חמישים.</i> יותר משהיובל מהווה התערבות ממשית בהתנהלות הכלכלית, הוא בעיקר יוצר אוטופיה שבעצם קיומה מעצבת תודעה אחרת, תודעה של זמן מעגלי שבו הדברים עתידים לשוב למקורם.
מטרתה של שמיטת כספים לעומת זאת היא התערבות ממשית שתמנע את השעבוד, ולכן אי־אפשר לקיים אותה רק פעם בחמישים שנה. לכן התורה מצמידה אותה למחזור של שמיטת הקרקעות, מחזור קטן ההופך אותה לגורם משמעותי יותר. זהו מהלך דומה למהלך שנעשה לגבי שחרור העבדים המופיע בסמוך לפרשייה זו, אלא ששחרור העבדים הוצמד לשנות המכירה ולא לשנות השמיטה.<sup class="footnote-marker">62</sup><i class="footnote">ייתכן כי התורה בחרה להצמיד את שמיטת כספים למניין של שמיטת הקרקעות, ולא להגביל את החובות לזמן מסוים בדומה למניין השנים של העבד, בשל מצוקות האיכרים בשמיטה; אך כאמור זה איננו הנימוק המקורי של המצווה.</i> הרדיקליות של היובל הפכה אותו לאוטופיה שהשפעתה על היומיום מוגבלת; שמיטת כספים לעומת זאת מכוונת להשפעה תכופה ומשמעותית על המשחק הכלכלי.
מאידך, שמיטת כספים אינה קשורה לרעיונות הקדושה של השמיטה והיובל המתוארים בפרשיית בהר. גם מבחינה זו היא קרובה יותר ליציאת העבדים בשנה השביעית לעבדותם, הלכה המתקיימת על רקע חברתי ובאופן מקומי, בלי קשר למעגל השנים ולהקשריו המטאפיזיים. העובדה ששמיטת כספים אינה נוהגת ביובל מבטאת את חוסר הקשר שלה למחזור השבע ולרעיונות השבת הכרוכים בו. כפי שראינו בזיקות הלשוניות לפרשיית משפטים, הדגש של שמיטת כספים הוא חברתי ולא מטאפיזי. ההתנגדות לשעבוד המתבטאת בה אינה קשורה לחזרה של הדברים למקורם, אלא לתביעה לצדק ולסולידריות עם העניים.
נסכם את דברינו. ראינו כי פרשיית שמיטת כספים משלבת בתוכה מאפיינים לשוניים ורעיוניים של הפרשיות העוסקות בשמיטת הקרקע וביובל. יש בה ביטויים דומים לאלו של שמיטת בהר, אבל הרוח הכללית היא הרוח החברתית של פרשיית משפטים. לצד זאת, המוקד של הפרשייה הוא מצוקתם של הלוֹוים, ולא מוזכרת בה כל זיקה לשמיטת קרקעות. ההתמקדות בנושא זה יוצרת זיקה לדיני העבדים ולחוקי הדרור, המתבטאת גם בתיאור שמיטת הכספים בנחמיה; אך לא מופיעים כאן מושגי הקדושה המטאפיזיים והרדיקליים בהם כרוך היובל בפרשיית בהר.
מורכבות זו נובעת מהחיבור שיוצרת התורה בין שתי מערכות שונות. מטרתה של שמיטת כספים היא הגנה על הלווים מפני שעבוד בידי נושיהם, ברוח דומה לחוקי הדרור של היובל אך ללא הממד המטאפיזי הכרוך בהם. את ההלכה הזו הרכיבה התורה על המניין של שמיטת הקרקעות, למרות שבמקורה אין היא קשורה לכך שכן היא חובת הגוף, כפי שפירשו חז"ל. ההצמדה למעגל הקטן של השמיטות מאפשרת לשמיטת כספים להיות לא רק אוטופיה בעלת השפעה מוגבלת כמו היובל, אלא גם התערבות ממשית בעולם הכלכלי, בדומה לחוקי שחרור העבדים. את משמעותה של שמיטת כספים יש להבין בהקשרן של שתי הפרשיות העומדות ברקע שלה – שמיטת הקרקעות, והשבת הנחלות ביובל. מורכבותה של הלכה זו נובעת מכך שהיא נעה בין הפנים השונים של חוקי השבע, ומצרפת אותם בהתאם למטרותיה.
<b>ז. סיכום</b>
הפרשיות השונות של חוקי השבע מציגות מארג של חוקים שנועדו ליצור קתרזיס חברתי וכלכלי, זמנים של התנקות והיטהרות מהרכושנות והציביליזציה, המעוגנים במחזור הקטן של השביעית ובמחזור הגדול של היובל. חוקים אלו נוגעים לתחומים שונים בעולם הכלכלי של התורה: חקלאות, מכירת קרקעות, הלוואות ועבדות. חוקים אלו מבטאים במידות שונות את הביקורת של התורה על עולם זה והעוולות הכרוכות בו; לעתים יש בהם אף התנגדות גורפת לציביליזציה ושאיפה לביטולה ולשיבה אל גן עדן שוויוני, בו נפגשים ראשית הזמן ואחרית הימים.
חוקי השבע מבטאים התנגדות זו בצורות שונות. במרכזה של השמיטה המתוארת בפרשיית משפטים עומדת החמלה על העני, אך אין בה ניסיון לערער את יסודות המבנה החברתי. לעומת זאת, בפרשיית בהר התיקון החברתי נובע מתפיסת הקדושה כיוצרת שוויון טוטלי המבטל את כל הבדלי המעמדות, ומתבטא בכך שבני האדם והחיות ניזונים יחד מפירות האדמה. ממד זה של הקדושה מתבטא גם בחוקי היובל, בו חוזר המשחק הכלכלי לנקודת האפס וכל אחד שב למשפחתו ולנחלתו.
פרשיות אלו מציגות גישות שונות לשמיטת הקרקעות בפרט, ולתיקון החברה בכלל. התיאור של שמיטת הכספים בספר דברים נע בין הקטבים האלו: הוא משלב התנגדות לשעבוד ברוחו של היובל עם תפיסה חברתית לא־מטאפיזית, ומצמיד את מחיקת החובות הנובעת מכך למעגל הקטן והאפקטיבי של השמיטות. במורכבות של פרשייה זו משתקפים היסודות השונים עליהם בנויים חוקי השבע – קדושה ותיקון חברתי; אוטופיה וריאליה; הראשית, האחרית, ומצוקות ההווה.
<b>נספח</b>
[אנו מוסיפים כאן קטע לא ערוך מתוך הטיוטות של הרב משנת תשס"א, בו הוא מסכם בקצרה את עיקרי המהלך שהוצג בפרק זה. לדעתנו הניסוחים הממוקדים והחדים של סיכום זה יכולים להעשיר את הבנת הדברים. דברי הרב מובאים כאן כלשונם, מלבד פתיחת קיצורים ותיקוני לשון קלים. (ה"ע)]
1. בפרשה בשמות המוטיב העיקרי הנו הסבל. יציאת מצרים מתפקדת בהקשר הסבל של הזולת, כך מנוחת השבת, האיסור על הונאת הגר, וכן המנוחה לאביון.
2. הפתרון לסבל הוא באמצעות יצירת מחזוריות של הפוגה בסבל. נוצר זמן מעגלי שבו ישנה הפוגה ואולי אפילו סוף לזמן ההיסטורי, אך לא באמצעות הארכיטיפ המיתולוגי, אלא באמצעות הוויתור האישי. ישנו סוף והשעיה. השבוע נגמר במנוחה לכול, וכן שנות השמיטה מהוות פסק והשעיה של הסבל. ישנו סוף לסבל, מנוחה בסוף השבוע, שנה של חופש מהלחץ הכלכלי, המשפיע על המשך של ההווה. הזמן הנו מחזורי ולא היסטורי, שאין לו סוף.
3. ההשמטה והנטישה אינם אקט של נתינה וחמלה, זוהי הטקטיקה הרגילה. אלא של ויתור ונטישה, ההפוגה מתפקדת לא רק ביחס לאביון, אלא ואולי לא פחות ביחס לבעלים. זאת הפוגה של ההיסטורי שלו עצמו, שבירת הנומוס של התחרות, פירוק שלא באמצעות כאוס, אלא נטישה. (משל לאדם העוזב את הכל לטובת משהו) פירוק זה הנו חזרה לאחדות של אחווה, שלא באמצעות הפריצות אלא באמצעות השיתוף והשוויון.
4. מוטיב הסבל לא נמצא בפרשת בהר, שם רעיונות היובל והשמיטה כרוכים בקודש ובשבת. המגמה איננה החברתית ולא הכלכלית, אלא המטפיסית אוטופית.
5. היובל הינו קודש, הבא לכלל ביטוי בדרור, החזרה למשפחה ולנחלה. זהו גם כן זמן מחזורי, אך שלא כבשמיטה, אין כאן השעיית הזמן, או פריצה של עולם מעל הזמן, השבת לזמן, אלא קץ וביטול ההיסטוריה. נוצר מחזור גדול המלמד שיש סוף וקץ לפעילות העסקית והרכושנית.
6. המחזור הנו חזרה לארכיטיפ של הבריאה, לשבת בראשית וגן עדן. חזרה המדביקה את האדם לקודש ולממשות.
הביטוי של הקודש כאן הנו החופש והשוויון שאינם מנוגדים, אלא פירושם חזרה למושרשות.
7. הפן הנגטיבי. הארץ של ד' 'גרים ותושבים אתם' וכך גם היהודי של ד' 'עבדי הם'. יציאת מצרים מתפקדת כאן כקניית ישראל לד'. הכל של ד' וממילא אין לשום אדם זכות קניין מוחלטת. זוהי תפיסה שלילית המבוססת על שלילת זכותו של אדם לבעלות מוחלטת, גישה קומוניסטית, הרכוש והאדם כולם של הקב"ה. הם שייכים לו ולכן הם קדושים.
8. אך שלא כבקומוניזם, הרעיון לא נעצר בשלילה, הוויתור כמו במקרה של השמיטה מביא למושרשות.
9. המחזור הגדול לא משעה את ההיסטוריה, אלא מבטל אותה, מכאן שהיא שלילית. נראה שיש כאן חזרה למוטיב גן העדן, כשהעבודה נתפסת כחטא וירידה, שלא כבשבת בראשית ובשמיטה בהן הוויתור מביא להעלאת ערך המלאכה. הוא ההשראה שעם הסיום המחייבת נטישה. כאן מדובר על שלילה מוחלטת.
המשמעות הנה בסיום, אך היא משפיעה על מערך כלכלי אחר, ובכל אופן הסבל נעלם בהכרה שהאדם או לפחות צאצאיו יחזרו למעמדם הקודם, והאדם ישוב לגן עדן.
זוהי תפיסה אוטופית.
10. נוצרים שני מחזורים. הקטן של השמיטה, המלווה בפסקי זמן, והגדול שבו תסתיים ההיסטוריה.
11. בהקשר זה גם השמיטה כרוכה בקדושה ומכאן שהמצווה איננה רק של נטישת הפירות, אלא של עבודת האדמה. הקדושה הנה השייכות לקל, חזרה אליה מעניקה ממשות אונטולוגית, ראה אליאדה.
12. הדבר כאמור משנה את זמן ההווה, שכבר איננו קווי אינסופי, אלא מעגלי סופי.
13. הלכת שמיטת כספים בדברים. הפרשה מבוססת על רעיונות הסבל של שמות, ראה הנימוק לגבי יציאת העבד ביציאת מצרים, לא רעיון העבדות, אלא הסבל. כמו כן שמיטת כספים איננה מבוססת על קדושה ושבת. גם פרשת שחרור העבד הנזכרת כאן מקבילה ליציאת העבד בשש שבשמות ולא ביובל כבויקרא.
14. ברור ששמיטת כספים כרוכה בשחרור העבד, וחזרת הנחלות. כך בפירוש נזכר בהקשר העבד, וכן בנחמיה, וכן בעולם העתיק.
15. הרעיון איננו של יצירת פסק זמן כבנטישה, אלא של ביטול החובות. מבחינת הרעיונות הוא כרוך ביובל. הרצון לבטל את החובות והשעבודים השונים. הרחבת דין הנחלות והעבדים לחובות. לבטל את המשא ומתן המסחרי.
אך נראה שהתורה הצמידה אותו לשמיטה, מסיבה פרקטית, משום שהאפקטיביות של שמיטת כספים לחמישים שנה איננה ממשית דיה, מה שאין כן לגבי העבד והנחלה. שם אין אמנם אפקטיביות מיידית, אך המטרה כאמור הינה יצירת זמן מעגלי סופי ולאו דווקא ההתערבות הממשית הכלכלית. זו יצירה אוטופית, וכאן הכוונה להתערבות ממשית שתמנע שעבודים. משום כך הוצמדה שמיטת כספים לשביעית, וכך גם היא צמודה לדין העבד היוצא בשש ולא לדין היובל. המקור כאמור איננו שבת בראשית ומיתוס גן עדן, אלא הסבל והשעבוד.
הבסיס הרעיוני הנו של שמות, וגם המשפטי של ההשמטה. אך מאידך הרעיון ההלכתי הנו של פרשת בהר, רקעו איננו מטפיסי, אלא חברתי, הביטויים של קרא שמיטה לד', והברכה דומים לאלה של בהר.
16. מכאן ההתחבטות אם שמיטת כספים צמודה ליובל, עיין לשון הרמב"ם המצמידה להשמטה של היובל. וכן, דרשת רבי בירושלמי, מאידך הדרשה המצמידה שמיטת כספים דווקא לשמיטת קרקעות.
כאן מדובר על התערבות ממשית בכלכלה. לא דרך השעיה לשנה, ולא יצירת מחזור גדול שעניינו אוטופי מטפיסי, ולאו דווקא כלכלי חברתי.
17. שמיטת כספים כרוכה בהקהל, כך האמנה בזמן נחמיה הכרוכה שם לחזרת הקרקעות והעבדים. הברית בירמיהו קשורה לדרור של העבדים.
18. המרכסיזם מבוסס על העוול בהווה, ועל ההתקוממות והמרד נגדו, מכאן אופיו כשלילה.
את יהבו הוא משליך על החדש, שאיפתו לסלק את ההווה ומכאן ההקשר האסכטולוגי, הרוח הנבואית.
לעתים מתפרשת אסכטולוגיה זו כחזרה לתור הזהב, אבל בגלל אופיו המרדני והלא רגוע הוא יזהה שאיפה כזו כבורגנות, משום שלמעשה הוא יכול להתקיים רק כתהליך וכמהפכה מתמדת. העתיד הנו סימן למה שלא קיים, והדרך לתארו הנו רק באמצעות מהפכה, קטסטרופה וקפיצה. אוטופיה שהנה מציאות שלא נמצאת.
ביובל בבחינה אחת שלו קיים סילוק ההווה. שלילה של 'גרים ותושבים' ו'עבדי הם'. שלילת הרכושנות ומכאן האופי האוטופי. הוא זוהה במחשבת ישראל עם האסכטולוגיה ואף הופיע בהנגדה לשבת כפעילות אנושית.
אך אין ספק שמרידה זו הנה חזרה לתור הזהב ומושרשות. כהווה היא כוננה זמן מחזורי ולא ליניארי במובן של חתירה לקץ הטוטלי של ההיסטוריה.
<b>הערות הרחבה</b>
א שאלת משמעותם של איסורי המלאכה בשמיטה היא סבוכה, ותלויה במחלוקת ראשונים. מדובר באיסור כפול: איסור זריעה הכולל גם זמירה, ואיסור קצירה הכולל גם בצירה (מועד קטן ג ע"א). לכאורה נראה שאיסורים אלו אינם קשורים לשוויון החברתי, שכן אין איסור באכילת פירות שביעית, ולדעת הרמב"ן יש אף מצווה בכך (<b>השגות הרמב"ן לספר המצוות לרמב"ם</b>, שכחת העשין מצווה ג). השוויון מתבטא באיסור על הבעלים לשמור את הפירות לעצמו, ובמצוות הביעור לפיה רק 'כל זמן שחיה אוכלת בשדה בהמה אוכלת בבית' (<b>ספרא בהר</b>, א, א).
את איסור הזריעה והזמירה נראה אם כן שיש להבין לא בהקשר החברתי, אלא כביטוי של ההתנגדות לציביליזציה הכרוכה בקדושה, בדומה לאיסור סחורה שהוזכר לעיל. גם ההלכות הכרוכות בכלל של 'לאכלה ולא להפסד' קשורות לתפיסה זו: השימוש המותר הוא רק כזה שבו 'הנאתו וביעורו שוה' (סוכה מ ע"א), כלומר שימוש שאינו עיבוד הדבר לצורך ההנאה, תהליך המתקשר לעולם המלאכה (על כך ראו ש"י זוין, <b>לאור ההלכה</b>, תל אביב תשכ"ד, עמ' ק).
לגבי איסור הבצירה והקצירה התמונה היא מורכבת יותר. הספרא מגדיר איסור זה כך: 'מן השמור בארץ אין אתה בוצר, אבל אתה בוצר מן המופקר... לא תבצור כדרך הבוצרים' (<b>ספרא</b> שם). הרישא קושרת את איסור הקצירה לאיסור השמירה על הפירות, ומכאן גם להקשר החברתי; לעומת זאת הסיפא נראית קשורה יותר להתנגדות למלאכה. הראשונים אכן נחלקו בהבנת איסור זה: לפי רש"י והרמב"ן (בפירושיהם על התורה, ויקרא כ"ה, ה) סיבת האיסור היא הפגנת הבעלות על הפירות, ולכן הבצירה אסורה כשהיא נעשית כדרך הבעלים. הקושי בשיטה זו הנו חוסר הסימטריה בין איסורי הזריעה, שכאמור הם איסורי מלאכה באדמה, לאיסורי הבצירה הקשורים לבעלות ולשוויון. לעומת זאת הגר"א (<b>שנות אליהו</b> שביעית פ"ח, מ"ו) קושר את איסורי הבצירה להתנגדות למלאכה, ולכן לדעתו הבצירה האסורה היא בצירה בכלים, בעוד הקטיפה ביד מותרת. מלשונו של הרמב"ם נראה שהוא משלב בין שני הפירושים: 'ואם בצר לעבודת האילן, או שבצר כדרך הבוצרים, לוקה' (הלכות שמיטה ויובל, פ"ד הכ"ב). איסור הבצירה מתואר כאן כאיסור כפול – הן איסור עבודה בקרקע, והן חובה לבצור בשינוי, שמטרתו כפי שכתב הרמב"ם בספר המצוות היא 'כדי להראות שהוא הפקר' (<b>ספר המצוות</b>, לא תעשה רכג). הרמב"ם מצרף כאן יחד שני איסורים שמשמעותם שונה: איסור שתכליתו שוויון חברתי, ואיסור הנובע מהניגוד שבין הקדושה לציביליזציה. נראה שלתפיסתו של הרמב"ם השוויון גם הוא ביטוי של הקדושה; הקדושה מתחללת לא רק בעשיית המלאכה אלא גם בניצול המסחרי היוצר אי־שוויון.
ב ההשוואה בין השמיטה לשבת מופיעה באופן חריף יותר אצל הכתות בימי בית שני. על פי מגילת מלחמת בני אור בבני חושך, בעקבות הזיקה בין השמיטה לשבת המודגשת בפרשיית בהר, סברו אנשי הכתות שאסור להילחם בשנת השמיטה, מלבד מלחמת מגן (י' ידין, <b>מגילת מלחמת בני אור בבני חושך</b>, ירושלים תשט"ו, עמ' 20 הערה 2. על האיסור להילחם בשבת ראו יוסף בן מתתיהו, <b>קדמוניות היהודים</b>, ירושלים תשל"ג, ספר יב, ו, ב). יגאל ידין מוצא את מקורה של זיקה זו גם ב<b>ספר היובלים</b> (פרק נ), הקושר יחד את השבת, השמיטה והיובל. גם יוסף בן מתתיהו מתאר כיצד הסיר המלך החשמונאי יוחנן הורקנוס את המצור מעל מבצר בשם דוק (או: דגון) בשנת השמיטה, שבה נהוג היה לשבות ממלחמה (<b>קדמוניות היהודים</b>, ספר יג, ח, א; יוסף בן מתתיהו, <b>תולדות מלחמת היהודים עם הרומאים, </b>ירושלים תשכ"ח, ספר א, ב ד).

Chapter 2

<big><strong>שמיטת כספים וחוקי השבע: מבנה, משמעות והלכה</strong></big>
בפרק הקודם עיינו בפרשיות התורה העוסקות בחוקי השבע, וראינו כי לפנינו מקבץ של הלכות שיש בהן ממד של השמטה, הקשורות כולן באופנים שונים למניין השביעיות – שמיטת קרקעות, יובל, שמיטת כספים, שחרור עבדים, ומעמד הקהל. בין הלכות אלו מתקיימת מערכת קשרים מורכבת: בפרשיית בהר כרוכה שמיטת קרקעות ביובל דרך מניין השנים, אך בפרשיית משפטים היא עומדת בפני עצמה; שמיטת כספים כרוכה בשמיטת קרקעות מצד זמן קיומה; שחרור העבדים כרוך ביובל,<sup class="footnote-marker">63</sup><i class="footnote">כאמור, חז"ל הרחיבו זיקה זו כשקבעו כי דיני עבד עברי נוהגים רק כשהיובל נוהג. ראו בפרק הראשון, הערה 22.</i> אך גם במניין של שבע שנים מזמן מכירת העבד. בנוסף לכך, קיים דמיון בין שמיטת כספים לבין שחרור העבדים בכך שלמרות הצמדתם לשמיטה וליובל, שניהם הנם במהותם דינים עצמאיים שאינם תלויים בקדושת הארץ. מתוך העמידה על מערכת קשרים זו, ביקשנו לעמוד על אופייה של שמיטת כספים בכלל ועל זיקתה לשמיטת קרקעות בפרט.
כעת נעבור לעיין באופן שבו עסקו חז"ל בזיקות בין הלכות אלו במדרשי ההלכה ובסוגיות התלמודיות, ובתפיסתם את מקומה של שמיטת כספים בתוכן. לאחר מכן נראה גם כיצד הרמב"ם קורא את דברי חז"ל ומעצב את מבנה ההלכות על פי דרכו, ומתוך כך גם את תפיסתו לגבי מקומה ומעמדה של שמיטת כספים במבנה זה.
העיון בדברי חז"ל גם יאפשר לנו לעמוד על אחד המאפיינים היסודיים בצורת החשיבה שלהם ובאופן שבו הם קוראים את המקורות. פעמים רבות אפשר לראות שחז"ל אינם מנסים לעמוד באופן ישיר על ההיגיון של ההלכות המופיעות בתורה, ולפיו לפסוק בשאלות בהן הם דנים. דיון כזה נוטה לקשור את ההלכה לגורמים חיצוניים לה, כמו למשל בהסבר שבו עסקנו בפרק הקודם, לפיו שמיטת כספים נועדה להקל על האיכר שלא עיבד את שדותיו. במדרשי חז"ל שאותם נראה כעת איננו מוצאים נימוק כזה; ההלכה נקבעת בהם מתוך דינמיקה פנימית משלה, ולא מתוך זיקה למציאות החיצונית. הדיונים אינם עוסקים במשמעותן של ההלכות או בסיבותיהן, אלא במבנה שלהן; עיקר המאמץ מושקע בדימוי מילתא למילתא, במיון וקטגוריזציה של ההלכות השונות. יש כאן נקודה עמוקה: כפי שאומר המהר"ל, התורה היא סדר העולם,<sup class="footnote-marker">64</sup><i class="footnote">ראו למשל: <b>נתיבות עולם</b> א פ"א.</i> והמאמץ של חז"ל הוא פעמים רבות לעצב את ההלכות לכדי מבנה, ההופך להיות הבית שבתוכו חי היהודי. אך אין מדובר רק במבנה חיצוני; כפי שנראה, הקטגוריות והמסלולים השונים שחז"ל מציבים הם קודים המבטאים את השאלות היסודיות העולות מהקריאה בפרשיות. המיון הוא אופן של פרשנות, ומטרתו ליצור הרמוניה בין ההלכות, סדר המשקף היגיון פנימי, ומשליך לבסוף גם על פסיקת ההלכה.
<b>א. מקץ שבע שנים - שמיטת כספים ומחזור השבע</b>
נפתח בשאלה הנראית לכאורה צדדית, אך היא תוביל אותנו ליסודות הדיון. חז"ל בספרי עוסקים במובנה של המילה 'מקץ' בפרשיית שמיטת כספים, ולומדים זאת מתוך השוואה לפרשיית הקהל, מעמד הנערך גם הוא 'מִקֵּץ שֶׁבַע שָׁנִים' (דברים ל"א, י):
<small>'מקץ שבע שנים', יכול מתחילת השנה, או בסופה?</small>
<small>הרי את דן, נאמר כאן קץ ונאמר להלן קץ, מה קץ האמור להלן בסופה ולא בתחילתה, אף קץ האמור כאן בסופה ולא בתחילתה.<sup class="footnote-marker">65</sup><i class="footnote"><b>ספרי דברים</b>, קיא.</i></small>
קשה להבין את האמור כאן כדיון פרשני, שכן אם חז"ל יודעים שמשמעותה של המלה 'קץ' היא סוף, מדוע הם מתקשים בפירושה בפרשיית שמיטת כספים? ואם הם מסתפקים לגבי משמעותה של מילה זו, מדוע פשוט להם שכך יש להבינה בפרשיית הקהל?
ואמנם, המילה 'קץ' יכולה לשאת פירושים שונים.<sup class="footnote-marker">66</sup><i class="footnote">ראו למשל את הצעותיו של הרמב"ן בפירושו לתורה, דברים ט"ו, א.</i> האבן עזרא, למשל, פירש אותה אחרת מחז"ל, וכתב כי לפי הפשט, הן שמיטת כספים והן הקהל חלים בתחילת השנה.<sup class="footnote-marker">67</sup><i class="footnote">אבן עזרא על התורה, דברים ט"ו, א; ל"א, י.</i> פירוש זה נובע מכך שהוא תופס את שנת השמיטה כזמן קדוש, בדומה לשבת, זמן בו עוזבים את ענייני החול ועוסקים רק בלימוד התורה. קיומו של מעמד ההקהל בתחילת השנה הוא אפוא מעין הכרזה על פתיחתה, כמו הקידוש בערב שבת. בהתאם לכך, מעמד ההקהל לפי האבן עזרא הוא מעמד של לימוד תורה, המצביע על משמעותה של שנה זו: 'וצוה השם שיקראו התורה בתחלת השנה נגד האנשים והנשים והטף, ואמר הטעם: למען ישמעו ולמען ילמדו ושמרו'.<sup class="footnote-marker">68</sup><i class="footnote">שם, שמות כ', ח.</i> קריאה זו מדגישה את השאלה לגבי חז"ל – מהיכן נובעת הקריאה שלהם, ומהי לדעתם משמעותה של הזיקה בין שמיטת כספים להקהל?
לפני שננסה לענות על שאלה זו, נשים לב לכך שבמכילתא דרשב"י נשאלה שאלה דומה על שחרורו של העבד בשנה השביעית למכירתו:
<small>'ובשביעית יצא' (שמות כא), יכול בתחילת שנה, או בסופה?</small>
<small>הרי אתה דן, שנת שבע מוציאה עבדים ויובל מוציא עבדים, מה מצינו ביובל בתחילתו ולא בסופו אף זו בתחילתה ולא בסופה.</small>
<small>או לך לכה לדרך זו: נאמר כאן שנת שבע בהשמט מלוה, מה שנת שבע האמור בהשמט מלוה בסופה ולא בתחילתה, אף כאן בסופה ולא בתחילתה.</small>
<small>נראה למי דומה: דנין דבר שתלוי ביובל מדבר שתלוי ביובל, ואל יוכח השמט מלוה שאין תלוי ביובל.</small>
<small>או לך לכה לדרך זו: דנין דבר שאין צריך קידוש בית דין מדבר שאין צריך קידוש בית דין, ואל יוכיח יובל שצריך קידוש בית דין.</small>
<small>תלמוד לומר 'שש שנים יעבד ובשביעית יצא' (שם), אמור מעתה בתחילתה ולא בסופה.<sup class="footnote-marker">69</sup><i class="footnote"><b>מכילתא דרשב"י</b>, כא.</i></small>
בדומה לדיון על המילה 'מקץ' לגבי שמיטת כספים, גם כאן השאלה היא אם העבד משתחרר בתחילת השנה השביעית או בסופה. כדי להשיב על כך, המדרש ממקם את שחרור העבדים בין היובל, שבתחילתו משתחררים העבדים, לבין שמיטת כספים, החלה בסוף השנה השביעית. את הזיקות של שחרור העבדים להלכות אלו תולה המדרש בכך שמצד אחד שחרור העבדים 'תלוי ביובל', ומצד שני, בדומה לשמיטה, הוא 'אינו צריך קידוש בית דין'. המדרש מכריע לבסוף את הספק מתוך פשט הפסוקים – אם העבד עובד שש שנים, ברור שהוא משתחרר בתחילת השביעית. אבל אם כך, מדוע הועלתה השאלה מלכתחילה? שאלה זו, בדומה לשאלות אחרות שנראה להלן במדרשי ההלכה, נראית מאולצת. נראה שהדיון כאן אינו פרשני אלא מבני, והשאלה הפרשנית היא רק אמצעי להצגת המבנה היסודי של ההלכה; לכן יש להבין מה ביקשו חז"ל לבטא באמצעות הדיון שהשאלה מזמנת.
אם נחזור לדיון על המילה 'מקץ', נראה כי גם את משמעותו של הביטוי 'מקצה שלוש שנים' בפרשיית ביעור מעשרות לומד הספרי מהקהל, אלא שלגבי מעשרות הקץ חל במועד אחר:
<small>יכול בחג, תלמוד לומר 'כי תכלה לעשר' (דברים כו).</small>
<small>או 'כי תכלה לעשר' יכול בחנוכה, תלמוד לומר 'קץ', נאמר כאן קץ ונאמר להלן קץ, מה קץ האמור להלן רגל אף קץ האמור כאן רגל.</small>
<small>או מה קץ האמור להלן חג הסוכות אף קץ האמור כאן חג הסוכות, תלמוד לומר 'כי תכלה לעשר', רגל שהמעשרות כלים בו, הוי אומר זה פסח.<sup class="footnote-marker">70</sup><i class="footnote"><b>ספרי דברים</b>, קט.</i></small>
גם כאן ברור לחז"ל כי פירושו של 'מקץ' לגבי הקהל הוא סוף. נראה שהסיבה לכך היא שמעמד הקהל מתרחש בחג הסוכות, שבתורה נתפס תמיד כסופה של השנה: 'וְחַג הָאָסִף בְּצֵאת הַשָּׁנָה' (שמות כ"ג, טז).<sup class="footnote-marker">71</sup><i class="footnote">קריאה זו של הפסוקים מופיעה גם במשנה: 'מוצאי יום טוב הראשון של חג בשמיני במוצאי שביעית עושין לו בימה של עץ בעזרה והוא יושב עליה, שנאמר "מקץ שבע שנים במועד שנת השמיטה בחג הסוכות"' (משנה סוטה פ"ז, מ"ח). באופן דומה, במסכת ערכין לג ע"ב ברור לסוגיה כי משמעות המלה 'מקץ' בפסוק 'מִקֵּץ שֶׁבַע שָׁנִים תְּשַׁלְּחוּ אִישׁ אֶת אָחִיו הָעִבְרִי' (ירמיהו ל"ד, יד) היא סוף.</i> אבל מיקומו של הקץ משתנה לפי ההקשר – לגבי מעשרות הקץ הוא בפסח, שהוא 'רגל שמעשרות כלים בו', ולגבי השנה הקץ הוא חג הסוכות של השנה הבאה.
לאור זאת נוכל להבין את הדיון לגבי הקץ של שמיטת כספים. השאלה היא לאיזה מחזור היא שייכת, ודבר זה תלוי ביחס בינה לבין השנה השביעית שבה היא נקבעה. ההלכות של שמיטת קרקעות נובעות מקדושתה של השנה השביעית, ולכן ברור כי הן חלות בתחילתה. זהו מבנה שבו השביעי הוא הזמן הקדוש והחופשי, בדומה לשבת ולשחרור העבד, החל גם הוא בתחילת השנה. אם שמיטת כספים שייכת גם היא למעגל זה, הרי שעליה לחול בתחילת השנה. בנוסף לכך, אם מבינים את הביטוי 'מקץ שבע שנים' כמתייחס למחזור השמיטה, ממילא יש לפרש את הקץ כסופו של מחזור השנים – כלומר השנה האחרונה של המחזור, ולקבוע את שמיטת הכספים בתחילתה של שנה זו. ואכן, הרא"ש כתב כי אמנם המצווה לשמוט את ההלוואה חלה בסוף השנה, אך כבר מתחילת השנה חל איסור 'לא יגוש'.<sup class="footnote-marker">72</sup><i class="footnote"><b>רא"ש</b> גיטין פ"ד סימן כ.</i>
ואולם חז"ל בחרו לפרש אחרת, ולקשור את הקץ של שמיטת כספים לקץ של ההקהל, שהוא קץ של מחזור זמנים אחר. ההקהל הוא אירוע המתרחש אחת לשבע שנים, ולכן סיום המחזור הוא הקובע, ולא תחילתה של השנה השביעית. בשונה מדעת האבן עזרא, בתפיסתם של חז"ל מעמד ההקהל הוא נקודת השיא של מחזור שבע השנים, ולכן הוא נקבע בחג הסוכות שבסוף השנה השביעית. הבחירה של חז"ל למקם את שמיטת הכספים במועד זה מבטאת את הבנתם כי למרות שהיא נקבעה בשנה השביעית, היא אינה קשורה באופן מהותי לשמיטת הקרקעות ולקדושת הארץ שבבסיסה. כפי שראינו בפרק הקודם, שמיטת כספים אינה כרוכה במשמעותה של שנת השמיטה, אלא שהתורה קבעה כי בכל שבע שנים יש לשמוט את ההלוואות ולצורך כך הצמידה מצווה זו למחזור השמיטה. במקרה כזה שורת הדין נותנת שמעגל השבע של שמיטת כספים ייגמר עם סיום השנה, בדומה להקהל.
באותו אופן יש להבין את הדיון שראינו לעיל לגבי שחרור העבד במכילתא דרשב"י. השאלה שנשאלה שם לא נועדה לברר מתי העבד משתחרר, אלא לזמן את הדיון שבאמצעותו חז"ל מצביעים על הזיקות וההבדלים בין הדינים, וכך מקבלת ההלכה מבנה המבטא את משמעותה. השאלה לגבי שחרור העבד נובעת מכך שבדומה לשמיטת כספים גם הוא אינו קשור לקדושת השנה, ואם כך, מדוע לא יחול גם הוא בסופה של השנה השביעית למכירה? כנגד זאת טוען המדרש כי שחרורו של עבד עברי, בשונה משמיטת כספים, הוא 'דבר שתלוי ביובל' ואם כן עליו לחול בתחילת השנה. האפיון של היובל עצמו דרך תלותו בקידוש בית דין אינו טכני; משמעותו בהקשר זה היא שהיובל מבוסס על כך שבית דין מקדשים את השנה ולכן הוא חל בתחילתה, וכך גם שחרור העבד.
לפי המיון שנקבע כאן, שחרור העבד שייך לדיני היובל גם כשהוא חל בשנה השביעית; זוהי אמירה המשקפת את תפיסתם של חז"ל לגבי מקומם של דיני העבד. דינים אלו לא נתפסו בעיני חז"ל כדינים פרטיים שבין האדון לעבדו. העבדות נתפסה כמעמד, ומסיבה זו, למשל, העבדים המשוחררים נמנים בין עשרת היוחסין שעלו מבבל במשנת קידושין. בדומה ליובל, גם דיני העבד קשורים לעידן של שלמות הממלכה, לזמן שבו המעמדות והשבטים היו מובחנים וקבועים במקומותיהם. זיקה זו מתבטאת גם בהלכה שהזכרנו לעיל, לפיה עבד עברי נוהג רק כשהיובל נוהג.<sup class="footnote-marker">73</sup><i class="footnote">ייתכן שזיהוי העבד עם העידן האוטופי של היובל אינו מבטא אידיאליזציה של העבדות אלא להיפך – מטרתו לבטל את העבדות ולהפוך אותה להלכה שאינה רלוונטית לתקופתם של חז"ל.</i>
את שמיטת הכספים, לעומת זאת, מאפיין המדרש כדבר 'שאין תלוי ביובל'. אך יש לשים לב לכך שהמדרש אינו נוקט כאן בביטוי חיובי מקביל כמו 'שמיטת כספים תלויה בשביעית'. בדומה לספרי, גם כאן המיון של המדרש מבטא את ההבנה של חז"ל לפיה שמיטת כספים אינה קשורה לשמיטת קרקעות, ודאי לא באופן שבו שחרור העבד קשור ליובל. גם כאן המיון והסיווג של ההלכות אינו מדרש שרירותי המסתמך רק על זיקות לשוניות, אלא הוא מבטא בדרכו את האופן שבו חז"ל הבינו את משמעותן.
<b>ב. האוטופיה של היובל והריאליות של השמיטה</b>
את המשכו של דיון זה נוכל לראות בדרשה הבאה בספרי. דרשה זו מעלה שאלה יסודית – האם שמיטת כספים חלה בשנה השביעית למניין השמיטות, או בשנה השביעית מאז ניתנה ההלוואה?
<small>'שבע שנים' (דברים טו), יכול שבע שנים לכל אחד ואחד?</small>
<small>הרי אתה דן: חייב שבע שנים בשמטה וחייב שבע שנים במלוה, מה שבע שנים האמור בשמטה שבע שנים לכל העולם, אף שבע שנים האמור במלוה שבע שנים לכל העולם.</small>
<small>או כלך לדרך זו: חייב שבע שנים בעבד עברי וחייב שבע שנים במלוה, מה שבע שנים האמור בעבד עברי שבע שנים לכל אחד ואחד, אף שבע שנים האמור במלוה שבע שנים לכל אחד ואחד.</small>
<small>נראה למי דומה: דנים דבר שאינו תלוי ביובל מדבר שאינו תלוי ביובל, ואל יוכיח עבד עברי שתלוי ביובל.</small>
<small>או כלך לדרך זו: דנים דבר שנוהג בארץ ובחוצה לארץ מדבר שנוהג בארץ ובחוצה לארץ, ואל יוכיח השמט קרקע שאין נוהג אלא בארץ.</small>
<small>תלמוד לומר 'שבע שנים' 'שבע שנים' לגזרה שוה, מה שבע שנים האמור בשמטה שבע שנים לכל העולם, אף שבע שנים האמור במלוה שבע שנים לכל העולם.</small>
<small>רבי יוסי הגלילי אומר: הרי הוא אומר 'קרבה שנת השבע שנת השמטה' (דברים טו), אם שבע שנים לכל אחד ואחד היאך היא קרובה? אמור מעתה שבע שנים לכל העולם.<sup class="footnote-marker">74</sup><i class="footnote"><b>ספרי דברים,</b> קיא.</i></small>
בדומה למדרש במכילתא דרשב"י על שחרור העבדים, גם המדרש כאן מתמודד עם השאלה על המועד של שמיטת כספים באמצעות השוואתה להלכות הדומות לה – שמיטת קרקעות ודיני עבד עברי. מצד אחד, שמיטת כספים דומה לשמיטת קרקעות שכן שתיהן אינן תלויות ביובל, בניגוד לעבד; מצד שני, שמיטת כספים דומה לדיני העבד בכך שהיא נוהגת גם בחו"ל, בניגוד לשמיטת קרקעות שהיא מצווה התלויה בארץ.
המדרש מכריע בספק זה באמצעות גזירה שווה בין שמיטת כספים לשמיטת קרקעות, ופוסק לפיה כי שמיטת כספים תחול כל שבע שנים ולא בשנה השביעית להלוואה. אבל מיד לאחר מכן מובאים דבריו של רבי יוסי הגלילי, המצביע על כך שהלכה זו ברורה מפשט הפסוקים: אילו שמיטת כספים הייתה חלה בשנה השביעית להלוואה, לא היה צורך להזהיר מפני הימנעות מהלוואה בשנים הסמוכות לה! ברור אם כן שגם במדרש זה השאלה היא מלאכותית, והיא משמשת כפתח להצגת צדדי הדמיון והשוני בין ההלכות. השאלה היא לפי איזה דגם לבנות את ההלכה של שמיטת כספים – במבנה של שמיטת קרקעות או של דיני עבד עברי; חשוב להדגיש כי על אף שהספק ההלכתי הוכרע, המשמעויות העולות מהצעות מיון אלו נותרות בעינן.
כיצד אם כן ממקם המדרש את שמיטת הכספים? הדמיון לדיני העבד מתבטא בכך שגם שמיטת כספים אינה תלויה בקרקע, ולכן לכאורה אין סיבה לכרוך אותה במחזור שנות השמיטה. מאידך, בדומה למכילתא דרשב"י, גם המדרש כאן מדגיש כי שמיטת כספים שונה מעבד עברי בכך שהיא אינה תלויה ביובל. הבדל זה מודגש בפסקה הבאה של המדרש:
<small>שמטה משמטת מלוה ואין יובל משמט מלוה. שהיה בדין, מה שמטה שאין מוציאה עבדים משמטת מלוה, יובל שמוציא עבדים אינו דין שישמט מלוה, תלמוד לומר 'וזה דבר השמטה' (דברים טו), שמטה משמטת מלוה ואין יובל משמט מלוה.</small>
<small>קל וחומר לשמטה שתוציא עבדים, ומה יובל שאין משמט מלוה מוציא עבדים, שביעית שמשמטת מלוה אינו דין שתוציא עבדים? תלמוד לומר 'בשנת היובל הזאת' (ויקרא כה), שביעית משמטת מלוה ויובל מוציא עבדים.<sup class="footnote-marker">75</sup><i class="footnote"><b>ספרי דברים,</b> קיב.</i></small>
המדרש כאן דן בשתי אפשרויות, שמטרתן לצמצם את הפערים בין ההלכות: מדוע לא תחול שמיטת כספים גם ביובל, ומדוע לא יחול שחרור העבדים גם בשמיטה? התשובה לשאלה השנייה מובנת – שחרור עבדים אינו קשור לשמיטה, כיוון שכפי שראינו בפרק הקודם, השמיטה אינה קשורה לרעיונות הדרור והשיבה אל הראשית; אך מדוע בעצם שמיטת כספים אינה חלה ביובל? הרי כפי שראינו שמיטת כספים קשורה באופייה לחוקי הדרור, ואם כן מדוע לא להקיש בינה לבין שחרור העבדים ולעצב את הלכותיהם במבנה דומה? בנוסף לכך, אם ישנו רצף בין השמיטה ליובל והיובל הוא העצמה של השמיטה, מדוע שלא יישמטו בו גם ההלוואות? העובדה ששמיטת כספים אינה חלה ביובל נראית כפגם במבנה ההלכות, כצרימה במערכת.<sup class="footnote-marker">76</sup><i class="footnote">ואמנם מדברי רבי יוחנן בירושלמי (ראש השנה פ"ג ה"ה, יז ע"א) נראה שלדעתו שמיטת כספים נוהגת גם ביובל, ולא עוד אלא שבלעדיה הוא אינו חל. גילת טען שאכן שמיטת כספים נהגה ביובל עד תקופת התנאים, והביא לכך ראיות שונות. ראו י"ד גילת, 'האם יובל משמט כספים?', <b>תרביץ</b> סד, ב תשנ"ה, עמ' 229–236.</i>
התשובה לשאלה זו תוביל אותנו שוב לאופייה המיוחד של שמיטת כספים. ראשית, הקביעה ששמיטת כספים אינה חלה ביובל מלמדת אותנו כי חז"ל לא סברו שמטרתה להקל על האיכר שנקלע לקשיים עקב שמיטת הקרקעות, שכן טעם זה שייך עוד יותר בשנת היובל, לאחר שנתיים שבהן לא מעבדים את השדות.<sup class="footnote-marker">77</sup><i class="footnote">כמובן שגם ההלכה הנלמדת כאן לפיה שמיטת כספים נוהגת בחו"ל אינה מתאימה לנימוק זה.</i> שנית, הניתוק מהיובל מלמד גם על המשמעות של הצמדתה של שמיטת כספים לשמיטת קרקעות: שמיטת כספים אמנם נוהגת בשביעית, אך היא אינה חלק ממחזור השמיטות המוליך אל היובל. מצד אופיין, שבע השנים של שמיטת כספים דומות לשבע השנים של העבד, אלא שהן הוצמדו לשנות שמיטת הקרקעות.
מדוע אם כן הוצמדה שמיטת כספים לשמיטת קרקעות, ומדוע הופרדה מהיובל? נראה שהסיבה לכך קשורה לאופן שבו תפסו חז"ל את אופיים של השמיטה והיובל. מבחינת חז"ל הלכות היובל הן הלכות אוטופיות, הלכות הכרוכות במצב של שלמות מדינית שהתקיימה בעבר הרחוק ותשוב להתקיים רק לעתיד לבוא. אופי זה של ההלכות מתבטא גם ברדיקליות החברתית שלהן, באופן שבו היובל מפרק את המבנה החברתי ומחזיר את העולם למקורו. ההלכות של חז"ל הן הלכות מזן אחר, הלכות של זמן הגלות והחורבן, הלכות שהיובל אינו נכנס בקטגוריות שלהן.<sup class="footnote-marker">78</sup><i class="footnote">ניתן להשוות זאת להלכה ה'ממלכתית' שניסה לחדש הרב גורן: גם במקרה זה בולט הפער שבין הקטגוריות של ההלכה המקובלת לבין מערכת השיקולים שדורש הקיום המדיני. על כך ראו בפרק על היתר המכירה בספר זה, הערה 16, וכן בשיעור 'יום העצמאות – הלכה ואידיאולוגיה', <b>ביום ההוא</b>, עמ' 285–308.</i> מבחינה זו, ההלכה החז"לית קרובה לאופייה של השמיטה כפי שהיא מתוארת בפרשיית משפטים: היא אינה מציבה תביעות חברתיות קיצוניות ואינה מבקשת להנהיג תיקונים חברתיים רדיקליים. היא מקבלת את המציאות החברתית הקיימת, ומבקשת לבנות על גביה עולם של חסד וצדקה.
על הרקע הזה יש להבין את ההפרדה שיצרו חז"ל בין שמיטת כספים ליובל. כיוון שהלוואות הן דבר מצוי, ההיגיון נותן ששמיטת כספים לא תנהג רק במצב האוטופי של היובל. חז"ל תפסו אותה כהלכה של חסד, ולא כמהפכה חברתית ברוחו של היובל. שמיטת ההלוואה נתפסה בעיניהם כסוג של צדקה, ולא כערעור יסודי על המערכת הכלכלית. חז"ל חיו בתקופה שבה היובל היה שייך לעבר הרחוק או לעתיד המשיחי, ואילו את שמיטת הכספים הם ראו כנחוצה לחיים בהווה, ולכן התנגדו באופן עקרוני להכללתה ביובל. הצמדתה לשמיטה, למרות שאינה קשורה לקדושת הקרקע, מבטאת את הרלוונטיות שלה לאופק החברתי הריאלי של ההלכה החז"לית.
דיון דומה על המשמעות של הצמדתה של שמיטת כספים לשמיטת קרקעות מובא במדרש תנאים:
<small>'מקץ שבע שנים תעשה שמטה' (דברים טו). למה נאמר, לפי שהוא אומר 'שש שנים תזרע שדך ושש שנים תזמר כרמך' (ויקרא כה), אין לי אלא שהן עושין שמטת הפירות, ומנין שהן עושין שמטת הכספים? ת"ל 'מקץ שבע שנים תעשה שמטה', מגיד הכתוב שכשם שהן עושין שמטה לפירות כך הן עושין שמטה לכספים.</small>
<small>יכול יעשו שני שמטין אחת שמטת הפירות ואחת שמטת הכספים, תלמוד לומר 'קרבה שנת השבע שנת השמטה' (דברים טו), והלא בידוע ששנת השבע היא שנת השמטה ושנת השמטה היא שנת השבע, ומה תלמוד לומר 'קרבה שנת השבע שנת השמטה', אלא שנת השמטת הפירות היא שנת השמטת הכספים.<sup class="footnote-marker">79</sup><i class="footnote"><b>מדרש תנאים לספר דברים</b> טו, א.</i></small>
בשונה מהספרי, האפשרות שמעלה מדרש זה בפסקה השנייה אינה ששמיטת כספים תחול בשנה השביעית להלוואה, אפשרות שכפי שראינו סותרת את פשט הפסוקים. במקום זאת מציע המדרש ששמיטת כספים תתקיים במחזור שביעיות משלה, בנפרד מהמחזור של שמיטת הקרקעות. הצעה זו מדגישה את חוסר הזיקה בין השמיטות, ובכך היא מחדדת את התמיהה על הצמדתן.
נראה שהפסקה הראשונה של המדרש מבקשת להשיב על תמיהה זו באמצעות הצבעה על הזיקה הסמנטית בין השמיטות. כפי שראינו בפרק הקודם זיקה זו קיימת כבר בפסוקים, והיא מהווה מעין פרשנות פנימית של התורה שמטרתה לצרף את שמיטת הכספים לשמיטת הקרקעות המוכרת. המדרש כאן מוסיף רובד נוסף לזיקה זו, כאשר הוא מכנה את שמיטת הקרקעות בביטוי היחידאי 'שמיטת פירות'.<sup class="footnote-marker">80</sup><i class="footnote">ביטוי דומה מופיע בספרא: 'כיון שיצת שביעית אף על פי שפירותיה שמיטה מותר את לעשות מלאכה בגופו של אילן, אבל פירותיו אסורים עד חמשה עשר בשבט' (<b>ספרא</b> בהר א, א). שם הייחוס של השמיטה לפירות מתבקש, כיוון שמדובר בזמן שבו שנת השמיטה כבר הסתיימה ורק הפירות קדושים.</i> ביטוי זה אינו מצביע על זיקה לשונית גרידא: הוא נובע מלשון המקרא בפרשיית משפטים – 'וְהַשְּׁבִיעִת תִּשְׁמְטֶנָּה וּנְטַשְׁתָּהּ' (שמות כ"ג, יא) – שכפי שראינו בפרק הקודם מכוונת לפי הפשט להפקרת הפירות. שמיטת הפירות היא הפן החברתי של השמיטה, שאינו קשור לקדושת הקרקע. בהדגשת פן זה מבקש המדרש להאיר את הצד השווה שבין שמיטת כספים לבין שמיטת קרקעות: גם בשמיטת קרקעות יש צד חברתי, ומבחינה זו יש הצדקה לכך ששמיטת כספים הוצמדה אליה.
<b>ג. שמיטת כספים כמצווה ממלכתית</b>
אם כן, ראינו כיצד מדרשי ההלכה השונים דנים במשמעותה של שמיטת כספים באמצעות מיקומה במערכת הזיקות שבין חוקי השבע השונים. במהלך דיון זה עלו מצד אחד זיקתה לחוקי הדרור והניתוק שלה מהקרקע, המקרבים אותה לעולמו של היובל, ומצד שני האופי החברתי המתון שלה וזיקתה להפקרת הפירות, המצדיקים את הצמדתה לשמיטת קרקעות. בנוסף לכך, הניתוק מהיובל וההקבלה להקהל שבו והדגישו את זרותה של שמיטת כספים למחזור השמיטות. כדי להוסיף רובד לדיון, נשוב כעת להלכה אחרת המופיעה בספרי בו פתחנו – הזיקה בין שמיטת כספים לבין הכניסה לארץ:
<small>יכול יהא השמט מלוה נוהג במדבר, תלמוד לומר תעשה שמטה שמוט.</small>
<small>או אינו אומר תעשה שמטה שמוט אלא בארץ ישראל שאתה עושה שמטה לארץ אתה משמט מלוה, בחוצה לארץ שאי את עושה שמטה לארץ אין את משמט מלוה?</small>
<small>תלמוד לומר 'כי קרא שמטה לה'' (דברים טו), בין בארץ ובין בחוצה לארץ.<sup class="footnote-marker">81</sup><i class="footnote"><b>ספרי דברים,</b> קיא.</i></small>
המדרש מציב כאן שוב את הזיקה המורכבת שבין שמיטת כספים לבין שמיטת קרקעות: מצד אחד שמיטת כספים לא נהגה במדבר, אלא רק מהרגע שבו נכנסו ישראל לארץ והתחייבו בשמיטת קרקעות; מצד שני, מרגע זה החיוב של שמיטת כספים חל גם בחו"ל. אבל אם שמיטת כספים אינה מצווה התלויה בארץ, מדוע היא לא חלה כבר במדבר? מה משמעות הזיקה בינה לבין הכניסה לארץ?
דיון מקביל מופיע בגמרא במסכת קידושין, בסוגיה הדנה במצוות התלויות בארץ. המשנה קובעת כלל לפיו 'כל מצוה שהיא תלויה בארץ אינה נוהגת אלא בארץ, ושאינה תלויה בארץ נוהגת בין בארץ בין בחוצה לארץ'.<sup class="footnote-marker">82</sup><i class="footnote">משנה קידושין פ"א מ"ט.</i> בעקבות משנה זו מובאות בגמרא שתי הגדרות למצוות התלויות בארץ.<sup class="footnote-marker">83</sup><i class="footnote">שם, לז ע"א.</i> לפי ההגדרה הראשונה, אותה לומדת הגמרא מברייתא שמקורה בבית מדרשו של רבי עקיבא,<sup class="footnote-marker">84</sup><i class="footnote">כך מוכח מן הלשון 'אחר שריבה הכתוב ומיעט', אותה אנו מוצאים רק בבית מדרשו של רבי עקיבא (ראו י"נ אפשטיין, <b>מבואות לספרות התנאים</b>, ירושלים תשי"ז, עמ' 529), וכן מכך שבברייתא המובאת בהמשך הסוגיה רבי עקיבא חולק על הגדרתו של רבי ישמעאל.</i> מצוות שהן חובת קרקע הן מצוות התלויות בארץ, לעומת מצוות שהן חובת הגוף שאינן תלויות בה ונוהגות גם בחו"ל. ההגדרה השנייה מובאת בשם רבי ישמעאל, ולפיה מצוות התלויות בארץ הן מצוות שישראל התחייבו בהן רק עם כניסתם לארץ.<sup class="footnote-marker">85</sup><i class="footnote">לפי הגמרא רבי ישמעאל אינו חולק על ההגדרה הראשונה, אלא שיש מחלוקת בינו לבין רבי עקיבא לגבי חלק מהמצוות עליהן נצטוו עם הכניסה לארץ. ראו בעניין זה: <b>חידושי הריצ"ד</b> קידושין לו ע"ב; נ' עמינח, <b>עריכת מסכת קידושין בתלמוד הבבלי</b>, תל אביב תשל"ז, עמ' 134; ד' הלבני, <b>מקורות ומסורות: ביאורים בתלמוד לסדר נשים</b>, תל אביב תשכ"ט, עמ' תרנז הערה 3.</i> בהמשך הסוגיה מובאת מימרא של רבי אלעזר ברבי שמעון, המתייחסת להגדרה של רבי ישמעאל ודנה בשני מקרים החורגים מן הכלל:
רבי אלעזר ברבי שמעון אומר כל מצוה שנצטוו ישראל קודם כניסתן לארץ נוהגת בין בארץ בין בחוצה לארץ, לאחר כניסתן לארץ אינה נוהגת אלא בארץ, חוץ מן השמטת כספים ושילוח עבדים, שאף על פי שנצטוו עליהם לאחר כניסתן לארץ נוהגת בין בארץ בין בחוצה לארץ.<sup class="footnote-marker">86</sup><i class="footnote">קידושין לח ע"ב.</i>
דבריו של רבי אלעזר מקבילים לאמור בספרי: שמיטת כספים, ואִתה גם שחרור עבדים, מצויים במעמד ביניים חריג כיוון שישראל הצטוו עליהם רק עם הכניסה לארץ, ועם זאת הם אינם נחשבים כמצוות התלויות בארץ אלא חלים גם בחו"ל. סוגיית הגמרא דנה במעמד המיוחד של מצוות אלו:
<small>השמטת כספים חובת הגוף היא?</small>
<small>לא נצרכא אלא לכדתניא, דתניא: רבי אומר 'וזה דבר השמיטה שמוט' (דברים טו), בשתי שמיטות הכתוב מדבר אחת שמיטת קרקע ואחת שמיטת כספים, בזמן שאתה משמט קרקע אתה משמט כספים, בזמן שאי אתה משמט קרקע אי אתה משמט כספים.</small>
<small>ואימא במקום שאתה משמט קרקע אתה משמט כספים, ובמקום שאין אתה משמט קרקע אין אתה משמט כספים?</small>
<small>תלמוד לומר 'כי קרא שמיטה לה'' (דברים טו), מכל מקום.</small>
<small>שילוח עבדים חובת הגוף היא? סלקא דעתך אמינא הואיל וכתיב 'וקראתם דרור בארץ' (ויקרא כה), בארץ אין בחוצה לארץ לא, תלמוד לומר 'יובל היא' (ויקרא כה), מכל מקום. אם כן מה תלמוד לומר בארץ? בזמן שהדרור נוהג בארץ נוהג בחוצה לארץ, אין דרור נוהג בארץ אינו נוהג בחוצה לארץ.<sup class="footnote-marker">87</sup><i class="footnote">שם.</i></small>
לפי רש"י,<sup class="footnote-marker">88</sup><i class="footnote">שם, ד"ה 'חוץ מהשמטת כספים'. וראו תוספות ד"ה 'השמטת', שפירשו את קושיית הגמרא בצורה אחרת, בין השאר בשל הלשון 'תלמוד לומר' המובאת בגמרא, שאינה מתאימה כתירוץ לקושיה. אבל ברור שיש כאן ערבוב של לשון הסוגיה עם לשון מדרש ההלכה שממנו נלקחה דרשה זו. ביטוי זה, שנראה מוזר בסוגיית הגמרא, הוא ביטוי אופייני במדרש.</i> שאלת הגמרא בשני המקרים היא מדוע רבי אלעזר מחשיב את שמיטת כספים ושחרור עבדים כמצוות שנצטוו עליהן עם הכניסה לארץ, והרי הן חובת הגוף. הגמרא משיבה על כך בשתי דרשות, שמטרתן להסביר את הזיקה של המצוות הללו לארץ. הראשונה, המובאת כאן בשם רבי ומקבילה בתוכנה לדרשת הספרי שראינו לעיל, מקישה בין שמיטת כספים לשמיטת קרקעות ולומדת מכך שהראשונה חלה רק יחד עם האחרונה. עם זאת, התלות בין השמיטות נוגעת רק לזמן ולא למקום, ולכן שמיטת כספים חלה גם בחו"ל. הדרשה השנייה קושרת בין שחרור עבדים לבין היובל, וגם בה יש שני צדדים: שחרור עבדים נוהג אמנם גם בחו"ל, אך רק בזמן שהיובל נוהג בארץ.
דרשות אלו מדגישות את מעמדן המיוחד של המצוות הללו, שמצד אחד הנן חובת הגוף ומצד שני קשורות באופן עקיף לארץ, באמצעות תלייתן בשמיטה וביובל. אבל מהי משמעותה של תלות זו? מדוע מצוות אלו, הנוהגות בכל מקום, נקשרות לארץ?
כדי לענות על כך נזכיר כי יש מחלוקת לגבי המצוות התלויות בארץ, בשאלה האם הן תלויות בקדושת הקרקע עצמה או בהיותה בידי עם ישראל.<sup class="footnote-marker">89</sup><i class="footnote">על כך ראו: הרב ש' ישראלי, <b>ארץ חמדה</b> א, ירושלים תשמ"ב, עמ' עה; וכן בדרשתו של הרב 'קדושת ירושלים: בין העיר למדבר', <b>ביום ההוא</b>, עמ' 312.</i> נראה שרבי ישמעאל ורבי אלעזר, התולים את החיוב במצוות אלו בכניסה לארץ, רואים אותו כנובע מהמצב ההיסטורי והמדיני ולא מהארץ עצמה. לשיטתם מצוות אלו אינן תלויות בארץ כפי שהיא, אלא בכך שהיא ארצם של ישראל. בצורה דומה יש להבין את הקשר של שמיטת כספים ושל שחרור עבדים לארץ: כמצוות שהן חובת הגוף הן אכן אינן קשורות לארץ, אך עם זאת הן תלויות בסיטואציות ההיסטוריות שהשמיטה והיובל מסמלות. מכאן מובן מדוע לא נהגו מצוות אלו טרם הכניסה לארץ, ואילו מאז הכניסה לארץ הן נוהגות גם בחו"ל – גם בחו"ל היהודי חייב בהן מכוח ישיבתם של ישראל בארץ.
אם כן, מה מסמלים כאן השמיטה והיובל, ומה ניתן ללמוד מכך על משמעותם של שמיטת כספים ושחרור עבדים? הזכרנו כבר את הזיקה בין שחרור עבדים לבין היובל: מקורה של זיקה זו בחוקי הדרור של היובל, וחז"ל הרחיבו אותה כשקבעו כי דיני העבדים חלים רק כשהיובל נוהג. לפי חז"ל לא רק שהעבד משתחרר ביובל, אלא גם כל קיומו תלוי בסיטואציה ההיסטורית של היובל. בנוסף עמדנו על כך שחז"ל קשרו בין דיני העבד לבין המצב האוטופי שהיובל מסמל, מצב של שלמות ממלכתית, שבו העבדות משתבצת במבנה של השבטים והמעמדות.
בצורה דומה יש להבין את התלות שבין שמיטת כספים לבין שמיטת קרקעות. השמיטה אינה מופיעה כאן בהקשר של קדושת הארץ, קדושה ששמיטת כספים אכן אינה קשורה אליה, אלא כמסמלת מצב היסטורי של ממלכתיות חלקית, מצב שבו הארץ שייכת לעם ישראל אך לא באופן מלא כמו ביובל. זהו מצב ביניים – בין הנדודים במדבר לבין הממלכתיות השלמה של היובל, מצב שיש בו רמה בסיסית בלבד של חיים ציבוריים.
ההבדל בין השמיטה ליובל דומה להבדל בין קדושה ראשונה לקדושה שנייה לפי הרמב"ם.<sup class="footnote-marker">90</sup><i class="footnote">הלכות תרומות פ"א ה"ה; הלכות בית הבחירה פ"ו הט"ז.</i> הרמב"ם מסביר שקדושה ראשונה מקורה בכיבוש הארץ בימי יהושע, ולכן היא בטלה כשבטל הכיבוש בגלות בבל. לעומת זאת הקדושה השנייה של עולי בבל היא קדושה של חזקה, קדושה הנובעת מעצם הקיום בארץ גם תחת שלטון זר, ולכן היא אינה בטלה לעולם; גם כשישראל בגלות הארץ עדיין נקראת על שמם. בדומה לרבי ישמעאל ולרבי אלעזר, גם הרמב"ם תולה את קדושת הארץ בקיום הממלכתי, קיום היכול להתממש בשתי רמות: קיום מלא של כל מוסדות השלטון, כפי שהיה בבית ראשון ובדומה למצב שמסמל היובל, או קיום בסיסי יותר של ציבור החי בארצו, כמו בבית שני.<sup class="footnote-marker">91</sup><i class="footnote">על כך ראו גם 'קדושת ירושלים: בין העיר למדבר', <b>ביום ההוא</b>, עמ' 312–314.</i>
השמיטה מסמלת קיום כזה. לאור זאת ניתן למצוא רובד נוסף בהצמדה של שמיטת כספים אליה: אמנם היא חובת הגוף, אבל היא עדיין נתפסת על רקע ממלכתי. לא מדובר במצווה פרטית, ולכן המניין אינו של שבע שנים לכל הלוואה; תכליתה של המצווה היא לקיים השמטה שיש בה ממד ציבורי, וזאת ניתן לממש רק כחלק מסדר יום לאומי. הן שמיטת כספים והן שחרור עבדים הם מצוות חברתיות שאינן קשורות לקרקע, אבל השפעתן החברתית תלויה בכך שעם ישראל נמצא במולדתו ומקיים בה חיים ציבוריים.
לעיל הסברנו כי שמיטת כספים הוצמדה לשמיטת קרקעות והופרדה מהיובל כדי שלא תיתפס כמצווה אוטופית. גם בהקשר של הדיון כאן, ניתן לראות כי השמיטה מייצגת מצב מתון וריאלי יותר. לאור זאת נוכל להבין את מגמתם של חז"ל בדיונים אלו: הם מעצבים את שמיטת הכספים כמצווה אקטואלית השייכת לעולם ההלכתי המוכר להם ולמצב הפוליטי בו הם חיים, ואף מרחיבים אותה גם לחו"ל. כפי שנראה בפרק הבא, הם גם מעבירים את שמיטת הכספים מהעולם החקלאי של המקרא לעולם המסחרי של זמנם. זוהי משמעותה של הזיקה בין שמיטת כספים לשמיטת קרקעות. לעומת זאת, בדיני העבד ניתן לראות מגמה הפוכה: חז"ל תופסים את העבד כחלק מהמשפחתיות התנ"כית, ולכן כורכים אותו במצב האוטופי של היובל ובכך מסמנים אותו כהלכה לא־אקטואלית.<sup>א</sup>
<b>ד. דרשת רבי - מהפך בתפיסת השמיטה</b>
בדיונים עד כה ראינו את הנטייה של חז"ל במדרשי ההלכה ובסוגיה במסכת קידושין להצמיד את שמיטת כספים לשמיטת קרקעות ולנתקה מהיובל, ובכך להעביר אותה מהתחום האוטופי אל התחום הריאלי של הלכות השמיטה. כפי שראינו, כחלק ממהלך זה הובאה בסוגיית קידושין דרשתו של רבי המקישה בין שמיטת כספים לשמיטת קרקעות. אך אם נעיין באופן בו מובאת דרשה זו בסוגיות אחרות, נוכל לראות כי למעשה מטרתו של רבי היא הפוכה, ובדרשתו הוא מבקש להצביע דווקא על חוסר האקטואליות הן של שמיטת כספים והן של שמיטת קרקעות, ועל כך שניתן להקל בהן בזמן הזה. עיון זה יציג בפנינו תפיסה אחרת של היחסים בין השמיטות והיובל, ויוליך אותנו בהמשך גם לתפיסתו המורכבת של הרמב"ם בנושא זה.
בסוגיה שהובאה לעיל ממסכת קידושין משתלבת דרשתו של רבי בפשטות כחלק מהדיון בדעתו של רבי אלעזר. אך דרשה זו מובאת בהקשרים אחרים בשני מקומות נוספים בבבלי, ושם היא מעוררת קשיים רבים.
המקום השני בו מובאת דרשה זו הוא במסכת גיטין, בסוגיה העוסקת בתקנת הפרוזבול. הגמרא שואלת כיצד יכול היה הלל לבטל מצווה מן התורה, ובתשובה מביא אביי את דרשת רבי:
<small>ומי איכא מידי דמדאורייתא משמטא שביעית, והתקין הלל דלא משמטא? אמר אביי בשביעית בזמן הזה ורבי היא.</small>
<small>דתניא: רבי אומר 'וזה דבר השמיטה שמוט' (דברים טו), בשתי שמיטות הכתוב מדבר, אחת שמיטת קרקע ואחת שמיטת כספים, בזמן שאתה משמט קרקע אתה משמט כספים, בזמן שאי אתה משמט קרקע אי אתה משמט כספים, ותקינו רבנן דתשמט זכר לשביעית. ראה הלל שנמנעו העם מלהלוות זה את זה עמד והתקין פרוסבול.<sup class="footnote-marker">92</sup><i class="footnote">גיטין לו ע"א–ע"ב.</i></small>
אביי מביא את דרשת רבי כדי להוכיח ששמיטת כספים בזמן הזה היא מדרבנן, ולכן יכול היה הלל לעקוף אותה באמצעות התקנה. אבל הקושיה כאן ברורה: רבי אמנם הקיש את שמיטת כספים לשמיטת קרקעות, אך מניין לאביי שהוא סובר ששמיטת קרקעות היא מדרבנן? והרי הלל תיקן את הפרוזבול בזמן בית שני, ולכאורה אז שמיטת קרקעות הייתה מדאורייתא?
רש"י במקום משיב על קושיה זו באמצעות הוספת מרכיב למשוואה – תליית השמיטות ביובל:
<small>בשביעית בזמן הזה – והלל כרבי סבירא ליה, דאמר שביעית להשמטת מלוה בזמן הזה דרבנן הוא. ואף על גב דהלל בבית שני הוה, סבירא ליה לאביי דבבית שני הואיל ולא היה יובל נוהג לא נהגו שמיטין מדאורייתא. ודאמרינן בערכין (דף לב ע"ב) מנו יובלות לקדש שמיטין, מדרבנן קאמר. ומצאתי בתלמידי רבינו יצחק הלוי שכתב במסכת גיטין בירושלמי מנין שאין השמיטה נוהגת אלא בזמן שיובל נוהג, שנאמר וזה דבר השמיטה שמוט אחת שמיטת יובל ואחת שמיטת שביעית. אבל בתורת כהנים ראיתי דשביעית נוהג בזמן שאין יובל נוהג, ואומר אני שהוא מחלוקת.</small>
לפי רש"י, אביי סובר שכבר בזמן בית שני היו השמיטות מדרבנן, כיוון שהיובל לא נהג באותה תקופה בשל היעדרם מהארץ של חלק מהשבטים. את המקור לתלות בין השמיטות ליובל הוא מוצא בירושלמי, בסוגיה שאותה נראה בהמשך, ומוסיף כי שאלה זו שנויה במחלוקת ויש המפרידים את השמיטות מהיובל.
הדוחק בשיטת רש"י ברור – עדיין העיקר חסר מן הספר, והיה על אביי להביא את ההיקש של שמיטת כספים ליובל ולא לשמיטת קרקעות. התוספות במקום שואלים שאלה זו,<sup class="footnote-marker">93</sup><i class="footnote">תוספות שם, ד"ה 'בזמן שאתה משמט'. כך הקשו גם הריטב"א והר"ן בחידושיהם כאן, והר"ן שאל גם מניין לרש"י שרבי סובר ששמיטת קרקעות תלויה ביובל, והרי זו מחלוקת.</i> ומוסיפים כי גם אם נפרש כך את דרשת רבי בסוגיה זו, עדיין נתקשה בהבנתה במקום השלישי בו היא מובאת – במסכת מועד קטן:
<small>תנן: משקין בית השלחין במועד ובשביעית.</small>
<small>בשלמא מועד משום טירחא הוא ובמקום פסידא שרו רבנן, אלא שביעית בין למאן דאמר משום זורע ובין למאן דאמר משום חורש, זריעה וחרישה בשביעית מי שרי [= האם הן מותרות]?</small>
<small>אמר אביי בשביעית בזמן הזה ורבי היא, דתניא: רבי אומר 'וזה דבר השמטה שמוט' (דברים טו), בשתי שמיטות הכתוב מדבר, אחת שמיטת קרקע ואחת שמיטת כספים, בזמן שאתה משמט קרקע אתה משמט כספים ובזמן שאי אתה משמט קרקע אי אתה משמט כספים.<sup class="footnote-marker">94</sup><i class="footnote">מועד קטן ב ע"ב.</i></small>
הסוגיה כאן מבקשת להסביר מדוע מותר להשקות שדה בית השלחין בחול המועד ובשביעית: אמנם בחול המועד מותר להשקות כדי למנוע הפסד, אבל אם איסור ההשקיה בשביעית הוא מדאורייתא, לא ניתן לבטלו בנימוק כזה. בתשובה לכך מביא שוב אביי את דרשת רבי, הפעם כדי להוכיח ששמיטת קרקעות בזמן הזה היא מדרבנן. אבל כאן דרשה זו נראית תלושה עוד יותר – הפעם לא רק שההיקש בין השמיטות ליובל חסר, אלא שגם אין מדובר בכלל על שמיטת כספים. גם כאן פירושו של רש"י נראה דחוק: 'בזמן שאי אתה משמט קרקע וכו' – מכלל דאיכא זמן דלא משמט קרקע, ואיזה זה בזמן הזה'. לפי רש"י, אביי הניח שאם רבי דיבר על זמן שבו שתי השמיטות אינן חלות מהתורה, נראה שהוא דיבר על הזמן הזה. אבל מדוע להבין כך? אולי מדובר על זמנים אחרים בהם לא נהגו השמיטות, כמו בתקופת המדבר או בזמן גלות בבל?
כדי להציע פירוש אחר מביאים התוספות את הפירוש החלופי של רבנו תם לדרשת רבי.<sup class="footnote-marker">95</sup><i class="footnote">תוספות שם; תוספות קידושין לח ע"ב, ד"ה 'השמטת כספים'. פירוש זה מובא גם ב<b>ספר הישר</b>, חלק החידושים סימן קכג. כך פירשו גם הריטב"א והר"ן בחידושיהם על סוגיית גיטין.</i> לפי רבנו תם, במונח 'שמיטת קרקע' מתכוון רבי להחזרת הקרקעות לבעליהן ביובל, ואילו ב'שמיטת כספים' הוא מתכוון גם לשמיטת קרקעות.<sup class="footnote-marker">96</sup><i class="footnote">לפי רבנו תם הסיבה שרבי מזכיר את שמיטת כספים דווקא היא שהפסוק אותו הוא דורש לקוח מפרשייה זו, וכן מפני ששמיטת כספים נוהגת רק בשביעית ולא ביובל.</i> אם כן, לפי פירוש זה, ההיקש של רבי הוא בין שתי השמיטות לבין היובל, ובזמן שהיובל אינו נוהג, הן שמיטת כספים והן שמיטת קרקעות יהיו רק מדרבנן.<sup class="footnote-marker">97</sup><i class="footnote">בכך אמנם מתיישבת הסוגיה במועד קטן, שכן לפי דרשת רבי שמיטת קרקעות היא מדרבנן, אך הסוגיה בגיטין עדיין קשה, שכן עדיין חסרה הראיה לכך שהיובל לא נהג בזמן הבית. תשובתו של רבנו תם (תוספות גיטין שם) היא שהדיון בגמרא הוא על תוקפה של שמיטת כספים לאחר החורבן, ולכך מתכוון אביי כשהוא מדבר על 'שביעית בזמן הזה'. בניגוד לרש"י, רבנו תם סובר שבזמן הלל היובל כן נהג, והוא מביא לכך כמה ראיות; אך הלל תיקן את הפרוזבול לצורך הדורות שאחרי החורבן, בהם היובל בטל ושמיטת כספים נהגה מדרבנן. וראו בחידושי הריטב"א בשם הרמב"ן שם שתמה על סברה זו, ולכן סבר כרש"י שהיובל לא נהג בימי בית שני.</i> כך מובן כיצד אותה דרשה מלמדת בגיטין על שמיטת כספים ובמועד קטן על שמיטת קרקעות. אך פירוש זה נראה דחוק מבחינה לשונית משתי בחינות: הן בכך שלפיו שמיטת קרקע פירושה יובל, והן בכך שרבי מזכיר את שמיטת כספים ומתכוון גם לשמיטת קרקעות.
למעשה, רבנו תם מפרש את דרשת רבי לפי המקבילה שלה בירושלמי. במסכת שביעית בירושלמי מובא דיון מקביל לדיון שראינו קודם במסכת גיטין, אך דרשת רבי מופיעה שם בנוסח שונה:
<small>אמר ר' חונה קשייתא קומי [= הקשיתי בפני] רבי יעקב בר אחא: כמאן דאמר [= לדעת מי שאמר] מעשרות מדבר תורה, והלל מתקין על דבר תורה?</small>
<small>אמר רבי יוסי וכי משעה שגלו ישראל לבבל לא נפטרו מן המצות התלויות בארץ? והשמט כספים נוהג בין בארץ בין בחוצה לארץ דבר תורה.</small>
<small>חזר רבי יוסי ואמר 'וזה דבר השמיטה שמוט' (דברים טו), בשעה שהשמיטה נוהגת דבר תורה השמט כספים נוהג בין בארץ בין בחוצה לארץ דבר תורה, ובשעה שהשמיטה נוהגת מדבריהן השמט כספים נוהגת בין בארץ בין בחוצה לארץ מדבריהם.</small>
<small>תמן אמרין [= שם אומרים], אפילו כמאן דאמר מעשרות דבר תורה מודה בשמיטה שהיא מדבריהן. דתני: 'וזה דבר השמיטה שמוט', רבי אומר שני שמיטין הללו שמיטה ויובל, בשעה שהיובל נוהג שמיטה נוהג דבר תורה, פסקו יובלות שמיטה נוהגת מדבריהן. אימתי פסקו היובלות? 'יושביה' (ויקרא כה), בזמן שיושביה עליה, לא בזמן שגלו מתוכה. היו עליה אבל היו מעורבבין שבט יהודא בבנימין ושבט בנימין ביהודה יכול יהו היובלות נוהגין, תלמוד לומר 'יושביה' 'לכל יושביה', נמצאת אומר כיון שגלו שבט ראובן וגד וחצי שבט המנשה בטלו היובלות.<sup class="footnote-marker">98</sup><i class="footnote">ירושלמי שביעית פ"י ה"ב, כט ע"ב.</i></small>
שאלתו של רבי חונה הפותחת את הדיון כאן מקבילה לשאלה בסוגיית קידושין בבבלי. כאן השאלה מתבססת על דיון קודם בירושלמי, התולה את תוקף החיוב במעשרות במחלוקת על תוקפה של קדושת הארץ בכיבוש עזרא; לדעת הסוברים שהקדושה חלה, שואל רבי חונה, כיצד יכול היה הלל להתקין את הפרוזבול? רבי יוסי תמה בתחילה על זיקה זו, שהרי לכאורה שמיטת כספים אינה קשורה לקדושת הארץ, אך לאחר מכן הוא מוסר את אותה דרשה המובאת בבבלי בשם רבי, לפיה שמיטת כספים הוקשה לשמיטת קרקעות, ואם כן גם היא תלויה במחלוקת על קדושת הארץ: אם קדושת הארץ חלה ושמיטת קרקעות בזמן הזה היא מדאורייתא, כך יהיה גם דינה של שמיטת כספים, ואם כן כיצד תיקן הלל את הפרוזבול? כדי לענות על כך מובאת דרשה בשם רבי, אותה מוסר הירושלמי כ'תמן אמרין', ובכך מסמן אותה כמסורת שמקורה בבבל. בדרשה זו מקיש רבי את שתי השמיטות ליובל, ומיד אחריה מובאת הדרשה אותה כבר הזכרנו בפרק הקודם, לפיה היובל בטל בגלות עשרת השבטים. המסקנה היא אפוא ששתי השמיטות בזמן הזה הן מדרבנן, ולכן ניתן היה לתקן את הפרוזבול.
אם כן, לפי רבנו תם, גם את דרשת רבי בבבלי יש להבין לפי גרסת הירושלמי. בהשוואה למהלך שראינו עד כה, זוהי דרשה מרחיקת־לכת ויש לעמוד על משמעותה. לעיל<sup class="footnote-marker">99</sup><i class="footnote">ליד הערה 13.</i> הבאנו את דרשת הספרי שהפרידה בין השביעית ליובל: ביובל אין שמיטת כספים, ובשביעית אין שחרור עבדים.<sup class="footnote-marker">100</sup><i class="footnote">הפרדה דומה בין שמיטה ליובל אפשר לראות גם ב<b>ספרא בהר</b> ב, א: 'מניין עשה שביעית אף על פי שאין יובל? תלמוד לומר והיו לך שבע שבתות שנים, ומנין עשה יובל אף על פי שאין שביעית? תלמוד לומר תשע וארבעים שנה, דברי ר' יהודה. וחכמים אומרים שביעית נוהגת אף על פי שאין יובל, והיובל אינו נוהג אלא אם כן יש עמו שביעית'.</i> לפי דרשה זו שמיטת כספים שייכת לשביעית מבחינת היותה נפרדת מהיובל, וכבר עמדנו על משמעותה של הפרדה זו, הממקמת את שתי השמיטות בתחום ההלכה האקטואלית. דרשה מקבילה מובאת גם בספרא,<sup class="footnote-marker">101</sup><i class="footnote">ספרא שם.</i> ושם הפרדתה של שמיטת כספים מהיובל נלמדת מהמילים 'וזה דבר השמיטה שמוט', אותן המילים שרבי בגרסת הירושלמי לומד מהן את ההיקש בין השמיטות ליובל. בית הלוי כתב כי 'משמעות דרשה זו היא כמעט ההיפך ממשמעות דרשה דרבי'.<sup class="footnote-marker">102</sup><i class="footnote"><b>חידושי בית הלוי</b>, סימן א, א ס"ק ו. את פירושו של בית הלוי לדרשת רבי נראה להלן.</i> ואכן הניגוד בין הדרשות בולט, כיוון שהן מתבססות על אותן מילים כדי להגיע למסקנות הפוכות; מכאן שיש לראות את דרשת רבי כדרשה פולמוסית, הבאה לחלוק על מדרשי ההלכה.
בדרשה זו רבי מצרף את השמיטות אל התנאים האוטופיים של היובל. עד כה ראינו נטייה של חז"ל לשחרר את שמיטת כספים מהזיקה המתבקשת לחוקי הדרור של היובל ולהצמיד אותה לשמיטת קרקעות, הלכה שנתפסה כריאלית ואקטואלית יותר. דרשת רבי בגרסת הירושלמי פונה לכיוון ההפוך – לפיה לא רק שמיטת כספים, אלא אפילו שמיטת קרקעות מסווגת כמצווה אוטופית יחד עם היובל!
למעשה, רבי מבצע כאן מהפך בתפיסתה של השמיטה. נראה שיש להבין מהפך זה על רקע הניסיון של רבי להקל בהלכות של שמיטת קרקעות. בכמה מקורות רואים כי רבי הקל בהלכות השמיטה ואפילו רצה לבטל אותה לגמרי, וזאת מטעמים כלכליים, אך ניסיון זה נתקל בהתנגדות.<sup class="footnote-marker">103</sup><i class="footnote">על כך ראו למשל בירושלמי המובא להלן, וכן משנה שביעית פ"ו מ"ד; ירושלמי דמאי פ"ב ה"א, ח ע"א. וראו גם ג' אלון, <b>תולדות היהודים בארץ ישראל בתקופת המשנה והתלמוד</b> ב, תל אביב תשל"ח, עמ' 154–155; י"ד גילת, <b>פרקים בהשתלשלות ההלכה</b>, רמת גן תשנ"ב, עמ' 224, הערה 35.</i> בהקשר זה מקבלים הדיונים על היחס בין השמיטות והיובל הקשר מעשי: אין מדובר רק בשאלה פרשנית תיאורטית; כאן מתחיל הדיון על תוקפן של השמיטות בזמן הזה, דיון שנמשך עד מחלוקות האחרונים בימינו לגבי היתר המכירה.<sup class="footnote-marker">104</sup><i class="footnote">על כך ראו בהערת הרחבה ב לפרק זה.</i>
<b>ה. הפרוזבול וביטול השמיטה</b>
ואולם גם אם אין מקבלים את פירושו של רבנו תם, וקוראים את דרשת רבי כפי שהיא מופיעה בבבלי כפשוטה – כהיקש בין שמיטת כספים לשמיטות קרקעות – עדיין ניתן לראות בה ביטוי לתפיסתו ביחס למעמדן של השמיטות. כדי להסביר זאת אציע כאן פירוש המסתמך בחלקו על פירושו של בית הלוי, אך מוסיף לו נופך שיאפשר לנו לעמוד על משמעותה של דעת רבי.
כפי שראינו, הקושי בסוגיית מועד קטן הוא שהסוגיה מחפשת מקור לכך ששמיטת קרקעות בזמן הזה היא מדרבנן, ובתשובה אביי מביא את דרשת רבי שרק מקיש אליה את שמיטת כספים. רש"י פירש שאם רבי דיבר על זמן ששמיטת קרקעות אינה מחייבת מהתורה, מן הסתם כוונתו לזמן הזה. כדי להצדיק טענה זו מסביר בית הלוי שאביי הניח שרבי ודאי אמר את דבריו להלכה, ולא כדיון על זמנים שחלפו: 'ויש לומר דסבירא ליה לאביי דודאי רבי אמר את דבריו לעניין הלכה למעשה לדינא, ובעל כורחך קאי על הזמן הזה'.<sup class="footnote-marker">105</sup><i class="footnote"><b>חידושי בית הלוי</b> שם, ס"ק ה. גם הנצי"ב הציע סברה דומה לגבי האופן בו הבין אביי את רבי: 'דלא מסתבר ליה לפרש דמיירי במדבר דליכא חרישה וזריעה' (קונטרס דבר השמיטה, <b>שו"ת משיב דבר</b> סימן נו).</i> לא סביר שרבי יטרח לדרוש דרשה על התלות בין שמיטת כספים לבין שמיטת קרקעות, אם ההשלכה ההלכתית היחידה שלה היא ששמיטת כספים לא נהגה בזמן המדבר או בזמן גלות בבל; מן הסתם הוא סובר ששמיטת קרקעות אינה מדאורייתא בזמן הזה, ולכך הוא מכוון את דרשתו.<sup class="footnote-marker">106</sup><i class="footnote">סברה נוספת שמעלה בית הלוי היא שאולי אביי ציטט את דרשת רבי ממקור שאינו לפנינו, שבו ברור שההקשר שלה הוא המחלוקת על קדושת הארץ בזמן הזה.</i>
אני רוצה להרחיב מעט לגבי ההקשר של הטענה הזו. מתבקש לומר שגם בגרסה זו, ההקשר ההלכתי שבו נאמרה דרשת רבי הוא הניסיון שלו להקל בשמיטת הקרקעות. בירושלמי מסופר על עימות בנושא זה בין רבי לבין רבי פנחס בן יאיר, שייצג את העמדה החסידית המתנגדת להקלות בהלכה.<sup class="footnote-marker">107</sup><i class="footnote">ירושלמי תענית פ"ג ה"א, יד ע"א.</i> קרבן העדה, אחד ממפרשי הירושלמי, מסביר שם שרבי הולך לשיטתו לפיה שמיטת קרקעות בזמן הזה היא מדרבנן, ולכן אפשר להקל בה במקרה שהיא מעוררת קשיים גדולים. אני מציע לקרוא את דרשתו של רבי לאור זאת: רבי אמנם מקיש את שמיטת כספים לשמיטת קרקעות, אבל מטרתו היא דווקא ללמוד בכיוון ההפוך. כאשר רבי מבקש לבטל את שמיטת הקרקעות, התקדים המתבקש לכך הוא הפרוזבול של הלל, שביטל למעשה את שמיטת הכספים. כדי להשתמש בתקדים זה, רבי טוען כי הסיבה שהלל יכול היה לתקן את הפרוזבול היא ההיקש של שמיטת כספים לשמיטת קרקעות; שמיטת קרקעות נהגה בזמנו רק מדרבנן, ולכן הוא היה יכול להקל גם בשמיטת כספים. אבל אם כך, מאותה סיבה יכול גם רבי להקל בשמיטת קרקעות!
אי־אפשר לדעת אם זו אכן הייתה סברתו של הלל, אבל ברור מכאן שרבי עצמו סבר ששמיטת קרקעות היא מדרבנן. זהו האופן שבו אביי קרא את דרשת רבי, ולכן בסוגיית מועד קטן הוא מוכיח ממנה שניתן להקל בהשקיית השדות בשביעית כדי להימנע מהפסד. גם השימוש שלו בדברי רבי בסוגיית גיטין מסתמך על הקריאה הזו: רבי מנסח בדרשתו את ההיקש שעליו הסתמך הלל כשתיקן את הפרוזבול, ומכאן שלדעתו הפרוזבול מבוסס על כך ששמיטת כספים היא מדרבנן. הסבר זה עונה על קושיית התוספות לגבי האופן שבו משתמש אביי בדרשת רבי – באמת אין צורך בהיקש ליובל, שכן מתוך ההקשר שבו אמר רבי את דרשתו ניתן ללמוד שלדעתו בזמן הזה שתי השמיטות הן מדרבנן.<sup>ב</sup>
אם כן, גם הגרסה המתונה יותר של דרשת רבי מובילה לכך שהן שמיטת כספים והן שמיטת קרקעות נתפסות כהלכות שתוקפן מדרבנן בלבד, ואין מניעה לבטל אותן באמצעות תקנות. נראה כי דרשת רבי בשתי גרסאותיה, בין אם היא קושרת רק את השמיטות זו לזו ובין אם היא גם כורכת אותן ביובל, מכוונת לצמצם את חלותן. בניגוד לכיוון שראינו במדרשי ההלכה, שמצד אחד הפרידו את שמיטת כספים מן האוטופיוּת של היובל, ומצד שני הרחיבו אותה לחו"ל למרות זיקתה לשמיטת קרקעות, רבי מעצב את הזיקות בין הלכות אלו כפתח לצמצומן ואף לביטולן.
כאמור, הפירושים השונים לדרשת רבי וליחסי השמיטות והיובל עומדים בבסיס הדיון על תוקפן של השמיטות בזמן הזה, ועל היכולת להקל בהן באמצעות תקנות כדוגמת הפרוזבול והיתר המכירה. כדי להשלים דיון זה, נראה כעת כיצד פירש הרמב"ם בהלכותיו את הדרשה הזו, ואת ההשלכות של פירושו על מעמדה של שמיטת כספים. דיון זה יוביל אותנו אל הפרק הבא, בו נעסוק בהרחבה בתקנת הפרוזבול.
<b>ו. שיטת הרמב"ם - תוקפן של השמיטות וההיגיון הפנימי של ההלכה</b>
מפרשי הרמב"ם התקשו ונחלקו בהבנת שיטתו לגבי תוקף השמיטות בזמן הזה, והדיון התלקח אצל האחרונים על רקע הפולמוס סביב היתר המכירה.<sup class="footnote-marker">108</sup><i class="footnote">ראו למשל <b>חידושי בית הלוי</b> שם, סימן א, ג; הראי"ה קוק, <b>שבת הארץ</b> א, הוצאת מכון התורה והארץ, כפר דרום תשנ"ג, עמ' 98–103; הנצי"ב, <b>שו"ת משיב דבר</b>, סימן נו. וראו גם סיכום השיטות אצל הרב שאול ישראלי, <b>ארץ חמדה</b>, עמ' צה.</i> הבעיה נובעת מכך שנראה כי הרמב"ם סותר את עצמו בדבריו על מעמדה של שמיטת קרקעות בזמן הזה, ובנוסף לכך לא ברור כיצד הוא בוחר ומפרש את המקורות שלפניו. להלן אנסה ליישב סתירות אלו באמצעות הבהרת תפיסתו של הרמב"ם. כבר טענתי בעבר כי הרמב"ם הוא פוסק קונספטואלי: פסיקותיו מבטאות בחירה ועיצוב מחודש של המקורות שלפניו, המונחים על ידי תפיסתו לגבי ההלכות בהן הוא עוסק.<sup class="footnote-marker">109</sup><i class="footnote">ראו: 'היסטוריה ומשיחיות לפי הרמב"ם', <b>נהלך ברג"ש</b> עמ' 81–82; 'אמונה וברית', <b>זאת בריתי</b> עמ' 19.</i> גם במקרה זה אנסה להראות כיצד תפיסתו של הרמב"ם לגבי מעמדם של חוקי השבע בכלל, ושל שמיטת כספים בפרט, מתבטאת באופן שבו הוא מארגן את ההלכות בנושאים אלו.
נפתח בשמיטת קרקעות, עליה כותב הרמב"ם כך: 'אין שביעית נוהגת אלא בארץ ישראל בלבד שנאמר כי תבואו אל הארץ וגו', ונוהגת בין בפני הבית בין שלא בפני הבית'.<sup class="footnote-marker">110</sup><i class="footnote">הלכות שמיטה ויובל פ"ד הכ"ה.</i> למה מתכוון הרמב"ם כשהוא אומר ששמיטת קרקעות נוהגת גם שלא בפני הבית? הכסף משנה על הלכה זו הבין מכאן שלדעת הרמב"ם שמיטת קרקעות בזמן הזה היא מדאורייתא, למרות חורבן הבית וביטול היובלות. לכאורה, יש ראיה לפירוש זה מהאופן שבו הרמב"ם מביא את דרשת רבי: כפי שנראה, הרמב"ם מפרש אותה רק כהיקש של שמיטת כספים ליובל, ולא של שמיטת קרקעות; ואם כן רק שמיטת כספים היא מדרבנן בזמן שאין יובל, ואילו שמיטת קרקעות ממשיכה לנהוג מדאורייתא. כך מנסח הרמב"ם את היחס בין שמיטת כספים ליובל, ומתוך כך את מעמדה בזמן הזה:
<small>אין שמיטת כספים נוהגת מן התורה אלא בזמן שהיובל נוהג שיש שם שמיטת קרקע, שהרי ישוב הקרקע לבעליו בלא כסף. ודבר זה קבלה הוא, אמרו חכמים בזמן שאתה משמיט קרקע אתה משמיט כספים בכל מקום בין בארץ בין בחוצה לארץ, ובזמן שאין שם שמיטת קרקע אין אתה משמיט כספים בשביעית אפילו בארץ.</small>
<small>ומדברי סופרים שתהא שמיטת כספים נוהגת בזמן הזה בכל מקום, ואף על פי שאין היובל נוהג, כדי שלא תשתכח תורת שמיטת הכספים מישראל.<sup class="footnote-marker">111</sup><i class="footnote">שם, פ"ט הל' ב–ג.</i></small>
הרמב"ם מביא כאן את דרשת רבי כלשונה בבבלי, אך מפרש אותה באופן ייחודי. בדומה לרבנו תם, גם הרמב"ם מבין את הביטוי 'שמיטת קרקע' כמתייחס להחזרת הקרקעות ביובל. פירוש זה, שאצל רבנו תם נראה כפירוש מקומי ומאולץ הנובע מהקושי בהבנת הסוגיות, מהווה אצל הרמב"ם גישה שיטתית, כפי שניתן לראות בכמה מקומות: 'שלושה דברים מעכבין ביובל... והחזרת שדות לבעליהן, וזו היא השמטת קרקע'; 'ויותר יובל על השביעית שהיובל מוציא עבדים, ומשמיט קרקע'.<sup class="footnote-marker">112</sup><i class="footnote">שם, פ"י הי"ג והט"ז. דבר זה נוגע להבחנה כללית יותר בלשונו של הרמב"ם. בפרק הקודם ראינו שבפרשיית משפטים התורה משתמשת בלשון 'שמיטה' ובפרשיית בהר בלשון 'שביתה', והצבענו על כך שהלשון 'שמיטה' מתייחסת לפי הפשט להפקרת הפירות ולא לעבודת האדמה, לפן החברתי של השמיטה ולא לקדושת הארץ. אחד הפרשנים שהסבירו כך את הפסוקים הוא ר' אברהם בן הרמב"ם (בפירושו לשמות כ"ג, יא), ומסתבר שהוא למד פירוש זה מאביו, שכן גם הרמב"ם מבחין בין לשונות אלו בהלכותיו: את איסור עבודת האדמה הוא מכנה 'שביתה', ואת הפקרת היבול הוא מכנה 'שמיטה' – בדומה לביטול ההלוואות והחזרת הנחלות ביובל (ראו במניין המצוות בתחילת הלכות שמיטה ויובל, וכן בפ"א ה"א ובפ"ד הכ"ד).</i> אך יחד עם זאת, הרמב"ם חולק על רבנו תם בשאלה מה מקיש רבי ליובל: כפי שראינו, רבנו תם פירש שרבי דיבר על שמיטת כספים אך התכוון גם לשמיטת קרקעות; ואילו הרמב"ם מדבר במפורש רק על שמיטת כספים.
כאמור, הבחנה זו תומכת בפירוש של הכסף משנה, שכן עולה ממנה שרק שמיטת כספים תלויה ביובל ונוהגת בזמן הזה מדרבנן, ואילו שמיטת קרקעות נותרת מדאורייתא. אבל אם כך, כיצד יסביר הרמב"ם את השימוש בדרשת רבי בסוגיית מועד קטן, שבה ברור שמדובר בשמיטת קרקעות? שאלה זו גרמה לרבנו תם להידחק ולפרש שכוונת רבי היא להקיש את שתי השמיטות, אך לפי הרמב"ם נראה שקשה למצוא לכך מענה.
מעבר לכך, ישנה בעיה נוספת בפירוש זה לדעת הרמב"ם, שכן במקום אחר נראה שהוא כותב במפורש שהן שמיטת כספים והן שמיטת קרקעות תלויות ביובל:
ובזמן שהיובל נוהג נוהג דין עבד עברי, ודין בתי ערי חומה, ודין שדה חרמים ודין שדה אחוזה, ומקבלין גר תושב ונוהגת שביעית בארץ והשמטת כספים בכל מקום מן התורה, ובזמן שאין היובל נוהג אינו נוהג אחד מכל אלו חוץ משביעית בארץ, והשמטת כספים בכל מקום מדבריהם כמו שביארנו.<sup class="footnote-marker">113</sup><i class="footnote">שם, פ״י ה״ט.</i>
הכסף משנה שם נדחק לפרש כי המילה 'מדבריהם' בסוף ההלכה מתייחסת רק לשמיטת כספים, ואילו שמיטת קרקעות נוהגת מן התורה גם כשאין יובל. אבל פירוש זה קשה הן מבחינה עניינית והן מבחינה לשונית: מבחינה עניינית, אם הרמב"ם סובר ששמיטת קרקעות אינה תלויה ביובל, מדוע הזכיר אותה בכלל בהלכה זו? בנוסף לכך, מבחינה לשונית אנו מוצאים במהדורת פרנקל כי הגרסה של הלכה זו בכל כתבי היד של הרמב"ם אינה מאפשרת את פירושו של הכסף משנה, שכן נאמר בה במפורש שגם שמיטת קרקעות היא מדרבנן: 'ובזמן שאין היובל נוהג... ונוהגת שביעית בארץ מדבריהם, וכן השמטת כספים בכל מקום מדבריהם'.<sup class="footnote-marker">114</sup><i class="footnote"><b>משנה תורה</b> ו, מהדורת שבתי פרנקל, ירושלים ובני ברק תש"ן, עמ' תקנו. וראו שם בשינויי הנוסחאות של הלכה זו.</i>
אם כן, מהלכה זו נראה כי הרמב"ם סובר שגם שמיטת קרקעות תלויה ביובל, וגם היא נוהגת בזמן הזה רק מדרבנן. אבל אם כך, כיצד הבין הרמב"ם את דרשת רבי? כיצד ייתכן שבמקום אחד נראה כי הוא מפרש אותה כהיקש רק בין שמיטת כספים ליובל, ובמקום אחר נראה כי הוא מפרש אותה כהיקש של שתי השמיטות ליובל?
נראה שהרמב"ם אכן פסק לפי שני ההיקשים ליובל, הן של שמיטת כספים והן של שמיטת קרקעות, אלא שהוא מבקש להבחין ביניהם. כל אחד מהיקשים אלו מתפקד באופן אחר, ולכן גם מעמדן של השמיטות בזמן הזה הוא שונה. כדי להדגיש את ההבחנה הזו מפריד הרמב"ם את ההיקשים זה מזה.
כאשר הרמב"ם דן בשמיטת כספים הוא מביא רק את ההיקש שלה ליובל, כיוון שהוא מוצא בהיקש זה ביטוי לזיקה אימננטית בין ההלכות. אם נתבונן שוב בלשונו של הרמב"ם בהלכה זו, נראה כי בשונה ממנהגו הוא מעניק כאן טעם לדרשה, ומסביר מדוע שמיטת כספים תלויה באופן מהותי ביובל: 'אין שמיטת כספים נוהגת מן התורה אלא בזמן שהיובל נוהג שיש שם שמיטת קרקע, שהרי ישוב הקרקע לבעליו בלא כסף'. הרמב"ם רואה את שמיטת כספים כהלכה המטרימה את החזרת הנחלות ביובל – ביטול החובות נועד ליצור מצב שבו אנשים לא ייאלצו למכור את נחלותיהם, ואז לא יהיה צורך בהחזרתן ביובל. הזכרנו קודם כי הרמב"ם קורא להחזרת הנחלות ביובל באופן עקבי 'שמיטת קרקע'; נראה כי לפי תפיסתו, שמיטת כספים תלויה בקיום היובל, כיוון שהיא מהווה מעין שלוחה שלו.
זיקה זו בין שמיטת כספים ליובל משפיעה על מעמדה של שמיטת כספים גם בזמן הזה. על כך כתב הרמב"ם כי שמיטת כספים נוהגת בימינו מדרבנן 'כדי שלא תשתכח תורת שמיטת הכספים מישראל'. זהו ניסוח ייחודי שהרמב"ם לא השתמש בו בנוגע לשמיטת קרקעות, למרות שגם לגביה כתב שהיא נוהגת מדרבנן כשאין יובל. נראה כי משמעותו של ניסוח זה היא שכיוון ששמיטת כספים היא חלק מדיני היובל, למעשה היא אינה אמורה להתקיים בלעדיו. ואכן, לפי הרמב"ם שמיטת כספים בזמן הזה איבדה את מקומה, והיא משמשת רק כזכר למצווה שנהגה בעבר ותשוב לנהוג לעתיד לבוא. כפי שנראה בפרק הבא, תפיסה זו מתבטאת באופן שבו הרמב"ם פוסק בהלכות הפרוזבול.
לעומת זאת, מעמדה של שמיטת קרקעות הוא שונה, למרות שגם היא תלויה ביובל וגם היא נוהגת בזמן הזה רק מדרבנן. כדי לעמוד על כך נשווה בין מבנה ההלכות של שמיטת קרקעות למבנה של הלכות תרומות. בפתיחה של הלכות תרומות כותב הרמב"ם כך: 'התרומות והמעשרות אינן נוהגין מן התורה אלא בארץ ישראל, בין בפני הבית בין שלא בפני הבית'.<sup class="footnote-marker">115</sup><i class="footnote">הלכות תרומות פ"א ה"א.</i> ניסוח זה מקביל בדיוק לדברי הרמב"ם על שמיטת קרקעות, שלפיהם טען הכסף משנה שהיא נוהגת מן התורה; אלא שבסופו של אותו פרק כותב הרמב"ם במפורש כי התרומה בזמן הזה היא מדרבנן: 'התרומה בזמן הזה... אינה מן התורה אלא מדבריהן שאין לך תרומה של תורה אלא בארץ ישראל בלבד, ובזמן שכל ישראל שם'.<sup class="footnote-marker">116</sup><i class="footnote">שם הכ"ו.</i>
אם כך, הקבלה זו בין ההלכות דוחה את ראָייתו של הכסף משנה לכך שלפי הרמב"ם שמיטת קרקעות היא מדאורייתא, שכן בהלכות תרומות אנו רואים שהביטוי 'בין שלא בפני הבית' יכול להתייחס גם לדרבנן.<sup class="footnote-marker">117</sup><i class="footnote">הרב ישראלי ביקש ליישב את דברי הכסף משנה בהבחנה בין המיקום של הלכה זו בפתיחת הלכות תרומות, למיקומה באמצע הלכות שמיטה ויובל (<b>ארץ חמדה</b> שם). אך נראה שהבחנה זו אינה נכונה, שכן גם בהלכות שביעית הלכה זו פותחת את הדיון בדיני שמיטת היבול, בעוד שקודם לכן עסק הרמב"ם באיסורי המלאכה.</i> מעבר לכך, בעוד שלהלכה זו בתרומות יש מקור מפורש,<sup class="footnote-marker">118</sup><i class="footnote"><b>ספרי במדבר</b> קיט, משנה ביכורים פ"ב מ"ג.</i> להלכה המקבילה בשמיטה אין מקור כזה. הרדב"ז בפירושו להלכה זו כתב כי הרמב"ם למד זאת מהמדרש שלפיו החלו בני ישראל לשמור את השמיטה י"ד שנה אחרי הכניסה לארץ, ומכאן שהשמיטה אינה תלויה במקדש; אבל ידוע שאין דרכו של הרמב"ם ללמוד הלכות מדיוקים בלי לציין זאת. נראה שהרמב"ם הביא הלכה זו כדי ליצור אנלוגיה בין ההלכות: הן לגבי תרומה והן לגבי שמיטת קרקעות הרמב"ם נותן בתחילה את הרושם שהן נוהגות מן התורה, ורק לאחר מכן כותב כי לאמתו של דבר הן רק מדרבנן. מדוע בחר הרמב"ם להציג את ההלכות במבנה כזה?
הסיבה לכך היא שמבחינת מהותן, תרומה ושמיטת קרקעות צריכות לנהוג מן התורה גם בזמן הזה, כיוון שהן תלויות בקדושת הארץ, שכפי שכבר אמרנו לא בטלה לפי הרמב"ם. התלות שלהן ביובל אינה מהותית כמו זו של שמיטת כספים; זוהי רק תלות חיצונית, הנובעת מכך שהלכות אלו משולבות במניין השנים המוליך אל היובל. הלכות התרומה ושמיטת הקרקעות אינן חלק מהמערך של היובל, אבל כפי שראינו בפרק הקודם, פרשיית בהר כורכת אותן במניין השנים המוביל אליו. כאשר בטל מניין היובלות, גם מצוות אלו כבר אינן נוהגות מן התורה; אבל בשונה משמיטת כספים, הקיום שלהן מדרבנן אינו רק בתור זכר – שכן מבחינת ההיגיון הפנימי שלהן הן עדיין חלות – ולכן התוקף שלהן הוא בעל אופי שונה. זהו מעין דין דרבנן הקרוב לדאורייתא, דין שלא נוצר מתוקף סמכותם של חכמים כי הוא נסמך על קדושת הארץ שעדיין קיימת. לפי הרמב"ם שמיטת קרקעות בזמן הזה היא דין דרבנן כעין דאורייתא, ולא רק זכר כמו שמיטת כספים.
אפשר לראות כאן דוגמא יפה לאופן שבו הרמב"ם פוסק; הוא לא תפס את עצמו כמעתיק של ההלכות, אלא כיוצר וכפרשן של ההלכה. הוא מנצל את המרווחים שהמקורות משאירים לו כדי לברור ולארגן את ההלכות לפי תפיסתו. הפסיקה שלו מונחית על ידי האופן שבו הוא תופס את ההלכה, ולכן הוא אינו רואה עניין עקרוני ברובד הדרשני, למשל; הוא יכול לפסוק הן לפי ההיקש של שמיטת כספים והן לפי ההיקש של שמיטת קרקעות, ולהעניק לכל אחד מההיקשים מעמד שונה. המבנה שהרמב"ם בנה כאן מבוסס על האופן שבו הוא ניתח את יסודות ההלכה. ניתוח זה מביא לטשטוש ההבדל בין דאורייתא ודרבנן, שכן מעמדה של כל הלכה נובע מן ההיגיון הפנימי שלה: שמיטת קרקעות הופכת לדרבנן בשל זיקתה הכפולה ליובל, אך אין זה אותו גדר של דרבנן כזה של שמיטת כספים, המתקיימת רק כזכר.
אם כן, הרמב"ם יוצר הבחנה בתוך חוקי השבע בין שמיטת קרקעות, אותה הוא תופס כמבוססת על קדושת הארץ, לבין שמיטת כספים וחוקי הדרור של היובל, שהם חוקים בעלי אופי חברתי. הבחנה זו משליכה על תוקפן של הלכות אלו בזמן הזה: בשונה ממדרשי ההלכה, בהם הופרדה שמיטת כספים מהיובל והוצמדה לשמיטת קרקעות, הרמב"ם יוצר מבנה הפוך, ולכן גם מגיע למסקנה הפוכה – שמיטת כספים בתפיסתו אינה מצווה אקטואלית, והיא נשמרת רק כדי שלא תשתכח. בנוסף לכך, הרמב"ם אמנם מקבל את דרשת רבי לפיה שמיטת קרקעות בזמן הזה היא מדרבנן, אך בשונה מרבי הוא מבין היקש זה כזיקה חיצונית בלבד ולא כערעור משמעותי על תוקפה של השמיטה.
<b>ז. סיכום</b>
בפרק זה ראינו כיצד תפיסות שונות לגבי מערכת הזיקות בין חוקי השבע משקפות תובנות שונות לגבי משמעותן של ההלכות, ומשפיעות בסופו של דבר גם על פסיקת ההלכה. במדרשי ההלכה, בסוגיות הגמרא ובפסיקותיו של הרמב"ם ראינו דרכים שונות לארגן את המערכת המורכבת העולה מפרשיות התורה, כאשר כל מבנה משקף תפיסה אחרת.
תפיסות אלו נוגעות גם להבנת המשמעות והמעמד של שמיטת כספים. במדרשי ההלכה ראינו הפרדה של שמיטת כספים מהיובל והצמדה שלה לשמיטת קרקעות, מהלך אותו פירשנו כהעברתה מהתחום האוטופי אל תחום ההלכה הריאלית. כחלק ממהלך זה, שמיטת כספים גם נקשרה בממד ההיסטורי שמסמלת השביעית, ובכך הפכה למצווה ציבורית הכרוכה במידה מסוימת של קיום לאומי. עם זאת, שמיטת כספים לא השתלבה לחלוטין בדיני השביעית, והזיקה בינה לבין מעגל השבע נותרה חלקית, כפי שהדבר מתבטא במיקומה בסוף השנה, וכן בהרחבתה לכלל חובת הגוף הנוהגת גם בחו"ל.
הניתוח של דרשת רבי וההקשרים השונים בהם היא מופיעה בבבלי הראה תמונה שונה: בין אם רבי מקיש בין שתי השמיטות ליובל, ובין אם הוא מקיש בין שמיטת כספים לשמיטת קרקעות – תכליתה של הדרשה היא ללמד כי שתי השמיטות נוהגות בזמן הזה רק מדרבנן, ולכן ניתן לבטל אותן באמצעות תקנה. בניגוד להפרדה בין השמיטות ליובל שהציבו מדרשי ההלכה, רבי דווקא כורך יחד את חוקי השבע השונים. התוצאה היא שהן שמיטת קרקעות והן שמיטת כספים הופכות להלכות אוטופיות, המתקיימות במלואן רק במצב השלם אותו מסמל היובל.
את הגישות המנוגדות של דרשות רבי ושל מדרשי ההלכה יש לראות כנובעות מתפיסתם לגבי האקטואליות של חוקי השבע בימיהם. חז"ל מתמודדים עם מעמדן של מצוות אלו לאחר החורבן, והם עושים זאת דרך המיון ויצירת הזיקות בין המרכיבים השונים של חוקי השבע. במסגרת מערך זה, היובל מסמן את הקוטב האוטופי והלא־אקטואלי; הדיון על היחס בינו לבין שמיטת כספים, שמיטת קרקעות ודיני העבדים הוא הדרך של חז"ל לבחון את הרלוונטיות של מצוות אלו לזמנם.
בהמשך לכך, גם בפסיקותיו של הרמב"ם מצאנו ביטוי לתפיסתו את היחסים בין ההלכות השונות. המבנה שיוצר הרמב"ם שונה הן מזה של מדרשי ההלכה והן מזה של רבי: הוא אמנם מקיש, כרבי, בין שתי השמיטות לבין היובל, וסובר ששתיהן נוהגות בזמן הזה מדרבנן, אבל יחד עם זאת הוא מציג הבחנה מהותית בין שמיטת קרקעות, הכרוכה בקדושת הארץ שלא בטלה, לבין שמיטת כספים והיובל, שהם מצוות חברתיות אוטופיות. ההשלכה של הבחנה זו היא שמעמדה של שמיטת קרקעות בזמן הזה הוא מעמד של דרבנן מעין דאורייתא, ואילו שמיטת כספים נוהגת רק כדי שלא תשתכח.
אם כן, העיון בפרשיות התורה, בדרשות חז"ל ובפסיקותיו של הרמב"ם אִפשר לנו לראות עמדות שונות לגבי משמעותה של שמיטת כספים, עמדות המתבטאות באופן שבו המקורות השונים ממקמים אותה ביחס לשאר חוקי השבע. בפרק הבא נעיין במוקד העיסוק ההלכתי של חז"ל בשמיטת כספים – הדיונים סביב תקנת הפרוזבול של הלל.
<b>הערות הרחבה</b>
א במדרשים אותם ראינו כאן ניתן לראות שני סוגים של דרשות. הסוג הראשון הוא דרשה המבוססת על דמיון לשוני, כמו הגזירה־שווה בין המילים 'שבע שנים' בספרי היוצרת זיקה בין שמיטת כספים לבין שמיטת קרקעות. בדרשות אלו המבנה שיוצר המדרש מבוסס על הסמנטיקה המשותפת. את הסוג השני אני מכנה הטעמה רטרואקטיבית: במדרשים אלו קריאת הפסוקים מנקודת המבט של חז"ל, המאופיינת בחיפוש אחר המבנה, מביאה לכך שביטויים מסוימים מקבלים הטעמה מיוחדת. כך, למשל, הביטוי 'וזה דבר השמיטה' בפרשת שמיטת כספים הופך בעיני הספרי להדגשה שלפיה שמיטת כספים חלה רק בשמיטה ולא ביובל (בהמשך הפרק נראה את ההטעמה השונה שמעניק רבי למילים אלו). כך גם בסוגיה במסכת קידושין, שבה הביטויים 'כי קרא שמיטה לה'' ו'יובל היא' מובנים כהצהרה חגיגית על כך שהשמיטה ושחרור העבדים נוהגים גם בחו"ל.
ב העיסוק בדרשת רבי מופיע אצל בית הלוי בצורה מורכבת יותר, כחלק מדיון רחב ואקטואלי על תוקפה של השמיטה בזמן הזה. נבחן בקצרה חלק מדבריו בהקשר זה.
בית הלוי מתמקד באופן שבו רש"י מפרש את דרשות רבי. כפי שראינו, בסוגיית גיטין לומד אביי מדרשת רבי ששמיטת כספים היא מדרבנן, ורש"י מסביר לימוד זה כך: 'והלל כרבי סבירא ליה, דאמר שביעית להשמטת מלוה בזמן הזה דרבנן הוא. ואף על גב דהלל בבית שני הוה, סבירא ליה לאביי דבבית שני הואיל ולא היה יובל נוהג לא נהגו שמיטין מדאורייתא' (רש"י גיטין לו ע"א, ד"ה 'בשביעית בזמן הזה'). רש"י מוסיף כאן לדרשת רבי את התלות ביובל כדי להסביר מדוע השמיטות נוהגות מדרבנן, וכבר הערנו על הקושי בתוספת זו. בנוסף, בית הלוי מצביע על כך שבדיבור המתחיל הבא מביא רש"י נימוק אחר: 'בזמן שאי אתה משמט קרקע – כגון עכשיו שבטלה קדושת הארץ' (שם). מדוע מזכיר רש"י כאן את קדושת הארץ ולא את התלות ביובל?
כדי להסביר זאת מעלה בית הלוי טענה 'מחקרית', לפיה לדעת רש"י יש להבחין בין דרשת רבי לבין האופן שבו משתמש בה אביי. רבי עצמו סבר ששמיטת קרקעות נוהגת מדרבנן בזמן הזה מפני שקדושת הארץ בטלה אחרי החורבן, ולא מפני שהשמיטות תלויות ביובל. לכן לדעתו בזמן בית שני, שקדושת הארץ נהגה בו מן התורה, גם השמיטות היו מדאורייתא. ההיקש של רבי נאמר בהקשר של ביטול שמיטת קרקעות בימיו, והוא אינו עוסק בימי הבית ובתקנת הלל. אביי הוא שסבר שהדרשה תולה את השמיטות ביובל, לכן לדעתו גם בזמן בית שני, בו לא נהג היובל, נהגו השמיטות מדרבנן. לפי אביי על דרשה זו הסתמך הלל, שחי בזמן בית שני, כשתיקן את הפרוזבול. בית הלוי מוצא את ההבחנה בין רבי לאביי בדברי רש"י אותם הבאנו לעיל: 'סבירא ליה <b>לאביי</b> דבבית שני הואיל ולא היה יובל נוהג לא נהגו שמיטין מדאורייתא' – לאביי ולא לרבי.
הקושי בפירוש זה הוא שלפיו אביי מסביר את תקנת הלל באמצעות דרשת רבי, בעוד שלמעשה הוא מתכוון לדרשה רחבה יותר הכוללת גם את היובל. לפי בית הלוי, רש"י נדחק לפרש כך כיוון שהוא סובר שלכל הדעות בבית שני נהגה קדושת הארץ מן התורה, ואם כן תקנת הלל חייבת להסתמך על נימוק אחר – התלות של השמיטות ביובל. כך נוצר הפער בין דרשת רבי, שאינה מזכירה את היובל, לבין האופן שבו משתמש בה אביי.
בית הלוי מציע את הפירוש הזה כחלק מהמאמץ שלו להראות ששמיטה בזמן הזה נוהגת מן התורה: מפירוש זה עולה כי לפי רש"י רק אביי סובר שהשמיטה תלויה ביובל, ולא רבי; אבל על כך חולק רבא בסוגיית גיטין, וטוען שתקנת הלל מסתמכת על הפקר בית דין ולא על כך ששמיטת כספים היא מדרבנן, ובמחלוקות בין אביי לרבא הלכה כרבא. בנוסף לכך, ההיקש ליובל אמנם מופיע במפורש בירושלמי, אך גם כאן הכלל הוא שבמחלוקת בין התלמודים פוסקים לפי הבבלי. אם כן, התלות של השמיטות ביובל נדחתה; לכך מוסיף בית הלוי כי לדעת רוב הראשונים קדושת הארץ לא בטלה, ואם כן שתי השמיטות נוהגות מהתורה בזמן הזה.
מסקנה זו הביאה את הראי"ה להתייחס לפירוש של בית הלוי במסגרת הדיון שלו על היתר המכירה, בו הוא מבקש להראות כי שמיטת קרקעות בזמן הזה נוהגת מדרבנן. הראי"ה אינו מזכיר את שמו של בית הלוי, אך הוא מתייחס ישירות לדיוק שלו בדברי רש"י. לדעתו כאשר רש"י כותב ש'בטלה קדושת הארץ' הוא אינו מתכוון לטעון שרבי מתבסס על נימוק אחר מזה של אביי, אלא כוונתו ש'מפני שבטלו היובלות בטלה קדושת הארץ לעניין שמיטה לדעת רבי' (<b>שבת הארץ</b>, עמ' 84). בהמשך הוא דוחה במפורש את טענתו של בית הלוי: 'ואין אנו צריכים לומר שרש"י מערב כאן שני עניינים: ביטול השמיטה מהתורה משום ביטול היובלות לפי רבי, ועוד מצד ביטול קדושת הארץ מזמן החורבן ואילך, שאין דבר זה נוגע כלל למה שיסבור רש"י לדעת רבי בעצם דין קדושת הארץ... דכאן אנו עסוקים רק בקדושת יובל ושביעית... ויותר נוח לאוקמי שגם רבי סבירא ליה כהלל' (שם). בניגוד להבחנה של בית הלוי, לפי הראי"ה הדיון כולו נסוב על התלות של השמיטות ביובל, ובו הוא מגיע למסקנה ההפוכה: לטענתו בסוגיית גיטין אפשר לפרש שרבא אינו חולק על אביי לגבי התלות של השמיטה ביובל (על כך ראו בפרק הבא), ואם כן יש להכריע בשאלה זו לפי הירושלמי, שכאמור מציב את התלות הזו במפורש וללא מחלוקת.
למעשה, הראי"ה מבקש לקרוא את כל המקורות בהתאם לדרשת רבי התולה את השמיטות ביובל, וזאת במיוחד לגבי שמיטת קרקעות עליה הוא כותב כי 'לא בעי כלל הוכחה להוכיח שדין יובל ושמיטה אחד הוא, כיון שהיובל והשביעית הם כל כך סמוכים בתורה' (שם, עמ' 88). אך כפי שראינו במהלך הפרק, נראה שאת מדרשי ההלכה קשה להבין כך. מדרשות הספרי והספרא בהן עסקנו נראה כי הכיוון של התנאים היה הפוך מזה של רבי: המאמץ שלהם הוא דווקא לחלק את חוקי השבע לשתי מערכות נפרדות – שמיטת כספים ושמיטת קרקעות מצד אחד, ויובל ושחרור עבדים מצד שני. חלוקה זו מציבה את השמיטות כהלכות אקטואליות, ובעקבותיה הולך בית הלוי כשהוא פוסק שהשמיטות נוהגות בזמן הזה מן התורה. הראי"ה, לעומת זאת, הולך בדרכו של רבי, המובילה לכך שהשמיטות נוהגות מדרבנן, וכפי שנראה בפרק החמישי, טענה זו עומדת בבסיס תמיכתו בהיתר המכירה. אנו רואים אפוא שהאפשרויות השונות להבנת היחס בין חוקי השבע עומדות בבסיס הדיון על מעמדן של הלכות אלו, דיון הנמשך מתקופת התנאים ועד ימינו.

Chapter 3

<big><strong>מעגלי השמיטה והיובל: זיקות והבחנות</strong></big>
בפרקים הקודמים עסקנו בהרחבה ביחס שבין שמיטת כספים לבין שאר חוקי השבע. בתוך כך, בפרק השני ראינו את הגישות השונות בחז"ל לגבי הזיקה בין השמיטות ליובל, ועמדנו על הרקע הרעיוני של דיון זה ועל ההשלכות ההלכתיות שלו. בפרק זה נרחיב את הדיון ביחסי השמיטה והיובל באמצעות עיון במקורות נוספים – ממדרשי ההלכה ועד חידושי ר' חיים מבריסק. מתוך כך נעמוד על פנים נוספים במערכת היחסים המורכבת שבין מצוות אלו.
<b>א. קיום היובל ומצוותיו</b>
נפתח במאפיין ייחודי של היובל שאיננו מוצאים כמותו בשמיטה. הזכרנו בפרקים הקודמים את הדרשה המובאת בספרא, בבבלי ובירושלמי,<sup class="footnote-marker">119</sup><i class="footnote"><b>ספרא בהר</b> ב, ב; ערכין לב ע"ב; ירושלמי שביעית פ"י ה"ב, כט ע"ב.</i> שלפיה היובל נוהג רק כאשר כל עם ישראל שוכן בארץ, כל שבט בנחלתו. לתנאי זה, המאפיין את היובל כמציאות אוטופית שהתקיימה רק לתקופה קצרה יחסית ובטלה עוד לפני חורבן הבית הראשון, נלווה בספרא דיון נוסף, שגם בו היובל מוצג כהלכה יוצאת דופן:
<small>'יובל' אף על פי שלא השמיטו, אף על פי שלא תקעו בשופר, או יכול אף על פי שלא שילחו העבדים? תלמוד לומר 'היא' (ויקרא כה) דברי ר' יהודה.</small>
<small>ר' יוסי אומר 'יובל' אף על פי שלא השמיטו, אף על פי שלא שילחו העבדים, או יכול אף על פי שלא תקעו בשופר? תלמוד לומר 'היא'.<sup class="footnote-marker">120</sup><i class="footnote"><b>ספרא בהר</b> שם. מחלוקת זו מובאת גם בראש השנה ט ע"ב, ובירושלמי ראש השנה פ"ג ה"ה, יז ע"א.</i></small>
דברי רבי יהודה ורבי יוסי מפתיעים: כל אחד מהם מצביע על אחת מהלכות היובל, וטוען שהיובל מתבטל אם ישראל אינם מקיימים את אותה הלכה. לפי רבי יהודה אם ישראל אינם משחררים את העבדים – היובל מתבטל, ולפי רבי יוסי קיום היובל תלוי בתקיעת השופר שבה מכריזים עליו.<sup class="footnote-marker">121</sup><i class="footnote">בסוגיות הירושלמי והבבלי בהן מובאת מחלוקת זו מצטרפת אליה גם דעתו של רבי יוחנן, המתנה את קיום היובל בשמירתן של כמה הלכות: לפי הבבלי מדובר בהחזרת הנחלות, בשחרור העבדים ובתקיעת השופר, ולפי הירושלמי – בקידוש היובל על ידי בית הדין, בתקיעת השופר, ובשמיטת כספים. על הדעה לפיה שמיטת כספים נוהגת גם ביובל ראו בפרק השני, הערה 14. בהקשר של הדיון כאן זוהי דעה מפתיעה: דווקא שמיטת כספים, שאינה מיוחדת ליובל, נחשבת מהותית לו, ולא שחרור העבדים. לכאורה המקור לכך הוא ההיקש של רבי בין השמיטות ליובל, ממנו לומד רבי יוחנן לא רק ששמיטת כספים תלויה ביובל אלא שגם הוא תלוי בה. תפיסה זו מצביעה על כך שהזיקה בין שמיטת כספים ליובל עולה על זו של שמיטת קרקעות, כפי שראינו בפרקים הקודמים.</i>
אבל מדוע בכלל לתלות את קיום היובל בשמירתו על ידי ישראל? האם היינו מעלים על דעתנו שהשבת תתבטל אם ישראל לא ישמרו אותה?<sup class="footnote-marker">122</sup><i class="footnote">כפי שנראה בהמשך, ההנגדה לשבת היא משמעותית לדיון זה.</i> ובכלל, מהי המשמעות המעשית של ביטול היובל? לפני שנשיב לשאלות אלו, נתבונן בדעות השונות המובאות בדיון זה.
רבי יהודה תולה את קיום היובל בשחרור העבדים. בירושלמי מנומקת דעתו בכך ש'לא נענשו ישראל אלא על פרשת שילוח עבדים', כפי שמתואר בנבואת ירמיהו.<sup class="footnote-marker">123</sup><i class="footnote">ירמיהו ל"ד, יב–כב.</i> נראה שלפי רבי יהודה גם במצב בו החזרת הנחלות אינה נוהגת, כיוון שעם ישראל אינו יושב לשבטיו, עדיין תהיה חובה לשחרר את העבדים; לעומת זאת, אם העבדים לא ישוחררו, יתבטל היובל לגמרי, כיוון ששחרור העבדים הוא המצווה המהותית שבו. בכך גם מקבלת מצווה זו רובד ציבורי: היא אינה קיימת כחובה על הפרט אם הציבור אינו מקיים אותה. ואכן, היו שכתבו שאם רוב ישראל שחררו את עבדיהם, יוצאים גם שאר העבדים לחירות; אך אם הרוב לא שחררו, לא חלה חובת השחרור גם על השאר.<sup class="footnote-marker">124</sup><i class="footnote"><b>מנחת חינוך</b> מצווה מב, מצווה שלה; <b>חזון איש הלכות שביעית</b>, ירושלים תשי"ב, סימן ג ס"ק יא.</i> לפי זה, הממד של ה'אפקעתא דמלכא' במצוות השחרור תלוי במימושו על ידי ישראל.
לעומת זאת, רבי יוסי סובר שתקיעת השופר מהותית יותר ליובל מאשר שחרור העבדים, ובהמשך דבריו בספרא הוא אף מביא לכך שני נימוקים:
<small>אמר רבי יוסי: אחר שהכתוב תולה אותה לעניין תקיעת שופר, ואחד כתוב תולה אותה לעניין שילוח עבדים, מפני מה אני אומר יובל שלא בשילוח עבדים? שאפשר ליובל שלא בשילוח עבדים, אבל אי אפשר ליובל שלא בתקיעת שופר.</small>
<small>דבר אחר, תקיעת שופר תלויה בבית דין ושילוח עבדים תלויה בכל אדם.<sup class="footnote-marker">125</sup><i class="footnote"><b>ספרא בהר</b>, שם.</i></small>
בתחילה טוען רבי יוסי שיכול להיות מצב שבו לא יהיו עבדים הזקוקים לשחרור, ולכן לא ייתכן שהיובל יהיה תלוי בקיומה של מצווה זו.<sup class="footnote-marker">126</sup><i class="footnote">כך נראה מלשונו של רבי יוסי בסוגיה המקבילה בבבלי שם, בה הוא אומר ש'אפשר לעולם בלא שילוח עבדים', ביטוי שרש"י (ד"ה 'שאפשר לעולם') פירש כך: 'פעמים שאין עבד עברי בישראל שיטעון שילוח'.</i> שילוח עבדים הוא מצווה תלוית הקשר; תקיעת השופר, לעומת זאת, אפשרית תמיד, ולכן נכון יותר לראות בה את מהותו של היובל. הנימוק השני מבהיר את משמעותה של מצווה זו: תקיעת השופר היא מצווה של בית הדין, אשר באמצעותה מתקדש היובל כאירוע ציבורי שמשמעותו חורגת מהעשייה הפרטית של כל אדם. ללא רובד ציבורי זה אין ליובל קיום, וגם האדם הפרטי אינו מחויב במצוותיו.<sup class="footnote-marker">127</sup><i class="footnote">ואכן, היו שפירשו שדווקא תקיעת השופר של בית הדין המקדשת את היובל היא המעכבת לדעת רבי יוסי, ולא תקיעת השופר של היחידים שהיא מצווה נפרדת. ראו על כך בערך 'יובל', <b>אנציקלופדיה תלמודית</b> כב, טור קלז.</i>
בהמשך דברינו נעמוד בהרחבה על משמעותו של קידוש היובל באמצעות בית הדין; כעת נשוב לשאלות שהעלינו לעיל – מהי ההשלכה המעשית של ביטול היובל, ומדוע קיומו תלוי בשמירת מצוותיו? נפתח בשאלה הראשונה: היו שפירשו שהכוונה היא שבמקרה בו לא נשמרה המצווה המהותית של היובל, לא יחולו גם כל שאר המצוות; אחרים פירשו שהכוונה דווקא לשמיטת הקרקעות הנוהגת בשנה זו.<sup class="footnote-marker">128</sup><i class="footnote">ראו פירוט השיטות ב<b>אנציקלופדיה תלמודית</b> שם, טור קמ.</i> אם נלך בדרך השנייה, נוכל לפרש את הדיון כאן על רקע היחס שבין השמיטה ליובל: מודגש כאן ששמיטת הקרקעות של היובל אינה יכולה לנהוג בפני עצמה, ללא מצוותיו העיקריות; בכך נקבע כי שמיטת קרקעות זו אינה חלק ממחזור השמיטות הכללי, אלא הלכה הנספחת ליובל. הדגשה זו ממשיכה את מגמת הניתוק בין היובל לשמיטה.
מעבר לכך, הדיון כולו מצביע על מעמדם המיוחד של דיני היובל כמצוות חברתיות. היובל אינו נתפס כזמן קדוש שהמצוות נובעות ממנו, אלא להיפך – קיום המצוות מקדש את הזמן. הקדושה כאן נובעת מהתיקון החברתי הממשי, שבלעדיו קדושת הזמן היא חסרת משמעות. הדיון אותו ראינו מבטא עמדה 'נבואית', לפיה לפולחן אין משמעות בפני עצמו ללא מימושו בפועל בתחום האנושי; היובל אינו קיים אם ישראל אינם מקיימים אותו. עמדה זו מבטאת את ייחודו של היובל כמצווה אוטופית, החורגת מהתחום הפולחני ומבקשת להניע תהליך חברתי ממשי.
<b>ב. מעגלי השמיטה והיובל</b>
נראה כי מעמדו המיוחד של היובל בעיני חז"ל קשור גם לכך שהוא לא נהג בימיהם; דבר זה משליך על שאלת היחס בינו לבין השמיטה. בספרא מובאת מחלוקת בשאלה זו בין רבי יהודה לחכמים:
<small>מניין עשה שביעית אף על פי שאין יובל? תלמוד לומר 'והיו לך שבע שבתות שנים' (ויקרא כה). ומניין עשה יובל אף על פי שאין שביעית? תלמוד לומר 'תשע וארבעים שנה' (שם), דברי ר' יהודה.</small>
<small>וחכמים אומרים שביעית נוהגת אף על פי שאין יובל, והיובל אינו נוהג אלא אם כן יש עמו שביעית.<sup class="footnote-marker">129</sup><i class="footnote"><b>ספרא בהר</b> ב, א.</i></small>
רבי יהודה סובר שהשמיטה והיובל אינם תלויים כלל זה בזה; חכמים סוברים שהיובל תלוי בשמיטה, אך השמיטה אינה תלויה ביובל. כדי להבין את הרקע למחלוקת זו יש לזכור שהיובל בטל כבר בזמן בית ראשון, בעקבות גלות שניים וחצי השבטים,<sup class="footnote-marker">130</sup><i class="footnote">ראו על כך בפרק הראשון, הערה 23.</i> ואילו השמיטה המשיכה לנהוג. מצב זה מחדד את שאלת היחס בין השמיטה ליובל, שאלה העולה קודם כול במישור המעשי של מניין השנים: האם כאשר היובל אינו נוהג אנו נשארים רק עם מניין השביעיות, ללא המחזור הגדול של החמישים? בגמרא אנו מוצאים שרבי יהודה וחכמים נחלקו לגבי היחס בין המניינים גם במצב בו היובל נוהג:
<small>דתניא פלוגתא דרבי יהודה ורבנן: 'וקדשתם את שנת החמשים שנה' (ויקרא כה), שנת החמישים אתה מונה, ואי אתה מונה שנת חמישים ואחת. מכאן אמרו יובל אינו עולה למניין שבוע.</small>
<small>רבי יהודה אומר יובל עולה למניין שבוע.<sup class="footnote-marker">131</sup><i class="footnote">נדרים סא ע"א.</i></small>
חכמים סוברים ששנת החמישים אינה נמנית גם כשנה הראשונה למניין השמיטה הבאה,<sup class="footnote-marker">132</sup><i class="footnote">ראו רש"י שם, ד"ה 'ואי אתה מונה שנת חמשים ואחת': 'שלא תהא מונה אחת לשנת נ''.</i> אלא מהווה הפוגה במניין מחזורי השמיטה המתחדש אחריה. לעומת זאת, רבי יהודה סובר כי שנת היובל נמנית גם כשנה הראשונה של המחזור הבא, וכך נוצרת מערכת מורכבת: היובל אמנם מגיע לאחר שבע שמיטות, אך הוא אינו תופס מקום במחזור זה; המחזור הוא של ארבעים ותשע שנים, והיובל הוא השנה הראשונה בכל מחזור. בשיטה זו מעגל השמיטות עומד בפני עצמו, והיובל נסמך עליו בלי להיות חלק ממנו. צירוף זה נראה לא טבעי, אך הוא פותר את בעיית המניין בזמן שהיובל אינו נוהג, שכן מניין השמיטות ממשיך לנהוג כדרכו. לפי חכמים, לעומת זאת, יש להמשיך ולמנות את שנת היובל גם כשאינו נוהג, כדי שלא לשבש את מניין השמיטות המתחדש אחריה. ואכן, הגמרא במסכת ערכין מציינת כי לדעת חכמים בזמן עזרא 'מנו יובלות לקדש שמיטין'.<sup class="footnote-marker">133</sup><i class="footnote">ערכין לב ע"ב–לג ע"א.</i>
נראה כי המערכת המורכבת שמתאר רבי יהודה מדגישה את הניתוק בין השמיטה ליובל. בירושלמי ניתוק זה מופיע בצורה קיצונית יותר: 'כמאן דאמר היובל עולה ממניין שני שבוע, פעמים שהוא בא באמצע שני שבוע'.<sup class="footnote-marker">134</sup><i class="footnote">ירושלמי קידושין פ"א ה"ב, ו ע"ב.</i> לפי הירושלמי רבי יהודה סובר שלא רק ששנת היובל עולה למניין השמיטות, אלא שגם מניין החמישים שלה מתנהל בנפרד.<sup class="footnote-marker">135</sup><i class="footnote">ראו בפני משה שם, ד"ה 'ברם'. וכן פירש גם האור שמח, הלכות שמיטה ויובל פ"י ה"א.</i> מוצגת כאן מערכת כזו: במחזור הראשון היובל מגיע אחרי שבע שמיטות, ושנה זו היא גם השנה הראשונה למחזור השמיטות הבא; אבל משם ואילך היובל מגיע כל חמישים שנה, ואילו מחזור השמיטות סובב במעגלים נפרדים של שבע, כך שרוב הזמן המעגלים אינם חופפים. יתרונה של תפיסה זו הוא בכך שהיובל מגיע במחזורים של חמישים שנה ולא של ארבעים ותשע כמו בשיטת רבי יהודה בבבלי, אך שבע השביעיות המרכיבות מחזור זה אינן אלו של השמיטה.
אם כן, רבי יהודה מנתק את מניין השמיטות והיובל, כפי שהוא גם מנתק את התלות ההלכתית ביניהן בדרשתו בספרא – 'עשה שביעית אף על פי שאין יובל... עשה יובל אף על פי שאין שביעית'. כאמור, נראה שיש להבין דעה זו כצומחת מתוך המצב שבו היובל אינו נוהג: ניתוק השמיטה מהיובל מאפשר לה לנהוג כסדרה גם כשהוא בטל, הן מבחינת המניין והן מבחינת התוקף ההלכתי. גם חכמים הולכים בכיוון דומה, אבל לדעתם קיום היובל כן תלוי בשמיטה, וגם כשהיובל בטל עדיין נשמר לו מקומו במניין השמיטות. עמדה זו, לפיה מונים את היובל גם כשאינו מתקיים, ממחישה את המלאכותיות של הניתוק שיוצרים חז"ל בין מחזורים אלו.
עם זאת, ניתן להבין דיון זה גם בצורה עמוקה יותר, הנוגעת ביסודותיה של מערכת היחסים בין השמיטה והיובל. נוכל לעמוד על כך מתוך העיון בפירושו של ר' חיים מבריסק לספרא, שגם יחבר את הדיון כאן למקורות בהם עסקנו בפרק הקודם.
<b>ג. ר' חיים: השמיטה, היובל והמניין</b>
ר' חיים מתחיל בשאלה פשוטה, עליה עמד כבר אביו בעל 'בית הלוי'.<sup class="footnote-marker">136</sup><i class="footnote"><b>חידושי בית הלוי</b>, סימן א, א ס"ק א בהגה"ה. על כך ראו גם הראי"ה קוק, <b>שבת הארץ</b> א, הוצאת מכון התורה והארץ, כפר דרום תשנ"ג, עמ' 95.</i> כפי שראינו, רבי יהודה וחכמים נחלקו בספרא לגבי דינו של היובל בזמן שבו השמיטה אינה נוהגת – האם היובל יתבטל בעקבות השמיטה או יתקיים בלעדיה? אבל, שואל ר' חיים, כיצד ייתכן מצב כזה, בו השמיטה בטלה ואילו היובל עדיין עשוי לנהוג? הרי כל הסיבות לביטול השמיטה חלות גם ביובל, ואם כן במצב כזה היובל בטל מעצמו, ואין טעם לדון בתלות שלו בשמיטה! ר' חיים עונה לשאלה זו כך:
היכן מצינו שהיובל יהיה נוהג והשביעית לא תהיה נוהגת, בעל כורחך רק באופן זה שבשנת השביעית לא היו כל יושביה עליה, ובשנת היובל היו כל יושביה עליה. ואם כן על כורחך סבירא ליה לרבי יהודה וחכמים דהכא דבשביעית בעינן כל יושביה, כרבי בריש מועד קטן דמקיש שביעית ליובל.<sup class="footnote-marker">137</sup><i class="footnote"><b>חדושי רבנו חיים הלוי</b>, הלכות שמיטה ויובל פ"י ה"ה, דף מט ע"א–ע"ב.</i>
ר' חיים מתאר מקרה כזה: בשנת השמיטה לא היו כל עם ישראל בארץ, ולכן השמיטה בטלה; בשנים שלאחר מכן, לפני שהגיע היובל, שבו כולם לארץ. זהו המקרה שעליו נחלקו רבי יהודה וחכמים: לפי רבי יהודה היובל יתקיים למרות שחלק מהשמיטות שלפניו בטלו, ואילו לדעת חכמים ביטול השמיטות יביא לביטול היובל, התלוי בקיומן בפועל של שבע שמיטות לפניו.
אבל מהיכן הגיע התנאי של 'כל יושביה' לשמיטה? ר' חיים תולה זאת בדרשת רבי, בה עסקנו בפרק הקודם; אך קביעה זו אינה פשוטה כלל ועיקר. כפי שראינו שם, לפי חלק מהפירושים רבי הקיש את השמיטה ליובל, ולמד מכך שגם היא, כמו היובל, נוהגת רק בזמן שבו 'כל יושביה עליה'. בפרק הקודם טענו כי דרשה זו פונה לכיוון ההפוך מזה של הספרא ושל מדרשי ההלכה האחרים אותם ראינו: רבי כרך גם את השמיטה בתנאים האוטופיים של היובל, בעוד שמדרשי ההלכה נטו דווקא להפריד ביניהם ולהציג את השמיטה כמצווה ריאלית. וכפי שראינו שם, רש"י אכן אומר במפורש כי ישנה מחלוקת בשאלה זו.<sup class="footnote-marker">138</sup><i class="footnote">רש"י גיטין לו ע"א, ד"ה 'בשביעית בזמן הזה'.</i> כיצד אם כן טוען ר' חיים שהספרא, בו מוסכם הן על רבי יהודה והן על חכמים כי 'עשה שביעית אף על פי שאין יובל', סובר כרבי המקיש ביניהם?
ר' חיים מתמודד עם בעיה זו בהמשך דבריו:
ואם כן קשה רישא דספרא דאמר מנין עשה שביעית אף על פי שאין יובל, הרי בזמן שאין יובל הא אז אין גם שביעית, כדמוכח מסיפא דלענין כל יושביה שווה שביעית ליובל. ועל כורחך צריך לומר דהך דרשא עשה שביעית אף על פי שאין יובל איירי היכא [= עוסקת במצב] דחסר ספירת בית דין בינתיים, דאז הרי בטל החשבון של יובל... אבל שביעית עצמה ממילא חיילא גם בלא ספירה וקידוש.<sup class="footnote-marker">139</sup><i class="footnote"><b>חדושי רבנו חיים הלוי</b>, דף מט ע"ב.</i>
ר' חיים מציג את השאלה כך: אם הספרא מסכים עם רבי שהשמיטה תלויה בתנאי היובל, עולה כעת השאלה המנוגדת לזו שלעיל: כיצד יכולה השמיטה להתקיים בלי יובל? כדי לענות על כך, ר' חיים מעמיד את הפרדת השמיטה מהיובל בהקשר אחר – ביחס לדין הספירה והקידוש של היובל על ידי בית הדין. קיום היובל תלוי במניין זה, וכשהוא מתבטל – היובל אינו יכול להתקיים; השמיטה, לעומת זאת, אינה תלויה במניין, למרות ששנותיה הן הנמנות בו. לכן במקרה בו מתקיים התנאי של 'כל יושביה' אך מניין השנים בטל, תנהג השמיטה ללא היובל.
ר' חיים משרטט כאן מערכת מורכבת: מההיקש בין השמיטה ליובל אנו לומדים כי השמיטה תלויה בתנאים האוטופיים של היובל, כפי שראינו בדברי רבי; אך אין פירושו של דבר שהשמיטה תלויה בקיום היובל בפועל, שכן היובל בא אחרי השמיטה והתנאים עשויים להשתנות בינתיים, כמו במקרה שתיאר ר' חיים. התנאי של 'יושביה עליה' נלמד אמנם מהיובל, אך בפועל הוא מתפקד כתנאי הנוגע לשנת השמיטה בפני עצמה. ואכן, רבי יהודה וחכמים מסכימים שהשמיטה מתקיימת גם ללא היובל, דבר הבא לידי ביטוי בדין הספירה שהיובל תלוי בו והשמיטה אינה תלויה בו. כאמור, על פי ר' חיים מחלוקתם היא במקרה בו המניין התקיים, אך השמיטה לא נהגה כי לא התקיים התנאי של 'כל יושביה'; חכמים סוברים שהיובל תלוי גם בהצטברות בפועל של שבע שמיטות שהתקיימו לפניו, ואין די בכך שהמניין נמשך, ואילו רבי יהודה סובר שהיובל תלוי רק במניין ולא בקיום השמיטות.
ר' חיים מגיע להבחנות הללו מתוך פירושו לדברי הרמב"ם, המקבל את מסורת הגאונים לפיה מניין היובלות פסק לאחר החורבן:
כל הגאונים אמרו שמסורת היא בידיהם איש מפי איש שלא מנו באותן השבעים שנה שבין חרבן בית ראשון ובנין בית שני אלא שמיטות בלבד בלא יובל, וכן משחרב באחרונה לא מנו שנת החמישים אלא שבע שבע בלבד מתחלת שנת החרבן, וכן עולה בגמרא עבודה זרה חשבון זה שהוא קבלה... ועל זה אנו סומכין, וכפי החשבון זה אנו מורין לעניין מעשרות ושביעית והשמטת כספים, שהקבלה והמעשה עמודים גדולים בהוראה ובהן ראוי להתלות.<sup class="footnote-marker">140</sup><i class="footnote">הלכות שמיטה ויובל פ"י הל' ה–ו.</i>
הראב"ד בהשגותיו להלכה זו מקשה על האופן שבו מציג הרמב"ם את דעת הגאונים: מדוע פסק מניין היובלות רק בזמן החורבן, והרי גם בזמן בית שני לא נהג היובל? שאלה זו נוגעת למחלוקת בה עסקנו לעיל: הזכרנו את דעת חכמים, לפיה גם בזמן בית שני מנו את היובל כדי שלא לפגוע בחשבון שנות השמיטה, ולעומת זאת את דעת רבי יהודה, לפיה היובל אינו שנה עצמאית במניין השמיטות ואינו 'תופס מקום' במניין זה, ולכן אין טעם למנות אותו כשאינו נוהג. אם כן, אם הגאונים סוברים כרבי יהודה, סביר יותר לומר שהיובל לא נמנה גם בזמן בית שני; ואם הם סוברים כחכמים, כפי שגם הרמב"ם עצמו פסק,<sup class="footnote-marker">141</sup><i class="footnote">שם, ה"ג.</i> הרי שיש למנות את היובל גם אחרי החורבן?<sup class="footnote-marker">142</sup><i class="footnote">זהו האופן שבו מפרש ר' חיים את השגת הראב"ד, ראו <b>חדושי רבנו חיים הלוי</b>, דף מט ע"א.</i>
על כך עונה ר' חיים באמצעות ההבחנה שראינו כעת: בימי בית שני אמנם לא נהג היובל כיוון שלא היו 'כל יושביה עליה', אבל היה בית דין שמנה וקידש את שנת היובל, כיוון שהמניין והקידוש הם מצוות בפני עצמן. במצב כזה דיני היובל אינם נוהגים, אך השנה נחשבת בכל זאת כשנת יובל, ולכן לדעת חכמים היא תופסת מקום במניין השמיטות. מה שהשתנה לאחר החורבן הוא שבית הדין בטל, ולא היה מי שימנה ויקדש את היובל; במצב זה, בנוסף לכך שהדינים לא נהגו, גם שנת היובל עצמה בטלה, וממילא כבר לא היה צורך למנות אותה כחלק ממעגל השמיטות. לכן קבעו הגאונים שמניין היובל פסק עם החורבן, ונותר רק מעגל השמיטות, שכטענת ר' חיים אינו תלוי במניין בית הדין.
<b>ד. שמיטה ויובל - שבת וראש חודש</b>
פירושו של ר' חיים מציג מערכת יחסים מורכבת בין השמיטה ליובל, המתבססת על כמה הבחנות יסודיות. אם נעיין במשמעותן של הבחנות אלו, נוכל לעמוד דרכן על מתח פנימי המתקיים במערכת השמיטה והיובל.
כפי שראינו, לפי ר' חיים בדרשת רבי השמיטה הוקשה ליובל לגבי דין 'כל יושביה', אך לא לגבי התלות במניין. על מה מתבססת הבחנה זו? מדוע לא נלמד מההיקש שהשמיטה תהיה תלויה גם במניין? ר' חיים עצמו מעלה שאלה זו בהמשך דבריו: 'ולכאורה קשה מאחר דהספרא קאי הכא אליבא דרבי דשתי השמיטות תלויות זו בזו... ואם כן אמאי לא תליא שביעית ביובל גם בדין ספירה וקידוש?'.<sup class="footnote-marker">143</sup><i class="footnote"><b>חדושי רבנו חיים הלוי</b>, דף מט ע"ב. ר' חיים מזכיר כאן את דעת בעל המאור שאכן פסק שגם השמיטה תלויה במניין, ולכן אינה נוהגת כלל מאז החורבן. על כך ראו להלן בפרק החמישי.</i> כדי לענות על כך חוזר ר' חיים על החילוק אותו ראינו בהסבר של דעת הגאונים. דין 'כל יושביה' אינו מבטל את היובל, אלא רק פוטר מדיניו; ביטול המניין, לעומת זאת, מבטל את קיום היובל עצמו: 'דאם לא היו כל יושביה עליה הרי הם פטורין מדין יובל... מה שאין כן היכא דחסר הקידוש וספירה הא אין בזה דין פטור מיובל... אלא דאם לא ספרו ממילא אין כאן יובל'. על בסיס הבחנה זו טוען ר' חיים כך: לא ייתכן לתלות את השמיטה בקיום בפועל של היובל, שכן היובל בא אחרי השמיטה; מכאן שרבי מקיש את השמיטה לדין היובל ולא לעצם קיומו, לדין 'כל יושביה' ולא למניין:
<small>כיון דעיקר הדרשא לא דתלוי בזה אם יהיה היובל נוהג בשעתו אם לא, אלא דהעיקר אם עתה בשנת שמיטה היא שעת פטור מיובל אם לא, ונמצא דאין השביעית תלויה בעצם הקיום של יובל, ורק בדין יובל היא דתליא שביעית. ועל כן שפיר נוכל לחלק כמו שכתבנו, דדווקא באין כל יושביה עליה דפטורים הם מיובל על כורחך לא נהגה גם שמיטה, מה שאין כן היכא דחסר הספירה וקידוש, דאין בזה צד פטור מיובל, ורק דחסר עצם הקיום של יובל, על כן אין שמיטה תלויה בזה ביובל כלל, ואין זה נוגע להך דינא דרבי דשתי השמיטות תלויות זו בזו.</small>
ר' חיים מתבסס כאן על הבחנה למדנית אופיינית בין פטור מדיני היובל לביטול עצם היובל, ובעקבות זאת טוען כי ההיקש של רבי נוגע רק לדיני היובל, ולא לתנאי הקיום שלו. זוהי הבחנה גאונית, ועם זאת, בה נמצאת לדעתי גם נקודת התורפה של הפירוש שלו; שכן כפי שקורה פעמים רבות בהבחנות למדניות, ההבחנה אמנם נכונה מבחינה פורמלית, אך לא ברור כיצד היא מתיישבת עם ההיגיון הפנימי של הדינים עצמם.<sup class="footnote-marker">144</sup><i class="footnote">על שיטת הלימוד הבריסקאית ראו גם: <b>בתורתו יהגה</b>, עמ' 73–95.</i> מדוע לא נלמד מההיקש של רבי שגם השמיטה תלויה במניין? הרי המניין חורז יחד את השמיטות ואת היובל, כפי שניתן לראות גם בפסוקי התורה בפרשיית בהר, ואם כן מה טבעי יותר מלעגן בו את שני הדינים? אפשרות זו עולה גם מדעת חכמים בספרא: כפי שראינו, לפי חכמים קיום היובל תלוי לא רק במניין אלא גם בשמירה בפועל של שבע השמיטות שקדמו לו. אך מדוע לתלות בכך את היובל? מתבקש לומר כי המניין הוא המחבר את השמיטה ואת היובל למערכת אחת, ואם כן, גם קיום השמיטה תלוי בו.
נראה שכדי להצדיק את ההבחנה הזו של ר' חיים, יש למצוא לה עוגן בהיגיון הפנימי של ההלכות עצמן. ראשית, יש להבחין בין שאלת התלות של השמיטה בתנאי של 'כל יושביה' לבין שאלת התלות שלה במניין. לגבי השאלה הראשונה נראה בפשטות שהספרא דווקא כן חולק על רבי, כפי שכתב רש"י וכפי שטענו בפרק הקודם, ולא כפי שטען ר' חיים. שכן הספרא אינו תולה את קיום השמיטה בתנאי היובל, ומסתבר יותר לומר שהוא הולך מבחינה זו בדרכם של שאר המדרשים אותם ראינו בפרק הקודם. כפי שראינו שם, זוהי מחלוקת יסודית בין התנאים בשאלה אם השמיטה שייכת למערכת של היובל, כפי שטען רבי, ואם כן הרי גם היא אינה נוהגת בזמן הזה, או שהשמיטה שייכת להקשר אחר, אקטואלי יותר, הרלוונטי גם בימינו.<sup>א</sup>
ואולם מעבר למחלוקת זו, שאלת היחס בין השמיטה למניין מעלה נקודה יסודית נוספת במערכת היחסים בין השמיטה ליובל. גם אם נקבל את דעת ר' חיים לפיה הספרא מסכים עם רבי,<sup class="footnote-marker">145</sup><i class="footnote">כפי שמציע גם התוספות. ראו בהערת ההרחבה בפרק זה.</i> עדיין הספרא מדגיש כי לדברי הכול השמיטה אינה תלויה בקיום היובל בפועל, והיא מתקיימת במעגל משל עצמה. כאמור, ר' חיים הסביר זאת בכך שהיובל תלוי במניין ובקידוש על ידי בית הדין, בניגוד לשמיטה. הבחנה זו תקבל עומק ומשמעות אם נבחן אותה לאור ההבדלים בין השבת, ראש חודש, ספירת העומר וחג השבועות.<sup class="footnote-marker">146</sup><i class="footnote">אמנם ר' חיים השווה בין קידוש היובל לבין קידוש החודש (<b>חדושי רבנו חיים הלוי</b>, דף מט ע"א), אך כדרכו לא הרחיב במשמעות הדבר ולא נגע בהשוואה בין השמיטה לשבת. [ה"ע]</i>
כפי שהדגישו חז"ל, השבת קביעא וקיימא, זמנה קבוע מבריאת העולם, בעוד שראש חודש תלוי בבית הדין המקדש אותו, ואתו כל המועדים.<sup class="footnote-marker">147</sup><i class="footnote">ראו חולין קא ע"ב; נדרים עח ע"ב; ביצה יז ע"א.</i> במערכת השמיטה והיובל מתקיימת הפרדה דומה, אך ישנו מתח פנימי בינה לבין דגם שבו המעגלים מעורבים זה בזה. מצד אחד, בשמיטה כשלעצמה יש בחינה של שבת, כפי שראינו בהרחבה בפרק הראשון; מהבחינה הזו ניתן לראות את מעגל השביעיות כמעגל היכול לעמוד בפני עצמו. מכאן הדגש של הספרא על כך ש'עשה שביעית אף על פי שאין יובל', והפרדה זו נשמרת גם אם נסביר, כר' חיים, שהשמיטה שייכת לזמן של היובל שבו 'כל יושביה עליה'. מצד שני, על גבי המעגל הזה הרכיבה התורה את מעגל היובלות, וקבעה שאחרי שבע שביעיות כאלו תבוא שנת היובל. הצירוף של מעגל זה, התלוי בבית הדין ומבטא תפיסה אחרת, יוצר מערכת הדומה לזו של ספירת העומר, שבה הימים נמנים ברצף אחד לקראת היום החמישים. ועדיין, גם בתוך המערך הזה נשמרת הנפרדות של השמיטה; היא נשארת בחינת שבת, ומצד זה מוצדקת הקביעה של ר' חיים שהיא אינה תלויה במניין ובקידוש בית הדין.
המתח בין דגמים אלו מבטא מתח בין שני סוגים של קדושה. קדושת השבת היא קדושה מטאפיזית הקבועה בעולם, בעוד שהתלות של ראש חודש והמועדים בקידוש בית הדין מייצגת קדושה התלויה באדם.<sup class="footnote-marker">148</sup><i class="footnote">עם זאת, כפי שראינו בפרק הראשון, גם לגבי השבת עצמה ניתן למצוא הבחנה דומה בין נימוק מטאפיזי לבין הצדקה חברתית.</i> הבדל זה מתבטא גם במעגלי השמיטה והיובל: העובדה שמעגל השמיטות שומר על נפרדותו מבטאת את הזיקה בינו לבין הקדושה המטאפיזית של השבת, בעוד שקדושת היובל, כפי שראינו בתחילת דברינו, תלויה במימושה בפועל בקיום האנושי.
גם את המחלוקת של רבי יהודה וחכמים, אותה הסברנו קודם על רקע העובדה שהיובל לא נהג בזמנם, נוכל להבין כעת בצורה עמוקה יותר. כאשר התורה מצרפת את היובל למחזור השמיטות, הדבר עשוי לפגום במעגליות של מחזור השבע; רבי יהודה מתמודד עם בעיה זו כאשר הוא קובע ששנת היובל אינה נמנית במחזור השמיטות, ולכן אינה פוגמת בו – בדומה לחג השבועות, המגיע לאחר שבע שבתות ואינו נמנה עמן. כך נשמר מעגל השביעיות גם לאחר הצירוף של היובל; אלו שני מעגלים נפרדים, ולכן רבי יהודה גם קובע בספרא כי 'עשה יובל אף על פי שאין שביעית'. לפי חכמים, לעומת זאת, היובל אכן מצטרף למחזור השבע, וקיומו אף תלוי בשמירת השמיטות שלפניו, אך יחד עם זאת השמיטה נשארת נפרדת והיא עצמה אינה תלויה ביובל. דבר זה בא לידי ביטוי בשיטת הגאונים, אשר לפיה מרגע שבטל מניין בית הדין אנו חוזרים לרובד הבסיסי יותר של השמיטות, למחזור השבתות הסובב סביב עצמו.
כאמור, הבחנות אלו נוגעות גם לאופיין של המצוות. באשר לאפיון של השמיטה כבחינת שבת, מתבקש יותר לומר שהיא אינה שייכת לזמן של היובל, וההבדל ביניהם הוא ההבדל בין קדושה מטאפיזית הקבועה בעולם לבין תיקון חברתי התלוי בהקשר ההיסטורי. ואכן, בתחילת דברינו ראינו שהיובל מתייחד בכך שהקדושה שבו אינה תלויה בזמן, אלא בתהליך החברתי הממשי. אך גם אם נקבל את דעת ר' חיים, ונסבור כי צירוף היובל למעגל השבע כורך גם את השמיטה בהקשר ההיסטורי של היובל, עדיין נשמר הבדל זה כמתח פנימי בתוך המערכת. בשמיטה נותרת תמיד בחינה של שבת, המתבטאת בניתוק שלה ממניין בית הדין, ובָאפשרות לחזור למעגל העצמאי של השביעיות.
<b>הערת הרחבה</b>
א כדי לפרש את הספרא שלא כר' חיים צריך כמובן להציע פירוש חלופי למקרים הנידונים בו. אפשרות אחת היא להסביר כמו בית הלוי (<b>חידושי בית הלוי</b> שם) והראי"ה (<b>שבת הארץ</b> שם). הפירוש שלהם מתבסס על דברי התוספות בערכין לב ע"ב, ד"ה 'מנו יובלות לקדש שמיטין'. בדומה לר' חיים, תוספות שם מציעים לפרש את הספרא כרבי: השמיטה אכן תלויה ביובל מבחינת התנאי של 'כל יושביה', וכוונת הספרא במקרה של 'עשה שביעית אף על פי שאין יובל' היא למקרה שבו היובל בטל כי לא שמרו את דיניו; במקרה כזה ביטול היובל לא יגרור את ביטול השמיטה. את ההסבר הזה ניתן להעביר גם לחלק השני של הספרא, ולהסביר כי 'עשה יובל אף על פי שאין שביעית' מדבר במקרה שבו ישראל לא קיימו את מצוות השמיטה, כי לא קיימו את דיניו כדברי התוספות, או אולי גם אם מכרו את שדותיהם כמו בהיתר המכירה. במקרה כזה סוברים חכמים שהיובל לא יתקיים, כיוון שהוא תלוי בשמירת השמיטה בפועל. כך ניתן להשיב על השאלה שבה פתחנו את הדיון בר' חיים – כיצד ייתכן מצב של יובל בלא שביעית – בלי להניח שהספרא מסכים עם רבי על כך שגם השמיטה תלויה ב'כל יושביה'.
הראי"ה (<b>שבת הארץ</b>, עמ' 95–96) מציע גם אפשרות נוספת להסביר את המצב של יובל ללא שביעית בלי לכפוף את הספרא לדעת רבי: בספרא נאמר כי בדומה ליובל, גם השמיטה תלויה בכך שהנחלות יהיו מחולקות כסדרן, מצב שבו 'כל אחד ואחד מכיר את חלקו' (<b>ספרא בהר</b> פרשה א). אם כן, גם ללא התנאי של 'כל יושביה' ניתן לתאר מקרה שבו השמיטה לא נהגה, כיוון שחלוקת הנחלות התערבבה מסיבה כלשהי, ועד שהגיע היובל המצב חזר לקדמותו. בדומה לכך ניתן להציע מקרה שבו השמיטה לא נהגה כי בטלה קדושת הארץ, למשל בעקבות כיבוש אויב, ועד שהגיע היובל הדברים חזרו לקדמותם. כיוון שניתן להעמיד את הכלל של 'עשה יובל אף על פי שאין שביעית' במקרים אלו, ניתן להבין את הספרא גם אם הוא חולק על רבי, שלא כר' חיים.

Chapter 4

<big><strong>תקנת הפרוזבול ודרכה של התורה שבעל פה</strong></big>
תקנת הפרוזבול מופיעה במשנה במסכת גיטין, בתוך רשימה של תקנות חז"ל. המשנה מזכירה כמה תקנות בנושא גיטין, ואגב כך מזכירה שורה של תקנות נוספות, המנומקות כולן בטעם של 'תיקון העולם':
<small>בראשונה היה עושה בית דין במקום אחר ומבטלו. התקין רבן גמליאל הזקן שלא יהו עושין כן מפני תקון העולם.</small>
<small>בראשונה היה משנה שמו ושמה שם עירו ושם עירה. והתקין רבן גמליאל הזקן שיהא כותב איש פלוני וכל שם שיש לו, אשה פלונית וכל שום שיש לה, מפני תקון העולם.</small>
<small>אין אלמנה נפרעת מנכסי יתומים אלא בשבועה. נמנעו מלהשביעה, התקין רבן גמליאל הזקן שתהא נודרת ליתומים כל מה שירצו וגובה כתובתה.</small>
<small>העדים חותמין על הגט מפני תקון העולם.</small>
<small>הלל התקין פרוזבול מפני תקון העולם.<sup class="footnote-marker">149</sup><i class="footnote">משנה גיטין פ"ד משניות ב–ג.</i></small>
כבר במבט ראשון ניתן לראות שתקנתו של הלל שונה מהתקנות האחרות המוזכרות כאן, כמו גם מתקנות אחרות של חז"ל. בדרך כלל תקנות חז"ל נועדו לחזק את דין התורה, או למנוע בעיות הלכתיות ואחרות שנוצרו סביבו. כך או אחרת, תקנות אלו אינן עוקפות או מבטלות את דין התורה; ואילו תקנת הפרוזבול מבטלת למעשה את מצוות שמיטת הכספים.
השאלה העולה מכך היא ברורה: כיצד יכול היה הלל לעשות זאת? מניין הייתה לו הסמכות לכך? שאלה יסודית זו נשאלה הן בבבלי – 'ומי איכא מידי דמדאורייתא משמטא שביעית, והתקין הלל דלא משמטא?'<sup class="footnote-marker">150</sup><i class="footnote">גיטין לו ע"א.</i> – והן בירושלמי – 'והלל מתקין על דבר תורה?'.<sup class="footnote-marker">151</sup><i class="footnote">ירושלמי שביעית פ"י ה"ב, כט ע"ב.</i> לצִדה של שאלה זו ישנה שאלה נוספת הקשורה אליה: מהי הדרך ההלכתית שבה תיקן הלל את הפרוזבול? ברור שהלל לא בא והודיע פתאום ששמיטת כספים מתבטלת; הוא התקין מנגנון הלכתי שכתוצאה ממנו השמיטה לא תשמט את החובות. אבל מה טיבו של מנגנון זה? כיצד הוא פועל? שאלות אלו כרוכות זו בזו: אם תקנת הפרוזבול מבוססת על הלכה קיימת שהלל רק הפיץ את השימוש בה, הרי שהדבר עונה על שאלת הסמכות; אך אם הפרוזבול מסתמך על ההלכה רק באופן פיקטיבי, או שהוא מבוסס על מנגנון שהלל יצר בעצמו, שאלת הסמכות עולה שוב במלוא עוזה.
ההשלכות של שאלות אלו חורגות מן הדיון המקומי על תקנת הפרוזבול, ומשליכות על הבנת האופן שבו מתמודדת ההלכה עם נסיבות משתנות. מהו מקומם של החכמים בתיווך בין דיני התורה לבין תנאי חיים חדשים? האם יש בידם לתקן תקנות לפי הבנתם, או שהם יכולים להסתמך רק על ההלכות המסורות בידם? תקנת הפרוזבול מהווה מקרה מבחן לשאלה זו; כפי שנראה במהלך דברינו, האופנים שבהם היא הובנה שימשו בסיס לגישות שונות.<sup class="footnote-marker">152</sup><i class="footnote">בנושא זה ראו גם: י"ד גילת, <b>פרקים בהשתלשלות ההלכה</b>, רמת גן תשנ"ב, עמ' 217–235; א"ה וייס, <b>דור דור ודורשיו</b>, ניו־יורק וברלין תרפ"ד, חלק א פרק יח, עמ' 172–173; הרב י"ל פישמן־מימון, 'תקנת הפרוזבול', <b>סיני</b> כג, תרצ"ו, עמ' רנז–רסו; מ' זילברג, <b>כך דרכו של תלמוד</b>, ירושלים תשכ"א, עמ' 40–44; ש' אטלס, <b>נתיבים במשפט העברי</b>, ניו יורק תשל"ח, עמ' 277–280. [להרחבה בנושא זה ראו גם: ד' הנשקה, 'כיצד מועיל הפרוזבול? לתולדות ביאורה של תקנת הפרוזבול', <b>שנתון המשפט העברי</b> כב, תשס"א–תשס"ד, עמ' 71–106; ד' חשן, 'הפרוזבול: בין פיקציה משפטית לדרמה הלכתית', <b>אקדמות</b> טו, תשס"ה, עמ' 165–192. (ה"ע)]</i>
בדברים שלהלן אני מבקש להבחין בין שלוש גישות להבנתה של תקנת הפרוזבול, שכל אחת מהן עונה באופן אחר על שאלות אלו. גישות אלו מופיעות זו לצד זו לאורך הדורות, מן התנאים ועד לחוקרי זמננו, וכל אחת מהן כרוכה בתפיסה עקרונית לגבי אופייה של ההלכה.
הגישה הראשונה מבקשת לתרץ את השאלות זו בזו: הנוקטים בגישה זו מבקשים להראות כי בפרוזבול אין כל חידוש הלכתי משמעותי, שכן הוא מתבסס על מנגנון הלכתי קיים התקף גם מדאורייתא. לפי גישה זו הלל רק מיסד והפיץ הלכות שקדמו לו, לכן הפרוזבול אינו מעלה כל בעיה של סמכות ואין בו כל ממד רדיקלי או חדשני.
לפי הגישה השנייה הלל אמנם הסתמך על הלכה קיימת, אך הרחיב אותה באופן החורג מתחומה המקורי. לפי גישה זו הפרוזבול הוא מנגנון פיקטיבי ללא תוקף הלכתי ממשי, ולכן הוא אינו פועל כנגד דין התורה אלא תקף רק בזמן שבו שמיטת כספים נוהגת מדרבנן. השאלות העולות מגישה זו הן מה המשמעות והמעמד של הפיקציה ההלכתית, ומדוע יש צורך במנגנון הלכתי פיקטיבי.
הגישה השלישית היא שהפרוזבול הוא אמנם תקנה חדשה של הלל, אלא שיש בסמכותו לתקן אותה גם כנגד דין התורה. כאן הדיון הוא בהגדרת סמכותם של חכמים לתקן תקנה כזו, ובהבנת היחס בין המנגנון ההלכתי של הפרוזבול לבין דין התורה.
בדברים שלהלן נעיין בכל אחת מהגישות דרך המייצגים המרכזיים שלה, ונעמוד על התובנות השונות העולות מהן ביחס לשאלות היסודיות שמעלה הפרוזבול. לאחר מכן אציע את עמדתי, השונה מגישות אלו ומציעה הבנה אחרת על האופן שבו פעל הלל ועל דרכם של חז"ל בתורה שבעל פה.
<b>א. פרוזבול כהלכה מדאורייתא</b>
את הניסיונות השונים לעגן את הפרוזבול בדין התורה ניתן לראות כבר במקורות התנאיים – המשנה, התוספתא והספרי.
נפתח בעיון במשנה במסכת שביעית כדי להבין את ההקשר שבו מציגה המשנה את תקנת הפרוזבול. במרכזו של הפרק העשירי במסכת שביעית, העוסק בשמיטת כספים, עומדת תקנת הפרוזבול. קודם לכך מביאה המשנה שורה של מקרים שבהם שמיטת כספים אינה חלה. המקרים האחרונים קשורים באופן ישיר לתקנת הפרוזבול המוזכרת לאחריהם:
<small>האונס והמפתה והמוציא שם רע וכל מעשה בית דין אין משמטין.</small>
<small>המלוה על המשכון והמוסר שטרותיו לבית דין אינן משמטין.</small>
<small>פרוזבול אינו משמט, זה אחד מן הדברים שהתקין הלל הזקן...<sup class="footnote-marker">153</sup><i class="footnote">משנה שביעית פ"י משניות ב–ג.</i></small>
מקרים אלו הם ההקשר שבו נוטעת המשנה את תקנת הפרוזבול, והם מבהירים הן את הבנת המנגנון ההלכתי שלו והן את שאלת הסמכות. כדי לעמוד על משמעותו של הקשר זה, נעיין במקרים אלו ובסברות העומדות מאחוריהם לפי סדר הבאתם במשנה, ולאחר מכן נראה כיצד מציגה המשנה את הפרוזבול.
מדוע השמיטה אינה חלה על הקנסות שהוטלו על האונס, המפתה והמוציא שם רע, וכן על 'כל מעשה בית דין'? להלכות אלו אין מקור במדרש, ולכן נראה שהן מבוססות על סברה. את דין הקנסות נראה שיש להבין על רקע ההלכה המובאת במשנה הקודמת, לפיה הקפת חנות ושכר שכיר אינם משמטים. המשנה מגבילה בכך את דין השמיטה להלוואות במובן הממוני, בהנחה ששמיטת כספים שייכת לשוק ההון ולא לתשלום על חפץ או על עבודה.<sup class="footnote-marker">154</sup><i class="footnote">יש להעיר כי בהשוואה לאופן בו היא מתוארת בתורה, הבחנה זו מהווה מפנה מסוים בתפיסת השמיטה: מלכתחילה נועדה השמיטה להגן על הלווה הקטן הנזקק להלוואה לצורך משק ביתו, ואילו חז"ל כאן מעבירים אותה לעולם של האשראי והלוואות הממון. השמיטה נתפסת כאן כהלכה הקיימת דווקא בעסקאות ממוניות, ואינה נוגעת לקמעונאי הזעיר.</i> בדומה לכך, נראה שגם הקנסות אינם נחשבים כחוב המוטל על הנאשם אלא כעונש שמטיל עליו בית הדין, ולכן השמיטה אינה חלה עליהם. לצד זאת, יש כאן גם קביעה רחבה יותר לגבי 'כל מעשה בית דין': בירושלמי נאמר בעניין זה 'אלו גזרי דינים', והרמב"ם ניסח זאת כך: 'בית דין שחתכו את הדין, וכתבו איש פלוני אתה חייב ליתן לזה כך וכך, אינו נשמט'.<sup class="footnote-marker">155</sup><i class="footnote">ירושלמי שביעית פ"י ה"א, כט ע"א; הלכות שמיטה ויובל פ"ט הט"ו.</i> בפשטות נראה שמעשה בית דין הנו חיוב הנובע מכוח סמכותו של בית הדין, ואם כן הרי גם אם אין מדובר בקנס אלא בחיוב הנובע במקורו מהלוואה – השמיטה לא תחול עליו. יש להעיר שהרמב"ם שם נימק זאת בצורה אחרת: 'שזה כגבוי הוא, וכאילו בא לידו ואינו כמלוה'. לפי הרמב"ם מעשה בית דין אינו נחשב כחוב כיוון שהוא כאילו כבר הוצא לפועל, סברה אותה נפגוש גם בדיון להלן אודות המלווה על המשכון.
יש הרואים את הפטור של מעשה בית דין כעומד גם ביסודו של הפרוזבול. בכמה מקומות בתוספתא מוזכרים גזרי הדין והפרוזבול יחד, ובמקור אחד, בתוספתא למסכת שביעית, הפרוזבול אף מוגדר במפורש כמעשה בית דין.<sup class="footnote-marker">156</sup><i class="footnote">תוספתא בבא בתרא פי"א ה"ז; בבא מציעא פ"א ה"ט; שביעית פ"ח ה"ז.</i> לפי דעות אלו הפרוזבול אינו משמט כיוון שההלוואה נגבית מכוחו של בית הדין, עליו לא חלה השמיטה.<sup class="footnote-marker">157</sup><i class="footnote">אלבק (ח' אלבק, <b>ששה סדרי משנה</b> סדר זרעים, ירושלים ותל אביב תשמ"ח, עמ' 383) הביא בהקשר זה את דבריו של בלאו, שטען כי מקור המונח 'פרוזבול' הוא במילה יוונית שמשמעותה שבית דין מעניקים למלווה את זכות הגבייה מנכסי הלווה, ואז החוב נחשב כאילו הוא כבר גבוי. כנגד פירוש זה מעלה אלבק כמה שאלות: ראשית, בלשון הפרוזבול לא נזכרת הענקת זכות כזו; שנית, הפרוזבול כלל אינו שטר של בית הדין, שכן לפי המשנה העדים יכולים לחתום עליו במקום הדיינים (משנה שביעית פ"י מ"ד); ולבסוף, לא סביר שהלל יתקן שמלווה על פה נחשב כגבוי, בעוד שלדעת בית הלל אפילו מלווה בשטר אינו נחשב גבוי (גיטין לז ע"א).<br>בעקבות זאת טען אלבק שהפרוזבול אינו מבוסס על סברת 'כגבוי' אלא על מעשה בית דין: המלווה מצהיר שהוא עומד לגבות את חובו בכל עת שירצה, וחתימת הדיינים או העדים על הצהרה זו מחשיבה את הגבייה כחיוב של בית הדין שאינו משמט. אלא שחלק משאלותיו של אלבק אינן נענות גם בשיטתו, שהרי בסופו של דבר הפרוזבול אינו באמת שטר של בית הדין, ורק התקנה מעניקה לו מעמד כזה, ואם כן ניתן לומר זאת גם לגבי סברת 'כגבוי'. כפי שנראה בהמשך, נוסח הפרוזבול אינו מתיישב בקלות עם אף אחד מהתקדימים ההלכתיים הקיימים, ומכאן נובעת הגישה הרואה בו הרחבה של גבולות ההלכה.</i>
המקרה הבא שמביאה המשנה הוא המלווה על המשכון, שכאמור הפטור שלו מבוסס על סברה אחרת. הספרי אמנם דורש הלכה זו מן הפסוקים בלא נימוק: 'ואשר יהיה לך את אחיך, ולא של אחיך בידך',<sup class="footnote-marker">158</sup><i class="footnote"><b>ספרי דברים</b>, קיג.</i> אך הבבלי מזהה בדרשה היגיון אימננטי, ומסביר שהמשכון נחשב כמעניק למלווה אחיזה בחוב – 'משום דתפס ליה'.<sup class="footnote-marker">159</sup><i class="footnote">גיטין לז ע"א, וראו גם תוספות שם ד"ה 'שאני משכון'. כך פירש גם הרמב"ם בפירוש המשניות על שביעית פ"י מ"ב.</i> בשל אחיזה זו החוב נחשב כאילו הוא כבר גבוי, ולכן השמיטה אינה חלה עליו. כפי שנראה להלן, גם את הפרוזבול ניתן להבין כמבוסס על סברה זו.
לאחר מכן מביאה המשנה את הפטור של המוסר שטרותיו לבית הדין. את ההלכה הזו, התופסת מקום מרכזי בדיונים על הפרוזבול, ניתן להבין על פי כל הסברות שעלו במקרים הקודמים. אפשר להסיק מהסמיכות למלווה על המשכון שגם מסירת השטרות מחשיבה את החוב כגבוי. כך נראה מלשון הגמרא בגיטין לז ע"א, הקושרת בין דינים אלו, ומנמקת את הפטור של מסירת שטרות בכך ש'תפסי להו בי דינא'. אך הרמב"ם פירש אחרת, וכתב ששמיטת כספים אינה חלה על בית הדין: 'זה אינו נשמט שנאמר ואשר יהיה לך את אחיך וזה בית דין תובעין אותו'. גם רש"י והרא"ש כתבו שאיסור 'לא יגוש' אינו חל על בית הדין.<sup class="footnote-marker">160</sup><i class="footnote">גיטין לז ע"א, רש"י ד"ה 'דתפסי להו בי דינא'; <b>שו"ת הרא"ש</b> כלל עז סימן ה.</i> לפי ראשונים אלו, הפטור של מסירת שטרות מבוסס על תפיסה לפיה איסור הנגישה חל רק על המלווה ולא על בית הדין, ולכן הגבייה דרך בית הדין מותרת.<sup class="footnote-marker">161</sup><i class="footnote">יש אי־בהירות במקרה זה לגבי משמעותה של מסירה זו: האם החוב מועבר לבית הדין או שמועברת רק הסמכות לגבות אותו? וראו <b>שו"ת הרשב"א</b> (חלק ג סימן יד), הדן בהקשר זה בשאלה אם המלווה יכול למחול על חובו לאחר שמסר אותו לבית הדין.</i> זוהי תפיסה דומה להגבלת השמיטה שהזכרנו לעיל בהקשר של הקנסות ומעשה בית דין – איסור הנגישה חל רק על המקרה הבסיסי של מלווה ולווה.
לאחר הלכה זו עוברת המשנה לעסוק בפרוזבול; מתבקש אם כן לומר כי הפרוזבול הוא בעצמו שטר המציין את מסירת החובות לבית הדין. כך נראה במפורש מהספרי, המציג את הזיקה בין הלכות אלו כך: 'את אחיך תשמט ידך, ולא המוסר שטרותיו לבית דין מיכן אמרו התקין הלל פרוסבול מפני תיקון העולם'.<sup class="footnote-marker">162</sup><i class="footnote"><b>ספרי דברים</b>, קיג.</i> לדיון מצטרף כאן רובד נוסף: מעבר לסברות השונות על האופן בו פועל המנגנון ההלכתי של הפרוזבול – כגבוי או כמעשה בית דין – הספרי נוגע ישירות בשאלת הסמכות של הלל, וטוען כי הלל הסתמך בתקנתו על דרשת המוסר שטרות שקדמה לו. צעד נוסף בכיוון זה נעשה במדרש תנאים, המייחס את הדרשה עצמה להלל: 'מיכן התקין הלל פרוזבול, וכך דרש הלל...'.<sup class="footnote-marker">163</sup><i class="footnote"><b>מדרש תנאים</b> <b>לספר דברים</b> טו, ג.</i> מדרשים אלו שואפים לעגן את הפרוזבול במדרש הפסוקים כדי להעניק לו תוקף כחלק מדין התורה עצמו, ולא כתקנה המנוגדת לו.
האם זהו גם הכיוון במשנה? לכאורה נראה שכן: כפי שראינו, המשנה ממקמת את הפרוזבול לצד שורה של הלכות המעניקות לו בסיס משפטי, הלכות שרובן נדרשות בספרי מן הפסוקים. מצד שני, בשונה מהספרי וממדרש התנאים, המשנה אינה קושרת בפירוש את הפרוזבול למסירת שטרות, ואינה מציגה אותו כדרשה אלא כתקנה. בהשוואה למקורות אלו, נראה שהמשנה מדגישה פחות את העיגון של הפרוזבול בהלכה זו. ניתן לראות זאת גם בהבדל בנוסח הפרוזבול בין המשנה לספרי, עליו עמד המאירי.<sup class="footnote-marker">164</sup><i class="footnote"><b>בית הבחירה</b>, גיטין לו ע"א. וראו אצל גילת, <b>פרקים בהשתלשלות ההלכה</b>, שם, עמ' 217 הערה 1, שם הוא מעיר כי נוסח המשנה שלפנינו הוא הנוסח השכיח בכתבי היד של המשנה.</i> במשנה שטר הפרוזבול מנוסח כך: 'מוסר אני לכם איש פלוני ופלוני הדיינים שבמקום פלוני שכל חוב שיש לי שאגבנו כל זמן שארצה'.<sup class="footnote-marker">165</sup><i class="footnote">משנה שביעית פ"י מ"ד.</i> הפרוזבול מנוסח כאן כהצהרה של המלווה על כך שהוא מתכוון לגבות את חובותיו, ומסירת השטרות אינה מוזכרת במפורש.<sup class="footnote-marker">166</sup><i class="footnote">ההבדל בין מסירת שטרות להצהרה מאפשר גם להבין את דעת רשב"ג בתוספתא (שביעית פ"ח ה"י), לפיה פרוזבול מועיל רק להלוואות שניתנו לאחר כתיבתו. ליברמן (ש' ליברמן, <b>תוספתא כפשוטה</b> זרעים ב, ניו יורק תשט"ו, עמ' 594) נדחק לפרש כי כוונת רשב"ג היא שהפרוזבול תקף גם לפני וגם אחרי ההלוואה (בניגוד למשנה ה בפרקנו לפיה פרוזבול מאוחר פסול), שכן לא יכול להיות שהפרוזבול יועיל לחובות עתידיים ולא לחובות שכבר קיימים. פירוש דחוק זה נובע מכך שליברמן מבין את הפרוזבול כמסירת שטרות, אך את דברי רשב"ג ניתן להבין כפשוטם אם מבינים את הפרוזבול כהצהרה; הצהרה כזו מתאים יותר למסור לפני ההלוואה, כמו תנאי או מודעה הנמסרים לפני פעולה משפטית; קשה יותר להבין הצהרה הפועלת בדיעבד.</i> כתוצאה מכך, בנוסח הפרוזבול של המשנה לא ברור מהו הבסיס ההלכתי לכך שהצהרה כזו תמנע את שמיטת החובות. בנוסח הספרי לעומת זאת המלווה אינו מצהיר '<b>ש</b>כל חוב שיש לי שאגבנו', אלא מתאר את מסירת השטרות – 'מוסרני אני לכם... <b>כל</b> חוב שיש לי שאגבנו'.<sup class="footnote-marker">167</sup><i class="footnote">נוסח דומה מופיע גם בחלק מכתבי היד של הבבלי ואצל כמה מהראשונים, ראו למשל תוספות גיטין לג ע"א ד"ה 'לא', וכן במקורות המובאים בפירוש המלאכת שלמה על משנה זו. במשנה נראה שאין גרסה כזו.</i> נראה אם כן שהספרי שינה את נוסח הפרוזבול כדי לעגן אותו בצורה ברורה יותר בהלכה של מסירת שטרות. מנוסח המשנה, לעומת זאת, נראה כי הפרוזבול הוא תקנה המרחיבה את תחומי ההלכה המקורית של מסירת שטרות, גישה אותה נראה בהמשך.
הניסיון לעגן את הפרוזבול בדין התורה נמשך בדברי התוספות בגיטין, לפיהם הלל לא חידש דבר, אלא רק מיסד והפיץ את ההלכה של מסירת שטרות.<sup class="footnote-marker">168</sup><i class="footnote">תוספות גיטין לו ע"א ד"ה 'מי איכא'.</i> כך כתב גם רש"י במסכת מכות: 'מוסר שטרותיו לבית דין – הוא פרוזבול שהתקין הלל'.<sup class="footnote-marker">169</sup><i class="footnote">מכות ג ע"ב ד"ה 'מוסר שטרותיו לבית דין'. רש"י אמנם מזהה את הפרוזבול עם מסירת שטרות, אך כפי שנראה להלן בדיון על הגישה השלישית, הוא אינו סובר שדין זה עצמו הוא מן התורה. יש להעיר גם שהתוספות שם (ד"ה 'המוסר שטרותיו לבית דין') חולקים על התוספות בגיטין, וסוברים כי פרוזבול ומוסר שטרות הם דינים שונים.</i> לפי גישה זו, תקנתו של הלל הייתה בעצם קביעת נורמה כללית של מסירת שטרות. הבנה זו מבהירה היטב את שאלת סמכותו של הלל לתקן את תקנתו. בגישה זו נוקט גם אחד מחוקרי המשפט העברי בעת האחרונה, השופט זילברג, שהביא את הפרוזבול כדוגמא לכך שההערמות של חז"ל עושות שימוש בכלי משפטי שהיה קיים כבר בדיני התורה.<sup class="footnote-marker">170</sup><i class="footnote">זילברג, <b>כך דרכו של תלמוד</b>, שם, עמ' 40–43.</i> בעקבות דברי התוספות, גם זילברג סבור שהפרוזבול אינו מבוסס על דין חדש אלא על שימוש ממוסד בהלכה קיימת. טענה דומה טוען גם הרב פישמן־מימון: אמנם הוא סובר שהפרוזבול הרחיב את מסירת השטרות ולכן הוא תקף רק לשמיטה מדרבנן, אך עם זאת הוא מדגיש את הסתמכותו של הלל על דין התורה, ובעקבות כך מבקר את אלו שראו בפרוזבול דוגמא להתחדשות ההלכה.<sup class="footnote-marker">171</sup><i class="footnote">פישמן־מימון, 'תקנת הפרוזבול', שם.</i>
לפי תפיסה זו, בתקנתו של הלל אין כל חידוש; הפרוזבול הוא חלק מדין התורה של השמיטה, גם אם בפועל הוא מבטל אותה. החיסרון בגישה זו הוא בכך שאינה מתיישבת עם סוגיות הבבלי והירושלמי, שכפי שהזכרנו בתחילת דברינו רואות את הפרוזבול כמנוגד לדין התורה. כאמור, הבבלי שואל כך: 'ומי איכא מידי דמדאורייתא משמטא שביעית, והתקין הלל דלא משמטא?'.<sup class="footnote-marker">172</sup><i class="footnote">גיטין לו ע"א.</i> כפי שראינו בפרק הקודם, תשובתו של אביי שם היא שהפרוזבול באמת אינו תקף כנגד דין התורה, והלל תיקן אותו רק לזמנים שבהם השמיטה היא מדרבנן. התוספות נדחקו לפרש שאלה זו על פי דרכם: לפי פירושם כוונתה של הגמרא היא שגם אם הלל הסתמך על הלכות קודמות, והייתה לו הסמכות לעשות זאת, בכל זאת 'לא היה לו לעשות תקנה ללמד לעשות כן, שביטל בכך השמטת כספים שצותה תורה'. השאלה אם כן אינה על הסמכות, אלא על המדיניות ההלכתית המבטלת למעשה את דין התורה, ועל כך עונה אביי שהלל עשה זאת רק כאשר השמיטה ממילא כבר נהגה רק מדרבנן.
ברור שזהו פירוש דחוק לדברי הגמרא;<sup class="footnote-marker">173</sup><i class="footnote">ועם זאת, התוספות מוסיפים בפירוש זה רובד מורכב יותר לדיון על התפתחות ההלכה: הבעיה בפרוזבול אינה רק בעיית הסמכות ההלכתית, אלא גם הניגוד לרוח התורה, המעוניינת בשמיטת החובות. לגבי מכירת חמץ למשל לא תעלה שאלה כזו: אם המכירה תקפה אין בכך עקירה של רצון התורה, שכן באמת אין חמץ ברשותו. לעומת זאת כאשר הלל הופך את הפטור של מסירת השטרות ממקרה מיוחד לנורמה כללית, הוא מבטל למעשה את מצוות השמיטה.</i> בנוסף לכך, בירושלמי לא ניתן לפרש כך כלל. הירושלמי מביא את דרשת הספרי על מסירת שטרות בגרסה שבה זיקתה לפרוזבול מוצגת כך: 'מיכן סמכו לפרוזבול שהוא מן התורה'.<sup class="footnote-marker">174</sup><i class="footnote">ירושלמי שביעית פ"י ה"ב, כט ע"ב.</i> על כך שואל הירושלמי: 'ופרוזבול דבר תורה? כשהתקין הלל סמכוהו לדבר תורה'. לירושלמי ברור שהפרוזבול הוא תקנה של הלל המנוגדת לדין התורה, והדרשה המובאת בספרי היא רק אסמכתא; תשובתו לשאלת הסמכות זהה לזו של הבבלי – הפרוזבול תוקן רק בזמן בו השמיטה נוהגת מדרבנן.
למעשה, סוגיות הגמרא עוסקות במתח שראינו לעיל במקורות התנאיים: מצד אחד הפרוזבול מוצג כמבוסס על הלכות קודמות, ואף כדרשה המעוגנת בפסוקים, ומצד שני הוא מוצג כתקנה של הלל שהתחדשה לצורך תיקון העולם.<sup class="footnote-marker">175</sup><i class="footnote">ה<b>חת"ם סופר</b>, בחידושיו על הסוגיה בגיטין לו ע"א, העלה בהקשר זה הבחנה מעניינת: לדעתו הגמרא מעמידה את המשנה כדעת רבי ששמיטת כספים מדרבנן רק בגלל שהלשון 'התקין הלל' בה נקטה המשנה מורה על תקנה חדשה (כפי שכתב גם ה<b>ים של שלמה</b>, גיטין פ"ד סימן מב). הפרוזבול כשלעצמו תקף גם למאן דאמר ששמיטה מהתורה, אלא שאז יש לפרש את הלשון 'התקין' כ'דרש והתקין' – כלשון הגמרא במנחות סח ע"ב – תקנה המבוססת על דרשה מן התורה.</i> עד כה עסקנו בגישה המתמקדת בקוטב של הדרשה, ומבקשת לעגן את הפרוזבול בדין התורה. כעת נעבור לעיין במקורות הממשיכים את הכיוון של הסוגיות שלפיו יש בתקנה ממד החורג מן הדרשה.
<b>ב. פרוזבול כפיקציה מדרבנן</b>
הגישה השנייה עליה נעמוד כאן מבחינה בין הפרוזבול לבין דין התורה של מסירת שטרות: הפרוזבול איננו יישום של דין תורה זה אלא תקנה המרחיבה אותו אל מעבר לגבולו ובכך מקילה על עקיפת השמיטה, ולכן הוא תקף רק כאשר השמיטה נוהגת מדרבנן. גישה זו, בה נוקטים רוב הראשונים,<sup class="footnote-marker">176</sup><i class="footnote">ראו למשל תוספות מכות ג ע"ב ד"ה 'המוסר שטרותיו לבית דין', וכן הריטב"א, הר"ן והמאירי על גיטין לו ע"א.</i> מסתמכת על סוגיות הבבלי והירושלמי שהזכרנו לעיל, וכן על לשון המשנה המציגה את מסירת השטרות והפרוזבול כשני דינים נפרדים.<sup class="footnote-marker">177</sup><i class="footnote">את לשון הספרי, הכותב על מסירת שטרות כי 'מיכן אמרו התקין הלל פרוסבול' מסביר הר"ן כמשווה בין התקנה לדרשה ולא כמזהה ביניהן: 'כלומר וכיוון דמסירת שטרות דאורייתא תקנו אף הם פרוזבול' (<b>הר"ן על הרי"ף</b>, גיטין דף יח ע"ב ד"ה 'התקין הלל פרוזבול').</i> בנוסף לכך, ראשונים אלו מצביעים על כך שהפרוזבול אינו מסירת שטרות ממשית, שכן יש בהלכותיו ממד פיקטיבי בולט: במקום מסירה בפועל של השטרות לבית הדין, המלווה רק מצהיר על כך,<sup class="footnote-marker">178</sup><i class="footnote">כפי שהזכרנו לעיל, המאירי עומד בהקשר זה על נוסח הפרוזבול במשנה, הנראה כהצהרה ולא כמסירת שטרות ממשית.</i> והצהרה זו תקפה אפילו אם השטרות אינם בידו; לחלק מהדעות די גם באמירת הצהרה בעל פה, ואין צורך לכתוב אותה בשטר;<sup class="footnote-marker">179</sup><i class="footnote"><b>טור</b> חו"מ סז, כג. הסמ"ע (חו"מ סז, כב) כתב כי היתר זה הוא הפיתוח של רב נחמן לתקנת הלל, שחייבה שהפרוזבול ייכתב.</i> בנוסף לכך, לפי הרמב"ן הפרוזבול תקף גם במלווה על פה. למעשה, נראה כי הפרוזבול נעשה לאקט פורמלי יותר ויותר במשך הדורות, תהליך המוצדק בכך שהשמיטה נוהגת רק מדרבנן. כתוצאה מכך, כבר בירושלמי ישנה התלבטות בשאלה אם הפרוזבול הוא מנגנון הלכתי ממשי שניתן ללמוד ממנו לשטרות אחרים: 'ולמידין מידת הדין מפרוזבול?'.<sup class="footnote-marker">180</sup><i class="footnote">ירושלמי שם.</i>
בהשוואה לגישה הקודמת, יש כאן יחס מורכב יותר בין הדרשה לבין התקנה, בין דין התורה לבין האופן שבו הוא מיושם על ידי חכמים: הלל אינו מבטל את דין התורה של שמיטת כספים, אבל גם לא רק ממסד הלכה קיימת המאפשרת לעקוף אותו; הוא משתמש בהיגיון של הלכה זו, אך מרחיב אותה אל מעבר לגבולה. גישה זו מעלה את שאלת משמעותה של הפיקציה ההלכתית; לפני שנעמיק את הדיון באמצעות דעת הרמב"ם, נעיין בקצרה בשאלה זו.
<b>הפיקציה ההלכתית - בין הסמלי לממשי</b>
ראשית, יש להבחין בין הערמה לבין פיקציה. הערמה היא יצירת מבנה משפטי ממשי ותקף, גם אם אין בדעת האדם לממש אותו, ואפילו אם הוא מלווה במנגנונים שלמעשה אינם מאפשרים את מימושו – כפי שנעשה למשל במכירת חמץ. הפיקציה, לעומת זאת, היא יצירת מושג משפטי חדש, או פיתוח של מבנה קיים באופן החורג אל מעבר למובנו המקורי. שמואל אטלס<sup class="footnote-marker">181</sup><i class="footnote">אטלס, <b>נתיבים במשפט העברי</b>, שם, עמ' 265–280.</i> הבחין בין סוגים שונים של פיקציות כאלו: הצדקת דין באמצעות המצאה היסטורית רטרואקטיבית, כמו 'על מנת כן הנחיל יהושע את הארץ'; יצירת מושג משפטי פיקטיבי, כמו 'גִטו וידו באין כאחד'; הגדרה פיקטיבית של פעולה משפטית, כמו 'כופין אותו עד שיאמר רוצה אני'; והחלה של מושג משפטי קיים על מצב שונה ממנו, כמו הגדרת חוטי העירוב כמחיצה. אטלס נוקט בגישה שתיארנו כעת כאשר הוא כולל בסוג אחרון זה גם את הפרוזבול, המרחיב באופן פיקטיבי את הדין של מסירת שטרות גם למקרה שבו הם לא נמסרו בפועל.
כיצד יש להבין את השימוש של חז"ל בפיקציות כאלו? אטלס השווה זאת לשימוש במושגים פיקטיביים במחקר המדעי, שימוש שמטרתו היא ליצור אחדות בתוך הריבוי באמצעות טביעת מונחים כוללים.<sup class="footnote-marker">182</sup><i class="footnote">הגדרה אותה שואב אטלס מדבריו של שלמה מימון, שם, עמ' 269.</i> ואולם נראה שהשוואה זו היא בעייתית, שכן תפקידה של הפיקציה המדעית הוא להסביר, ואילו הפיקציה ההלכתית נועדה ליצור מציאות חדשה. זאת ועוד, עלינו לנסות להבין את הפיקציה בתוך המחשבה של חז"ל עצמם ולא לנסות להצדיקה בקטגוריות חיצוניות לה.
נראה גם שלפחות חלק מהפיקציות שמזכיר אטלס כלל לא נתפסו כפיקציות בעיני חז"ל. כאשר חז"ל אומרים למשל כי תקנה מסוימת מבוססת על כך ש'על מנת כן הנחיל יהושע את הארץ', הם אומרים בעצם שכך ראוי היה שיהיה, אך מבחינתם אמירה זו עצמה אינה מנותקת מהמציאות, שכן הגבול בין מה שהיה למה שצריך היה להיות אינו גבול חד. אופיין הפיקטיבי של הדרשות והתקנות המוקדמות הוא תוצאה של התפיסה ההיסטורית והמדעית של חז"ל, תפיסה שיש בה טשטוש גבולות בין הדימוי האידיאלי לבין הקיום הממשי. ניתן לראות זאת גם במדרשי האגדה, בהם המציאות והסמל מעורבים זה בזה.<sup class="footnote-marker">183</sup><i class="footnote">ראו על כך בספרו של יצחק היינמן, <b>דרכי האגדה</b>, ירושלים תשי"ד, עמ' 3–14.</i> לכן לא יהיה זה נכון לתפוס את הפיקציה כבדיה מלאכותית המובילה אל התוצאות המשפטיות המבוקשות. אמנם מנקודת המבט של תפיסה משפטית פורמליסטית, הפיקציה נראית כתהליך המתקיים רק בגבולות העולם המופשט של המושגים המשפטיים, והשימוש בה מבטא קבלה של הסמלי כתחליף לממשי; אבל אצל חז"ל התמונה היא הפוכה – דווקא התפיסה של ההלכה כעניין ממשי היא המאפשרת את הפיקציה. הפיקציה של חז"ל שייכת לעולם המיתולוגי יותר מאשר לעולם המשפטי המושגי. בתפיסה זו, למושגים משפטיים כגון בעלות יש קיום ריאלי; הם אינם מופרדים מהעולם האובייקטיבי. היצירה הפיקטיבית פועלת גם היא באותו עולם.<sup class="footnote-marker">184</sup><i class="footnote">תפיסה זו באה לידי ביטוי בדבריו של <b>שו"ת שערי דעה</b> (סימן ה, הובא אצל ש"י זוין, <b>לאור ההלכה</b>, תל אביב תשכ"ד, עמ' קכב), לפיהם מי שמוכר את החמץ בדין המלכות ולא בדין תורה חייב לדקדק בכל דיני המכירה, למרות שמדובר רק בהערמה. מדבריו עולה כי ההערמה שייכת רק לדיני התורה; רק בהם יש לפעולה המשפטית תוקף ממשי גם ללא הגיבוי המציאותי.</i>
לפי הגישה הרואה בפרוזבול פיקציה מדרבנן, תקנת הפרוזבול צומחת מתוך תפיסת העולם הזו. זוהי תקנה שאינה נכפית על ההלכה באופן מלאכותי כדי להגיע לתוצאה המבוקשת, אלא נוצרת בתוך המרחב ההלכתי־יצירתי הממשי שמאפשרת הפיקציה ההלכתית. עם זאת, בתפיסתם של הנוקטים בגישה זו נשמרת ההבחנה בין דין התורה לבין הרחבתו על ידי חכמים, ולכן הפרוזבול תקף רק כאשר השמיטה נוהגת מדרבנן.
כאמור, הפרוזבול כהרחבה פיקטיבית מתקיים לצד ההלכה המקורית של מסירת שטרות. כפילות זו מעלה את השאלה מדוע היה צורך בתקנה – כלומר מאיזו סיבה לא הסתפק הלל בהלכה הקיימת של מסירת שטרות לבית הדין? על כך משיבים הראשונים אותם הזכרנו לעיל כי הפיקטיביות של הפרוזבול הופכת אותו לנגיש יותר: הוא מאפשר את עקיפת השמיטה גם לאנשים החוששים למסור את שטרותיהם, למי ששטרותיו אינם בידו, וכן למקרים של מלווה על פה. לפי גישה זו הפרוזבול לא רק ממסד את דין התורה של מסירת שטרות, אלא גם מרחיב אותו באופן פיקטיבי כדי לאפשר לו להיות נפוץ יותר.
אך בנוסף לכך, על גישה זו ניתן לשאול שאלה מרחיקת לכת עוד יותר: אם שמיטת כספים נוהגת רק מדרבנן, מדוע בכלל יש צורך בהרחבה הפיקטיבית של מסירת שטרות כדי לעקוף אותה? מדוע לא יכול היה הלל לבטל את השמיטה? הרמב"ן משיב על כך בכותבו שמטרת הפרוזבול היא לשמר את זכרה של מצוות שמיטת כספים: כאשר המלווים נזקקים לשטר ולבית הדין כדי לגבות את החובות, השמיטה נשארת נוכחת כהלכה רלוונטית.<sup class="footnote-marker">185</sup><i class="footnote"><b>חידושי הרמב"ן</b>, גיטין לו ע"א. הרמב"ן מתבסס בכך על דברי אביי בגמרא שם, אותם ראינו בפרק השני, לפיהם השמיטה מדרבנן תוקנה כזכר לשמיטה המקורית – 'תקינו רבנן דתשמט זכר לשביעית'.</i>
בדברי הרמב"ם, הנוקט גם הוא בגישתם של ראשונים אלו, ניתן למצוא פיתוח של רעיון זה, וזאת על רקע תפיסתו הכללית לגבי משמעותם של השמיטה והפרוזבול בזמן הזה, אותה התחלנו לראות בפרק הקודם. נעיין כעת באופן שבו מתאר הרמב"ם את תקנת הפרוזבול כדי לעמוד על תפיסתו, וכן כדי להצביע דרכה על המתח בין פיקטיביות לממשות, המלווה את הדיונים בנושא זה.
<b>שיטת הרמב"ם - פרוזבול כזכר</b>
הרמב"ם נוקט אמנם בגישה השנייה שתיארנו כאן, אך עם זאת עיון בהלכות הפרוזבול שלו מראה כי התמונה אצלו היא מורכבת יותר. הלכות אלו פותחות אמנם בקביעה כי 'אין הפרוזבול מועיל אלא בשמיטת כספים בזמן הזה שהיא מדברי סופרים, אבל שמיטה של תורה אין הפרוזבול מועיל בה';<sup class="footnote-marker">186</sup><i class="footnote">הלכות שמיטה ויובל פ"ט הט"ז.</i> אך בשונה מדעת הראשונים שתיארנו קודם לכן, במבט ראשון נראה כי הרמב"ם אינו קושר את חולשתו של הפרוזבול לפיקטיביות שלו, אלא דווקא מבקש לשוות לו גוון משפטי ממשי. כך הוא פוסק ש'אין כותבין פרוזבול אלא חכמים גדולים ביותר כבית דינו של רבי אמי ורבי אסי',<sup class="footnote-marker">187</sup><i class="footnote">שם, הי"ז.</i> ומדבריו נראה שלדעתו גם דרושים לכך שלושה דיינים.<sup class="footnote-marker">188</sup><i class="footnote">ראו בפירוש מהר"י קורקוס שם.</i> כפי שנראה מיד, הלכות אלו שנויות במחלוקת בגמרא, והרמב"ם נוקט בהן כדעת המחמירים. בדומה לכך, בהלכה אחרת ניתן לראות כיצד הרמב"ם מבקש לשמור גם על הממשות של מצוות השמיטה עצמה: המשנה אומרת שאם הלווה רוצה בכל זאת להחזיר את החוב, המלווה חייב לומר 'משמט אני', ורק אם הלווה עונה 'אף על פי כן', מותר לו לגבות את חובו.<sup class="footnote-marker">189</sup><i class="footnote">משנה שביעית פ"י מ"ח.</i> לפי חלק מהראשונים, אם הלווה רוצה לחזור בו לאחר מכן, מותר למלווה לכפות עליו לומר 'אף על פי כן', דבר המגביר את האופי הפיקטיבי של ההלכה.<sup class="footnote-marker">190</sup><i class="footnote">רש"י גיטין לז ע"ב ד"ה 'ותלי ליה'. וכן פירש גם הערוך בערך 'תל'.</i> אך הרמב"ם לא פסק כך אלא התעקש על ויתור ממשי של הלווה, והתיר למלווה רק 'לסובב עמו בדברים'.<sup class="footnote-marker">191</sup><i class="footnote">הלכות שמיטה ויובל שם, הכ"ט.</i>
מצד שני, בהלכות אחרות הרמב"ם נוקט דווקא כדעת המקלים, ומקבל את הממד הפיקטיבי של הפרוזבול: הוא מקל מאוד בחיוב לכתוב את הפרוזבול על קרקע השייכת ללווה, ומתיר מגוון של פיקציות המאפשרות לעקוף דין זה;<sup class="footnote-marker">192</sup><i class="footnote">שם, הלכות יט–כ.</i> הוא פוסק שיש להאמין למלווה האומר שאיבד את שטר הפרוזבול, ולאפשר לו לגבות את חובו בלעדיו;<sup class="footnote-marker">193</sup><i class="footnote">שם, הכ"ד.</i> ולבסוף, הוא מביא להלכה את התיאור המובא בגמרא שלפיו תלמידי חכמים רשאים להקלות מיוחדות בדין זה: 'תלמידי חכמים שהלוו זה את זה, ומסר דבריו לתלמידים ואמר מוסרני לכם שכל חוב שיש לי שאגבנו כל זמן שארצה, אינו צריך לכתוב פרוזבול, מפני שהן יודעים שהשמטת כספים בזמן הזה מדבריהם ובדברים בלבד היא נדחית'.<sup class="footnote-marker">194</sup><i class="footnote">שם, הכ"ז.</i> בנוסף לכך, הרמב"ם מביא את נוסח הפרוזבול של המשנה, לפיו הפרוזבול הוא הצהרה בפני הדיינים ולא מסירת שטרות ממשית, ובפירוש המשניות הוא כותב במפורש כי השטר הוא רק מסירת מודעה.<sup class="footnote-marker">195</sup><i class="footnote">שם, הי"ח; <b>פירוש המשניות לרמב"ם</b> שביעית פ"י מ"ד. וראו גם אצל י"ז כהנא, <b>שמיטת כספים</b>, ירושלים תש"ה, עמ' קצ, המביא שטר פרוזבול מזמנו של רבי אברהם בן הרמב"ם המנוסח כמסירת מודעה, ונראה שנוסח לפי פסיקת הרמב"ם.</i>
כיצד אם כן תופס הרמב"ם את הפרוזבול? האם הוא הלכה חמורה או מנגנון פיקטיבי? כדי לעמוד על כוונתו של הרמב"ם נעיין באופן שבו הוא קורא את סוגיית הגמרא. המתח בין הממשות לפיקטיביות של הפרוזבול מתבטא בצורה חדה בדברי שמואל ורב נחמן, המובאים בגיטין לו ע"ב. שמואל אומר כך: 'הא פרוסבלא עולבנא דדייני הוא, אי איישר חיל אבטליניה'. הגמרא שם מתלבטת האם 'עולבנא' הוא לשון 'חוצפא' או 'ניחותא', כלומר האם שמואל סובר שהפרוזבול מפעיל כוח באופן לא תקין – 'שנוטלים ממון שלא כדין בחזקה'<sup class="footnote-marker">196</sup><i class="footnote">רש"י גיטין לו ע"ב ד"ה 'עולבנא דדייני הוא'.</i> – או שמה שמפריע לו הוא המניע לתקנה, שנועדה רק להקל את הלחץ מעל בית הדין: 'לא עשאוהו אלא לנחת הדיינים שלא יטריחו להגבות מלוותיהם לפני שביעית'.<sup class="footnote-marker">197</sup><i class="footnote">שם, ד"ה 'לישנא דניחותא'.</i> הגמרא מסיקה כלשון הראשונה, ואכן, נראה כי שמואל אינו מתנגד לפרוזבול עצמו אלא דווקא לפיקטיביות שלו, שבה הוא רואה הוצאת ממון שלא כדין. הראיה לכך היא ששמואל עצמו מציע דרכים אחרות לעקוף את השמיטה,<sup class="footnote-marker">198</sup><i class="footnote">גיטין לז ע"א; מכות ג ע"ב; ירושלמי פ"י ה"א, כט ע"א. וראו על כך אצל גילת, <b>פרקים בהשתלשלות ההלכה</b>, שם, עמ' 225–228. יש להעיר עם זאת כי הפטור של היתומים מפרוזבול, המובא מפי שמואל בגיטין שם, מנומק באופן פיקטיבי למדי בכך שרבן גמליאל נחשב כאביהם. נראה אם כן כי שמואל אינו מתנגד באופן גורף לפיקטיביות של הפרוזבול, אלא דווקא לכך שהוא משמש להגנה על המלווה, דבר שהוא רואה בו ניצול לרעה של כוח בית הדין. לעומת זאת, כשהמטרה היא להגן על היתומים רתיעה זו אינה קיימת.</i> וכן שהוא תובע שהפרוזבול ייעשה רק בבית דין חשוב.
סיוע לכך שבעייתו של שמואל היא הפיקטיביות של הפרוזבול ניתן למצוא בעמדה השונה של תלמידו רב נחמן. בניגוד ל'אבטליניה' של שמואל, רב נחמן דווקא אומר 'אקיימנה', ביטוי שהגמרא מפרשת כ'אימא ביה מילתא דאף על גב דלא כתוב ככתוב דמי'. כלומר, רב נחמן שואף דווקא להגדיל את הממד הפיקטיבי של התקנה, ולקבוע כי 'סתם מלוין יהו כמוסרין שטרותיהן לבית דין'.<sup class="footnote-marker">199</sup><i class="footnote">רש"י גיטין לו ע"ב ד"ה 'אימא ביה מילתא'.</i> עמדתו של רב נחמן, המחזקת את הפרוזבול למרות חוסר הממשות שבו, מתבטאת גם בשתי הלכות נוספות המובאות בשמו: הוא פוסק כי 'נאמן אדם לומר פרוסבול היה בידי ואבד ממני', וכן שלצורך הפרוזבול מספיקים שני דיינים.<sup class="footnote-marker">200</sup><i class="footnote">גיטין לז ע"ב; לב ע"ב.</i>
נראה אפוא שישנה מחלוקת יסודית בדברי האמוראים, בין אלו התובעים כי הפרוזבול יתפקד כהלכה ממשית לבין אלו המרחיבים את הממד הפיקטיבי שבו.<sup class="footnote-marker">201</sup><i class="footnote">מחלוקת דומה ניתן לראות לגבי ההלכה לפיה כדי לכתוב פרוזבול חייבת להיות ללווה קרקע. נראה שמטרתה של הלכה זו, שעל קדמותה מעידים שמות התנאים העוסקים בה (רבי אליעזר, רבי חוצפית ורבי עקיבא), הוא שהקרקע תתפקד בדומה למשכון ותאפשר להחשיב את החוב כגבוי (ראו למשל פירוש הר"ש משאנץ על משנה שביעית פ"י מ"ו). אבל כבר המשנה שוחקת את ממשותו המשפטית של תנאי זה, כאשר היא מציעה ש'אם אין לו מזכה הוא בתוך שדהו כל שהוא' (משנה שביעית שם), ותהליך זה נמשך ביתר שאת בדבריהם של רבי עקיבא (קידושין כו ע"א–ע"ב) ושל כמה מן האמוראים (גיטין לז ע"א), ההופכים את חובת הקרקע לתנאי פורמלי שניתן לעקוף בקלות (על כך ראו גם גילת, שם, עמ' 220–221). מן הצד השני, גם כאן ישנם אמוראים הפונים לכיוון ההפוך: בירושלמי מובאת דעת רב המחייב קרקע לא רק ללווה אלא גם למלווה, כדי להקנות באמצעותה את השטרות לבית הדין, ובכך להעניק לפרוזבול עוגן הלכתי ממשי.</i> מחלוקת זו נמשכת בראשונים, ומתבטאת באופן שבו הם מפרשים את דברי שמואל ורב נחמן ובפסיקת ההלכות המובאות מפיהם. כדי להצביע על עמדתו המורכבת של הרמב"ם בנוגע למחלוקת זו, נשווה אותו לשני ראשונים אחרים.
הרמב"ן<sup class="footnote-marker">202</sup><i class="footnote"><b>חידושי הרמב"ן</b>, גיטין לו ע"ב ד"ה 'ונראה לי'.</i> נוקט בכיוון הפשוט ביותר: אמנם הסוגיה אינה מציגה במפורש את רב נחמן כמי שחולק על שמואל, אך בפשטות נראה שהם חלוקים; וכיוון ש'הלכה כרב נחמן בדיני', ובנוסף לכך אנו רואים מכמה הלכות בסוגיה שחכמים הקלו בדיני פרוזבול, הרי שהכיוון הפיקטיבי הוא שהתקבל להלכה: 'קיימא לן כרב נחמן דאמר אקיימיניה'. הר"ן<sup class="footnote-marker">203</sup><i class="footnote"><b>הר"ן על הרי"ף</b>, גיטין יט ע"א ד"ה 'גרסי' בגמרא'.</i> לעומת זאת מבקש להימנע ממחלוקת, ומנסה בדוחק לגשר בין החומרא של שמואל, המחייב שבית דין חשוב יכתוב את הפרוזבול, לבין שלל ההקלות המובאות בסוגיה: אמנם הגמרא מתארת כיצד תלמידי רב אשי הסתפקו בהצהרה שהם מוסרים את השטרות זה לזה, אך אפשר לומר שהם בכל זאת נחשבו כבית דין; אמנם רב נחמן מסתפק בשני דיינים, אך השניים הללו חייבים להיות בעלי שיעור קומה; וכן הלאה.
הרמב"ם הלך בדרך אחרת: כאמור, מצד אחד הוא פוסק כשמואל שצריך בית דין חשוב, ומצד שני הוא פוסק גם את ההקלות של הפרוזבול, ובראשן המסירה הפיקטיבית המותרת לתלמידי חכמים. אך שלא כר"ן, הרמב"ם אינו מנסה לפתור את הסתירה, אלא מכיל את הכיוונים המנוגדים יחד; וכבר כתב על כך הראב"ד כי 'דבריו סותרין זה את זה'.<sup class="footnote-marker">204</sup><i class="footnote">בהשגתו להלכות שמיטה ויובל שם, הכ"ז.</i>
מהי משמעותה של סתירה זו? בדומה למה שראינו בפרק הקודם, גם כאן הרמב"ם פוסק לפי הקונספציה שלו, ולא לפי האילוצים שהמקורות מציבים. בפרק השני ראינו כי לפי הרמב"ם שמיטת כספים נוהגת בזמן הזה רק 'כדי שלא תשתכח'.<sup class="footnote-marker">205</sup><i class="footnote">שם, ה"ג.</i> הרמב"ם מבין את תפקידו ואת אופיו של הפרוזבול בהתאם לתפיסה זו: אם אין חיוב ממשי לשמוט את ההלוואות, והשמיטה מדרבנן נועדה רק לשמר את זכר המצווה, אפשר להסתפק גם בפרוזבול שיעשה זאת. לפי הרמב"ם, הפרוזבול כלל אינו מבטל את מצוות השמיטה; החיוב הממשי של השמיטה כבר בטל, והפרוזבול רק משמר את זכרו באופן אחר.<sup class="footnote-marker">206</sup><i class="footnote">כפי שנראה בפרק הבא, הראי"ה קוק השתמש בסברה דומה גם לגבי שמיטת קרקעות, כשטען שגם היא מתפקדת היום רק כזיכרון, ואת הצורך הזה יכול למלא גם היתר המכירה.</i>
בנוסף לכך, כיוון שאין בשמיטת כספים מדרבנן חיוב ממשי, גם הפרוזבול איננו תקנה ממשית אלא רק עניין סמלי. זהו המקור לממד הפיקטיבי שבפרוזבול, ולהלכות השונות הנובעות ממנו: בשונה מהראשונים האחרים שנקטו בגישה זו, לפי הרמב"ם הפיקטיביות אינה נובעת מהצורך להנגיש את הפרוזבול, אלא מכך שהוא מתפקד כאקט סמלי בלבד. עם זאת, הרמב"ם מקפיד על כך שהמנגנון של הפרוזבול ייראה רציני כלפי חוץ. הפרוזבול הוא אמנם פיקציה שנועדה רק לזיכרון, אך יש לשוות לפיקציה מראית עין של ממשות; לכן הוא מצריך בית דין חשוב וככל הנראה גם שלושה דיינים, ולכן הוא אינו מתיר לכפות על הלווה לומר 'אף על פי כן' ולהשיב את ההלוואה.
המתח בין התפקיד הסמלי לבין מראית העין מתבטא, בצורה אופיינית לרמב"ם, בהבדל בין תלמידי החכמים לבין ההמון. כפי שהזכרנו, הרמב"ם מנמק את ההקלות של תלמידי החכמים בפרוזבול כך: 'מפני שהן יודעים שהשמטת כספים בזמן הזה מדבריהם ובדברים בלבד היא נדחית'. הבחנה דומה ניתן למצוא בהלכות שבת, בהן הותרה הערמה לתלמיד חכם בכמה מקרים,<sup class="footnote-marker">207</sup><i class="footnote">שבת קלט ע"ב.</i> וכן בהלכות ריבית, בהן נוקט הרמב"ם בלשון דומה: 'תלמידי חכמים שהלוו זה את זה ונתן לו יתר על מה שהלוה ממנו הרי זה מותר, שהדבר ידוע שלא נתן לו אלא מתנה, שהרי הן יודעין חומר איסור הרבית'.<sup class="footnote-marker">208</sup><i class="footnote">הלכות מלווה ולווה פ"ד ה"ט.</i> ניתן למצוא כמה נימות בהבחנה זו: ראשית, תלמיד חכם מבין את החשיבה ההלכתית, ולכן המפגש עם הממד הפיקטיבי שבה לא יגרום לו לזלזל בה; זאת בניגוד לעם הארץ שכלפיו יש להציג חזות נוקשה ורצינית, ללא פשרות.<sup class="footnote-marker">209</sup><i class="footnote">בהקשר זה כתב הרמב"ם ב<b>מורה נבוכים</b> (ג, מא), ובדומה לו גם הראי"ה (הראי"ה קוק, <b>ערפלי טוהר</b>, ירושלים תשמ"ג, עמ' כב), שיש להיזהר משינויים בולטים בהלכה שכן הם עלולים לפגוע באמונה באלוקיותה. בעיני ההמון, החזות הנוקשה של ההלכה היא הערובה לקדושתה; תלמידי חכמים מסוגלים לתפיסה מורכבת יותר.</i> שנית, תלמיד חכם מכיר היטב את גבולות האיסור, ולכן יֵדע לתת להלכה את מידת הממשות הנדרשת. הוא יודע למשל את חומרת איסור הריבית, ולכן אפשר לסמוך עליו שיכוון באמת לתת את התוספת כמתנה.
ולבסוף, וזהו הנימוק החשוב ביותר לענייננו, כיוון שתלמיד חכם מכיר את ההלכה, אין טעם לחייב אותו במעשים שנועדו רק למראית עין. תלמיד חכם יודע ששמיטת כספים נוהגת בזמן הזה רק כזיכרון, ואם כן די בתקנה פיקטיבית כדי לזכור אותה. התיאור של תלמידי רב אשי המוסרים פרוזבול בעל פה זה לזה משקף את האינטימיות שלהם עם ההלכה; הם יודעים את סוד העניין, ולכן אין להם צורך במנגנון בעל חזות רצינית.<sup class="footnote-marker">210</sup><i class="footnote">יש להעיר גם על הזיקה בין לשונו של הרמב"ם כאן 'ובדברים בלבד היא נדחית' לבין דרשה המובאת במשנה שביעית פ"י מ"ט על הפסוק 'וזה דבר השמטה', ממנה נלמד כי לאחר שהמלווה אומר 'משמט אני' מותר לו לקבל את חובו. נראה כי הרמב"ם מעביר את החלפת השמיטה בדיבור בעלמא לעולמו של התלמיד חכם, ותולה זאת בכך שהשמיטה נוהגת רק מדרבנן.</i> לעומתם, יש חשיבות בכך שבעבור שאר בני האדם הפרוזבול ייראה כמנגנון הלכתי ממשי; רק כך הוא יוכל להנכיח בעבורם את מצוות השמיטה באופן משמעותי.
אם כן, הרמב"ם נוקט גם הוא בגישה השנייה שתיארנו כאן, לפיה הפרוזבול הוא הרחבה פיקטיבית של דין התורה המקורי, החלה רק על שמיטה דרבנן. אלא שעל רקע תפיסתו הכללית, לפיה שמיטת כספים מתקיימת בזמן הזה כזיכרון, וגם הפרוזבול ממלא תפקיד זה, מקבלת גישה זו גוון מיוחד: הממד הפיקטיבי שבפרוזבול מבטא את היותו סמל ולא מנגנון הלכתי ממשי. כטקס סמלי, הפרוזבול מציג פנים שונות בפני תלמידי החכמים – שדי להם בעשייה מינימלית כדי לזכור את מצוות השמיטה – ובפני המון העם, שכדי להנכיח את השמיטה בעבורם, עליו להיראות כמנגנון הלכתי ממשי.
זהו הגוון הייחודי שמוסיף הרמב"ם לגישה השנייה בהבנת מעמדו של הפרוזבול. בתוך כך, דרך הדיון בדעת שמואל ובפירוש הר"ן, התחלנו לראות את הגישה השלישית, שבה הפרוזבול מקבל תוקף ממשי החף מכל פיקטיביות, וזאת מבלי לבסס אותו על דין התורה. נעבור כעת להרחבת הדיון בגישה זו.
<b>ג. פרוזבול כתקנה עצמאית</b>
הזכרנו לעיל כי שמואל, שהתנגד לממד הפיקטיבי של הפרוזבול, קבע כי ניתן לעשותו רק 'אי בבי דינא דסורא אי בבי דינא דנהרדעא',<sup class="footnote-marker">211</sup><i class="footnote">גיטין לו ע"ב.</i> כלומר בבתי הדין של גדולי הדור. על פי דברי הגמרא, המנמקת תביעה זו בכך שבתי דין אלו 'אלימי לאפקועי ממונא', נראה כי שמואל מבקש לבסס את הפרוזבול על סמכותו של בית הדין, ולא על הלכה קודמת כלשהי בדיני שמיטה.<sup class="footnote-marker">212</sup><i class="footnote">מאידך, ניתן לפרש גם ששמואל מציב תביעה זו כדי לבטל את הפרוזבול, כפי שכתב הרמב"ן: 'דשמואל לטעמיה דמהדר לבטוליה' (<b>חידושי הרמב"ן</b>, גיטין לו ע"ב, ד"ה 'ונראה לי'). לפי פירוש זה התנגדותו של שמואל לפרוזבול היא יסודית יותר.</i> גישה כזו עולה מהאופן שבו פירש רש"י את דברי רבא, בסוגיה שאת חלקה הראשון הזכרנו לעיל:
ומי איכא מידי דמדאורייתא משמטא שביעית, והתקין הלל דלא משמטא? אמר אביי: בשביעית בזמן הזה ורבי היא... ומי איכא מידי דמדאורייתא לא משמטא שביעית, ותקינו רבנן דתשמט? אמר אביי: שב ואל תעשה הוא. רבא אמר: הפקר בית דין היה הפקר.<sup class="footnote-marker">213</sup><i class="footnote">גיטין לו ע"א–ע"ב.</i>
הגמרא שואלת כאן שתי שאלות. בתחילה היא שואלת על סמכותו של הלל לבטל את השמיטה, ועל כך עונה אביי כי הפרוזבול תקף רק בשמיטה מדרבנן; לאחר מכן היא שואלת על דין שמיטה זה עצמו – כיצד יכולים חכמים לתקן שהחובות ישמטו, אם דין התורה בטל? על כך מובאת בתחילה תשובה נוספת של אביי, לפיה ביטול השבת החוב הוא תקנה של שב ואל תעשה שחכמים יכולים לתקן, ולאחר מכן תשובה של רבא, לפיה ביטול החוב נעשה מכוח סמכותו של בית הדין להפקיר ממון. התוספות פירשו שדברי רבא נאמרו רק בתשובה לשאלה השנייה;<sup class="footnote-marker">214</sup><i class="footnote">תוספות גיטין לו ע"א ד"ה 'מי איכא'.</i> אך רש"י פירש אחרת: לפי שיטתו רבא עונה על שתי השאלות, וכוונתו לומר שגם הפרוזבול מסתמך על הפקר בית דין.<sup class="footnote-marker">215</sup><i class="footnote">הבנה זו של דברי רבא, לפיה גם הפרוזבול מבוסס על הפקר בית דין, היא אופיינית לעמדת המשפטן אותה הוא תופס בדרך כלל במחלוקות עם אביי. רבא אינו מוטרד מכך שהפרוזבול מבטל את דין התורה, אלא רק משאלת הסמכות; אם יש מנגנון הלכתי המאפשר לעקוף את השמיטה – אין כל מניעה להפעיל אותו.</i> בנוסף לכך, כיוון שזוהי תשובה חלופית לתשובתו הראשונה של אביי, עליה התבססה הגישה לפיה פרוזבול תקף רק בשמיטה מדרבנן, עולה כי לדעת רבא הפרוזבול תקף גם בשמיטה מדאורייתא:
לעולם בין לרבנן דפליגי אדרבי ואמרי שביעית להשמטת מלוה בזמן הזה דאורייתא ותקין הלל דלא תשמט, בין לרבי דאמר לאו דאורייתא ואמור רבנן דתשמט, לא תיקשי דבר, דבדבר שבממון אין כאן עקירת דבר מן התורה במקום סייג וגדר, דהפקר בית דין בממון היה הפקר.<sup class="footnote-marker">216</sup><i class="footnote">רש"י גיטין לו ע"ב ד"ה 'רבא אמר'.</i>
לפי רש"י, יש כאן גישה אחרת בהבנת מנגנון הפרוזבול וסמכותו: הפרוזבול אינו מסתמך על הלכה מדאורייתא, אך גם אינו הרחבה פיקטיבית של הלכה כזו התקפה רק מדרבנן; הפרוזבול הוא תקנת חכמים, ועם זאת הוא תקף גם כאשר השמיטה נוהגת מהתורה, כיוון שבדיני ממונות יש לחכמים סמכות לתקן אפילו כנגד דין תורה. לפי גישה זו הפרוזבול נשען על סמכותם של חכמים בלבד, ודי בכך כדי לכונן מנגנון הלכתי ממשי שאינו נזקק לכל פיקציה או תקדים.
הרמב"ן נקט גם הוא בגישה זו. את דברי הירושלמי, לפיהם 'כשהתקין הלל סמכוהו לדבר תורה', הוא פירש בצורה מרחיקת לכת יותר מהראשונים שראינו לעיל: 'ולי נראה דההיא דספרי אסמכתא היא, וכשאמרו מוסר שטרות אין משמיטין מתקנתו של הלל אמרו'.<sup class="footnote-marker">217</sup><i class="footnote"><b>חידושי הרמב"ן</b>, גיטין לו ע"א ד"ה 'ומי איכא'.</i> לדעת הרמב"ן הלל לא הרחיב את ההלכה של המוסר שטרות, כי הלכה זו כלל לא התקיימה לפניו; הלכה זו והדרשה המעגנת אותה בפסוקים נוצרו אחרי הלל כדי לבסס את תקנתו, אך הלל עצמו לא נזקק להן כלל.<sup class="footnote-marker">218</sup><i class="footnote">בהמשך לדברים אלו של הרמב"ן כתב גילת כי סביר להניח שגם ההלכה של המלווה על המשכון מאוחרת להלל (גילת, <b>פרקים בהשתלשלות ההלכה</b>, שם, עמ' 219–220). נראה כי ההלכות במשנה הן כולן פירושים שונים לתקנתו של הלל; ואם כן, כבר התנאים התמודדו עם שאלת המנגנון ההלכתי של הפרוזבול.</i> במקום אחר הרמב"ן מסתפק לגבי תוקפה של שמיטת כספים בזמן הזה, ובכל אופן קובע כי תקנת הלל מועילה גם בשמיטה מדאורייתא – 'ומתקנתו של הלל אפקע ממונא'.<sup class="footnote-marker">219</sup><i class="footnote">הרמב"ן, <b>ספר הזכות</b>, גיטין יח ע"א–ע"ב. כך סובר גם הראב"ד, שכתב כך על דברי הרמב"ם לפיהם פרוזבול נוהג רק בשמיטה מדרבנן: 'זה אינו מחוור, דאביי הוא דאמר הכי, אבל רבא פליג ואמר הפקר בית דין הפקר והלכך נוהג בכל זמן' (השגת הראב"ד על הלכות שמיטה ויובל פ"ט הט"ז). בנוסף לכך, לפי הרמב"ן שם ההקלות בדיני הפרוזבול אינן כרוכות בפיקטיביות ובכך ששמיטה נוהגת רק מדרבנן, אלא נובעות מכך שהלכה כרב נחמן שאמר 'אקיימנה'.</i>
אם כן, לפי גישה זו תקנתו של הלל תקפה גם בשמיטה מדאורייתא, למרות שאין לה כל מקור מהתורה. מניין נטל הלל את הסמכות לכך? כאמור, לפי רש"י תשובתו של רבא היא שהפרוזבול נשען על הכלל 'הפקר בית דין הפקר'. בפשטות, כוונת הדברים היא שלמרות השמיטה, בית הדין יכול לכפות על הלווה להחזיר את החוב. אלא שעיון בדברי רש"י מעלה כי התמונה מורכבת יותר, ושגם לפי הגישה המעצימה את סמכותם של החכמים, עדיין יש צורך ביצירת מנגנון הלכתי מורכב כדי להוציא אותה לפועל.
ראשית, בכמה מקומות רש"י כותב כי הפרוזבול מבוסס הן על הפקר בית דין והן על מסירת שטרות. כך למשל הוא מפרש את לשונו של הפרוזבול: 'מוסרני לכם – את שטרותי, שאתם תהיו נוגשים ואני לא אגוש, ולקמן מוקי דיש כוח בידם להפקיע ממונו של זה וליתן לזה במקום שיש סייג ותקנה'.<sup class="footnote-marker">220</sup><i class="footnote">רש"י גיטין לו ע"א ד"ה 'מוסרני לכם'. ראו גם רש"י שם לז ע"א ד"ה 'דתפסי'; כתובות פט ע"א ד"ה 'פרוזבול'.</i> רש"י מתאר כאן את הפרוזבול כמסירת שטרות, אותה הוא מסביר כעקיפה של איסור 'לא יגוש', ואז מוסיף על כך גם את סמכותו של בית הדין להפקיע ממון. אבל מדוע יש צורך בשני נימוקים, כאשר לכאורה כל אחד מהם עומד בפני עצמו? וכיצד מצטרפים נימוקים אלו זה לזה?
בנוסף לכך, כאשר רש"י מזכיר כאן את הפקר בית דין, הוא מוסיף לכך תנאי: 'במקום שיש סייג ותקנה'. לשון דומה מופיעה בפירושו לדברי רבא שהבאנו לעיל: 'דבדבר שבממון אין כאן עקירת דבר מן התורה במקום סייג וגדר'. מקורו של ביטוי זה בדברי ר' אליעזר בן יעקב, המובאים בסוגיה ביבמות העוסקת בכוחו של בית דין לעקור דבר מן התורה: 'שמעתי שבית דין מכּין ועונשין שלא מן התורה, ולא לעבור על דברי תורה אלא לעשות סייג לתורה'.<sup class="footnote-marker">221</sup><i class="footnote">יבמות צ ע"ב. על הפקעת ממון כסייג לתורה ראו גם: ערך 'הפקר בית דין', <b>אנציקלופדיה תלמודית</b> י, עמ' קז.</i> מדוע צירף רש"י תנאי זה לכאן?
נראה שמורכבות המנגנון של הפרוזבול שמתאר רש"י נועדה להתמודד עם הרבדים השונים של מצוות שמיטת כספים. ראשית, ישנו הצד הממוני של גביית החוב, הנסמך על הפקר בית דין. אבל שמיטת כספים אינה עניין ממוני גרידא; ישנו גם האיסור של 'לא יגוש', המשקף כאן את רצונה של התורה שהחוב יתבטל. כיצד יכולים חכמים להתעלם מאיסור זה? על כך עונה התקנה של מסירת שטרות, שבאמצעותה החוב עובר לאחריותו של בית הדין. לפי רש"י, איסור הנגישה אינו חל על בית הדין כיוון שבית הדין ניגש למקרה מכיוון אחר: הוא אינו גובה את החוב בעבור המלווה, אלא מתוך האינטרס של 'תיקון העולם'. כיוון שכך, אין כאן עקירה של מצוות התורה: כפי שראינו במקורות התנאיים, איסור 'לא יגוש' חל רק על תחום ההלוואות ולא על גבייה הנובעת משיקולים אחרים, כגון קנסות ומעשה בית דין. כאשר המלווה מוסר את שטרותיו לבית הדין, הוא מוותר על זכות הגבייה של חובו, והגבייה נעשית לאחר מכן באופן וולונטרי בשליחותו של בית הדין. גבייה זו אינה נובעת מהחוב, אלא מהשיקול של בית הדין לפיו תיקון העולם דורש שהכסף ישוב אל המלווה.
למעשה, לפי רש"י הלל יצר תקנה העוקפת את דין התורה, אך אינה מנוגדת לכוונתו. בפרוזבול כפי שהוא מתאר אותו אין כל ממד פיקטיבי: הרי ברור שאיסור התורה נועד להגן על הלווה מנגישת המלווה, ולא מתביעות הנובעות משיקולים אחרים. כאשר הלל מחליט כי כדי לעשות סייג לתורה יש צורך להחזיר למלווים את כספם, ובית הדין גובה את החוב מטעם זה, באמת אין בכך ביטול של כוונת התורה.
ראינו אם כן גישה נוספת להבנת מנגנון הפרוזבול וסמכותו של הלל. לפי גישה זו, הפרוזבול הוא תקנה חדשה של הלל, שאינה מסתמכת על הלכה קודמת, לא באופן ישיר ולא כהרחבה פיקטיבית. שאלת הסמכות נענית בכך שיש לבית הדין כוח לתקן תקנות בדיני ממונות; בנוסף לכך, כיוון שגביית החוב נעשית מפני 'תיקון העולם' ולא מכוח ההלוואה, אין בפרוזבול ביטול של כוונת התורה. נסכם כעת את הגישות שראינו ואת העמדות המתבטאות בהן, ולאחר מכן נציע כיוון נוסף.
<b>ד. סיכום והצעה חדשה - תקנה שהיא דין תורה</b>
שלוש הגישות אותן ראינו ענו באופנים שונים על השאלות שהצגנו בתחילת דברינו: כיצד יכול היה הלל לבטל את דין התורה של שמיטת כספים, ומהו המנגנון ההלכתי בו השתמש לצורך כך. לפי הגישה הראשונה, שאלות אלו מתרצות זו את זו: הלל לא חידש דבר, אלא רק מיסד והפיץ את הפטור של מסירת שטרות שהוא חלק מדין התורה. כפי שראינו, חלק מהמקורות התנאיים עשויים לתמוך בגישה זו, כיוון שהם מקיפים את הפרוזבול בהלכות ובמדרשים הנראים כניסיונות לבסס אותו מבחינה הלכתית ולהסמיך אותו לדין התורה.
לעומת זאת, משני התלמודים נראה כי הנחת היסוד היא שהפרוזבול אינו דין תורה, והתשובה לשאלת הסמכות אינה פשוטה כל כך. לכן נקטו רוב הראשונים בגישה השנייה אותה ראינו, לפיה הפרוזבול הוא הרחבה פיקטיבית של דין מסירת שטרות. מטרתה של התקנה היא להפוך דין זה לנפוץ ונגיש יותר, באמצעות הקלוֹת בהן ניתן לנקוט רק כאשר שמיטת כספים נוהגת מדרבנן. כפי שראינו, הקשר בין מעמדה של השמיטה לבין צורת התקנה הוסבר בצורה מעמיקה יותר על ידי הרמב"ם: מטרתה של שמיטת כספים מדרבנן היא להוות זכר למצווה, ולכן הלכות הפרוזבול מדגישות את הממד הפומבי ומציגות פנים שונים כלפי החכמים וכלפי ההמון.
הגישה השלישית ויתרה לחלוטין על הניסיון לקשור את הפרוזבול להלכה קודמת כלשהי, ובמקום זאת ביססה אותו על סמכותו של בית הדין להפקיע ממון. בנוסף לכך, לפי רש"י המנגנון ההלכתי של הפרוזבול אינו עוקר את דין התורה, שכן איסור הנגישה אינו חל על הגבייה של בית הדין.
לצד התשובות השונות לשאלת הסמכות והמנגנון, ראינו כיצד הדיון על הפרוזבול קשור גם לתפיסות שונות לגבי האופן בו מתפתחת ההלכה: האם מצבים חדשים דורשים ומאפשרים ליצור הלכות חדשות, או שההלכה מתפתחת רק על בסיס שימוש בתקדימים? נסכם כעת את הדברים בנושא זה, שבו אציע גם את גישתי.
במסגרת הדיון על הגישה הראשונה, ראינו את דברי השופט זילברג והרב פישמן, לפיהם הפרוזבול מהווה דוגמא לכך שההלכה מתפתחת מתוך תקדימים, ללא חידושים או שינויים דרמטיים. כפי שראינו, קשה להבין את הפרוזבול בצורה שמרנית כל כך; נראה כי הן התנאים והן האמוראים מתמודדים דווקא עם החידוש שבו, אותו הם מנסים להכיל בצורות שונות.
עם זאת, קשה גם לקבל את הגישה ההפוכה, לפיה הפרוזבול מהווה דוגמא להלכה המתחדשת יש מאין. דוגמא לגישה זו ניתן לראות אצל אייזיק הירש וייס, בספרו 'דור דור ודורשיו'.<sup class="footnote-marker">222</sup><i class="footnote">א"ה וייס, <b>דור דור ודורשיו</b>, שם, עמ' 172–173.</i> וייס מביא את הפרוזבול כדוגמא לדרכו של הלל, ש'ברר וזקק את ההלכה הקדומה והבדיל בין מעשה למעשה ובין זמן לזמן בסברת השכל, ובחן את טעם הדבר ועל פי בחינתו נתן לו קיום או בטלו'. לדעתו, הלל ראה ששמיטת הכספים פועלת בניגוד למטרתה בכך שהיא פוגעת בחובה המוסרית לעזור לעניים, ולכן תיקן תקנה שביטלה למעשה את מצוות התורה. לפי וייס, תקנתו של הלל משקפת מעין תפיסה נבואית הבוחנת את ההלכה רק לפי כוונתה הפנימית, ואינה נרתעת מביטולה במקום שבו היא פועלת בניגוד לכוונה זו. נראה כי לדעתו העזות של הלל מקבלת את תוקפה מעמדתו הדתית־מוסרית, ולכן הוא אינו נזקק לשום תקדים הלכתי לביסוס תקנתו. בהתאם לכך סובר וייס כרמב"ן שהדרשה על מסירת השטרות נוצרה אחרי תקנתו של הלל, וזאת בניסיון למתן את החידוש שבה: 'שהייתה תקנת הלל קשה בעיניהם לעקור השמטת כספים שהיא מצווה הכתובה בתורה, על כן השתדלו למצוא לו סמך'.<sup class="footnote-marker">223</sup><i class="footnote">שם, הערה 2.</i>
הבעיה בגישה זו היא שוייס מתעלם מכך שהלל לא עמד כנביא והכריז על ביטולה של מצוות שמיטת כספים, אלא בנה מנגנון הלכתי לצורך כך. כבר במשנה יש לפרוזבול נוסח, והתנאים הקדומים דנים בצורך בקרקע לכתיבתו. בנוסף לכך, גם הצגתו של הפרוזבול כתיקון דתי ומוסרי אינה פשוטה כל כך. וייס מסתמך בתיאור על זה על המשנה, לפיה הלל תיקן את הפרוזבול 'כשראה שנמנעו העם מלהלוות זה את זה ועוברין על מה שכתוב בתורה השמר לך פן יהיה דבר עם לבבך בליעל'.<sup class="footnote-marker">224</sup><i class="footnote">משנה שביעית פ"י מ"ג.</i> אבל למרות משנה זו, היו שראו בפרוזבול תקנה הנובעת מטעמים כלכליים פרקטיים. הכסף משנה למשל כתב כי הטעם העיקרי לתקנה הוא הטעם הכלכלי: 'עיקר תקנת הפרוזבול לא היה סייג לתורה, אלא מפני תקנת העניים שלא תנעול דלת בפניהם, ומפני תקנת העשירים שלא יפסידו'.<sup class="footnote-marker">225</sup><i class="footnote"><b>כסף משנה</b>, הלכות ממרים פ"ב ה"ב.</i> כך פירש הכסף משנה את דברי רב חסדא במסכת גיטין, שהסביר את המילה 'פרוסבול' כ'פרוס בולי בוטי', כלומר – תקנה לעשירים ולעניים.<sup class="footnote-marker">226</sup><i class="footnote">גיטין לו ע"ב–לז ע"א.</i> גם מפירושו של רש"י שם נראה שלפי רב חסדא סיבת התקנה היא כלכלית: 'עשירים שלא יפסידו ועניים שלא ינעלו דלת בפניהם',<sup class="footnote-marker">227</sup><i class="footnote">רש"י שם ד"ה 'בולי ובוטי'. עם זאת, היו שפירשו שתקנת העשירים היא שלא יעברו על דברי תורה, ראו את המקורות שהביא כהנא, <b>שמיטת כספים</b>, שם, עמ' צד הערה 29.</i> וכן כתבו גם הב"ח והמהר"ם שיף.<sup class="footnote-marker">228</sup><i class="footnote"><b>ב"ח</b>, חו"מ סימן סז ס"ק כ; <b>מהר"ם שיף</b>, גיטין לו ע"ב ד"ה 'עכ"פ'.</i> החת"ם סופר בחידושיו אף כתב שלא היה כלל איסור בכך שהעשירים נמנעו מלהלוות בזמן הלל, שכן כאשר שמיטת כספים נוהגת רק מדרבנן, הברכה שהבטיחה התורה למלווה אינה חלה, וממילא גם אין עליו חובה להלוות!<sup class="footnote-marker">229</sup><i class="footnote"><b>חידושי חת"ם סופר</b>, גיטין לו ע"ב, ד"ה 'ועברו על מה שכתוב בתורה'.</i>
יש שהסבירו כי שינוי היסטורי גרם לכך שלא ניתן היה לקיים עוד את ההלכה המקורית. זילברג כתב כי כל עוד המשק בארץ התבסס כמעט לגמרי על חקלאות, לא היה צורך רב בהלוואות ולכן ניתן היה לנהוג בדיני שמיטת כספים.<sup class="footnote-marker">230</sup><i class="footnote">זילברג, <b>כך דרכו של תלמוד</b>, שם, עמ' 42.</i> אך בתקופת מלכי הורדוס הונהג בארץ משטר סמי־קפיטליסטי שבו נוצרה תלות גדולה באשראי, וכתוצאה מכך שמיטת כספים הפכה להלכה בלתי אפשרית. לפי תפיסה זו, הפרוזבול דומה לתקנות רבות שבאו אחריו כגון מכירת חמץ, היתר עסקה והיתר מכירה, תקנות שמטרתן לעקוף את דין התורה במציאות שאינה מאפשרת את קיומו.<sup class="footnote-marker">231</sup><i class="footnote">מקרים כאלו מעוררים את השאלה אם העובדה שהתורה מתייחסת למצב כלכלי מסוים מעידה שהיא מעוניינת בקיומו, או שההלכה מיושמת על המציאות כפי שהיא, בלי לנסות לעצב אותה. בהקשר שלנו למשל ניתן לשאול אם שמיטת כספים אינה מבטאת את התנגדותה של התורה לשוק המבוסס על הלוואות.</i>
אם כן, ייתכן שיש להבין את הפרוזבול כתקנה כלכלית ולא כתקנה מוסרית־דתית, ואולי הנימוק המובא במשנה הוא רק מסווה אפולוגטי לכך. ובכל אופן, גם אם נסבור שהלל פעל מתוך תודעה 'נבואית', ברור שבפועל הוא לא פעל כנביא אלא כחכם, היוצר ומחדש במסגרת התורה שבעל פה. בהקשר זה הדעות המנוגדות של וייס וזילברג ממחישות כיצד חשיבה אנכרוניסטית, המתבססת על קטגוריות חשיבה מאוחרות, אינה יכולה לבאר את התופעה המתבטאת בתקנה זו. אנסה כעת להציע הבנה מורכבת יותר לפעולתו של הלל, ולמה שאפשר ללמוד ממנה על האופן שבו פעלו חז"ל.
ראשית, אני סבור כמו הרמב"ן שהדרשה של מסירת שטרות היא מאוחרת להלל, והלל עצמו לא נזקק כלל לדרשה. אך בשונה מהרמב"ן, אני סבור שדרשה זו אינה רק אסמכתא, אלא משקפת ניסיון רציני של החכמים שאחרי הלל להצדיק את הפרוזבול באופן רטרואקטיבי, בכך שימצאו לו מקור בתורה; כפי שטענתי לעיל בדיון על הפיקציה, גם את הדרשה הרטרואקטיבית מזהים חז"ל כחלק מדין התורה עצמו. ועם זאת, דרכו של הלל הייתה שונה: הוא יצר מנגנון הלכתי המתבסס על ההיגיון הפנימי של המצווה כפי שהוא הבין אותו, וכיוון שכך, תוקפו של מנגנון זה הוא מן התורה. הלל לא הסתמך על דרשה או על הלכה קיימות, אך גם לא על כוחו של בית הדין כנגד דין התורה; הוא חדר לעומקה של ההלכה כדי למצוא בתוכה את האפשרות לעקוף אותה. האימננטיות של ההבנה עליה מתבסס המנגנון הביאה לכך שהוא נחשב כחלק מדין התורה עצמו, גם אם אין לו מקור מפורש בפסוקים.
ניתן להמחיש את דרכו של הלל בתקנת הפרוזבול מתוך השוואתה להלכה אחרת שהתחדשה על ידי בית הלל – הדרשה על זמן קריאת שמע המובאת במשנה בתחילת מסכת ברכות.
התורה כותבת שאדם צריך לקרוא את קריאת שמע 'בשכבך ובקומך' – בבוקר כשהוא קם, ובערב כשהוא שוכב לישון. כך אכן נהגו בתחילה, אלא שבשלב מסוים הפכה הלכה זו לאנכרוניסטית: השינויים בתנאי החיים גרמו להפרדה בין רדת הערב לבין הזמן שבו אנשים שוכבים לישון, ובכך פירקו את הסיטואציה הפשוטה שאליה התייחסו פסוקי התורה. אז נוצרה מחלוקת אופיינית בין בית שמאי לבית הלל: מה עושים כאשר אנשים הולכים לישון מאוחר יותר, ולפעמים עדיין נמצאים בדרך בזמן שהלילה מגיע? דעת בית שמאי במקרה זה משקפת משנת חסידים מובהקת – כאשר מגיע הערב, לא משנה היכן האדם נמצא, עליו לשכב ולקיים את המצווה כלשון הפסוק, כפי שמעיד על עצמו רבי טרפון: 'אני הייתי בא בדרך והטיתי לקרות כדברי בית שמאי, וסכנתי בעצמי מפני הלסטים'.<sup class="footnote-marker">232</sup><i class="footnote">משנה ברכות פ"א מ"ג.</i> מובן שבפסיקה זו יש מלאכותיות רבה, שכן היא הופכת את ההלכה לחסרת משמעות ואולי אף למגוחכת; אך בה בעת, זה גם מה שנותן לה את כוחה – ייקוב הדין את ההר! לפי תפיסה זו הערך הדתי העליון הוא דווקא חוסר ההתחשבות בשינויי הנסיבות, והזרות שבקיום ההלכה מעידה על מסירות הנפש המתבטאת בה – 'סכנתי בעצמי מפני הליסטים'.
לעומת זאת, בית הלל מתמודדים עם המצב המשתנה באמצעות דרשה: 'כל אדם קורא כדרכו, שנאמר ובלכתך בדרך. אם כן למה נאמר ובשכבך ובקומך? בשעה שבני אדם שוכבים ובשעה שבני אדם עומדים'.<sup class="footnote-marker">233</sup><i class="footnote">שם.</i> כלומר, בית הלל מפרידים את קריאת שמע מהסיטואציה של הקימה ושל השכיבה לישון, ומשלבים אותה באופן טבעי יותר בסדר יומו של האדם. דרשה זו משקפת את האופן שבו תפסו בית הלל את העיקרון של ההלכה עליה מצווה התורה. לפי בית הלל, את התורה צריך ללמוד גם לפי העיקרון שלה, ולא רק לפי פשוטה. התורה לא התכוונה לצוות על צורת הביצוע המדויקת של קימה ושכיבה, אלא תיארה סיטואציה הלקוחה מחיי היומיום של האדם. בית הלל מרחיבים את משמעותו של הפשט באמצעות הדרשה, היוצרת את ההפשטה של זמן שכיבה וזמן קימה, ובכך מאפשרת שילוב טבעי יותר של ההלכה בסדר היום החדש. כאשר 'כל אדם קורא כדרכו' את קריאת שמע בערב ובבוקר, גם אם הוא עצמו אינו הולך לישון או מתעורר באותה עת, נשמרת הכוונה המקורית של התורה, גם אם אופן הביצוע השתנה. אמנם זה אינו פשוטו של מקרא, אך זוהי פרשנות אימננטית השומרת על הכוונה המקורית של ההלכה. במקביל, גם הדרשה אינה רק אמצעי ספרותי פורמליסטי, אלא משקפת קריאת עומק של העיקרון המתבטא בפסוק.<sup class="footnote-marker">234</sup><i class="footnote">לתיאור דומה של היחס בין תהליכים חברתיים לבין הבנה חדשה של המקורות ראו: <b>בתורתו יהגה</b>, עמ' 167–180.</i>
אם כן, במצבים חדשים לעתים דווקא השינוי באופן ביצוע ההלכה עשוי להיות זה המשמר את משמעותה. אמנם בפרוזבול המצב הוא שונה, הן בכך שהלל אינו דורש דרשה אלא מתקן תקנה, והן בכך שמטרתו אינה לקיים את מצוות התורה אלא לעקוף אותה; אך עם זאת, לצורך העקיפה הזו הלל השתמש בהיגיון האימננטי של ההלכה. אמנם המניע שלו היה השינוי ההיסטורי, אלא שמניע זה התלבש בהבנת ההיגיון הפנימי של ההלכה. נראה כי בדומה למה שראינו לעיל בשיטת רש"י, גם הלל סבר שאיסור התורה אינו חל כאשר בית הדין הוא הגובה. שמיטת כספים, כפי שהלל הבין אותה, באמת אינה חלה על שטרות שנמסרו לבית הדין. מסירת השטרות מפקיעה את הדיון מתחום ההלוואות אליו שייכים דיני שמיטת כספים, ומשחררת את בית הדין לפעול מכוח שיקול הדעת שלו לגבי הצורך בגביית החוב. שיקול דעת זה, אותו מכנה המשנה 'תיקון העולם', הוא המניע של הלל בתקנת הפרוזבול; אך תקנה זו מתבססת על האופן שבו הבין הלל את התחום אליו מכוון דין התורה.<sup class="footnote-marker">235</sup><i class="footnote">אין לזהות את הגישה המוצעת כאן עם שיטת רש"י, שהסברו מתבסס גם על סמכותו של בית הדין. ועם זאת, גם בשיטת רש"י יש יסודות כאלו, שהרי הפקר בית דין עצמו יונק את כוחו מהדרשה המובאת בגמרא שם, ולמעשה הוא עצמו מנגנון הלכתי שנוצר על ידי חז"ל.</i>
גישה זו שונה מהגישות שראינו עד כה, כיוון שהיא אינה נתפסת בקטגוריות ההלכתיות המאוחרות יותר. הלל אינו משתמש בהלכה ישנה אלא 'ממציא' אותה, יוצר הלכה חדשה בתוך דין התורה. הגישות השונות אותן ראינו בפרק זה משקפות את הפער בין האופן שבו פעל הלל לבין האופן שבו הוא הובן בדורות מאוחרים יותר. לכך קשור גם הדיון על משמעותה של הפיקציה: הזכרנו את ההבחנה בין הערמה כגון מכירת חמץ, שבה יש מנגנון משפטי תקף אלא שאין מאפשרים לו לצאת לפועל, לבין פיקציה כמו חוטי העירוב, המבוססת על הרחבת מושג המחיצה אל מעבר לגבולו. הפרוזבול במקורו הוא הערמה ולא פיקציה, כיוון שהלל תיקן מסירת שטרות ממשית. בדומה למכירת חמץ, גם כאן הפיקציה אינה במנגנון אלא באופן שבו הוא מתפקד; שכן מטרתו אינה באמת לתת לבית דין לגבות את החוב, אלא לאפשר לגובה לעקוף את מצוות השמיטה. זה היה המצב בתקנה המקורית, אך כפי שראינו, בדורות שלאחר מכן הממד הפיקטיבי גבר. תהליך זה משקף את העובדה שהפרוזבול כבר אינו נתפס כמנגנון ממשי הפועל בתוך דין התורה עצמו, אלא כפעולה פיקטיבית שהתגלגלה לכדי אקט סמלי, שתוקפו יכול להיות רק מדרבנן.
אך כפי שכבר טענו לעיל, ההפרדה החותכת בין הסמלי לממשי זרה לעולמם של חז"ל, ואִתה גם ההבחנה בין ההלכה המקורית להרחבתה הפיקטיבית. כשם שהפיקציה החז"לית פועלת בתוך ההלכה עצמה, כך גם תקנתו של הלל. הפרוזבול מציג בפנינו חשיבה הלכתית הקודמת להבחנות אלו; זוהי תודעה אחרת של תורה, שהיא היא יסוד התורה שבעל פה.<sup>א</sup>
<b>הערת הרחבה</b>
א המהלך המוצג בפרק זה מתבסס על שיעוריו של הרב שג"ר משנת תשנ"ד. בשיעורים משנת תשס"א הרב הסביר את הפרוזבול באופן אחר: הוא הלך בדרכה של הגישה הראשונה שהוצגה כאן, לפיה הפרוזבול מעוגן היטב בדיני השמיטה מן התורה, והסיק ממנה מסקנות אחרות ביחס לאופייה של תקנת הלל. לפי הסבר זה הלל לא פעל מתוך הבנתו את ההיגיון הפנימי של ההלכה, אלא השתמש במנגנון כלכלי שהיה מוכר בזמנו כדי לעקוף את שמיטת הכספים. להשלמת התמונה נביא כאן קטע המבטא עמדה זו (ה"ע):
במשנה נראה כי ההלכה המחייבת לכתוב את הפרוזבול על הקרקע היא קדומה ויסודית (ראו לעיל, הערה 53). בפשטות, הלכה זו מראה שהפרוזבול במקורו מבוסס על סברת 'כגבוי', כפי שכתב הר"ש משאנץ: 'דאז חשוב החוב כגבוי ביד בית דין ולא קרינא ליה לא יגוש, וכמלוה שיש עליה משכון' (פירוש הר"ש משאנץ למשנה שביעית פ"י מ"ו). אם מבינים כך את תקנתו של הלל, נראה כי היא איננה כה רדיקלית. יש להשוות אותה לתקנה אחרת של הלל שפעלה באופן דומה: לפי ההלכה מי שמכר בית מ'בתי ערי חומה' יכול לקנות אותו בחזרה בעל כורחו של הקונה, בתנאי שעדיין לא חלפו שנים עשר חודש מיום המכירה. המשנה בערכין מספרת על ניסיונות ההתחמקות של הקונים מהלכה זו, ועל תקנה שחידש הלל כנגדם: 'בראשונה היה נטמן יום שנים עשר חֹדש שיהא חלוט לו. התקין הלל הזקן שיהא חולש את מעותיו בלשכה ויהא שובר את הדלת ונכנס, אימתי שירצה הלה יבוא ויטול את מעותיו' (משנה ערכין פ"ט מ"ד). תקנתו של הלל כאן מבוססת על הרחבת ההיגיון הרגיל של המכירה: אמנם התשלום לא הגיע עדיין לידי הקונה, אך כיוון שהוא מחכה לו בלשכה, המכירה כבר תקפה. זוהי תקנה הגיונית שאין בה פיקטיביות כלל.
נראה שגם את התקנה המקורית של הפרוזבול יש להבין כך. הרעיון שחוב יכול להיחשב כאילו הוא כבר גבוי קיים בהלכה בהקשרים אחרים, כפי שניתן לראות במחלוקת בין בית הלל לבית שמאי על שטר שיש בו שעבוד נכסים (סוטה כה ע"א–ע"ב). נראה שהייתה בעולם מציאות של שטר חוב הנחשב כמזומן, ואולי אפילו אפשר היה לסחור בו; הלל תיקן על גבי מציאות זו, כפי שעשה ביחס למכירה בתקנה של בתי ערי חומה. ראינו את דברי בלאו (ראו הערה 9 לעיל), לפיהם 'פרוזבול' הוא מונח יווני המציין שטר בית דין המעניק למלווה את זכות הגבייה, ובכך מחשיב את החוב כגבוי. הפרוזבול של הלל אינו שטר של בית הדין, אבל הוא מתפקד בצורה דומה. הלל יצר שטר שבו המלווה מצהיר שהוא יגבה את חובו בכל עת שירצה, ואז הגבייה היא רק עניין פורמלי: כיוון שיש ללווה קרקע היא נחשבת כמשועבדת, והחוב נחשב כאילו הוא כבר גבוי. אם מבינים את הפרוזבול על רקע המציאות הכלכלית של זמנו, אין בכך כל דבר חריג.
תליית הפרוזבול בקרקע יכולה גם להבהיר את הטעם לתקנתו של הלל: לא מדובר כאן בלווה עני אלא באדם שיש לו קרקע בשוויו של החוב, והוא מנצל את השמיטה כדי להתחמק (ראו אצל גילת, <b>פרקים בהשתלשלות ההלכה</b>, שם, עמ' 220 הערה 17, המציע סברה דומה). לפי זה דאגת הלל לא הייתה נתונה ללווים העניים; אולי להם אנשים לא נמנעו מלהלוות, שהרי ממילא מדובר בהלוואה של חסד. הצורך בקרקע מכוון את התקנה למקום בו היא נדרשת, כדי למנוע ניצול לרעה של השמיטה.
אם מבינים את תקנת הפרוזבול כך, אין בה כל ממד רדיקלי או פיקטיבי; היא מהווה יישום פשוט של דיני השמיטה בעולם הכלכלה דאז, ולכן היא תקפה גם בשמיטה מן התורה. אך כאמור (ראו הערה 53 לעיל), כבר בדברי התנאים הקרקע הופכת לתנאי פורמלי, ומאבדת את משמעותה כביסוס הלכתי ממשי; בהמשך לכך, גם כאשר הספרי מבקש לבסס את הפרוזבול מבחינה הלכתית, הוא פונה להלכה של מסירת שטרות.

Chapter 5

<big><strong>שמיטת כספים בימי הראשונים: מנהג והלכה</strong></big>
בפרקים הקודמים עסקנו בהרחבה במערכת היחסים שבין שמיטת כספים, שמיטת קרקעות והיובל, וברובדי המשמעות השונים העולים ממערכת יחסים זו. אחד הצירים המרכזיים שמצאנו הוא זה שבין ריאליות לאוטופיה; כפי שראינו, המיקום של ההלכות השונות על ציר זה נוגע למעמדן ההלכתי ולמערכת הזיקות ביניהן: הוא משפיע על היחס בין השמיטות ליובל, על ההבדלים בין דאורייתא לדרבנן, ועל משמעותה של תקנת הפרוזבול.
בפרק זה נצרף נדבך נוסף לדיון זה, מתוך העיון ביחסם של כמה מן הראשונים למעמדה של שמיטת כספים בימיהם. כפי שנראה, דיון זה צומח מתוך ההתייחסות למנהגי הזמן והמקום, ועם זאת הוא נוגע בתפיסות היסודיות לגבי שמיטת הכספים ולגבי יחסה לשמיטת הקרקעות וליובל, ובכך ממשיך מהלכים שאותם ראינו בפסוקים ובדברי חז"ל.
<b>א. קיום פורמלי וביטול גמור: שמיטת כספים בין האמוראים לראשונים</b>
מן התלמוד נראה ששמיטת כספים נהגה בתקופת האמוראים. כך למשל מסופר על רבה השומט את חובו של אבא בר מרתא,<sup class="footnote-marker">236</sup><i class="footnote">גיטין לז ע"ב.</i> וכן על רב אשי שכתב פרוזבול.<sup class="footnote-marker">237</sup><i class="footnote">גיטין לז ע"א.</i> אבל על אף ששמיטת הכספים נהגה בתקופה זו, ניתן לראות כיצד קיום המצווה הפך פורמלי יותר ויותר. על תלמידיו של רב אשי מסופר שלא כתבו פרוזבול בפני בית דין אלא הסתפקו בהצהרה בעל פה זה בפני זה, וגם רבי חייא בר אשי פסק לרבי יונתן שדי באמירה כזו.<sup class="footnote-marker">238</sup><i class="footnote">שם, וראו גם ירושלמי כתובות פ"ט ה"ט, נז ע"א.</i>
בתקופת הגאונים והראשונים נחלש עוד יותר קיומה של שמיטת הכספים.<sup class="footnote-marker">239</sup><i class="footnote">על כך ראו נ' עמינח, 'תשובת הרב יוסף ששפורטש בדין שמיטת כספים בזמן הזה', <b>אור המזרח</b> מב ב, תשנ"ד, עמ' 108–126 [נדפס שוב בתוך: נ' עמינח, <b>ר' יוסף ששפורטש וספר תשובותיו</b>, תל אביב תשנ"ה, עמ' 147–153. (ה"ע)]; י"ד גילת, <b>פרקים בהשתלשלות ההלכה</b>, רמת גן תשנ"ב, עמ' 230–234.</i> בפרובנס המנהג היה כי שמיטת כספים אינה נוהגת כלל, ואין צורך אף לכתוב פרוזבול; כך גם מעיד הרא"ש על המנהג בקסטיליה שבספרד.<sup class="footnote-marker">240</sup><i class="footnote"><b>שו"ת הרא"ש</b>, כלל סד סימן ד; כלל עד סימנים ג, ד, ז.</i> מנהג זה, המוזכר כבר בדברי רב נטרונאי גאון שאותם נביא להלן, עורר דיונים רבים בראשונים. הרמב"ן ותלמידיו התנגדו לו, ולכן הנהיגו בקטלוניה את כתיבת הפרוזבול; אך גם שם נשמרה מידה של פורמליות בכך שהדיינים האמינו לכל מלווה שטען שהיה לו פרוזבול שאבד, ואף הציעו בפניו את האפשרות לטעון כך.<sup class="footnote-marker">241</sup><i class="footnote">ראו <b>שו"ת הרשב"א</b>, ח"ד כג.</i> בדומה לכך, במקומות אחרים בספרד נהגו לכתוב תנאי בשטר ההלוואה הקובע כי השמיטה אינה חלה עליו.<sup class="footnote-marker">242</sup><i class="footnote">ראו עמינח, 'תשובת הרב יוסף ששפורטש', שם, עמ' 109.</i> באשכנז היה מקובל בתחילה לקיים שמיטת כספים, אך גם שם השתנה המנהג מאוחר יותר, דבר שהוצדק בנימוקים שונים.<sup class="footnote-marker">243</sup><i class="footnote">ראו גילת, <b>פרקים בהשתלשלות ההלכה</b>, שם, עמ' 234.</i>
ראשוני פרובנס נקטו בגישה אחרת: הם ביקשו להגן על מנהגם לפיו שמיטת כספים אינה נוהגת כלל בנימוקים שונים. זהו דיון מעניין בשל הפער עליו הוא מבקש לגשר: לכאורה, מן המקורות עולה כי שמיטת כספים נוהגת בזמן הזה לכל הפחות מדרבנן, ולכן תוקנו הפרוזבול ואמצעים אחרים כדי לאפשר את גביית החובות; אבל הדיון אותו נראה איננו ניסיון מלאכותי להגן על מנהג המנוגד למקורות ההלכתיים. ההגנה על המנהג בדיונים אלו אינה אילוץ חברתי הנכפה על הפוסק מבחוץ, אלא היא מהווה אחד מן הגורמים המעצבים את הדיון ההלכתי מבפנים. המנהג הרווח מביא את הפוסק לקריאה מחודשת של המקורות, והוא מקבל את הצדקתו כאשר מתברר כי הוא משקף עמדה הלכתית ממשית, עמדה המתחברת לרצף הדיון ההלכתי, גם אם היא אינה עולה בקנה אחד עם הפסיקה המקובלת.<sup class="footnote-marker">244</sup><i class="footnote">על כך ראו גם: <b>בתורתו יהגה</b>, עמ' 169–180; <b>אהבוך עד מוות</b>, עמ' 8–11.</i> כפי שנראה, הדיון על ביטולה של שמיטת הכספים מוצא את שורשיו של המנהג בהשתלשלות ההלכות אותה ראינו בפרקים הקודמים; העיון בדבריהם של ראשוני פרובנס יאפשר לנו לעמוד על השלב הבא בהשתלשלות זו.
<b>ב. רב נטרונאי גאון: תהליך ההידלדלות של שמיטת הכספים</b>
כאמור, התייחסות למנהג לפיו שמיטת כספים בטלה נמצאת כבר אצל הגאונים.<sup class="footnote-marker">245</sup><i class="footnote">בנוסף לדברי רב נטרונאי בהם נדון כאן, מזכיר גילת גם תשובה דומה של רב פלטוי גאון (גילת, <b>פרקים בהשתלשלות ההלכה</b>, שם, עמ' 230). הוא גם מציין שם שבספר הלכות גדולות ובספר השטרות של רב האי גאון לא הוזכר הפרוזבול; אך מכך אין ראיה שהם סברו ששמיטת כספים אינה נוהגת, שכן ייתכן שעקפו אותה בדרכים אחרות.</i> המקור המרכזי לכך הוא דבריו של רב נטרונאי גאון אותם מביאים ראשוני פרובנס. נעיין אם כן במקור זה, ולאחר מכן נתבונן בדיונים הרחבים יותר של הראשונים. כך מובאים הדברים בספר 'תמים דעים':
השמטת כספים בזמן הזה בשביעית אינו נוהג בחו"ל ולא בארץ. שאפילו בפני הבית כשהייתה שביעית נוהג עשה הלל הזקן תקנה לעניים שלא תנעול דלת בפני לווין, והתקין להכי פרוזבול שלא ישמיט מלוה את מעותיו בשביעית, ואמרינן 'אף על פי שלא כתב כמי שכתב דמי' (גיטין לו ע"ב). עד כאן כתב רב נטרונאי גאון ז"ל.<sup class="footnote-marker">246</sup><i class="footnote"><b>תמים דעים</b>, ירושלים תש"ך, סימן קלג [תשובה זו נדפסה מחדש אצל י' ברודי, <b>תשובות רב נטרונאי גאון</b> ב, ירושלים תשנ"ד, עמ' 501–502. (ה"ע)]. דברים אלו מובאים ללא הזכרת שמו של רב נטרונאי בספר האשכול לרבי אברהם בן יצחק אב בי"ד, אף הוא מחכמי פרובנס, ובעקבותיהם הוא כותב כך: 'וכן הלכה. ואנן לעניות דעתין חזי לן [= נראה לנו] דהשמטת כספים נוהג בזמן הזה, מההיא שמעתא דאימריא על הדא [= מאותה שמועה שנאמרה על כך] דהלל התקין פרוסבול. אלא מיהו לא נהגו בכל מקומותינו להשמיט כספים, והדבר צריך עיון' (<b>ספר האשכול</b>, הלכות ערלה ופדיון כרם רבעי, דף קיד ע"ב). בעל האשכול תמה אמנם על דברי רב נטרונאי ועל המנהג התואם להם, ועם זאת בספר התרומות גם הוא מוזכר כמי ש'היה סומך ועוזר מחזיקי המנהג שלא להשמיט כספים בזמן הזה בחוצה לארץ' (<b>ספר התרומות</b>, שער מה אות ד).</i>
ננסה לעמוד על הנימוקים להצדקת המנהג שמביא רב נטרונאי בדבריו הקצרים. ראשית, הוא קובע שאין הבדל בין ארץ ישראל לחו"ל לגבי קיום שמיטת כספים; נראה שהייתה דעה לפיה שמיטת כספים בטלה רק בחו"ל, ורב נטרונאי יוצא כנגדה. ואמנם, בספר 'חמדה גנוזה' מובאת הבחנה זו בשם רב נטרונאי עצמו,<sup class="footnote-marker">247</sup><i class="footnote"><b>חמדה גנוזה</b>, ירושלים תשכ"ז, סימן פז.</i> ודעה זו מובאת גם ב'ספר השטרות' לרבי יהודה הברצלוני<sup class="footnote-marker">248</sup><i class="footnote"><b>ספר השטרות להרב הנשיא רבינו יהודה בר' ברזילי הברצלוני</b>, ירושלים תשכ"ז, עמ' 71.</i> ובמקורות נוספים אותם נראה בהמשך. בעקבות זאת הציע הרב לוין בספרו 'אוצר הגאונים' להגיה גם את דברי רב נטרונאי כאן בהתאם לדעה זו.<sup class="footnote-marker">249</sup><i class="footnote">ב"מ לוין, <b>אוצר הגאונים</b> י, גיטין, ירושלים תש"א, עמ' 73, אות קצ.</i> אך הגהה זו תמוהה, כיוון שאם נעיין בהמשך דבריו של רב נטרונאי נראה כי הנימוקים שהוא מביא לביטול השמיטה שייכים הן בארץ והן בחו"ל.<sup class="footnote-marker">250</sup><i class="footnote">ניתן אולי להצדיק את ההגהה של הרב לוין אם נפרש שרב נטרונאי התכוון לצרף לנימוקיו את הדעה לפיה בחו"ל ניתן להקל יותר בשמיטת כספים.</i>
מה הם הנימוקים שמביא רב נטרונאי לביטול שמיטת הכספים? ראשית, הוא מזכיר את תקנת הפרוזבול של הלל; אך שלא כמו במשנה, בה הוצג הפרוזבול כתקנה שנועדה להציל את העשירים מהאיסור להימנע מלהלוות,<sup class="footnote-marker">251</sup><i class="footnote">משנה שביעית פ"י מ"ג. על הנימוקים השונים לתקנת הפרוזבול ראו בפרק הקודם.</i> רב נטרונאי מתאר אותה כתקנה כלכלית פרקטית שנועדה לטובת העניים. לאחר מכן הוא מזכיר את ההצעה של רב נחמן אותה ראינו בפרק הקודם, לפיה כל הלוואה תיחשב כאילו נכתב עליה פרוזבול – 'אף על פי שלא כתב כמי שכתב דמי'. כיצד תומכים מקורות אלו בכך ששמיטת כספים בטלה? הרי תקנת הלל מתייחסת למצב בו השמיטה נוהגת, וגם רב נחמן לא אמר את דבריו כפסיקת הלכה אלא כאפשרות – 'אימא ביה מילתא'?
נראה כי רב נטרונאי מצדיק את המנהג בכך שהוא רואה בו המשך של התהליך שהחל בהלל ונמשך ברב נחמן. הוא רואה את הלל כמי שזיהה ששמיטת כספים הפכה בלתי אפשרית עם שינויי הזמנים, ולכן תיקן את הפרוזבול כדי לעקוף אותה.<sup class="footnote-marker">252</sup><i class="footnote">רב נטרונאי גם מדגיש שהלל תיקן את הפרוזבול כבר בזמן הבית, ואם כן קל וחומר ששמיטת כספים אינה נוהגת לאחר החורבן. תהליך השחיקה של שמיטת הכספים אינו נובע רק מהגלות, אלא התחיל כבר לפניה. [ה"ע]</i> בעקבות זאת הגיע רב נחמן, שכפי שראינו בפרק הקודם הקצין את הממד הפיקטיבי של הפרוזבול כשהציע לראות בו הנחת יסוד הנלווית מאליה לכל הלוואה. נראה כי רב נטרונאי רואה במנהג שפשט בימיו המשך של הקו הזה, מימוש בפועל להצעתו של רב נחמן לפיה כל הלוואה נחשבת כאילו נכתב עליה פרוזבול.
ניתן גם לפרש את הדברים בכיוון שונה מעט, בעקבות סברה דומה המובאת בדברי הרא"ש. הרא"ש אמנם התקומם כנגד המנהג שפגש כשהגיע מאשכנז לספרד, עליו הוא כתב כך: 'תמהתי על זה מיום באתי לארץ הזאת, וצווחתי כי כרוכיא וליכא דמשגח בי'.<sup class="footnote-marker">253</sup><i class="footnote"><b>שו"ת הרא"ש</b>, כלל עז סימן ד.</i> אך בדיעבד גם הוא מצא צידוק למנהג: 'ומצאתי התנצלות לעצמי על שמיטת ידי, שאינני מתעורר לבטל מנהגם, ואומר אני דאפשר כיון שפשט המנהג שלא להשמיט, והכל יודעים זה, הווה ליה כאלו התנה המלוה: על מנת שלא תשמיטנו שביעית'.<sup class="footnote-marker">254</sup><i class="footnote">שם, סימן ב. לטענה דומה ראו <b>תשב"ץ</b>, ח"ג סימן סד.</i> הרא"ש טוען כי כיוון ששמיטת כספים אינה נוהגת בפועל, ניתן לומר שכל הלוואה ניתנת מתוך הנחה שהשמיטה לא תחול עליה, והרי זה כאילו נכתב תנאי זה במפורש. למעשה, התפשטות המנהג היא עצמה חלק מהמנגנון המצדיק אותו! ייתכן שגם רב נטרונאי מתכוון לתנאי כזה; כך או אחרת, נראה שלדעתו המנהג ממשיך את הקו של הלל ושל רב נחמן, שלפיו שינויי הזמנים מביאים לעקיפת השמיטה באמצעים פיקטיביים.
כיוון זה בא לידי ביטוי בפסיקה נוספת של רב נטרונאי, המובאת בספר 'חמדה גנוזה', בה שמיטת כספים אמנם מתבטלת אך נשמרת כטקס:
השמטת כספים בזמן הזה בחוצה לארץ צריך שיאמר מלווה ללווה משמט אני, כדי שלא תשתכח תורת שמיטה. מיהא יש מן הדין לומר הלווה למלווה אף על פי כן רוצה אני שתקח, ונוטלו. כדקאמרינן 'אבא בר מרתא דהוא אבא בר מניומי הווה קא מסיק ביה דאבא זוזי' וכו'.<sup class="footnote-marker">255</sup><i class="footnote"><b>חמדה גנוזה</b> שם.</i>
כאמור, כאן נאמר ששמיטת כספים בטלה רק בחו"ל, הבחנה בה נעסוק בהמשך. בנוסף לכך, רב נטרונאי מחייב את המלווה ואת הלווה לערוך טקס פורמלי שנועד לשמר את זכר השמיטה גם לאחר ביטולה: המלווה מכריז ששמט את החוב, והלווה מבקש להחזירו בכל זאת. מקורו של טקס זה הוא במשנה: 'המחזיר חוב בשביעית, יאמר לו משמט אני. אמר לו אף על פי כן, יקבל ממנו'.<sup class="footnote-marker">256</sup><i class="footnote">משנה שביעית פ"י מ"ח.</i> אלא שבמשנה ההנחה היא שהשמיטה נוהגת והחוב בטל, אך הלווה רשאי בכל זאת להחזירו, וכפי שנאמר בהמשך, אם יעשה זאת – 'רוח חכמים נוחה הימנו'.<sup class="footnote-marker">257</sup><i class="footnote">שם, מ"ט.</i> רב נטרונאי לעומת זאת מתייחס לגלגול מאוחר יותר של טקס זה, עליו מסופר בגמרא כך:
<small>אבא בר מרתא דהוא אבא בר מניומי הוה מסיק ביה רבה זוזי [= רבה הלווה לו כסף].</small>
<small>אייתינהו ניהליה [= הביא אותם אליו] בשביעית, אמר ליה: משמט אני. שקלינהו ואזל [= לקח אותם אבא בר מרתא והלך].</small>
<small>אתא אביי אשכחיה דהוה עציב [= בא אביי ומצא את רבה עצוב].</small>
<small>אמר ליה: אמאי עציב מר?</small>
<small>אמר ליה: הכי הוה מעשה [= כך היה המעשה].<sup class="footnote-marker">258</sup><i class="footnote">גיטין לז ע"ב.</i></small>
בהמשך הולך אביי לאבא בר מרתא ומשכנע אותו לומר 'אף על פי כן' ולהחזיר לרבה את כספו. מה לומד רב נטרונאי מסיפור זה על מעמדה של שמיטת הכספים? נראה כי הדברים מתבארים בדבריו של חכם אחר מראשוני פרובנס, ר' זרחיה 'בעל המאור', שבדבריו נעסוק בהמשך. בעל המאור פירש סיפור זה באופן הנראה מכוון גם לכוונתו של רב נטרונאי: נראה מהסיפור כי שמיטת כספים לא נהגה, ולכן אבא בר מרתא היה חייב להחזיר את החוב; כדי להתחמק מכך הוא טמן מלכודת לרבה – העמיד פנים כאילו הוא מתכוון להחזיר את הכסף, וכאשר רבה הצהיר על שמיטת החוב כפי שמחייב הטקס אותו תיאר רב נטרונאי, ניצל אבא בר מרתא את האמירה הפורמלית כדי להתחמק עם הכסף בידו. אם כן, מהעובדה שרב אבא נדרש ל'תרגיל' הזה אנו רואים ששמיטת כספים לא נהגה והחוב לא בטל; ומכך שרבה אמר בכל זאת 'משמט אני' נלמד כי הטקס עדיין נשמר.
אם קוראים את שתי הפסיקות של רב נטרונאי יחד, ניתן לראות כאן מהלך ברור. ביטולה של שמיטת הכספים הוא המשך המהלך שהחל בתקנת הפרוזבול של הלל, ונמשך בהקלות השונות שנוצרו סביב השימוש בו בימי האמוראים.<sup class="footnote-marker">259</sup><i class="footnote">גם בעל המאור, שבדבריו נעסוק בהמשך, כתב שהקלות אלו נובעות מערעור השמיטה בעקבות דרשת רבי: 'ההיא דמסכת גיטין קרובה ונוטה לדברי רבי, מפני שרוב השמועות ששם הולכות להקל בתורת פרוזבול' (<b>ספר התרומות</b>, שער מה אות ד). <br>בהקשר זה יש להבחין בין מגמות שונות בדברי חז"ל. כפי שציין גילת וכפי שראינו בפרק הקודם, בעקבות ביקורתו של שמואל על הפיקטיביות שבפרוזבול הוא הציע לו חלופות שונות, כגון הוספת תנאי בהלוואה או הקביעה שמלווה לעשר שנים אינו משמט (גילת, <b>פרקים בהשתלשלות ההלכה</b>, שם, עמ' 225–229). למגמה זו שייכות גם האמירה במשנה לפיה מי שמחזיר חובו רוח חכמים נוחה הימנו, וכן הדעות בגמרא לפיהן ניתן לכפות על הלווה לומר 'אף על פי כן' (גיטין לז ע"א). נראה כי אמירות אלו נובעות מהחמרה בשמיטת הכספים ומפקפוק בתוקפו של הפרוזבול. אך בניגוד לגילת המערב בין הדברים, יש להבחין בין מגמה זו למגמה שתיארנו בדברינו. רב נטרונאי וחכמי פרובנס אינם נזקקים לפרוזבול לא מפני שהם מערערים עליו, אלא מפני שהם מקלים בשמיטת כספים. בכך הם ממשיכים את התהליך שהחל בתיקון הפרוזבול ונמשך בהרחבתו, הבאה לידי ביטוי בהצעה של רב נחמן או במנהגם של תלמידי רב אשי למסור הצהרות בעל פה, תהליך שבסופו בטלה שמיטת הכספים לגמרי.</i> נראה שהיו לכך סיבות שונות: ראשית, השינויים החברתיים והכלכליים יצרו פער בין מטרותיה החברתיות של השמיטה לבין השפעתה הממשית, וגם הקשו על קיומה. חוסר הרלוונטיות של המצווה והקושי לקיים אותה הצטרפו לאופייה השמרני של ההלכה בגלות, ששמיטת הכספים נתפסה כקיצונית מדי בעבורה.<sup class="footnote-marker">260</sup><i class="footnote">על כך ראו גם בפרק השני, עמ' 51.</i> נוסף לכך גם השינוי בתפיסת ההלכה בגלות, כאשר מצוות חברתיות התערערו בעקבות הניתוק מסדרי השלטון.
בעקבות תהליכים אלו איבדה שמיטת כספים את ההקשר הריאלי שלה, והפכה ממצווה חברתית למצווה פולחנית־טקסית. זהו צד בתקנתו של הלל שפעמים רבות אין שמים לב אליו: ביצירת הפרוזבול הלל לא רק תיקן תקנה חברתית, אלא גם הפך את המצווה החברתית של התורה לחובה פורמלית. מהלך זה מתחדד בדברי רב נטרונאי, כאשר מצד אחד שמיטת כספים כבר אינה נתפסת כהלכה ממשית כלל, ומצד שני מודגשת חשיבותו של הטקס, המשמר את זכרו של התיקון החברתי שהתקיים פעם. אפשר להשוות זאת למכירת חמץ: ההערמה שבמכירה זו אינה בעייתית אם מניחים שכוונת התורה היא רק לאסור את הבעלות הפורמלית על החמץ.<sup class="footnote-marker">261</sup><i class="footnote">בפרק הבא נראה כי הראי"ה העלה טיעון דומה בנוגע להיתר המכירה.</i> בדומה לכך, כאשר שמיטת כספים מפסיקה להיות מצווה חברתית ממשית בעקבות תקנת הלל, ניתן לעקוף גם אותה בצורה פורמלית.
ניתן להדגים תהליך זה באמצעות דבריו של בעל 'ערוך השולחן',<sup class="footnote-marker">262</sup><i class="footnote"><b>ערוך השולחן</b>, חו"מ סימן סז, ס"ק י.</i> המציע טיעון נוסף להצדקת המנהג לפיו שמיטת כספים בטלה. שמיטת כספים נוהגת בזמן הזה מדרבנן כזכר, אך חכמים לא היו מתקנים אותה אילו ידעו שהדבר יגרום לאנשים להימנע מלהלוות ובכך לעבור על איסור תורה – 'בכגון זה שלא תקנו רק לזכר בעלמא, פשיטא אם יתעקר על ידי זה דבר מדברי תורה בטלוה לתקנתא'. תקנת הפרוזבול פתרה בעיה זו בכך שעקפה את השמיטה, אך כיום הפרוזבול אינו מועיל כיוון שאין לבית הדין כוח גבייה; ואם כן, השמיטה מדרבנן בטלה כדי שאנשים לא יימנעו מלהלוות:
<small>ממילא אין תועלת במסירת החובות לדיינים כיון שאין להם כח לגבותם, ובהכרח שהמלוה בעצמו יגבה ויעבור על לא יגוש, ואין תועלת בהפרוזבול... ואם ננהוג עתה בשמיטת כספים פשיטא שלא ירצו להלות ויעברו על מה שכתוב בתורה השמר לך וגו', דבוודאי לא אכשר דרי יותר מדורו של הלל הזקן. ולפי זה וודאי דנדחית תקנתא דרבנן שהיא רק זכר לשביעית מפני לאו דאורייתא, ופשיטא דבכי הא לא תקנו רבנן.</small>
משמעות הדברים היא שמאז ימי הלל, שמיטת כספים נוהגת רק אם יש פרוזבול, ובלעדיו היא בטלה לגמרי. היא מתקיימת כזכר, אך רק באופן טקסי; בפועל ההלוואות כבר אינן נשמטות. ואם כך, ביטול שמיטת כספים והפיכת הדיון בין המלווה ללווה לטקס בימי רב נטרונאי משקפים את אופייה המקורי של שמיטת הכספים מדרבנן.
<b>ג. מנהג פרובנס והצדקתו</b>
דבריו הקצרים של רב נטרונאי גאון פתחו דיון רחב שהתפתח מאוחר יותר בין חכמי פרובנס. דיון זה מבקש ליישב את המנהג שביטל את שמיטת הכספים עם המקורות בצורה מקיפה יותר מזו שראינו בדברי רב נטרונאי, ובתוך כך הוא פונה לשני כיוונים עיקריים: הראשון מפתח את הדעה אותה הזכרנו לעיל, לפיה שמיטת כספים נוהגת בזמן הזה רק בארץ ישראל, והשני סובר ששמיטת כספים תלויה לחלוטין ביובל, ולכן היא בטלה עם ביטול היובלות. כפי שטענו לגבי רב נטרונאי, גם כאן נראה שהצדקת המנהג אינה נכפית על המקורות מבחוץ, אלא מתחברת להיגיון הפנימי של המקורות וממשיכה אותו. כדי להראות זאת, נסקור קודם את הכיוונים השונים בדיון זה, ולאחר מכן ננסה לעמוד על משמעותם.
<b>העיטור: שמיטת כספים וקדושת הארץ</b>
כאמור, הדעה לפיה שמיטת כספים נוהגת בזמן הזה רק בארץ ישראל מופיעה כבר בספר השטרות של רבי יהודה הברצלוני, שחי בספרד בסוף המאה ה־11. את דבריו מביא גם בעל העיטור, רבי יצחק בן אבא מרי, מחכמי פרובנס במאה ה־12. בתחילה מקשה העיטור על דעה זו: 'ומסתמא דאפילו לרבי השמטת כספים נוהג בזמן הזה בחוצה לארץ מדרבנן, דארץ ישראל וחוצה לארץ לגבי שמיטה כי הדדי נינהו [= שווים זה לזה], דחובת הגוף הוא'.<sup class="footnote-marker">263</sup><i class="footnote"><b>העיטור</b>, אות פ – פרוזבול, דף עה טור ד.</i> זוהי שאלה מתבקשת – הרי גם לדעת רבי שהקיש בין השמיטות,<sup class="footnote-marker">264</sup><i class="footnote">על הפירושים השונים לדרשת רבי, האם יש להבין אותה כהיקש בין השמיטות או בינן לבין היובל, ראו בהרחבה בפרק השני.</i> ההיקש מלמד ששמיטת כספים נוהגת מן התורה רק בזמן שבו נוהגת שמיטת קרקעות, אבל אין בכך כדי להבחין בין ארץ ישראל לחו"ל.<sup class="footnote-marker">265</sup><i class="footnote">כפי שאכן נאמר במפורש בקידושין לח ע"ב. שאלה זו כבר העלה הב"ח (חו"מ סז, ה) כנגד תרומת הדשן, שהעלה הבחנה דומה בין ארץ ישראל לחו"ל. על הזיקה בין שמיטת כספים לארץ ישראל ראו בפרק השני.</i> כיוון ששמיטת כספים היא חובת הגוף, הרי שהיא נוהגת בארץ ובחו"ל, ובזמן הזה היא נוהגת בכל מקום מדרבנן. ועם זאת, בהמשך דבריו מאמץ העיטור את ההבחנה בין ארץ ישראל לחו"ל כדי להצדיק את המנהג, למרות שהוא מציין כי הבחנה זו אינה מתיישבת עם המקורות:
ולפום סוגיא דשמעתא [= ולפי מהלך הסוגיה] שקלינן וטרינן דכי תיקנו רבנן דתשמט זכר לשביעית אפילו בחוצה לארץ בזמן הזה תיקון, ורב אסי ורבנן דבי רב אשי ורבה נהגו שמיטה בבבל. מיהו האידנא [= בזמן הזה] נהוג עלמא כרבי... הילכך השמטת כספים כדין חובת קרקע כגון שמיטת קרקעות ותרומה ומעשר, וכשבטלו תרומות ומעשרות בטלה השמטת כספים... ובימי רב אשי ורבה הוו נהגין תרומות ומעשרות והשמטת כספים בבבל, ופסקו אילו פסקה שמיטה... וכמו שפסקו תרומות ומעשרות בגולה בזמן הזה כך פסקו השמטת כספים, דהשמטת כספים איתקיש להשמטת חובת קרקע. אבל אליבא דהילכתא נהגא בחוצה לארץ.<sup class="footnote-marker">266</sup><i class="footnote"><b>העיטור</b>, אות פ – פרוזבול, דף עז טור ג–ד.</i>
הנימוק אותו מציע העיטור מתבסס על הבנת ההיקש של רבי בין שמיטת כספים לשמיטת קרקעות באופן מרחיק לכת יותר מזה שבגמרא. לפי שיטה זו, שמיטת כספים לא רק הוצמדה לשמיטת קרקעות, כפי שטענו בפרק הראשון; היא שייכת באופן מהותי לשבת הארץ. כאשר נהגה שמיטת קרקעות בארץ מן התורה, נהגה שמיטת כספים גם בחו"ל מכוח קדושת הארץ. אבל בזמן בו בטלה קדושה זו, ושמיטת קרקעות עצמה נוהגת רק מדרבנן כזכר, תוקן הזכר רק בארץ ישראל ואילו שמיטת כספים בחו"ל בטלה לגמרי.<sup class="footnote-marker">267</sup><i class="footnote">ייתכן שלפי שיטה זו היה הבדל בין זמן הבית – שבו למרות ששמיטת כספים נהגה מדרבנן כיוון שלא היה יובל, בכל זאת היא נהגה גם בחו"ל בשל קדושת הארץ – לבין הזמן שאחרי החורבן, בו בטלה גם הקדושה ואִתה בטלה שמיטת כספים בחו"ל.</i> את התיאורים המובאים בגמרא לפיהם נהגו האמוראים בשמיטת כספים מסביר העיטור בכך ששמיטת כספים דומה לתרומות ומעשרות, שלפי חלק מהדעות נהגו במקומות הסמוכים לארץ גם אחרי החורבן,<sup class="footnote-marker">268</sup><i class="footnote">כך למשל כתב הרמב"ם ב<b>משנה תורה</b> הלכות תרומות פ"א ה"א.</i> אך לאחר מכן בטלו.<sup class="footnote-marker">269</sup><i class="footnote">לכך מביא העיטור ראיה מהירושלמי פ"ד ה"ד, דף כז ע"א.</i>
בהמשך נרחיב את הדיון על משמעותה של דעה זו. קודם לכן נראה את הכיוון הנוסף בהצדקת המנהג, הבא לידי ביטוי בדבריהם של בעל המאור ושל הראב"ד בעל ההשגות.
<b>בעל המאור והראב"ד: שמיטת כספים והיובל</b>
דעתו של בעל המאור מופיעה באחת מתשובותיו, המובאת בספר התרומות.<sup class="footnote-marker">270</sup><i class="footnote"><b>ספר התרומות</b>, שער מה אות ד. תשובה זו נדפסה גם מכתב יד שכלל כמה הוספות, ראו: א"א אורבך, <b>מחקרים במדעי היהדות</b> א, ירושלים תשנ"ח, עמ' 329–330.</i> זוהי אחת התשובות היחידות שלו שהגיעו לידינו, ומעניין לראות שהיא נכתבה בתשובה לשאלה שהפנה אליו בעל העיטור, שהיה בעצמו הלווה במקרה הנידון.<sup class="footnote-marker">271</sup><i class="footnote">ראו אורבך, <b>מחקרים במדעי היהדות</b>, שם, עמ' 329 הערה 1; י' תא שמע, <b>רבי זרחיה הלוי בעל המאור ובני חוגו</b>, ירושלים תשנ"ג, עמ' 81 הערה 67.</i> בתשובה זו ניכר המאמץ של בעל המאור להגן על המנהג וליישב אותו בדוחק עם המקורות, מאמץ עליו הוא עצמו מצהיר: 'זה מצאה ידינו להעמיד דברי הגאונים ז"ל, והמנהגים הנכונים מסורים לבנים מאבות הראשונים ומזקנים הקדמונים. והדן אותנו לזכות, המקום ידינו לזכות'.<sup class="footnote-marker">272</sup><i class="footnote">תא שמע מציין כי בעל המאור נוהג כאן באופן חריג, שכן בדרך כלל הוא אינו מקדש את המנהג ואינו שואף ליישב אותו עם המקורות, אלא משאיר אותו על כנו בנימוקים של דיעבד ושעת הדחק (תא שמע, <b>רבי זרחיה הלוי</b>, שם). תא שמע מציע כי הסיבה לכך היא הצורך לדחות את דעתו של העיטור, שבמקרה זה הסתמך על המקורות וטען כי ההלוואה נשמטה. ואכן, בקטע שהבאנו ניתן לראות כי העיטור מצדיק את המנהג מצד אחד, ומצד שני כותב כי להלכה שמיטת כספים כן נוהגת בחו"ל. על העמימות בדבריו של העיטור ראו גילת, <b>פרקים בהשתלשלות ההלכה</b>, שם, עמ' 230 הערה 74.</i>
טענתו העיקרית של בעל המאור היא שלפי רבי קיום השמיטות תלוי לגמרי בקיום היובל, הן מדאורייתא והן מדרבנן:
<small>לדברי חכמים כשבטלו היובלות, יובלות בטלו שמטות לא בטלו, רוצה לומר כשחזרו השמיטין חזרו חזרה גמורה מדבר תורה בקדושת עזרא אף על פי שבטלו היובלות בטלה גמורה, ולדברי רבי כשבטלו אלו בטלו אלו וכשחזרו אלו חזרו אלו, בין מדברי תורה בין מדבריהם, בין בארץ בין בחו"ל, ובלבד בחובת הגוף.</small>
<small>ואי אתה יכול לומר חזרו שמיטין ולא חזרו יובלות, שאם אתה אומר עקרת ובטלת קשר של קיימא שקשר הכתוב שני שמטות ותלאן זו בזו, דכתיב וזה דבר השמטה שמוט בשני שמטות הכתוב מדבר, וכל דתקון רבנן כעין דאוריתא תקון. ותמה על עצמך, למה יתקינו זכר לשמטה ולא יתקינו זכר ליובל, והלא בכל אחת מהן יש חובת קרקע וחובת הגוף. נמצאת אתה אומר לדברי רבי כשם שעשו מדבריהם זכר לשמיטין עשו זכר ליובלות.<sup class="footnote-marker">273</sup><i class="footnote"><b>ספר התרומות</b>, שם.</i></small>
בשונה מהעיטור, שלמד את דרשת רבי כהיקש בין שמיטת כספים לשמיטת קרקעות ולקדושת הארץ, בעל המאור לומד ממנה את התלות המוחלטת של השמיטות ביובל. מכך הוא לומד שלפי רבי לא ייתכן שהיובל יתבטל בעוד שהשמיטות ינהגו מדרבנן כזכר, שכן לא שייך לתקן שמיטה ללא יובל; או ששניהם נוהגים מן התורה, או ששניהם נוהגים כזכר מדרבנן: 'לדברי רבי השמטין והיובלות חבילה שאינה מתפרדת וקשר שאין לו היתר'.<sup class="footnote-marker">274</sup><i class="footnote">שם.</i> בניגוד לתוספות, שהסבירו שחכמים תיקנו זכר לשמיטה ולא ליובל כדי לא להכביד על הציבור בשמיטה של שנתיים רצופות,<sup class="footnote-marker">275</sup><i class="footnote">תוספות גיטין לו ע"ב ד"ה 'ותקון רבנן זכר לשביעית'.</i> טוען בעל המאור שבזמן בית שני נהג גם היובל מדרבנן.
בהמשך טוען בעל המאור שהיובל והשמיטות המשיכו להתקיים מדרבנן גם לאחר החורבן, כל זמן שהיו בתי דין שקידשו את היובל. את מעשיהם של האמוראים שנהגו בשמיטת כספים הוא משייך לתקופה זו; מכך עולה שמאז שבטלו בתי הדין בטלו היובל והשמיטות לגמרי:
<small>וכל המעשים שמצינו בתלמוד בתורת שביעית ובהשמטת כספים אין להקשות מהם על מה שכתבנו, שהדבר ידוע שבימי רבותינו חכמי המשנה והתלמוד היו בתי דינין גדולים קבועים בארץ שהיו מקדשין את החדש, ואפשר כמו כן שהיו מקדשין את השנה זכר ליובל. עכשיו שאין בית דין יכול לקדש שנה ולא חודש בידוע שבטלו היובלות בטלה גמורה ובטלו אף השמטות עימהם, לדברי רבי, לפי ששתיהן מצות קשורות ותלויות זו בזו. והדעות והלבבות מכריעים ומטים לדברי רבי, וכל שכן עם המנהג שהעולם נוהג.</small>
אם כן, דרכו של בעל המאור להצדקת המנהג היא הטענה ששמיטת כספים תלויה בקיום היובל, ולכן ללא בית דין שניהם אינם נוהגים אפילו מדרבנן.<sup class="footnote-marker">276</sup><i class="footnote">בהקשר זה הוא אף טוען שלא רק היובל תלוי בבית הדין, אלא שגם שנות השמיטה נמנות רק בבית הדין.</i> גם הראב"ד בעל ההשגות תולה את ביטולה של שמיטת כספים בביטול היובל,<sup class="footnote-marker">277</sup><i class="footnote">ייתכן שהראב"ד למד דעה זו מדברי הרז"ה, אך הביאה בלי להזכירו בשמו. על כך ראו תא שמע, <b>רבי זרחיה הלוי</b>, שם, עמ' 133.</i> אלא שהוא מסביר את מנהגם של האמוראים בצורה שונה. כך כותב הראב"ד בהשגותיו על הרי"ף:
ראיתי שכתב הרב ז"ל [הרי"ף, א"א] ענין פרוזבול והסוגיא כולה, ולא ידעתי אם הוא סובר שנוהג השמטת כספים בזמן הזה, או שמא למי שנוהג מדת חסידות ומשמט, כרבה או כרבנן דבי רב אשי ור' חייא בר אבא. ונראה לי דהני כולהו מדת חסידות קא עבדי, דהא קיימא לן כרבי דדריש דבר השמטה שמוט. והשתא ודאי אין יובל נוהג לא בארץ ולא בחו"ל, לא מן התורה ולא מדרבנן, שהרי אין יושביה עליה ואין שם בית דין תוקעים ואין עבדים משתלחים, והנך מעכבי כדאיתא בראש השנה.<sup class="footnote-marker">278</sup><i class="footnote"><b>השגות הראב"ד על הרי"ף</b>, גיטין יט ע"א.</i>
הראב"ד סובר גם הוא ששמיטת כספים בטלה בזמן הזה בעקבות ביטול היובל, שאינו מתקיים בזמן בו 'אין יושביה עליה', אין בתי דינים שיקדשו אותו ואין שחרור עבדים. את הסיפורים על האמוראים שנהגו בשמיטת כספים הוא מסביר כמידת חסידות, ואם כך, זהו הדין גם בימינו – החובות אינם נשמטים, אך ממידת חסידות ראוי למלווה לשומטם.
עד כה ראינו שני כיוונים בהצדקת המנהג – או ששמיטת כספים נוהגת בזמן הזה רק בארץ ישראל, או שהיא בטלה עם ביטול היובל, מלבד במקומות בהם היו בתי דין או כמנהג חסידות. נראה כעת את דעתו של המאירי, המשלב בין שני הנימוקים הללו, ולאחר מכן נעיין במשמעותן של הדעות השונות.
<b>המאירי: שילוב השיטות כנגד הביקורת</b>
בספרו 'מגן אבות' עוסק המאירי בהצדקת מנהגי פרובנס כנגד טענותיהם של תלמידי הרמב"ן, ובתוך כך עוסק גם בדין שמיטת כספים.<sup class="footnote-marker">279</sup><i class="footnote"><b>מגן אבות</b>, סימן טו. דברים דומים כתב המאירי ב<b>בית הבחירה</b> גיטין לו ע"ב, וכן במכות ג ע"ב, אלא שבמסכת מכות הוא כותב כמו במגן אבות ששמיטת כספים נוהגת רק בארץ ובסביבותיה, ואילו בגיטין הוא דוחה דעה זו, וצ"ע.</i> המאירי, שחי כמאה שנה אחרי החכמים בהם עסקנו עד כה, בורר ומצרף יחד כמה מטיעוניהם ומתוך כך בונה את שיטתו, דבר המאפשר לו להתמודד עם הביקורות שהופנו כלפי השיטות שקדמו לו.
המאירי מבקש להגן על מנהג פרובנס בפני תלמידי הרמב"ן, ה'סוברים ששביעית לעניין השמטת כספים נוהגת בזמן הזה מדברי סופרים, ומצריכים תנאי כדי שלא תהא שביעית משמטתו', ובעקבות זאת 'היו מתמיהים עלינו על שלא היינו נוהגים כך, והיינו בעיניהם כתופסין ממון שלא כדין'.<sup class="footnote-marker">280</sup><i class="footnote"><b>מגן אבות</b>, שם.</i> כדי להצדיק את המנהג לפיו אין צורך אפילו בתנאי, הולך המאירי בדרכם של בעל המאור והראב"ד, ותולה את קיום השמיטות ביובל. מדרשת רבי הוא לומד שהשמיטות נוהגות מן התורה רק בזמן שבו היובל נוהג, ולכן בזמן בית שני נהגו הן השמיטה והן היובל מדרבנן. אבל בשונה מבעל המאור, הוא אינו תולה את ביטול היובל והשמיטות מדרבנן בביטול בתי הדין, אלא מקדים אותו לזמן החורבן עצמו. את דברי אביי במסכת גיטין,<sup class="footnote-marker">281</sup><i class="footnote">גיטין לו ע"א–ע"ב.</i> המביא את דרשת רבי כדי להסביר כיצד תיקן הלל את הפרוזבול, הוא מפרש כך:
ומה שאמר בתירוץ השאלה אמר אביי בזמן הזה ורבי היא, לא בזמן הזה דווקא, רוצה לומר בזמנו של אביי או של רבי שהוא לאחר חורבן, אלא לזמן בית שני. והאי דקרי ליה בזמן הזה לעניין שאין יובל נוהג הוא, הא בזמן הזה לגמרי, רוצה לומר לאחר חורבן, אין שמטת כספים נוהגת כלל אפילו מדרבנן, ואין צריך לה לפרוזבול ולא לתנאי שלא ישמטנו בשביעית. זו היא שיטתנו.<sup class="footnote-marker">282</sup><i class="footnote"><b>מגן אבות</b>, שם.</i>
לפי המאירי, בזמן בית שני נהגו היובל והשמיטה מדרבנן, עד שבטלו לגמרי עם החורבן – ולא מאוחר יותר עם ביטול בתי הדין, כפי שכתב בעל המאור. נראה שהמאירי מתמודד בכך עם הביקורת של הרמב"ן, שטען כנגד בעל המאור שלא סביר שהיובל נהג אחרי החורבן, ואפילו מדרבנן. כך כתב הרמב"ן בספר הזכות:
אין הדעת מסכמת ולא השכל מקבל שינהגו בכך לאחר חורבן, שהרי הארץ חרבה ושממה ביד ישמעאלים ואין ישראל עליה אלא כאכסניא, ולמה יחזירו שדות ובתים וינהגו דרור לעבדים והם עבדים לעבדים. אלא ודאי מעולם לא נהג יובל בימי חכמי המשנה לאחר חורבן.<sup class="footnote-marker">283</sup><i class="footnote"><b>ספר הזכות</b>, גיטין יח ע"א.</i>
הרמב"ן מדגיש בדבריו את השייכות של היובל לזמן של חירות ושלמות ממלכתית, שרק בו יש משמעות למצוות כדוגמת החזרת הנחלות ושחרור העבדים. נראה שהמאירי מקבל את הטענה הזו, אלא שהוא סובר שלא רק היובל שייך למצב זה אלא גם שמיטת הכספים; כשם שלא שייך לקיים את היובל לאחר החורבן, גם לא כזכר מדרבנן, כך גם לגבי שמיטת כספים. להלן נעמוד על משמעותה של טענה זו.
כיוון שהמאירי ויתר על טענתו של בעל המאור לגבי בתי הדין, הוא נזקק להסבר של הראב"ד לפיו נהגו האמוראים בשמיטת כספים לאחר החורבן ממידת חסידות. אלא שאת ההסבר הזה הוא משלב עם דעת העיטור, המשייך את שמיטת הכספים לסביבות ארץ ישראל ולזמן שאחרי החורבן:
שלא היו נוהגים בו [בשמיטת כספים, א"א] אלא חסידים ואנשי מעשה, ולמדת חסידות ולזכר בעלמא היו נוהגים כן, לא מתורת חיוב. ואף מדברי סופרים וחסידות זו לא היה לו מקום לזמן ארוך, אלא שכל זמן שקבעו חכמי ישראל ישיבות בסמוך למקומות של ארץ ישראל ואף במקומות שהיו סביבות ארץ ישראל כעניין האמור בתרומה ומעשרות.<sup class="footnote-marker">284</sup><i class="footnote"><b>מגן אבות</b>, שם.</i>
מדוע מצרף המאירי יחד את דעת העיטור והראב"ד, ומצמצם את שמיטת כספים אחר החורבן הן לארץ ישראל וסביבותיה והן למידת חסידות? נראה כי השילוב של דעות אלו מעניק לשמיטת כספים מעמד מורכב. מצד אחד, המאירי לומד מהמקורות שאותם הבאנו לעיל, כפי שלמדו גם הראשונים שקדמו לו, כי האמוראים לא נהגו בשמיטת כספים כבהלכה גמורה: תלמידי רב אשי מסרו פרוזבול בעל פה זה לזה; רבה הצטער על כך ששמט את ההלוואה לאבא בר מרתא, ועל כך כותב המאירי כי 'ודאי אם מדין חיוב היה נוהג לא היה עציב בכך'; ומהגמרא במסכת עבודה זרה ט ע"ב נראה שידיעת מניין שנות השמיטה לא הייתה נפוצה בימי האמוראים, ומכאן שלא כולם נהגו בה.
מצד שני, השילוב של דעת העיטור מעניק למידת חסידות זו אופי מבוסס יותר. בהקשר זה המאירי מצרף את שמיטת כספים לא רק לתרומות ומעשרות כפי שעושה העיטור, אלא גם לקדושת בכור בהמה, למתנות כהונה ולראשית הגז. הוא בונה מערך שלם של מצוות שכולן נהגו אחרי החורבן בסביבות ארץ ישראל, ולאחר מכן בטלו לגמרי. מערך זה הופך את מידת החסידות ממחווה וולונטרית למנהג שיש לו קטגוריות הלכתיות והיגיון פנימי המבוסס על הזיקה שבין שמיטת קרקעות לבין ארץ ישראל.
נראה שהמאירי נזקק לכך כדי להתמודד עם קושיה אחרת של הרמב"ן, שטען כנגד דעת הראב"ד שאם שמיטת כספים אינה נוהגת, לא שייך לקיים אותה כמידת חסידות: 'שאלמלא תקנת חכמים היא או דברי תורה, אי זה חסידות יש בדבר להשמיט כספים ולנעול דלת בפני לווין, בכיוצא בזה אמרו כל שאינו מצווה בדבר ועושה נקרא הדיוט'.<sup class="footnote-marker">285</sup><i class="footnote"><b>ספר הזכות</b>, שם.</i> נראה שביקורת זו הביאה את המאירי לשלב את דעת העיטור עם דעת הראב"ד, ובכך לעגן את מידת החסידות במנהג מבוסס שאינו בבחינת 'אינו מצווה בדבר ועושה'. בנוסף לכך, דעת העיטור המגבילה את קיום המצוות במקום ובזמן גם מאפשרת למאירי לקבוע שבזמנו ובמקומו אין אפילו מידת חסידות בקיום שמיטת כספים, דבר המעניק הצדקה מלאה למנהג פרובנס.
אם כן, המאירי משלב כמה מדעותיהם של חכמי פרובנס שקדמו לו לכדי שיטה חדשה, המאפשרת לו להגן על המנהג בצורה טובה יותר כנגד הביקורת של הרמב"ן ותלמידיו. בדבריו משתלבים שני הכיוונים שראינו בדברי החכמים שקדמו לו: הזיקה בין שמיטת כספים לבין ארץ ישראל, והתלות שלה בקיום היובל. כעת, לאחר שראינו את הכיוונים העיקריים בדיון זה, ננסה לעמוד על משמעותם ועל האופן שבו תופסים חכמי פרובנס את שמיטת הכספים.
<b>ד. סיכום: אובדן האוטופיה בימי הגלות</b>
כפי שראינו, חכמי פרובנס הקדישו מאמץ פרשני ניכר כדי להראות ששמיטת כספים אינה נוהגת בזמן הזה כלל, ובתוך כך העלו סברות חדשות משלהם כדי ליישב את המנהג. בדיוננו לעיל בדברי רב נטרונאי גאון, ראינו כי ביטול שמיטת כספים הוא המשך של המגמות בחז"ל שנטו להקל בה; כעת נראה כי מבט מעמיק יותר בטיעוניהם של חכמי פרובנס מגלה שגם אצלם ההגנה על המנהג אינה מלאכותית, שכן היא נוגעת ברבדים היסודיים של מצוות שמיטת כספים.
נפתח בזיקה בין שמיטת כספים לארץ ישראל, אותה ראינו בדברי העיטור והמאירי. כאמור, שמיטת כספים הוקשה אמנם לשמיטת קרקעות, אבל עדיין היא חובת הגוף, ואם כן מדוע יוגבל קיומה רק לארץ ישראל? נראה כי דעה זו ממשיכה את הכיוון אותו ראינו בפרק השני, לפיו הזיקה של שמיטת כספים אינה לקדושת הארץ כשלעצמה אלא למצב ההיסטורי אותו היא מסמלת, מצב של קיום ממלכתי שרק מכוחו מתקיימת שמיטת כספים גם בחו"ל.<sup class="footnote-marker">286</sup><i class="footnote">על כך ראו בפרק השני, עמ' 55–56.</i> העיטור והמאירי ממשיכים טענה זו באומרם כי אמנם כאשר קדושת הארץ הייתה קיימת, שמיטת כספים נהגה מכוחה גם בחו"ל, אבל מאז שבטלה עם החורבן, לא שייך לקיים את שמיטת הכספים בחו"ל אפילו כזכר או כמידת חסידות. כשם שלפי הרמב"ן אין טעם לקיים את היובל אפילו כזכר מדרבנן לאחר החורבן, כך לפי דעה זו הזיקה של שמיטת כספים לקיום הממלכתי בארץ הביאה לכך שעם ביטולו היא איבדה את טעמה לגמרי. הזכר שנותר לה הוגבל רק לארץ ישראל, שגם לאחר ביטול הקדושה והממלכתיות ממשיכה לתפקד כמקום בו נשמרת האיכות האוטופית שתתחדש לעתיד לבוא.
בצורה דומה יש להבין את תלייתה של שמיטת כספים ביובל בדבריהם של בעל המאור ושל הראב"ד. ראשונים אלו קוראים את דרשת רבי התולה את השמיטה ביובל בצורה קיצונית יותר מכפי שהובאה בגמרא: השמיטה אינה מתקיימת ללא יובל לא רק מדאורייתא אלא אף מדרבנן, שכן היובל והשמיטה הם מכלול אחד בלתי ניתן להפרדה. משמעות הדבר היא ששמיטת כספים שייכת לעולמו של היובל, עולם של הלכות חברתיות רדיקליות התלויות בקיומו של ממד ציבורי וממלכתי. הלכות אלו התקיימו מן התורה לתקופה קצרה, ולאחר מכן נהגו מדרבנן בימי בית שני; אך לאחר החורבן איבדו הלכות אלו את הקשרן הציבורי, וכעת לא שייך לקיימן אפילו מדרבנן. בהקשר זה יש להבין גם את הזיקה בין שמיטת כספים לבין בתי הדין בדעת בעל המאור: בתי הדין הם שייריה האחרונים של הממלכתיות שעדיין התקיימו בתחילת הגלות; כאשר אלו בטלו, בטלה אִתם גם שמיטת הכספים.
טיעונים אלו מוצאים במנהג ביטוי אינטואיטיבי לכיוון העולה מן המקורות, ולכן כתב בעל המאור כי 'הדעות והלבבות מכריעים ומטים לדברי רבי, וכל שכן עם המנהג שהעולם נוהג'. יש כאן טענה חריפה: בעולם של הגלות אין מקום לשמיטת כספים; המנהג ביטל מצווה שממילא לא יכלה להתקיים. ההלכה הגלותית חסרה את הממד החברתי והרדיקלי שהוא מהותי לקיומן של מצוות כאלו; היא נוטה להתמקד בעולם הפרטי, כחלק מתפיסה של חורבן ושל קיום בדיעבד. וכשם שאצל העיטור נשמר זכרה של האוטופיה בארץ ישראל, כך אצל הראב"ד הופכת האוטופיה למידת חסידות.
באותו אופן ניתן להבין את המחלוקת בין ראשונים אלו לתלמידי הרמב"ן, שהתעקשו על קיום השמיטה מדרבנן, כמחלוקת על אופייה של מצוות דרבנן זו. מה המשמעות של קיום השמיטה מדרבנן כזכר? האם היא מאבדת בכך את ההקשר החברתי המקורי, והופכת למעשה סמלי המתקיים רק בתחומו של הפרט? נראה שכך תפס אותה הרמב"ן, שכתב שהלל עקף את השמיטה באמצעות פרוזבול ולא באמצעות תנאי כדי שכתיבת הפרוזבול תשמש לזיכרון.<sup class="footnote-marker">287</sup><i class="footnote"><b>חידושי הרמב"ן</b>, גיטין לו ע"א. על כך ראו בפרק הרביעי, ליד הערה 37.</i> כמצווה כזו יכולה שמיטת כספים להמשיך ולנהוג גם בגלות. לעומת זאת, חכמי פרובנס סוברים כי המצווה דרבנן תוקנה כאן כעין דאורייתא, וגם ה'זכר' שומר כאן על אופייה המקורי של המצווה. כיוון שכך, לא ניתן לקיים את שמיטת הכספים גם מדרבנן, לאחר שהחורבן ביטל את שרידי הממלכתיות האחרונים.
נסכם את הדברים. הדיון בו עסקנו צומח מתוך ההתמודדות של חכמי פרובנס עם מנהג שלכאורה מנוגד לפשוטם של המקורות: גם אם שמיטת כספים אינה נוהגת מן התורה, נראה שלכל הפחות יש לקיים אותה מדרבנן, כפי שנהגו האמוראים. ראשונים אלו נחלצו להצדקת המנהג, אך כפי שראינו הדיון שלהם אינו מלאכותי ומאולץ; ההגנה על המנהג מתבססת על דיון ממשי ועל תפיסה אימננטית של התהליכים שעוברת שמיטת הכספים במקורות השונים. הם אמנם מחדשים טיעונים שלא נאמרו לפניהם, אבל בכך הם ממשיכים את התהליך שמקורו בתקנת הפרוזבול של הלל, וכן בדבריהם של חלק מהאמוראים ובפסיקותיו של רב נטרונאי. תהליך זה, המביא לבסוף לביטולה של שמיטת הכספים, מתבסס על זיקתה לקיום הממלכתי בארץ ישראל, או למצב האוטופי שמסמל היובל, זיקה אותה ראינו כבר בפסוקי התורה. בדומה לאופן שבו פירשנו את דרשת רבי, גם חכמי פרובנס רואים את שמיטת הכספים כמצווה שאינה שייכת לזמן הזה; אך בשונה מרבי, הם סוברים שאין לה מקום אף מדרבנן. אופייה הייחודי של שמיטת כספים הוא החורץ את גורלה בגלות, ומביא לכך שעם השנים היא הולכת ומתבטלת.

Chapter 6

<big><strong>היתר המכירה: קדושת הארץ, היחס לגוי, ואופיו של השיח ההלכתי</strong></big>
ההצעה להקל באיסורי השמיטה באמצעות מכירת הקרקע לגוי עלתה לראשונה כתקנה כללית בשמיטה שחלה בשנת תרמ"ט.<sup class="footnote-marker">288</sup><i class="footnote">לסקירה כללית של הדיונים על היתר המכירה ראו: הרב ש' שטרנברג, <b>היתר תרמ"ט</b>, תל אביב תשמ"ו; הרב ש"ז אוירבך, <b>מעדני ארץ</b>, ירושלים תשל"ב, בהקדמה; הרב ש"י זוין, <b>לאור ההלכה</b>, תל אביב תשכ"ד, עמ' קיב–קכז; הרב י"מ בלטמן, <b>לבירור עניינה של השביעית בימינו</b>, ירושלים תשנ"ד. [בנושא זה ראו גם: א' מלכיאל, 'אידיאולוגיה והלכה בהיתר המכירה של הראי"ה קוק', <b>שנתון המשפט העברי</b> כ, תשנ"ז, עמ' 169–211; ב' בראון, <b>החזון איש: הפוסק, המאמין ומנהיג המהפכה החרדית</b>, ירושלים תשע"א, עמ' 739–772; א' אדרעי, 'שורשי הפסיקה הציונית דתית: הרב קוק ופולמוס השמיטה', <b>על דעת הקהל: דת ופוליטיקה בהגות היהודית</b>, ירושלים תשע"ב, עמ’ 833–895. (ה"ע)]</i> בתקופה זו, בה לראשונה לאחר דורות רבים נוצר מצב שבו יישובים יהודיים שלמים התקיימו על עבודה חקלאית, התעורר החשש ששמירת השמיטה תגרום להתמוטטות כלכלית ולאובדן האחיזה בארץ. כדי למנוע מצב זה החלו גדולי הרבנים בארץ ובחו"ל להתדיין בשאלה אם מותר למכור את השדות לגוי למשך שנת השמיטה, כדי שאפשר יהיה לעבד אותם גם בשנת השמיטה. דיון זה, שהחל סביב שמיטת תרמ"ט, נמשך והולך בגלגולים שונים עד ימינו.
מטרתנו כאן אינה לעסוק בדיון על היתר המכירה עצמו, אלא במה שעומד מאחוריו. באמצעות עיון בכתבי שלוש מן הדמויות שעסקו בנושא זה – הנצי"ב (הרב נפתלי צבי יהודה ברלין), הראי"ה קוק והחזון אי"ש – ננסה לעמוד על השיח ההלכתי האופייני להן, ועל התפיסות המתבטאות בו. עיון זה יוביל אותנו לשני כיוונים: כיוון כללי, שיתמקד בתפיסת ההלכה ובאופן שבו היא מתבטאת בסגנונות הדיון השונים, וכיוון קונקרטי, שיעסוק בדיונים על איסור 'לא תחנם' הכרוך בהיתר המכירה, וייגע דרכם במשמעותה של קדושת ארץ ישראל וביחס לגוי.
נפתח את הדיון בעיון קצר בתשובותיו של הנצי"ב, תשובות שנכתבו כחלק מהדיון הראשון בנושא בשנת תרמ"ט. בדיון זה אחזו שני ראשי ישיבת וולוז'ין: הנצי"ב והרב יוסף דב סולובייצ'יק (בעל 'בית הלוי'), בעמדת המתנגדים להיתר המכירה. התנגדותו של הנצי"ב בולטת במיוחד כיוון שהוא היה בין הרבנים שתמכו בתנועת 'חובבי ציון', שככלל תמכו גם בהיתר המכירה. בנוסף לכך, מעניין לבחון את התנגדותו של הנצי"ב להיתר על רקע תמיכתו הנחרצת של תלמידו, הראי"ה קוק (להלן – הראי"ה), שעסק בנושא בין השנים תר"ס–תר"ע. אמנם הראי"ה מכוון את הפולמוס שלו כנגד בית הלוי, אך אין ספק שברקע עומדת גם דעת רבו הנצי"ב, והדבר ניכר גם בנימוקים אִתם הוא מתמודד. כפי שנראה, ההשוואה ביניהם תצביע על נקודות הדמיון והשוני העולות מן הדיון בנושא זה.
לאחר העיון בתשובותיו של הנצי"ב, נבחן בהרחבה את המחלוקת בין הראי"ה לחזון אי"ש (להלן החזו"א). החזו"א התנגד בחריפות להיתר המכירה, ובדבריו בנושא ניתן לראות התמודדות עם טענותיו של הראי"ה, למרות שאינו מזכיר אותו במפורש. הרב נריה תיאר מחלוקת זו כמחלוקת טקטית בשאלה כיצד יש לאזן בין צורכי השעה לבין שמירת השמיטה: הראי"ה תמך בהיתר המכירה המפקיע את חיוב השמיטה באופן גורף, אך בפועל החמיר בפרטי המלאכות והתיר לעשות רק מלאכות שאיסורן מדרבנן; החזו"א לעומת זאת התנגד להפקעת השמיטה באמצעות ההיתר, אך דווקא בשל כך הקל יותר בפרטי המלאכות.<sup class="footnote-marker">289</sup><i class="footnote">ראו הראי"ה קוק, <b>שבת הארץ</b> א, הוצאת מכון התורה והארץ, כפר דרום תשנ"ג, עמ' 47.</i> אולם כפי שנראה להלן, נראה שהתמונה מורכבת יותר. לא מדובר רק בהבדל טקטי, אלא בעמדה שונה כלפי השיח ההלכתי וכלפי האופן בו הוא מגיב למציאות. הבדל זה, המתבטא בצורות הדיון השונות, מוביל לבסוף גם להבדלים בפסיקת ההלכה.
<b>א. הנצי"ב: קדושת הארץ וההלכה האוטופית</b>
עמדת המוצא של הנצי"ב היא שהשמיטה בזמן הזה נוהגת מדאורייתא, לפחות בכל הנוגע לאיסורי המלאכה. לעמדה זו שותף גם בית הלוי, אך עמדתם היא עמדת מיעוט בין הפוסקים, וכבר כתב הרב שלמה זלמן אוירבך שבנושא זה 'באו כמעט כולם לעמק השווה' והכריעו שהשמיטה נוהגת רק מדרבנן.<sup class="footnote-marker">290</sup><i class="footnote">ראו הרב אוירבך, <b>מעדני ארץ</b>, שם, בהקדמה.</i> כפי שראינו בפרק השני, המקור המרכזי לכך הוא דרשת רבי באופן שבו אביי מביא אותה במסכתות גיטין ומועד קטן.<sup class="footnote-marker">291</sup><i class="footnote">כפי שראינו בהרחבה בפרק השני, ישנה מחלוקת בהבנת דרשתו של רבי – האם הוא מקיש את שמיטת כספים לשמיטת קרקעות, או שהוא מקיש את שתי השמיטות ליובל.</i> כנגד זה מביא הנצי"ב ראיה הפוכה מההמשך של אותה סוגיה במסכת מועד קטן,<sup class="footnote-marker">292</sup><i class="footnote">מועד קטן ג ע"ב–ד ע"א.</i> שם הגמרא מתחבטת בשאלה כיצד יכלו רבן גמליאל ובית דינו לבטל את איסורי המלאכה בתוספת שביעית, ונמנעת מלתרץ זאת בכך שהשמיטה נוהגת רק מדרבנן:
ובאמת הכי מוכח סוגיית הש"ס במועד קטן דלא כאביי, מדשקיל וטרי [= מכך שהסוגיה דנה] בהא דרבן גמליאל ובית דינו בטלו שני פרקים שלפני שביעית, היכי אתו רבן גמליאל ובית דינו ומבטלי קראי [= ומבטלים מקראות מפורשים] לרבי עקיבא או הלכתא כרבי ישמעאל, ואי נימא שהוא דרבנן מאי קושיא... אלא פשיטא להגמרא דעבודה בשביעית אסור מהתורה ודלא כאביי.<sup class="footnote-marker">293</sup><i class="footnote">הנצי"ב, קונטרס דבר השמיטה, <b>שו"ת משיב דבר</b> סימן נו. כל המובאות מדברי הנצי"ב להלן לקוחות מהתשובות המובאות בסימן זה.</i>
סוגיה זו מתעלמת מהאפשרות שהשמיטה נוהגת בזמן הזה מדרבנן; הנצי"ב מסיק מכאן שהסוגיות נחלקו בשאלה כיצד לפרש את דרשת רבי. אמנם רבי מקיש בין השמיטות ולומד מכך ששמיטת קרקעות נוהגת מדרבנן, אבל עדיין יש לשאול מה כלול בשמיטת קרקעות זו:
לדעת הרמב"ם ורבינו תם בפירוש שני שמיטות דרבי צריך לומר דפליגי בהא גופא, אי חרישה וזריעה בכלל שם שמיטה ותלוי ביובל,<sup class="footnote-marker">294</sup><i class="footnote">הסבר זה הוא לשיטת התוספות והרמב"ם, לפיה ההיקש של רבי הוא בין השמיטה ליובל; הנצי"ב מציע שם הסבר אחר לפי שיטת רש"י.</i><small> או כפירוש הרמב"ם תשמטנה קאי [= מדבר] על פירות שביעית, ולא על עבודת שביעית.</small>
הנצי"ב מציג כאן הבחנה יסודית, אותה ראינו בלשון התורה בפרק הראשון ובלשונו של הרמב"ם בפרק השני: דיני שמיטת קרקעות נחלקים בין איסורי המלאכה, המעוגנים בקדושת הארץ וכרוכים בביטוי 'שביתה' בלשון התורה והרמב"ם, לבין הדינים הנוגעים להפקרת הפירות, הנטועים בהקשר החברתי ומכונים 'שמיטה'. הבחנה זו, המעוגנת בפשט הפסוקים,<sup class="footnote-marker">295</sup><i class="footnote">הזיקה בין השיח ההלכתי של הנצי"ב לבין פסוקי התורה מתבטאת בתשובות אלו גם בפעמים הרבות בהן הוא מפנה לפירושו 'העמק דבר'.</i> משמשת את הנצי"ב בקריאת המקורות השונים. אביי סובר שדרשת רבי נאמרה על כל דיני השמיטה, ולכן הוא לומד ממנה שגם איסורי המלאכה הם מדרבנן; לעומת זאת, הסוגיה על רבן גמליאל ובית דינו סוברת כי השמיטה עליה מדבר רבי נוגעת רק לדיני הפירות, ולכן רק אלו נוהגים מדרבנן:
<small>פשיטא להגמרא דלא קיימא לן כאביי, אלא שביעית נוהג בזמן הזה מהתורה משום דעבודת השדה אינו בכלל שמיטה, והא דכתיב והשביעית תשמטנה הוא כפירוש הרמב"ם מצות עשה להשמיט כל מה שתוציא הארץ בשביעית... ובהא באמת אפשר לומר שלרבי אינו נוהג מהתורה בזמן הזה.</small>
במושגים אותם ראינו בפרקים הקודמים, הבחנה זו נראית מתבקשת: איסורי המלאכה הם מדאורייתא כי קדושת הארץ לא בטלה, ואילו ההיקש ליובל נוגע רק לדיני הפקרת הפירות, הכרוכים בפן החברתי שמייצג היובל. אלא שבמקורות אחרים הבחנה זו מתיישבת בדוחק רב, ועם זאת הנצי"ב מעמיד לפיה כמה סוגיות בירושלמי, מהן נראה כי השמיטה בזמן הזה היא מדרבנן, כסוגיות העוסקות רק בקדושת הפירות.
במחלוקת על הבנת דרשתו של רבי טוען הנצי"ב שהרמב"ם פסק כנגד אביי, ולכן איסורי המלאכה נוהגים בזמן הזה מדאורייתא ורק דיני הפירות הם מדרבנן.<sup class="footnote-marker">296</sup><i class="footnote">בפרק השני הזכרנו את המחלוקות בדעת הרמב"ם בנושא זה, והצענו קריאה שונה מזו של הנצי"ב.</i> הבחנה זו משפיעה על הגישה ההלכתית לתחומים אלו: 'לענין דאיסור עבודת האדמה בזמן הזה אסור מהתורה ואי אפשר להקל בזה... ואי אפשר לגבב קוּלוֹת אלא אי נימא שאסור מדרבנן, ולא לפי דרכנו שאסור מהתורה, אך באיסור פירות שביעית יש לגבב קולות'. בעקבות זאת מקל הנצי"ב באיסור על הבעלים לשמור את הפירות לעצמו, אך מתנגד בתוקף להקלות באיסורי המלאכה, וכותב כי אפילו אם תימכר הקרקע לגוי יהיה אסור ליהודי לחרוש אותה.
<b>פסיקה אוטופית ושעת הדחק</b>
אם כן, ההבחנה בין איסורי המלאכה לדיני הפירות משמשת את הנצי"ב ביישוב הסוגיות ובפסיקת ההלכה. הבחנה זו עולה בהמשך הדברים גם בהקשר אחר: הנצי"ב טוען שאין צורך להקל באיסורי המלאכה, כיוון שהקושי העיקרי בשמירת השמיטה אינו נובע מאיסורים אלו אלא מהפקרת הפירות. את הטענה הזו הוא מסביר בתחילה בכך שניתן לקנות תבואה מהגויים במקום לגדלה בשדה, אך מוסיף מיד נימוק עקרוני יותר: עבודות השדה ממילא תלויות בגשמים, ומי שיקבע אם ירדו גשמים הוא גם זה שציווה לשבות בשמיטה. אם כן, אין טעם להתיר את העבודות מטעמים כלכליים, שכן השפע אינו תלוי בהן אלא להיפך – דווקא שמירת השמיטה היא שתביא ברכה, כפי שהובטח בתורה. טענה זו מבטאת את תפיסתו של הנצי"ב לגבי אופיו של הקיום בארץ, שאינו כפוף לחוקי הטבע אלא להשגחה התלויה בשמירת המצוות:
<small>וכבר שמענו אשר אחר שנתברך בתבואות השדה בשנה זו השישית מה שלא היה כן זה עשר שנים, ואין זה אלא השגחת ה' כדי שימצאו רצון לשמור משמרת התורה וישוב הארץ וכן ירבה נדבות מיראי ה' ושומרי תורה, ובזה יקוים ישוב הארץ בשלימות ברצון ה'. וכן יהיו מאמינים שאם לא ישמרו מצות שביעית הרבה עונשים יש למקום יתברך כמו עצירת גשמים וארבה וכדומה חס וחלילה.</small>
<small>הכלל יש לנו לדעת ולשום אל לבבנו, דכמו קיום האומה הישראלית תחת זרועות עולם ואין קיומם על פי שכל אנושי הטבעי בהליכות עולם, אשר לפי הנראה אין טוב לישראל כי אם להתבולל בעמים ולחפוץ קרבתם בכל האפשר, ואנחנו רואים את ההיפך, שכל מה שאנחנו רוצים להתקרב למעשי אומות העולם ולהתקרב להם יותר מהמידה הדרושה לצרכי פרנסה, המה שונאים אותנו ביותר. וכאשר אנחנו מאבדים צורת ישראל היינו בעיניהם כקוף בפני אדם... וכך היא משונה ארץ ישראל מכל הארצות, דעיקר קיומה אין על פי טבע הליכות כל ארצות הגויים, ואינה תלויה אלא בהשגחת ה' על פי מצוותיו, היינו הפרשת תרומות ומעשרות וכמו שאמר מלאכי ובחנוני נא בזאת וגו', וכן בקיום מצות שביעית כמבואר בתורה.</small>
תפיסתו של הנצי"ב היא שהקיום של עם ישראל הוא קיום נִסי של השגחה פרטית, דבר המתבטא גם בניכור מהגויים ומחוקיהם. תפיסה זו, המבוססת על הניסיון ההיסטורי של עם ישראל בגלות, מועברת גם לקיום בארץ ישראל: השיבה לארץ איננה חזרה לחיים טבעיים התלויים בעבודת האדמה, אלא לחיים התלויים בשמירת מצוות הארץ. הצורך של החקלאים בגשם הוא ביטוי לקיום על־טבעי, כמו התלות בשמירת השמיטה.
הנצי"ב רואה את יישוב הארץ כמימוש התיאור התנ"כי של חיים התלויים בקיום המצוות התלויות בארץ בכלל, ובשמירת השמיטה בפרט. בעקבות זאת הוא כותב כי אם יתירו לעבוד בשדה בשמיטה 'יהיה חילול השם בדבר'. תפיסה זו מתבטאת לא רק בשורה התחתונה של פסיקתו, אלא גם בסגנון בו היא כתובה. התחושה העולה מדבריו היא שהשיח ההלכתי הרגיל אינו מתאים לארץ ישראל, וזאת דווקא בשל האידיאליזציה שלה. ראיית הקיום בארץ כקיום אוטופי על־טבעי מביאה להחמרה, כיוון שהיא אינה מעניקה מקום לטיעונים פרקטיים כמו 'שעת הדחק' שיש להם מקום בשיח ההלכתי הרגיל. תפיסה זו מאפשרת לנצי"ב להתעלם מהחששות למצוקה כלכלית, ואף לכתוב ש'יותר מאשר עלינו לחוש לבטול הישוב על ידי העדר עבודת הארץ בשנה אחת, עלינו לחוש לקלקול יושבי הארץ אשר יהיו הולכי בטל מכל עבודה בשדה שנה שלמה'.<sup class="footnote-marker">297</sup><i class="footnote">נוסף לכך האופן שבו הנצי"ב תופס את מצוות השמיטה: נדמה כי הוא מוצא הקבלה בין חילול השביעית לבין חילול השבת, ורואה בשניהם גבול מוחלט שאין לחצותו. כך למשל הוא כותב כי 'לעבוד עבודת השדה חלילה להתיר, ויהיה חילול ה' בדבר'. גם תפיסה זו מביאה לקשיים מרובים ביחס להיתר.</i>
זיקה דומה בין תפיסה אוטופית של משמעות השיבה לארץ לבין פסיקה מחמירה ניתן למצוא בנושאים שונים גם אצל הראי"ה. כפי שטען נהוראי, הראי"ה הלך בדרכו של רבו הנצי"ב בכך שפסיקת ההלכה שלו הושפעה מתפיסתו לגבי ייעודו העליון של הקיום בארץ, גם כשהדבר בא על חשבון ההתחשבות בצורכי הקיום הפשוטים: 'לדעת הרב קוק עניינה של ההלכה אינו במציאת פתרון נוח לבעיית ההווה, אלא בהוראת דרך לעיצוב הקבע שלעתיד לבוא'.<sup class="footnote-marker">298</sup><i class="footnote">מ"צ נהוראי, 'הערות לדרכו של הראי"ה בפסיקה', <b>תרביץ</b> נט ג–ד, תש"ן, עמ' 486.</i> כפי שנראה בהמשך, ניתן לראות ביטוי לגישה זו גם ביחסו של הראי"ה להיתר המכירה, הן בכך שלמרות המכירה הוא מתיר לעשות מלאכות האסורות מן התורה רק על ידי גוי,<sup class="footnote-marker">299</sup><i class="footnote"><b>שבת הארץ</b>, עמ' 175.</i> והן בכך שהוא מעודד את החקלאים המסוגלים לשמור את השמיטה לעשות זאת, ומתריע כנגד השימוש בהיתר כדי לכפות עליהם לעבוד.<sup class="footnote-marker">300</sup><i class="footnote">שם, עמ' 77.</i> ואולם מעבר לדוגמאות נקודתיות אלו, תמיכתו הנחרצת של הראי"ה בהיתר המכירה מוכיחה כי הוא ראה הכרח להקל בדיני השמיטה, ואף טען שדווקא חשיבותה של מצוות יישוב הארץ מחייבת זאת.<sup class="footnote-marker">301</sup><i class="footnote">שם, עמ' 177, וראו גם הראי"ה קוק, <b>משפט כהן</b>, ירושלים תשכ"ו, סימן סג עמ' קכט.</i> נראה כי בניגוד לגישתו בנושאים אחרים, בנושא זה הראי"ה נאלץ לוותר על מימושה של המציאות האידיאלית בהווה כדי לאפשר את כינונה בעתיד. ויתור זה בא לידי ביטוי לא רק בפסיקתו לטובת ההיתר, אלא גם באופיו של השיח ההלכתי בו השתמש: כפי שנראה, בפסיקותיו על היתר המכירה עושה הראי"ה שימוש רב בכלים הלכתיים של פשרה ובשיקולים של שמירה על הקיום, שהם מרכיבים מוכרים בשיח ההלכתי המסורתי.<sup class="footnote-marker">302</sup><i class="footnote">נהוראי טען שהגישה המחמירה של הראי"ה מתבטאת גם ביחס להיתר המכירה, שהראי"ה אמנם הגן עליו אך גם הוסיף לו את החומרא המשמעותית של איסור המלאכות מהתורה. הרב שג"ר רואה את הדברים אחרת כיוון שהוא אינו מתמקד בפסיקה עצמה, שבה הראי"ה אמנם הוסיף חומרא חדשה, אלא בכך שהראי"ה ממשיך את השיח ההלכתי המקובל ונמנע מלהביא לידי ביטוי בהקשר זה את תפיסותיו האוטופיות. [ה"ע]</i> מבחינה זו, בדיון על היתר המכירה ניתן לראות כי הראי"ה ממשיך את השיח הקונבנציונלי, בעוד שהנצי"ב משתמש בשיח ייחודי שהתנופה האוטופית שבו גוברת על שיקולי המצוקה אשר הניעו את התומכים בהיתר.<sup class="footnote-marker">303</sup><i class="footnote">עם זאת, יש להבחין בין הפסיקה האוטופית של הנצי"ב לבין 'פסיקה ממלכתית', לפיה בשאלות הנוגעות לכלל הציבור יש מקום לשיקולים אחרים מאלו המוכרים מהשיח ההלכתי הרגיל. הרב שטרנברג (<b>היתר תרמ"ט</b>, שם, עמ' ז) הצביע בהקשר זה על פירוש הצפנת פענח לדברי הר"ן, לפיו נזק כלכלי הנגרם לציבור נחשב כפיקוח נפש הדוחה איסורים. אך כפי ששטרנברג מעיר שם, האחרונים לא השתמשו בסברה זו במפורש לא בנושא השמיטה ולא בנושאים אחרים. אצל הנצי"ב נראה שהכיוון הוא הפוך – הציבוריות של הבעיה רק מביאה אותו להחמיר בה יותר, בשל המשמעויות המתווספות לה.</i>
לסיכום, הנצי"ב מציג עמדה ייחודית בדיון על היתר המכירה: דווקא תמיכתו ביישוב הארץ והמשמעות העליונה שהוא מייחס לו מביאות אותו להתנגד להיתר, ותפיסה זו מעצבת את השיח ההלכתי שבאמצעותו הוא דן בנושא. זאת בנוסף להבחנה היסודית שהוא מוצא בפסוקים בין איסורי המלאכה לבין קדושת הפירות, הבחנה המבטאת שניות יסודית בדיני השמיטה ובמשמעותם. בהקשר הדיון שלנו כאן, מעניין במיוחד להתבונן לאור עמדה זו בדרכו השונה של הראי"ה, שלמרות שהיה תלמידו של הנצי"ב וראה בצורה דומה את המשמעות של יישוב הארץ, פנה לדרך אחרת בדיון על היתר המכירה. בהשוואה למחלוקת בין הראי"ה לחזו"א שאליה נעבור כעת, ניתן לראות כי הנצי"ב מציג עמדה ייחודית החורגת מן הוויכוחים שבין תומכי היישוב למתנגדיו.
<b>ב. הראי"ה והחזון אי"ש: היחס לגוי, קדושת הארץ ותפיסת ההלכה</b>
הראי"ה עסק בהיתר המכירה בכמה תשובות בספרו 'משפט כהן', שהראשונה שבהן נכתבה עוד בשנת תר"ס בהיותו בבויסק, וכן במבוא לספרו 'שבת הארץ' שיצא לאור בשנת תר"ע. החזו"א עסק בנושא בספרו על הלכות שביעית, שיצא לאור לראשונה בשנת תרצ"ז. בדברי הראי"ה ישנה מגמה מפורשת להקל, כפי שהוא כותב בתשובתו לרידב"ז: 'שבכל מקום שנמצא על מי לסמוך בדחק עצום ונורא כזה, מצוה לסמוך להקל'.<sup class="footnote-marker">304</sup><i class="footnote"><b>משפט כהן</b> סימן סג עמ' קכח.</i> לצורך כך הוא נוקט בשיח של 'גיבוב קוּלוֹת', כלשונו של הנצי"ב, תוך הסתמכות על דעות וסברות שונות שלפיהן ניתן להקל. אצל החזו"א, לעומת זאת, בולטת בנושא זה מגמת ההחמרה; למעשה הוא מעלה אחת לאחת את הסברות שהובאו כדי לאפשר את היתר המכירה, ופוסל את כולן. אין לפרש גישה זו בצורה שטחית, כרצון להחמיר בלבד; להלן נראה כי השיח ההלכתי של החזו"א מבטא את תפיסותיו לגבי הנושאים הנידונים בפרט, ולגבי פסיקת הלכה בכלל.
כאמור, אנו נתמקד כאן בדיון על איסור 'לא תחנם', שהוא אחת מהבעיות ההלכתיות שמעלה היתר המכירה. לצורך כך נסקור כעת בקצרה את מקורות האיסור, ומתוכם נגיע לאופן שבו רואים אותו הראי"ה והחזו"א.
<b>ישיבת גויים בארץ - הרמב"ם והראב"ד</b>
איסור 'לֹא תְחָנֵּם', המופיע בספר דברים (ז', ב) בהקשר של כיבוש הארץ, התפרש על ידי חז"ל ככולל בתוכו שלושה איסורים: 'לא תתן להם חנייה בקרקע', 'לא תתן להם חן', 'לא תתן להם מתנת חנם'.<sup class="footnote-marker">305</sup><i class="footnote">עבודה זרה כ ע"א.</i> הרמב"ם הביא דין זה בהלכות עבודה זרה. נפתח את הדיון בדבריו, אליהם מתייחסים הראי"ה והחזו"א:
<small>אין כורתין ברית לשבעה עממין כדי שנעשה עמהן שלום ונניח אותם לעבוד עכו"ם, שנאמר לא תכרות להם ברית, אלא יחזרו מעבודתם או יהרגו, ואסור לרחם עליהם שנאמר ולא תחנם...</small>
<small>אין מוכרין להם בתים ושדות בארץ ישראל, ובסוריא מוכרין להם בתים אבל לא שדות. ומשכירין להם בתים בארץ ישראל ובלבד שלא יעשו שכונה, ואין שכונה פחות משלשה... ומותר למכור להם בתים ושדות בחוצה לארץ מפני שאינה ארצנו.</small>
<small>...ומפני מה אין מוכרין להן? שנאמר ולא תחנם – לא תתן להם חנייה בקרקע, שאם לא יהיה להם קרקע ישיבתן ישיבת עראי היא. וכן אסור לספר בשבחן... שנאמר ולא תחנם – לא יהיה להם חן בעיניך, מפני שגורם להדבק עמו וללמוד ממעשיו הרעים...</small>
<small>אין כל הדברים האלו אמורים אלא בזמן שגלו ישראל לבין העובדי כוכבים או שיד עכו"ם תקיפה על ישראל, אבל בזמן שיד ישראל תקיפה עליהם אסור לנו להניח עובדי כוכבים בינינו. ואפילו יושב ישיבת עראי או עובר ממקום למקום בסחורה, לא יעבור בארצנו אלא עד שיקבל עליו שבע מצות שנצטוו בני נח, שנאמר לא ישבו בארצך – אפילו לפי שעה. ואם קבל עליו שבע מצות הרי זה גר תושב. ואין מקבלין גר תושב אלא בזמן שהיובל נוהג, אבל שלא בזמן היובל אין מקבלין אלא גר צדק בלבד.<sup class="footnote-marker">306</sup><i class="footnote">הלכות עבודה זרה פ"י הל' א–ו.</i></small>
כבר מן המיקום של דינים אלו בהלכות עבודה זרה ניתן ללמוד כי הרמב"ם רואה את 'לא תחנם' כאיסור בעל אופי דתי, כחלק מן המאבק בעבודה זרה, ולא כעניין לאומי הנוגע לבעלות של עם ישראל על הארץ. דבר זה בא לידי ביטוי גם בכך שהאיסור אינו חל על גר תושב שאינו עובד עבודה זרה, והרמב"ם אף מפרש את משמעותו של הביטוי 'גר תושב' כנובע מהלכה זו: 'ולמה נקרא שמו תושב? לפי שמותר לנו להושיבו בינינו בארץ ישראל'.<sup class="footnote-marker">307</sup><i class="footnote">הלכות איסורי ביאה פי"ד ה"ז.</i> נעסוק בנושא זה בהרחבה בהמשך; קודם לכן נתבונן באופן שבו הרמב"ם מתאר את פרטי האיסור.
למעשה, מדובר כאן בשני איסורים: הראשון הוא האיסור למכור או להשכיר לגוי בתים ושדות בארץ ישראל, והשני הוא איסור גורף יותר על ישיבת גויים בארץ, שמקורו בפסוק אחר: 'לֹא יֵשְׁבוּ בְּאַרְצְךָ פֶּן יַחֲטִיאוּ אֹתְךָ לִי' (שמות כ"ג, לג). לכאורה, האיסור השני מייתר את הראשון; לכן מבחין הרמב"ם בין שני מצבים שונים: בזמן שהארץ אינה בשליטת ישראל חל רק איסור המכירה וההשכרה, אבל כאשר 'יד ישראל תקיפה' חל איסור הישיבה, ואסור להניח לגוי אפילו לעבור בארץ לצורכי מסחר. הראב"ד בהשגותיו שם מערער על איסור גורף זה, וטוען כי הפסוק שהביא הרמב"ם נאמר רק על שבעת העממים שחיו בארץ בימי יהושע ולא על שאר גויים, וגם בו נאסרה רק הישיבה, ולא המעבר ממקום למקום. למעשה, השגות אלו מראות כי הרמב"ם הרחיב את דין שבעת העממים לכל הגויים העובדים עבודה זרה, ואף החמיר בו מעבר לעולה מפשט הפסוק.<sup class="footnote-marker">308</sup><i class="footnote">על כך ראו י' בלידשטיין, <b>עקרונות מדיניים במשנת הרמב"ם</b>, ירושלים תשמ"ג1, עמ' 224–225.</i>
השגה נוספת של הראב"ד נוגעת למעמדו של גר תושב בזמן הזה. מדברי הרמב"ם כאן משמע שבזמן שאין היובל נוהג אין מקבלים גר תושב, ולכן אסורה ישיבתו של גוי בארץ אף אם הוא מקיים את שבע מצוות בני נח. הראב"ד כותב בהשגתו להלכה זו 'איני משוה לו בישיבת הארץ', ובמקום אחר<sup class="footnote-marker">309</sup><i class="footnote">בהשגתו להלכות איסורי ביאה פי"ד ה"ח.</i> הוא מפרט את דעתו וכותב כי: 'אלה הדינים שאינם נוהגים בו אלא בזמן שהיובל נוהג, יש מהן שהוא להקל עליו ויש מהן להחמיר עליו'. לפי הראב"ד, העובדה שאין מקבלים גר תושב פוטרת את ישראל מהחובה להחיותו, אך גם מתירה לכל גוי השומר שבע מצוות בני נח לגור בארץ. כאמור, בפשטות נראה כי הרמב"ם אינו מקבל דין זה, וכך אכן כתבו המגיד משנה והמנחת חינוך.<sup class="footnote-marker">310</sup><i class="footnote">מגיד משנה, הלכות איסורי ביאה פי"ד ה"ח; <b>מנחת חינוך</b> מצווה צד.</i> ועם זאת, הכסף משנה לא הבין כך, וכתב כי 'לדעת רבינו נראה לומר דאין הכי נמי, שאם מעצמו קיבל עליו שבע מצות שאין מונעין אותו מישיבת הארץ, ולא בא לומר אלא שאין בית דין מקבלין אותו'.<sup class="footnote-marker">311</sup><i class="footnote">כסף משנה, הלכות עבודה זרה פ"י ה"ו.</i>
כאן אנו מגיעים לדיון של הראי"ה והחזו"א. המקרה בו הם עוסקים הוא של גוי שאינו עובד עבודה זרה, שכן זהו המקרה הרלוונטי להיתר המכירה, בו נמכרו השדות למוסלמים. שניהם סוברים כי ישנה מחלוקת בין הרמב"ם לראב"ד לגבי דינו של גוי כזה בימינו, ושניהם מוסיפים גם שמחלוקת זו נוגעת הן לאיסור על ישיבתו בארץ והן לאיסור למכור לו בתים ושדות.<sup class="footnote-marker">312</sup><i class="footnote"><b>חזון איש</b> <b>הלכות שביעית</b>, ירושלים תשי"ב, סימן כד ס"ק ג (כל ההפניות להלן לקוחות מסימן זה); <b>משפט כהן</b> סימן נח עמ' קכב.</i> אלא שכאן נפרדות דרכיהם, הן בפסיקת ההלכה והן בתפיסת העולם המתבטאת בה.
<b>הגוי, היהודי וחכמי אומות העולם</b>
כאמור, ברור מדברי הרמב"ם שאיסורים אלו הם איסורים דתיים ולא לאומיים, והם מהווים חלק מן המצווה להיאבק בעבודה זרה ולהכחידה. כפי שנראה בהמשך, החזו"א הבין מכך שלדעת הרמב"ם מצווה זו שייכת באופן עקרוני גם בחו"ל, 'אלא שאי אפשר להזהיר בכל העולם, ולא הוזהרנו אלא בארצנו'.<sup class="footnote-marker">313</sup><i class="footnote"><b>חזון איש</b> ס"ק א.</i> אבל באשר לדינו של גוי המקיים את שבע מצוות בני נח, ולכן איננו עובד עבודה זרה, הסיקו החזו"א והראי"ה מתפיסה זו של הרמב"ם מסקנות מנוגדות. החזו"א החמיר בדינו של גוי כזה. לדעתו הרמב"ם אוסר על ישיבתו בארץ בזמן שאין מקבלים גר תושב, שכן 'בלא קבלה אין אנו בטוחים בזהירותם, ואין אנו בקיאין בהם'.<sup class="footnote-marker">314</sup><i class="footnote">שם ס"ק ג.</i> אך החזו"א אינו מסתמך רק על דעת הרמב"ם, אלא גם מסייג את דעת הראב"ד:
ואף לדעת הראב״ד דווקא שהוא שלם באמונת ישראל, שישראל נתחייב בתרי״ג מצוות ובן נח בשבע, אבל אם יש לו דעות כוזבות והוא משועבד לדעותיו, אף שאין בהן עבודה זרה ממש וגם הוא שומר שבע מצוות מצד היושר, שאינו ראוי לקבלו לגר תושב, הרי הוא באיסור לא תחנם ובאיסור ישיבה, וקרינן בהו פן יחטיאו בכפירותם.<sup class="footnote-marker">315</sup><i class="footnote">שם.</i>
בדברים אלו החזו"א מגביל את דעת הראב"ד, המתיר לגוי השומר את מצוות בני נח לגור בארץ למרות שלא התקבל רשמית כגר תושב, לדמות מסוימת מאוד – דהיינו, גוי השומר את המצוות מתוך אמונה בתורה ולא מתוך הכרה אנושית. מקורה של הבחנה זו בדברי הרמב"ם היא בהלכות מלכים, שם הוא עומד על ההבדל בין חסידי אומות העולם לבין חכמיהם:
כל המקבל שבע מצות ונזהר לעשותן הרי זה מחסידי אומות העולם, ויש לו חלק לעולם הבא. והוא שיקבל אותן ויעשה אותן מפני שצוה בהן הקב"ה בתורה והודיענו על ידי משה רבינו שבני נח מקודם נצטוו בהן, אבל אם עשאן מפני הכרע הדעת אין זה גר תושב ואינו מחסידי אומות העולם אלא מחכמיהם.<sup class="footnote-marker">316</sup><i class="footnote">הלכות מלכים פ"ח הי"א. בחלק מהדפוסים הנוסח הוא 'ולא מחכמיהם', אך הנוסח המובא כאן הוא הנוסח המדויק לפי כתבי היד. על כך ראו י' לוינגר, <b>הרמב"ם כפילוסוף וכפוסק</b>, ירושלים תש"ן, עמ' 21–23. תיקון זה מוזכר גם באיגרת של הראי"ה המובאת בהמשך.</i>
לפי החזו"א, ההיתר של הראב"ד נוגע רק לחסידי אומות העולם, שהיו מקבלים מעמד של גר תושב בזמן שהיובל נוהג; אך חכמי אומות העולם אינם נכללים בהיתר זה, למרות שמבחינה מעשית הם מתנהגים באותה צורה.
מהי משמעותה של הבחנה זו? למעשה, החזו"א מעניק כאן פירוש מחודש לחשש 'פן יחטיאו' בו מנמקת התורה את איסור ישיבת הגויים בארץ ישראל. בדברי הרמב"ם והראב"ד נראה כי החשש הוא מפני גוי העובד עבודה זרה, ואינו מקיים את המצוות שהוא מחויב בהן. החזו"א מוסיף על חשש זה רובד אחר: 'פן יחטיאו בכפירותם'. לדעת החזו"א גם גוי מוסרי מהווה השפעה רעה כל עוד הוא אינו מקבל עליו את אמונת ישראל. לפי תפיסתו, יש פער וניגוד בין העולם הכלל־אנושי לבין העולם היהודי, המבוסס על האמונה בתורה. מטרתם של איסור הישיבה ואיסור לא תחנם היא לשמר את הפער הזה, באמצעות יצירת מרחב נפרד של קיום יהודי.
לפי החזו"א, רק לטיפוס מסוים מאוד של גוי מותר לשבת בקרבנו. כך ניתן לראות גם בהמשך דבריו, כאשר הוא מסביר את דעת האמוראים, המחייבים גר תושב בשמירה חלקית של השבת: 'לעניין שבת החמירו, דכיוון דיושב בינינו צריך להיזהר מעט, שלא יראו הרואים עובד בשבת ויפגום הרגשם בשמירת השבת'.<sup class="footnote-marker">317</sup><i class="footnote"><b>חזון איש</b> ס"ק ד.</i> הסגירות של התחום היהודי חייבת להיות מושלמת, ולכן רק גוי שאינו פוגע בה במעשיו או בדעותיו יכול להתקבל לתוכה.
הראי"ה, לעומת זאת, נוקט בדרך אחרת, הן בדיון ההלכתי שלו והן בתפיסתו הרעיונית. נפתח בדיון ההלכתי, בו הראי"ה מבחין, בעקבות הראב"ד, בין המצוות השונות הנוגעות לגר תושב:
ובאמת יש לומר דיש נפקא מינה בין לענין הדברים שנאמר בהם בתורה גר, דבעינן דווקא גר תושב גמור, והיינו להחיותו דכתיב גר ותושב וחי עמך, אם כן יש חיוב להחיותו כישראל ממש. אבל מה דאין מפורש דבעי לזה גר, אלא הן הרחקות שמפורש בהו עניין עובד עבודה זרה, אם כן יש לומר פשוט דמהני כל שברור לנו שאינו בכלל זה, ובפרט אומה שלמה המוחזקת בכך על פי דתה.<sup class="footnote-marker">318</sup><i class="footnote"><b>משפט כהן</b> סימן נח עמ' קכב.</i>
הראי"ה תולה את ההבחנה של הראב"ד בכך שמצוות 'וחי עמך' תלויה במעמד של גר תושב גמור, מעמד שאינו מתקיים בזמן שאין היובל נוהג; ואילו איסורי ההרחקה אינם תלויים במעמד זה אלא בצורך להתרחק מעבודה זרה, ולכן כשמדובר בגוי שאיננו עובד עבודה זרה, ובפרט במוסלמים עליהם מדובר בהיתר המכירה – איסורים אלו אינם חלים.<sup class="footnote-marker">319</sup><i class="footnote">ראו גם שם, סימן סג עמ' קכח, שם מבחין הראי"ה באופן דומה בין איסור נתינת חן לאיסור החניה.</i> בדומה לחזו"א, גם הראי"ה סובר שלא תחנם ואיסור הישיבה הם איסורים דתיים; אך בעוד שהחזו"א מרחיב את חלותם של איסורים אלו, ובכך הופך אותם לרלוונטיים גם להיתר המכירה, הראי"ה סובר שהם אינם חלים במקרה זה.
כאמור, הראי"ה אינו סובר כדעת הכסף משנה שלפיה הרמב"ם מסכים עם הראב"ד בדין זה. הוא מזכיר את האפשרות לפרש כך, אך כותב שכיוון שלדעתו אין איסור תורה במכירה עליה מבוסס ההיתר,<sup class="footnote-marker">320</sup><i class="footnote">הראי"ה מביא לכך נימוקים שונים, שבחלקם נעסוק בהמשך: התלות של לא תחנם בקדושת הארץ, העובדה שהמכירה היא רק לזמן מוגבל, וכן נימוקים נוספים.</i> ניתן לסמוך על דעת הראב"ד גם אם הרמב"ם חולק עליו. לכן מסקנתו היא שאין בעיה של לא תחנם בהיתר המכירה.<sup class="footnote-marker">321</sup><i class="footnote">מעניין כי הטענה לפיה אין איסור במכירת קרקע למוסלמים, התופסת מקום מרכזי בתשובות שבספר משפט כהן שנכתבו בשנים תר"ס ותרס"ט, אינה מוזכרת כלל במבוא לספר שבת הארץ שיצא בתר"ע. ייתכן שהסיבה לכך היא התנגדותו של הנצי"ב להיתר זה.</i>
זוהי הקריאה של הראי"ה במקורות, אבל כמו לגבי החזו"א, גם כאן נראה שניתן להצביע על הנחות היסוד העומדות מאחורי הדברים. ראינו כי בתפיסתו של החזו"א לא תחנם ואיסור הישיבה יוצרים הפרדה מוחלטת בין יהודים לגויים, תחום סגור שרק גוי החי כיהודי יכול להיכנס לתוכו. תפיסתו של הראי"ה בנושא זה היא מורכבת יותר, שכן בכמה מקומות בכתביו הוא מתחבט לגבי היחס בין הייחוד היהודי לבין האנושיות האוניברסלית. כך למשל הוא כותב באורות הקודש:
<small>ראוי היה שכל תוכן של קדושה יילקח בראשית השגתו מכללות האדם, שהרי ההכרה של הקדושה כללית היא, ותוכן הקישור של האדם עם ד' הוא תוכן שלמעלה מכל עם, ואחר כך יהיה נמשך בלבוש מיוחד ישראלי. אבל הקלקולים שבעולם כולו גרמו שנשתכח יסוד הקודש מכללות האדם, ונעשה בישראל יצירה חדשה, שמשום כך צריכה כל מחשבת קודש להמשך ממקור ישראל בראשיתה.</small>
<small>ומכל מקום ישנם גיבורי כוח שהם מוצאים את יסוד העולם, שבשורש נשמתו של אדם הראשון, ההולכת ומפעמת את לבו של האדם בכללו, ועומק טוב זה מתקדם אצלם לכל, ואחר כך לוקחים את התמצית של קודש זה, ומלבישים אותו את בגדי ההוד של התורה והמצוה, וכל הקודש המיוחד שישראל מצוינים בו.<sup class="footnote-marker">322</sup><i class="footnote">הראי"ה קוק, <b>אורות הקודש</b> ב, ירושלים תשמ"ה, עמ' רצט.</i></small>
אם כן, הראי"ה מוצא באנושיות מקור של 'עומק טוב' ו'הכרה של קדושה'. בנוסף לכך, באחת מאיגרותיו הוא מתייחס במפורש לדברי הרמב"ם שהובאו לעיל, לפיהם רק לחסידי אומות העולם שקיימו את התורה מתוך אמונה יש חלק לעולם הבא, ולא לחכמיהם, ומעניק להם פירוש מפתיע: לדבריו, כוונתו של הרמב"ם היא שקיום המצוות האנושי של חכמי אומות העולם הוא במעלה גבוהה יותר מהקיום ה'דתי' של החסידים, ולכן הם מגיעים למדרגה עליונה מזו של 'חלק לעולם הבא'.<sup class="footnote-marker">323</sup><i class="footnote">הראי"ה קוק, <b>אגרות הראיה</b> א, ירושלים תש"ג, עמ' צט. וראו גם את הדברים שכותב הראי"ה קודם לכן באותה איגרת: 'העיקר הוא כדעת המאירי, שכל העמים שהם גדורים בנימוסים הגונים בין אדם לחבירו הם כבר נחשבים לגרים תושבים בכל חיובי האדם'. בנושא זה ראו גם <b>זאת בריתי</b>, עמ' 118, 149.</i> נראה כי על רקע הכרה זו ביכולתו של כל אדם להגיע למדרגה עליונה בכוחותיו האנושיים, יש להבין את האופן בו מפרש הראי"ה את דעת הראב"ד, לפיה מותר לגוי שאיננו עובד עבודה זרה לגור בארץ אף אם אינו מאמין בתורה.
נסכם את דברינו בשלב זה באמצעות חידוד ההשוואה בין החזו"א לראי"ה. החזו"א תופס את היהדות כקהילה המתקיימת במעגלה הפנימי, ודוחה את כל מי שאינו שייך למעגל זה. זכותו של הגר תושב להצטרף מותנית בכך שהוא ישתלב בקהילה בדעותיו ובמעשיו, מבלי שיציב אלטרנטיבה לדמות האידיאלית של היהודי. כפי שראינו, לפי החזו"א תהליך הקבלה של גר תושב הוא אמנם פרוצדורה פורמלית בלבד, שמטרתה לברר את כנותו של הגר; אך במישור המהותי, גם הגוי המתקבל ללא תהליך זה עליו מדבר הראב"ד נדרש לקיים את המצוות מתוך אמונה בתורת משה דווקא. הן הגר תושב המלא והן הגוי שעליו מדבר הראב"ד הם לפי החזו"א מעין 'יהודים למחצה', ורק ככאלו הם זכאים לשבת בארץ ישראל.
עמדתו של הראי"ה, לעומת זאת, מתייחדת בהצבת הדמות האלטרנטיבית של החכם, הגוי הנמנע מעבודה זרה ושומר את מצוות בני נח מדעתו. כפי שכתב הרצי"ה קוק בהערותיו ל'משפט כהן', הראי"ה מזהה מעמד זה עם הגוי שעליו מדבר הראב"ד: 'כן מצינו מדרגה ממוצעת בין נכרי לגר תושב, והוא לפי המתבאר על פי דעת הראב"ד בזה שקיבל שלא לעבוד עבודה זרה, שהוא כגר תושב לדין הישיבה בארץ'.<sup class="footnote-marker">324</sup><i class="footnote"><b>משפט כהן</b> עמ' שסה. אמנם באיגרת שראינו לעיל ייחס הראי"ה לחכם מדרגה גבוהה יותר מזו של עמי הארצות שבישראל, ואילו כאן הוא מתואר כנמוך יותר; אך נראה שיש להבחין בין הפן העקרוני והיחס הפנימי לאדם זה לבין ההתנהגות כלפיו בפועל, שמשיקולים שונים אינה חופפת בהכרח את ההערכה כלפיו.</i> ייחודו של מעמד זה הוא בדיוק בכך שלא מדובר בגר צדק ולא בגר תושב; זהו אדם המתקבל על בסיס מעלותיו האנושיות ולא על סמך קרבתו ליהדות.<sup class="footnote-marker">325</sup><i class="footnote">בהקשר זה מעניין לחשוב על עמדתו של הרמב"ם. מצד אחד, הרמב"ם דורש מגר תושב שיקבל את המצוות מתוך אמונה בתורת משה; מצד שני, גם אם לא נקבל את פרשנותו של הראי"ה באיגרת שהוזכרה לעיל, במקומות אחרים הרמב"ם מעניק מעמד נכבד לחכמי אומות העולם. מדוע אם כן הוא אינו מתיר לאדם כזה לגור בארץ? האם הוא רואה בהפרדה זו אידיאל כמו החזו"א, או שמא גם הלכה זו היא תוצאה של סיטואציה היסטורית? ראיה לאפשרות השנייה ניתן למצוא בתפיסת הגיור של הרמב"ם, וביחס המורכב בין לאומיות לאמונה המתבטא בה (על כך ראו במאמר 'אמונה וברית' בספר <b>זאת בריתי</b>, בעיקר בעמ' 39–46, 56–58).</i>
דיון זה מתקשר גם למחלוקת נוספת בין החזו"א לראי"ה, בשאלת היחס בין לא תחנם לבין קדושת הארץ.
<b>מצוות יישוב הארץ: הדתי והלאומי</b>
האם איסור לא תחנם נובע מקדושת הארץ? הראי"ה טוען שכן:
ולכאורה נראה לומר, שאיסור לא תחנם דחניה בקרקע, כיון שהוא נאמר דווקא בארץ ישראל, אם כן בזמן הזה, למאן דאמר דבטלה קדושת הארץ לחיובי המצות התלויות בארץ, הוא הדין נמי דבטלה לענין חניה בקרקע, ואינה אלא מדרבנן.<sup class="footnote-marker">326</sup><i class="footnote"><b>שבת הארץ</b> עמ' 161.</i>
הזיקה בין איסור לא תחנם לבין קדושת הארץ מאפשרת לראי"ה לצרף לתמיכה בהיתר את הדעות לפיהן קדושה זו בטלה בזמן הזה. בהמשך דבריו שם תולה הראי"ה שאלה זו במחלוקת בין הרמב"ם לתוספות: מדברי התוספות ביבמות נראה כי לדעתם בשל ביטול קדושת הארץ, כל המצוות התלויות בה נוהגות בזמן הזה מדרבנן.<sup class="footnote-marker">327</sup><i class="footnote">תוספות יבמות פא ע"א ד"ה 'מאי'. הראי"ה מזכיר בהקשר זה גם את דברי המשנה למלך בהלכות מאכלות אסורות, פ"י הי"א.</i> לעומת זאת, הרמב"ם כתב, כפי שראינו, שהמעמד של גר תושב אינו נוהג מאז שבטל היובל, ולכן אסור גם לגוי השומר שבע מצוות בני נח לגור בארץ; מכאן נראה שלמרות שלפי הרמב"ם קדושת הארץ בטלה לעניין תרומות ומעשרות,<sup class="footnote-marker">328</sup><i class="footnote">הלכות תרומות פ"א הכ"ו. ראו על כך גם בדיון על הרמב"ם בפרק השני.</i> איסור לא תחנם אינו מושפע מכך. בתחילה מבקש הראי"ה להסתמך על דעת התוספות, אך בהמשך הוא מציע פרשנות אחרת לדברי הרמב"ם, לפיה גם הוא סובר שכל מצוות הארץ תלויות בקדושתה, ומה שכתב על איסור ישיבת גר תושב מכוון לאיסור מדרבנן בלבד.
החזו"א לעומת זאת סובר אחרת, וגם הוא מביא ראיה מדברי הרמב"ם. כפי שראינו, הרמב"ם מסביר את הכפילות של לא תחנם ושל איסור הישיבה בכך שבזמן שהשלטון ביד ישראל יש לאסור לגמרי את ישיבתם של גויים בארץ, ואילו בזמן שבו אין יד ישראל תקיפה חל רק האיסור המצומצם על מכירת בתים ושדות. מתוך הבחנה זו לומד החזו"א שאיסור לא תחנם חל גם בזמן בו קדושת הארץ בטלה. דבריו של החזו"א בנושא זה מעניינים הן מצד תוכנם והן מצד השיח ההלכתי המתבטא בהם, נושא בו נעסוק בהמשך:
והנה למדנו לפי זה דאין איסור ליתן להם חניה בקרקע תלויה בקדושת הארץ, דהא בקדושת הארץ איכא פלוגתא [= יש חילוק] בשעה שגלו, ובאיסור חניה בקרקע ליכא פלוגתא [= אין חילוק], שהרי עיקרה נאסרה בזמן שאין יד ישראל תקיפה. ומיהו אין הכרח מזה, דיש לומר ביד עכו״ם תקיפה על עצמם קודם שגלו. אבל הדבר מוכרע בסברא, שדין זה בכלל הרצון שתהיה הארץ מיושבת מישראל ולא יחנו בארץ עובדי עבודה זרה, וארץ ישראל היא גם בגלותנו, והרי אנו חייבים בישובה ולדור בה גם בגלותנו.<sup class="footnote-marker">329</sup><i class="footnote"><b>חזון איש</b> ס"ק א.</i>
בתחילת דבריו מציג החזו"א טיעון זה: אילו היה איסור לא תחנם תלוי בקדושת הארץ, הוא היה בטל כמוה בזמן הגלות; אבל לפי הרמב"ם איסור זה שייך דווקא בזמן שבו אין יד ישראל תקיפה, ואילו בזמן של שלטון יהודי אין בו צורך בשל איסור הישיבה הגורף יותר. מכאן שאין קשר בין הדברים, ואיסור לא תחנם חל גם בזמן בו בטלה הקדושה.
על כך מקשה החזו"א מיד: אולי דברי הרמב"ם על זמן בו אין יד ישראל תקיפה מכוונים למצב בו ישראל עדיין בארץ, אבל נתונים בשליטת זרים. במצב כזה קדושת הארץ עדיין חלה, שכן היא תלויה בכך שישראל יושבים בה; ואם כן אולי איסור לא תחנם חל רק במצב כזה, ואילו במצב של גלות הוא אכן בטל. החזו"א מכריע בשאלה זו על פי סברתו לגבי ההקשר של האיסור: לדעתו איסור לא תחנם הוא חלק ממצוות יישוב הארץ, הכוללת בתוכה את האיסור לאפשר לעובדי עבודה זרה לגור בה; וכיוון שמצוות יישוב הארץ נוהגת גם בזמן הגלות, איסור לא תחנם יחול גם הוא בזמן הזה.
אך התמונה מורכבת יותר. בהמשך דבריו מביא החזו"א ראיה נוספת לכך שלא תחנם אינו תלוי בקדושת הארץ, ממנה נראה כי איסור זה אינו קשור באופן מהותי ליישוב הארץ, אלא מהווה חלק מהמאבק הגלובלי בעבודה זרה:
<small>והדבר מבואר בהדיא [= במפורש] ברמב"ם פרק י מהלכות עבודה זרה הלכה ג, שכתב 'ומותר למכור להם בתים ושדות בחו״ל מפני שאינה ארצנו'. ואילו הדבר תלוי בקדושת הארץ לא שייך למיהב טעמא [= לתת טעם] על היתר חו״ל, אלא לפי שאיסור ליתן להם חניה בקרקע הוא מפרטי מצות ביעור עבודה זרה, והיה ראוי למיסר [= לאסור] אף חו״ל, אלא שאי אפשר להזהיר בכל העולם ולא הוזהרנו אלא בארצנו. אבל ביעור עבודה זרה מארצנו הוא בכל זמן, וזהו שדקדק הרמב"ם שלא נפטרנו אלא מחו״ל לפי שאינה ארצנו. והנה נתבאר שמכירת בתים ושדות לעובדי עבודה זרה אף בזמן הזה מן התורה.</small>
מדוע טורח הרמב"ם להסביר שאיסור לא תחנם אינו תקף בחו"ל כיוון שזו 'אינה ארצנו'? נראה מכך שלא רק שאיסור זה אינו תלוי בקדושת הארץ, אלא שגם זיקתו לארץ ישראל אינה מהותית. המצווה לבער את העבודה הזרה, שאיסור לא תחנם מהווה חלק ממנה, שייכת באופן עקרוני בכל העולם. רק בגלל שהדבר אינו אפשרי הוגבלה מצווה זו לארץ ישראל. לכן כאשר הרמב"ם מתיר את מכירת הבתים בחו"ל בנימוק שזו 'אינה ארצנו', הוא אינו מתכוון לומר שאיסור לא תחנם אינו שייך שם כלל; המילה 'ארצנו' בהקשר זה אינה מציינת הבחנה מהותית בין ארץ ישראל לבין שאר הארצות, אלא הבחנה מעשית בלבד.
קריאה דומה בדברי הרמב"ם מציע יעקב בלידשטיין: לדעתו, עמדתו של הרמב"ם בהלכותיו לגבי היחס בין יהודים לגויים נעה בין 'תקיפות אוניברסאלית להתאפקות סבלנית'.<sup class="footnote-marker">330</sup><i class="footnote">בלידשטיין, <b>עקרונות מדיניים</b>, שם, עמ' 221–222.</i> מצד אחד, הייעוד האידיאלי של עם ישראל הוא למחות את העבודה הזרה מן העולם כולו, אך מצד שני, ייעוד זה מתממש בפועל רק בארץ ישראל, ואין חובה לכבוש מקומות אחרים לצורך כך. בדומה לחזו"א, גם בלידשטיין עומד על האופן בו משתמש הרמב"ם במילה 'ארצנו' בהקשר זה: 'מנוי וגמור גם אצל הרמב"ם כי ארץ ישראל היא "ארצנו", ומסתבר שהכרה זו מלווה מטען לאומי. אך נראה כי קביעה לאומית זו מחייבת, בראש ובראשונה, הכנת מקום שבו תוכל חברה מונותיאיסטית להכות שורשים'.<sup class="footnote-marker">331</sup><i class="footnote">שם, עמ' 223.</i> הממד הלאומי כפוף אם כן לממד הדתי, שמצד עצמו הוא אוניברסלי; מכאן נובעת מסקנתו של החזו"א לפיה אין זיקה מהותית בין קדושת הארץ והמצוות התלויות בה לבין איסור לא תחנם.
ועם זאת, נראה שבעומק הדברים תפיסתו של החזו"א אינה זהה לזו של הרמב"ם. ראינו שהחזו"א נימק את הגבלת איסור לא תחנם לארץ ישראל בכך 'שאי אפשר להזהיר בכל העולם'. לעומת זאת, אצל הרמב"ם ההגבלה היא ביטוי עקרוני לתפיסתו ההיסטורית; כך אכן ניסח זאת בלידשטיין:
יש בהתאפקות זו יותר מהכרה פשטנית ופראגמטית בכוח המצומצם העומד לרשות עם ישראל בתקופה זו או אחרת... לפנינו תופעה התואמת את צמיחת האמונה בעולם ההיסטורי, עולם בעל דינאמיקה התפתחותית הכורכת יחדיו גורמים מגורמים שונים. אין עם ישראל ועשייתו אלא אחד מגורמים אלה, ואף הא-ל עצמו פועל על פי רוב דרך התהליכים ההיסטוריים האמורים.<sup class="footnote-marker">332</sup><i class="footnote">שם, עמ' 226.</i>
לפי הרמב"ם, המאבק בעבודה הזרה הוא חלק מהתהליך ההיסטורי הגדול של צמיחת האמונה. אצל החזו"א, לעומת זאת, נראה כי נימה זו אינה קיימת. אין בדבריו זכר ללהט האוטופי והאוניברסלי המפעם בהלכות מלכים של הרמב"ם.<sup class="footnote-marker">333</sup><i class="footnote">על כך ראו גם במאמר 'היסטוריה ומשיחיות לפי הרמב"ם', <b>נהלך ברג"ש</b>, עמ' 75–96.</i> כפי שראינו לעיל בדיון על הגר תושב, מגמתו של החזו"א היא יצירת תחום יהודי סגור המוגן מפני השפעות זרות. נראה שגם את מצוות ביעור עבודה זרה מבין החזו"א באופן זה. אין בה הפן ה'מיסיונרי' שניתן למצוא אצל הרמב"ם,<sup class="footnote-marker">334</sup><i class="footnote">על כך ראו גם: <b>זאת בריתי</b>, עמ' 41; <b>אהבוך עד מוות</b>, עמ' 123–139; 'פרסום הנס', בתוך: <b>להאיר את הפתחים</b>, עמ' 106–108.</i> אלא רק הפן של יצירת המעגל היהודי, הסתגרות ולא אוניברסליות. גם כאשר איסור לא תחנם מובן כחלק ממצוות יישוב ארץ ישראל, הוא עדיין משקף תודעה גלותית.
ומהי עמדת הראי"ה? ראינו לעיל את הדיון ההלכתי שלו בנושא זה, שתכליתו להראות כי איסור לא תחנם תלוי בקדושת הארץ, וזו אינה נוהגת בזמן הזה. אבל לאור העיון בדברי החזו"א והרמב"ם, נראה שגם בדבריו יש להבין זיקה זו בצורה עמוקה יותר.
ברור כי הראי"ה מסכים עם החזו"א על כך שמצוות יישוב הארץ חלה בימינו; הוא אף מוסיף וטוען שמצווה זו אינה תלויה בקיום המצוות התלויות בארץ אלא להיפך – מצוות יישוב הארץ שקולה כנגד כל המצוות, ולכן ראוי לעקוף את השמיטה באמצעות ההיתר כדי לתמוך בה.<sup class="footnote-marker">335</sup><i class="footnote"><b>שבת הארץ</b>, עמ' 170–176.</i> אך בניגוד לחזו"א הוא כורך את לא תחנם עם המצוות התלויות בארץ, ואינו רואה באיסור זה חלק ממצוות היישוב. מניין נובעת עמדה זו?
נראה כי עמדתו של הראי"ה נובעת מהאופן שבו הוא מבין את משמעותה של קדושת הארץ, ואת יחסה למצוות התלויות בה. בפרק השני הזכרנו את הדעות שלפיהן מצוות אלו אינן תלויות רק בארץ כשלעצמה, אלא גם במצב ההיסטורי והמדיני של ישראל היושבים בה. נראה כי גם הראי"ה רואה את הדברים כך: על פי תפיסתו, קדושת הארץ תבוא לידי ביטוי במלואה רק כשתתלווה אליה שלמות לאומית שהיא גם שלמות דתית. המצוות התלויות בארץ הן חלק ממצב שלם זה, ולכן הן מתקיימות כיום רק כזיכרון וכהכנה לעתיד:
הצורה התמציתית של כל סדרי חיי החברה על פי המטבע האלוקית המתאמת אל החיים, המרחבת אותם, מטהרתם ומרוממתם אל החופש ואל הריכוז של כל האמצעים העושים את החופש למתנה טובה באמת, גנוזה היא במערכה של המצות התלויות בארץ, במקדש ובממלכה השלמה הישראלית... וכל אשר נוסיף להתבונן במהותן של המצות התלויות בארץ כולן ונראה כמה רחוקות הן מאתנו, כמה חיינו צריכים להיות בתנאים יותר בריאים וחזקים עד שיהיו אלו המצות מתקיימות בהם, כן יגדל בנו החשק לקיים באהבה וביקר את אותו החלק שאנו יכולים לקיימו בתור זכר לדבר, זכר קודש, זיכרון לחיים שלמים שיבואו לנו בבוא תשועה שלמה לעמנו על אדמתנו לתשועת עולמים.<sup class="footnote-marker">336</sup><i class="footnote">הראי"ה קוק, <b>אורות</b>, ירושלים תשכ"א, עמ' נז–נח.</i>
לפי הראי"ה, קדושת הארץ והמצוות התלויות בה כרוכות בשלמות האידיאלית שלעתיד לבוא, בה מתחברים יחד הלאומי והדתי. נראה שעל רקע תפיסה זו מבין הראי"ה גם את איסור לא תחנם: ההרחקה של עובדי עבודה זרה מהארץ היא חלק מהשלמות העתידית, ולכן גם היא, כשאר המצוות התלויות בארץ, אינה מתקיימת במלואה בזמן הזה. מבחינה זו נראה כי בעומק הדברים הראי"ה קרוב יותר לרוחו של הרמב"ם מאשר החזו"א: המאבק בעבודה זרה אינו נתפס אצלו מנקודת מבט גלותית, כשמירה על הנבדלות היהודית מפני השפעות זרות; מאבק זה שייך לשלמות האוטופית שלעתיד לבוא, ודווקא בשל כך אין הוא חל כיום במלואו.
<b>האיסור המוחלט והמכירה הפיקטיבית</b>
בנוסף לדיונים אלו, ישנם דיונים נוספים בשאלה אם איסור לא תחנם חל על היתר המכירה. אחת הטענות היסודיות בהקשר זה היא שכיוון שהאיסור מוגדר כאיסור לתת לגוי חניה בארץ, ניתן להקל במכירה שאין בה חניה. בעקבות זאת היו שטענו שהאיסור אינו חל על מכירה המוגבלת מראש לזמן קצוב.<sup class="footnote-marker">337</sup><i class="footnote">כך פסק ר' יצחק אלחנן כבר בהיתר המכירה הראשון בשנת תרמ"ט. ראו על כך בהקדמה לספר <b>מעדני ארץ</b>, שם, וכן הרב זוין, <b>לאור ההלכה</b>, שם, עמ' קכד. בדרך זו הלכו גם פוסקים נוספים.</i> טיעון נוסף מביא הראי"ה בשם הרב זלמן שך, לפיו אפשר להקל במכירה לגוי שיש לו כבר קרקע בארץ.<sup class="footnote-marker">338</sup><i class="footnote">ראו הרב בלטמן, <b>לבירור עניינה של השביעית</b>, שם, עמ' יח, המביא הצעה זו גם בשם בעל 'שמן המור', רבי מרדכי רוביו, שפסק כך כבר בסוף המאה ה־18.</i> הראי"ה דן בטיעון זה, ובתוך הדברים מעלה הבחנה יסודית בין איסורי דאורייתא ודרבנן:
ובכלל יש לומר דנהי [= שלמרות] דלגבי איסור תורה יש מקום לומר שאף על פי שעיקר המכירה אין עושין רק להפקיע איסורא, ולא שתישאר הקרקע באמת לנכרי, מכל מקום אין לנו לחלק מסברא לצאת מגזירת התורה, שכיוון שבכלל מכירה הוא, הוי גם כן בכלל איסור. אבל באיסור דרבנן יש לומר דלא גזרו רק במקום ששייך עיקר האיסור באמת, כשמוכר ממש מכירה קיימת להעמיד ביד נכרי, אבל כשמוכר להפקיע איסורא לא גזרו כלל. ומכל שכן באיסור זה שעיקרו הוא משום תיקון יישוב ישראל בארץ ישראל, ודאי צריך לומר דלא שייכא גזירה.<sup class="footnote-marker">339</sup><i class="footnote"><b>שבת הארץ</b>, עמ' 159.</i>
כאשר מדובר באיסור תורה, כותב הראי"ה, הסברות אינן רלוונטיות; האיסור הוא איסור מוחלט, וגם מכירה פיקטיבית נחשבת כעבירה עליו. איסור מדרבנן, לעומת זאת, הוא איסור פונקציונלי, ולכן יש לדון בו בקטגוריות ריאליות ולבחון אם הוא ממלא את ייעודו אם לאו.<sup class="footnote-marker">340</sup><i class="footnote">הבחנה דומה ראינו לעיל בדברי הנצי"ב, שכתב ש'אי אפשר לגבב קוּלוֹת אלא אי נימא שאסור מדרבנן'.</i> לכן אם איסור לא תחנם חל רק מדרבנן, ניתן לטעון כי מכירה שאינה מביאה לישיבתו של הגוי בארץ אינה אסורה. היתר המכירה הוא מקרה כזה, וזאת משתי סיבות: כיוון שמדובר במכירה פיקטיבית לזמן מוגבל, וכיוון שכל תכליתה של מכירה זו היא לחזק את היישוב היהודי בארץ ישראל. משום כך, דווקא עקיפת האיסור היא המשרתת את ייעודו.
את הטענה הזו, לפיה איסור לא תחנם מדרבנן אינו חל במקרה שבו המכירה מחזקת את ישיבתם של ישראל, לומד הראי"ה גם מתוך השוואה לאיסור אחר הנלמד מהפסוק לא תחנם – האיסור לתת לגוי מתנת חינם:
יש לומר כמו דפירש הר"ן בגיטין פרק השולח על שחרור עבד לדבר מצוה, דמותר מטעמא דלא תחנם נאסר דווקא כשמכווין לטובתם. והכי נמי לא שייך איסור דחניה בקרקע במכירה כזו, שהיא דרך הערמה להפקיע מקדושת שביעית, כדי שיוכלו לעבוד בהיתר, שהיא לטובתנו כדי שיתחזקו ישראל בקרקע.<sup class="footnote-marker">341</sup><i class="footnote"><b>משפט כהן</b> סימן נח עמ' קכב.</i>
במסגרת דיון על האיסור לשחרר עבד כנעני, כתב הר"ן כי איסור מתנת חינם אינו חל על נתינה שאינה לטובתו של המקבל.<sup class="footnote-marker">342</sup><i class="footnote"><b>חידושי הר"ן</b> גיטין לח ע"א.</i> הראי"ה משתמש בסברה זו גם בהקשר של איסור המכירה, וטוען בעקבות זאת שהאיסור אינו חל על מכירה הנעשית לטובת חיזוק ישיבתם של ישראל בארץ.<sup class="footnote-marker">343</sup><i class="footnote">דברים דומים כתב גם האדר"ת, ראו הראי"ה קוק, <b>שבת הארץ</b> ב, הוצאת מכון התורה והארץ, כפר דרום תשנ"ג, עמ' 786.</i> כפי שנראה להלן, החזו"א התנגד להשוואה זו.
כאמור, הראי"ה הזכיר גם את הפיקטיביות של המכירה כסיוע לכך שאיסור לא תחנם אינו חל עליה. טענה דומה הוא מעלה גם בהקשר אחר – כאשר הוא דן בתוקפה של המכירה הפיקטיבית עצמה: לדבריו, מכירה פיקטיבית אינה תקפה כי אין בה גמירות דעת – המוכר אינו מתכוון באמת להקנות את הקרקע, והקונה אינו מתכוון לקנות. בתשובתו לכך הראי"ה אינו מנסה לחזק את ממשותה של המכירה, אלא דווקא מדגיש את הפיקטיביות שבה:
דלא שייך כלל כאן לא סמכא דעתיה, דעל מה שהוא בא לקנות, דהיינו שתחשב שלו לעניין הפקעת דין שביעית, על זה ודאי סמכא דעתיה, וניחא ליה לישראל להקנות ולנכרי לקנות בכהאי גוונא [= באופן כזה].<sup class="footnote-marker">344</sup><i class="footnote"><b>שבת הארץ</b>, עמ' 166.</i>
הראי"ה מבחין כאן בין מכירה ממשית, התלויה בגמירות הדעת של המוכר והקונה, לבין מכירה פיקטיבית, שיש לה קריטריונים אחרים. הן המוכר והן הקונה יודעים שמטרתה של מכירה כזו היא רק לעקוף את איסור השביעית, אבל דווקא בשל כך אין צורך בגמירות דעת ממשית, ודי בהסכמתם למכירה פיקטיבית זו.
בטיעונים אלו הראי"ה מבסס את תוקפו של היתר המכירה דווקא על הדגשת הממד הפיקטיבי שבו. הדגשה זו מבוססת על תפיסתו שלפיה גם חיוב השמיטה אותו נועד ההיתר לעקוף אינו חל בימינו מן התורה, ואנו שומרים אותה רק כזיכרון: 'בשביעית, כיון דלא נהגה מן התורה ואין אנו עושים כי אם זכר לשביעית... לכשיגיע הזמן שנקיים אותה מן התורה לכל חוקיה, יש לומר שגם אם מפקיעים את המצוה על ידי איזו הערמה המותרת יש גם בזה גופא זכר למצוה'.<sup class="footnote-marker">345</sup><i class="footnote">שם, עמ' 166–167.</i> במצב בו השמיטה מתקיימת רק כזכר, המכירה אינה נדרשת להיות ממשית בכלל; די בכך שתנכיח את איסור השמיטה באמצעות הצורך לעקוף אותה.<sup class="footnote-marker">346</sup><i class="footnote">תפיסה זו של הראי"ה לגבי שמיטת קרקעות מקבילה לתפיסתו של הרמב"ם לגבי שמיטת כספים. כפי שראינו בשני הפרקים הקודמים, הרמב"ם סובר ששמיטת כספים נוהגת בזמן הזה רק כזכר, ולכן הפרוזבול אינו עוקף מצווה ממשית אלא מזכיר אותה באופן אחר. הראי"ה מציג כאן את היתר המכירה בצורה דומה – כיוון שהמצווה הממשית בטלה, די במכירה פיקטיבית כדי להזכיר אותה. אלא שלפי הרמב"ם הקבלה זו היא בעייתית, שכן כפי שראינו בפרק השני, הרמב"ם מבחין בין שמיטת קרקעות לבין שמיטת כספים בהקשר זה. אמנם גם שמיטת קרקעות נוהגת מדרבנן, אך אותה הרמב"ם אינו מתאר כזכר אלא כמצווה ממשית.</i> תפיסה זו מאפשרת לראי"ה להפוך את הפיקטיביות של היתר המכירה מנקודת תורפה הלכתית למאפיין לגיטימי, ואף ליתרון.
הראי"ה סבור אפוא שאיסור לא תחנם (כמו גם איסורי השמיטה עצמם) הוא כיום איסור מדרבנן בלבד, ולכן אינו חל במקרים שבהם המכירה אינה גורמת לאחיזה של הגוי בארץ. לעומת זאת החזו"א סבור שלא תחנם הוא איסור תורה גם בזמן הזה, ומתוך כך הוא דן בו במונחים מוחלטים שאינם משאירים מקום לסברות שהעלה הראי"ה. כך למשל הוא כותב על הסברה להקל במכירה לגוי שכבר יש לו קרקע:
ואין חילוק בין אם כבר יש לו להעכו"ם קרקע בארץ או לא, דבכל בית ושדה שמוסר להם הרי הוא נותן חניה לעכו"ם בקרקע זה. ואף אם היה מקום להסתפק, סתימת המשנה והגמרא והפוסקים מכרעת שאין חילוק... וחס וחלילה לנהוג קלות ראש בלא תעשה דאורייתא.<sup class="footnote-marker">347</sup><i class="footnote"><b>חזון איש</b> ס"ק א.</i>
לפי החזו"א, כיוון שלא תחנם הוא איסור תורה, אין מקום להסתמך על סברות חדשות כדי להקל בו. לא תחנם הוא איסור מוחלט – בכל קרקע הנמכרת יש נתינת חניה, והדבר אינו תלוי בשאלה אם כבר יש לגוי קרקע או לא. דברים דומים הוא כותב ביחס להשוואה בין איסור החניה לבין איסור מתנת חינם:
ואף על גב דלענין לא תתן להם חן כל שעושה לריווח ישראל מותר... הכא לענין חניה בקרקע אין חילוק. דנתינת חן אינו אלא ברגש החנינה אבל לא בדורש טובת עצמו. אבל חניה בקרקע, המציאות של עובד עבודה זרה על אדמת ישראל בקניין שנאוי לפני המקום, וכל שקנה הקרקע והיא שלו הרי עובד עבודה זרה חונה על קרקע הארץ, וגם לא נתנה תורה לשיעורין, ובכל נכרי שמכר לו עבר בלאו, אף שלפי ראות עינינו אינו מתאחז בה.<sup class="footnote-marker">348</sup><i class="footnote">שם, ס"ק ד.</i>
החזו"א כורך את איסור מתנת חינם באיסור נתינת חן,<sup class="footnote-marker">349</sup><i class="footnote">החזו"א מדבר אמנם רק על איסור נתינת חן, אך נראה שכוונתו ללמוד ממנו גם על איסור מתנת חינם, שכן הוא מזכיר את דברי הר"ן העוסקים באיסור זה, אותם הביא גם הראי"ה.</i> שמטבעו תלוי ביחסו של הנותן למעשה ולכן אינו חל על הנותן לטובת עצמו, ומבחין בינם לבין איסור החניה, אותו הוא תופס כאיסור אובייקטיבי – 'המציאות של עובד עבודה זרה על אדמת ישראל בקניין שנאוי לפני המקום'.<sup class="footnote-marker">350</sup><i class="footnote">יש להעיר עם זאת שהאנלוגיה אליה מתכוון הראי"ה בין מתנת חינם לבין איסור המכירה היא עדינה יותר מכפי שמתאר אותה החזו"א: הראי"ה אינו טוען שכפי שמתנת חינם מותרת כשהיא לטובת ישראל, כך גם לגבי המכירה; טענתו היא שכפי שאיסור המתנה חל רק כשהיא לטובת המקבל, כך גם איסור המכירה חל רק כשהיא מחזקת את חניית הגוי בארץ. הלימוד שלו ממתנת חינם הוא שאיסורים אלו תלויים בטעמם, כל אחד לפי עניינו. החזו"א כאמור מתנגד לתפיסה כזו של האיסור.</i> לפי החזו"א, הפיקטיביות של המכירה ותרומתה לאחיזת ישראל בארץ אינן רלוונטיות, כיוון שהאיסור אינו תלוי ב'ראות עינינו' ובהבנתנו לגבי תכליתו והשפעותיו. גם אם סיבת האיסור היא המאבק על האחיזה בארץ, אין לכך כל השפעה על פסיקת ההלכה; כל מכירה אסורה, וכל הסברות אינן אלא 'קלות ראש בלא תעשה דאורייתא'.
לכאורה נראה כי סגנונות הדיון השונים של הראי"ה ושל החזו"א בנושא זה נובעים ממחלוקתם שהוזכרה לעיל בשאלה אם לא תחנם אסור בזמן הזה מן התורה או מדרבנן. ואכן, מדברי הראי"ה נראה שגם הוא מסכים שאם לא תחנם היה נוהג מן התורה, לא היה מקום לטיעונים כדוגמת אלה שראינו כעת. ואולם לאמתו של דבר נראה שהיחס הוא הפוך: השיח ההלכתי השונה הוא המביא למחלוקת לגבי תוקפו של האיסור, שגם היא בסופו של דבר תלויה באופן שבו מפרשים את המקורות. ננסה אם כן לאפיין כעת את ההבדל בין הראי"ה לחזו"א במישור של השיח ההלכתי, ולעמוד על התפיסות השונות המתבטאות בהבדל זה.
<b>מאפייני השיח ההלכתי: שתי דרכים של פסיקה יצירתית</b>
בפתיחת פרק זה הזכרנו את דבריו של הרב נריה שלפיהם המחלוקת בין החזו"א לראי"ה היא רק מחלוקת טקטית לגבי אופן ההתמודדות עם הקשיים בקיום השמיטה. במהלך הדברים ראינו כי במחלוקת זו באות לידי ביטוי שאלות יסודיות, המתבטאות בפירוש המקורות ובפסיקת ההלכה. כעת נסכם את דברינו בהתבוננות על ביטוייה של מחלוקת זו בשיח ההלכתי של הראי"ה ושל החזו"א, כפי שהוא משתקף בדיונים בהם עסקנו.
כאמור, מטרתו המוצהרת של הראי"ה היא להקל, ולמצוא את הנימוקים והסברות שיאפשרו את השימוש בהיתר המכירה. בעיניו המצב הכלכלי הדחוק וחשיבותו של יישוב הארץ מצדיקים זאת, כפי שהוא כותב לרידב"ז בדברים שהובאו לעיל: 'שבכל מקום שנמצא על מי לסמוך בדחק עצום ונורא כזה, מצוה לסמוך להקל'.<sup class="footnote-marker">351</sup><i class="footnote"><b>משפט כהן</b> סימן סג עמ' קכח.</i> השיח ההלכתי שלו מעוצב על ידי מטרה זו. כך הוא טוען למשל ש'במקום דחק עצום ונורא, כמצב הישוב, אפילו אם סומכים על יחיד במקום רבים אין מזחיחין<sup class="footnote-marker">352</sup><i class="footnote">אין דוחים את דבריהם. על פי חולין ז ע"א.</i> אותם... וכן ראוי והגון'.<sup class="footnote-marker">353</sup><i class="footnote">שם, עמ' קכז.</i> כאמור, נראה כי גם עמדתו שלפיה איסור לא תחנם נוהג רק מדרבנן, נובעת מגישה כללית זו. עמדה זו מוסיפה גמישות רבה לשיח ההלכתי שלו: היא מאפשרת לו 'לגבב קוּלוֹת' – לצרף יחד דעות ושיקולים שונים,<sup class="footnote-marker">354</sup><i class="footnote">ראו למשל את דברי הסיכום שלו בסוף המבוא ל<b>שבת הארץ</b>, הממחישים את מגוון הטיעונים אותם מצרף הראי"ה כדי לתמוך בהיתר המכירה: 'הנה אחרי כל האמור למעלה, אף על פי שיש פנים לכאן ולכאן במחלוקת הבית יוסף והמבי"ט... מכל מקום כדאי הם הגדולים שמנינו לסמוך עליהם בשעת הדחק, במה שהרבים סוברים שהוא דרבנן. ויש גם מי שאומרים שהיא רק מדת חסידות דעלמא בזמן הזה. מצורף לזה מה שיש סברת ארנונא, שעוד אין הדבר ברור שאין לסמוך על זה להתיר את כל העבודה של כל השדה, כדעת הלכות ארץ ישראל. ונוסף מה שישנם ספקות במנין שנת השביעית. והיתר שמתירים בעבודות שהן בעצמן דאורייתא אינו אלא על־ידי נכרים, שהוא איסור שבות בדבר שאין בו סקילה, שעדין אין הדבר ברור שנפשטה האיבעיא לחומרא (בבבא מציעא צ ע"א). ואע"ג דנקטינן לחומרא בזה מכל מקום יש צידוד גדול בדבר. ובפרט, שאחרי המכירה אין כאן אפילו שבות, שהרי הכל מודים שסומכים על מכירות כאלה במילי דרבנן. וכיון שאין הקרקע של ישראל, אפילו אם נאמר שלא נפקעה קדושתה, אין כאן שבות עליו במה שהגוי עובד בקרקע השייכת לגוי. ומה שעושים על ידי ישראל היינו רק מלאכות דרבנן, במקום הדחק כשאי אפשר באופן אחר'.</i> וכן להעלות סברות שאינן מבוססות על ראיות מהגמרא או מהפוסקים. עמדה זו גם מאפשרת לו לתלות את האיסור בסברות לגבי תכליתו והשפעתו במצב הנוכחי. שיח הלכתי זה מתבטא גם בהדגשת הממד הפיקטיבי של היתר המכירה, המסתייע בכך שהשמיטה נוהגת גם היא רק מדרבנן, לדעתו.
החזו"א לעומת זאת בולט במגמתו להחמיר, מגמה המתבטאת בדחייה השיטתית של כל הסברות שהובאו כדי להקל. כפי שראינו, מגמה זו גם מביאה אותו לחלוק על המנחת חינוך ועל הכסף משנה. מה עומד מאחורי גישה זו?
בדבריו של החזו"א ניתן לראות את התנגדותו לשיח ההלכתי שבו נוקט הראי"ה. ראינו זאת בין השאר בדחייתו את הסברה לפיה יש להקל במכירת הקרקע לגוי שכבר יש לו קרקע אחרת, שלגביה הוא כותב כי 'אף אם היה מקום להסתפק, סתימת המשנה והגמרא והפוסקים מכרעת שאין חילוק'.<sup class="footnote-marker">355</sup><i class="footnote"><b>חזון איש</b> ס"ק א.</i> נראה כי מבחינת החזו"א אין מדובר כאן על לא תחנם או על מעמדו של היישוב; זהו ויכוח על אופיו של השקלא וטריא ההלכתי עצמו. החזו"א מתנגד לשיח הלכתי המבוסס על העלאת סברות וחילוקים, לצירוף השיטות המלאכותי, לפסיקת ההלכה מתוך אוקימתות ופרשנויות שאינן צומחות באופן ישיר מן המקורות. לדעתו על הדיון ההלכתי להתבסס קודם כול על ראיות המובאות ישירות מן הגמרא, כפי שהוא כותב באיגרותיו: 'בלא ראיה מן הגמרא אין להכריע שום דין... דין המתברר בהדיא [= במפורש] מן הגמרא הוא אצלי יסוד ההוראה'.<sup class="footnote-marker">356</sup><i class="footnote">החזון אי"ש, <b>קובץ אגרות</b> ב, בני ברק תשט"ז, עמ' לב.</i> כאשר אין ראיות כאלו, במקרה של 'סתימת המשנה והגמרא והפוסקים', לא ניתן לפסוק לפי הסברה אפילו 'אם היה מקום להסתפק'.
תפיסה הלכתית זו היא מקור ההתנגדות לפסיקה לפי 'ראות עינינו', לפי הבנתנו לגבי טעמו של האיסור והשפעותיו. התנגדות זו אינה נובעת רק מכך שמדובר באיסור תורה, אלא מההכרה ביחסיות ובחוסר המוחלטות של הסברה. השיח ההלכתי של הראי"ה בנושא זה משאיר רושם של רפיפות, והחזו"א אינו מוכן לקבל זאת. ההסתמכות על המקורות הראשוניים נועדה להעניק לשיח ההלכתי יציבות ומוחלטות, בניגוד לסברות ולהבחנות המפוגגות אותן.<sup class="footnote-marker">357</sup><i class="footnote">נראה כי התביעה להלכה יציבה ומוחלטת עומדת גם מאחורי הבדל נוסף בין הדיונים. כפי שראינו, הראי"ה הדגיש את הפיקטיביות של המכירה והביא אותה כסברה להקל באיסור לא תחנם; החזו"א לעומת זאת מתעלם לגמרי מטענה זו. נראה שהוא רואה בה כריתה של הענף עליו אנו יושבים – מכירה פיקטיבית אינה מכירה ממשית דיה כדי להשתלב בשיח ההלכתי שלו.</i>
בהמשך לכך, ניתן לראות כי הסברות אותן מעלה החזו"א הן סברות אימננטיות, הנגזרות באופן ישיר מן המבנה של המושג ההלכתי עצמו. כאשר הוא מבחין, למשל, בין איסור נתינת חן התלוי ב'רגש החנינה', לבין איסור החנייה שהוא איסור אובייקטיבי, הרי שהבחנה זו אינה מבוססת על טעמו של האיסור אלא על ההיגיון הפנימי שלו. כאמור, איסור נתינת חן תלוי מטבעו בכוונתו של הנותן; המכירה לעומת זאת היא פעולה ריאלית, ולכן האיסור חל על פעולה זו עצמה, ואינו תלוי בנימוק כלשהו.<sup class="footnote-marker">358</sup><i class="footnote">בכך מתבטאת מורשת הלמדנות הבריסקאית בפסיקתו של החזו"א.</i> ניתן להגדיר גישה זו כתפיסה ריאלית של ההלכה, תפיסה שלפיה משמעותו של האיסור נתונה בו עצמו, ולא ברעיון העומד מאחוריו. זאת בשונה מסברותיו של הראי"ה המתבססות על חיפוש הנימוקים שמאחורי ההלכה, כפי שהדבר מתבטא למשל בטענה כי לא תחנם אינו חל על מכירה המביאה לחיזוק היישוב בארץ.
ואכן, החזו"א תופס את איסור לא תחנם כאיסור מוחלט על עצם הפעולה: 'ומכירה – לאו דאורייתא, כטריפה ובשר בחלב'.<sup class="footnote-marker">359</sup><i class="footnote"><b>חזון איש</b> ס"ק ד.</i> גם את המקורות שלפניו קורא החזו"א בצורה ריאלית. פסיקתו מבוססת על קריאה בלתי אמצעית של הטקסט (כפי שניתן לראות בכך שגם בלידשטיין הגיע לאותן מסקנות מקריאת הרמב"ם), ועל מחויבות להיגיון הפנימי של ההלכה. גישה 'רצינית' זו אינה מאפשרת שיח הלכתי כדוגמת זה של הראי"ה, שבאופן מוצהר מבקש להוליך את המקורות לכיוון מסוים. נראה שהראי"ה היה מודע לכך שאם היה מלמד שיעור על לא תחנם היה מגיע למסקנות אחרות; ועם זאת, בתודעתו מפעמת המגמה להקל. הדיון שלו נובע מתודעה של פוסק שאינו רק מעתיק אלא גם יוצר, יצירה הפועלת באמצעות העלאת אפשרויות וסברות או מציאת דעת יחיד להסתמך עליה, כלים שגם הם מהווים חלק מההלכה.
גם לחזו"א יש תודעה של יוצר, אך אצלו היא פועלת באופן אחר. ניתן לראות זאת במקום שבו הוא דווקא חורג מן המקורות שלפניו, ומוסיף סברה שאינה מופיעה בהם – כשהוא מחדש את החשש של 'פן יחטיאו בכפירותם', ובעקבותיו אוסר על שכנותו של גוי שאינו מאמין בתורת משה. החזו"א מחדש כאן קטגוריה חדשה בדין לא תחנם: הדין המקורי אוסר על מגוריו של הגוי מתוך חשש מפני מעשיו, ואילו החזו"א מוסיף את החשש מפני אמונותיו. אך נראה שחידוש זה נעשה מתוך נאמנות והמשכה של רוח ההלכה, תוך התאמתה למציאות של ימינו. החזו"א מזהה את ה'פן יחטיאו' של העידן המודרני במישור של האמונות, ולכן ברור לו שדין התורה חל כיום גם על מישור זה, למרות שהוא אינו מוזכר במפורש במקורות. נאמנות זו לרוחה המקורית של ההלכה היא ביטוי מובהק של החרדיות, שבצורה מנוונת עלולה לגלוש לפונדמנטליזם; אבל אצל החזו"א אין מדובר רק ברצון להחמיר, שכן תפיסה זו עצמה היא המביאה אותו להקל במקומות אחרים.
<b>ג. סיכום: הלכה אוטופית, הלכה ריאלית, והלכה כמרחב של אפשרויות</b>
נסכם את דברינו: ראינו שלוש גישות בפסיקה בנושא היתר המכירה, ובהן מתבטאות תפיסות שונות לגבי יישוב הארץ, היחס לגוי, ואופיו של השיח ההלכתי. גישות אלו באו לידי ביטוי גם בפסיקת ההלכה, אך עוד יותר מכך בפרשנות המקורות ובסוג הטיעונים שמהם הורכב הדיון.
הנצי"ב והחזו"א פסקו שניהם כנגד היתר המכירה, אך כל אחד מהם ניגש לנושא בצורה שונה. תשובותיו של הנצי"ב התבססו על ההבחנה היסודית המעוגנת בפסוקי התורה, אשר לפיה יש לחלק בין איסורי המלאכה, המעוגנים בקדושת הארץ, לבין דיני הפירות, הקשורים לפן החברתי. לאור הבחנה זו קרא הנצי"ב את המקורות התנאיים והאמוראיים, ובעקבות זאת הגיע למסקנה שאיסורי המלאכה נוהגים מן התורה גם בזמן הזה, ולכן אין מקום להקל בהם. לכך הצטרפה תפיסתו העקרונית לגבי אופיו של הקיום היהודי בארץ, קיום התלוי רק בהשגחה האלוקית ובשמירת המצוות. תפיסה אוטופית זו מוציאה מן הדיון של הנצי"ב את הטיעונים הפרקטיים של שעת הדחק, ויוצרת שיח הלכתי ייחודי שבו דווקא מעלתו של יישוב הארץ מביאה לפסיקה מחמירה בנושא השמיטה.
החזו"א הגיע לאותה מסקנה בדרכים אחרות. בדומה לנצי"ב, גם הוא דחה את הסברות ואת ההיתרים שהוצעו כדי לתמוך בהיתר המכירה; אך אצלו נראה שהדבר אינו נובע מעמדתו כלפי היישוב, אלא מהאופן שבו הוא תופס את השיח ההלכתי, תפיסה שהחזו"א נאבק עליה כיוון שהיא נראית לו חשובה ומרכזית בעיצוב ההוויה היהודית. החזו"א תופס את ההלכה באופן ריאלי, דבר המתבטא הן בקריאתו הקפדנית והמחייבת את המקורות, והן בתפיסתו את איסור לא תחנם כאיסור מוחלט, שאינו ניתן להתרה בסברות ובנימוקים. הסגירות של השיח ההלכתי משתקפת גם באופן שבו מעצב איסור זה את הקיום היהודי – קהילה סגורה שחייה מעוצבים על ידי עולם ערכים בלעדי, בשאיפה להימנע ממגע עם עולמות אחרים. אם כן, החזו"א מייצג את החרדיות בהתנגדותו להיתר המכירה לא בכך שהוא אינו תומך בחלוצים המיישבים את הארץ, אלא באופן שבו הוא תופס את השיח ההלכתי ואת אופיו של הקיום היהודי שאותו הוא מעצב.
דרכו של הראי"ה היא שונה, והדבר בא לידי ביטוי בכל הרבדים של הדיון. המניע המרכזי שלו הוא מחויבותו כפוסק להקל על הציבור, להיענות במידת האפשר למצוקה של אנשי היישוב. דחיפות זו מביאה אותו להשתמש בכל טענה וסברה שניתן למצוא כדי לאפשר את המכירה, וגם לטעון בזכותו של שימוש זה ולהסביר שבמצב הקיים אין להטיל בו דופי. בשונה מדרכו של הנצי"ב כאן, ואף מדרכו שלו עצמו בהקשרים אחרים, תפיסותיו של הראי"ה לגבי מעלתה של מצוות יישוב הארץ אינן מביאות אותו לפסיקה אוטופית ומחמירה; החשיבות העליונה שהוא מייחס ליישוב הארץ אינה מרחיקה אותו מקשיי הקיום הפשוטים. אם החזו"א מכוון את היצירתיות שלו לשימור ולהמשכה של רוח ההלכה במצבים משתנים, הרי שהראי"ה רותם אותה למציאת סברות ופרשנויות שיאפשרו פסיקה מקילה. החזו"א רואה את ההלכה כריאלית והחלטית; הראי"ה רואה אותה כמרחב של אפשרויות שבתוכו ניתן לבחור להקל. לצד זאת, לעתים ניתן לראות כי עמדותיו מתבססות לא רק על צורכי הדיון אלא גם על תפיסות עומק, כפי שראינו לגבי היחס לגוי וכן לגבי משמעותה של קדושת הארץ.
אם כן, הדיון על היתר המכירה חושף בפנינו תפיסות הלכתיות שונות, הבאות לידי ביטוי בכל הרבדים של הדיון: הנצי"ב פוסק מתוך נקודת המבט האוטופית, שמרום מבטה דוחקי השעה אינם תופסים מקום משמעותי; החזו"א רואה את ההלכה כריאלית ומוחלטת, דבר המתבטא גם במבנה הסגור של הקהילה החרדית אשר מעצב איסור לא תחנם; ודווקא הראי"ה משמר בהקשר זה את השיח ההלכתי הקלאסי, עם מרחב התמרון שהוא מאפשר ועם ההיענות האופיינית לצורכי השעה. אל מול קשיי השמיטה מציג כל אחד מהפוסקים הללו שיח הלכתי שונה, המעצב את אופן הדיון שלהם במקורות, את סוג הטיעונים שהם בוחרים להעלות, ואת תפיסתם לגבי תפקידו של הפוסק בעת כזאת.

שיעורי מחשבה

שפת אמת

<big><strong>שמיטה, שתיקה ותורת ארץ ישראל</strong></big>
וידבר ה' אל משה בהר סיני לאמר' (ויקרא כה). מה ענין שמיטה אצל הר סיני, והלא כל המצוות נאמרו מסיני? אלא מה שמיטה נאמרו כללותיה ופרטותיה ודקדוקיה מסיני, אף כולן נאמרו כללותיהן ודקדוקיהן מסיני.<sup class="footnote-marker">360</sup><i class="footnote">* נערך מתמלול שיעור שהועבר בישיבה הגבוהה 'מקור חיים' בשנת תשמ"ו. הדברים משקפים את סגנון הדיבור של הרב באותה תקופה.<br>רש"י על התורה, ויקרא כ"ה, א. מקור הדברים ב<b>ספרא בהר</b>, פרשה א.</i>
בתחילתה של הפרשייה העוסקת בדיני השמיטה, התורה מדגישה שפרשייה זו נאמרה למשה בהר סיני. המדרש הידוע שמביא רש"י לומד מכך שכשם שדיני השמיטה נאמרו במלואם בסיני, כך גם כל שאר המצוות. אם כן, מן השמיטה אנו למדים על זיקתן של כל המצוות למעמד הר סיני; ועדיין מתבקשת השאלה – מה עניין שמיטה אצל הר סיני? מדוע נבחרה דווקא השמיטה כדי ללמד על זיקה זו?
מבין המצוות התלויות בארץ, השמיטה היא הקשורה באופן המובהק ביותר לארץ ישראל. קיומה של השמיטה תלוי בקדושת הארץ, ובנוסף לכך אנו מוצאים בפסוקי התוכחה שביטול השמיטה הוא המביא לגלות מן הארץ: 'אָז תִּרְצֶה הָאָרֶץ אֶת שַׁבְּתֹתֶיהָ כֹּל יְמֵי הֳשַׁמָּה וְאַתֶּם בְּאֶרֶץ אֹיְבֵיכֶם... אֵת אֲשֶׁר לֹא שָׁבְתָה בְּשַׁבְּתֹתֵיכֶם בְּשִׁבְתְּכֶם עָלֶיהָ' (ויקרא כ"ו, לד–לה). הר סיני, לעומת זאת, מייצג סוג אחר של קדושה – קדושת התורה. התורה ניתנה דווקא בחוץ־לארץ, במדבר הבלתי מיושב, במקום שאיננו מקום. לפי המהר"ל, תכונות אלו הופכות את המדבר למקום רוחני.<sup class="footnote-marker">361</sup><i class="footnote"><b>תפארת ישראל</b>, פרק כו.</i> אפילו נתינת התורה על הר סיני לא הפכה אותו למקום קדוש; קדושתו הייתה זמנית בלבד, מכוח התורה שניתנה עליו – 'בִּמְשֹׁךְ הַיֹּבֵל הֵמָּה יַעֲלוּ בָהָר' (שמות י"ט, יג). לאחר מתן תורה חזר הר סיני להיות הר ככל ההרים.
אם כן, השמיטה מבטאת את קדושת המקום, והר סיני את הקדושה שמעל המקום, שהיא רוחניות צרופה; ועם זאת, התורה מדגישה כי השמיטה ניתנה בהר סיני. דבריו של רש"י בהמשך מצרפים לכך רובד נוסף: 'לפי שלא מצינו שמיטת קרקעות שנשנית בערבות מואב במשנה תורה, למדנו שכללותיה ופרטותיה כולן נאמרו מסיני'. די להתבונן בפשטי הפסוקים כדי לראות כי המצוות שלימד משה בערבות מואב מהוות הכנה לחיי התורה בארץ ישראל. מבחינה זו היה מתבקש שדיני השמיטה יילמדו שם; ובכל זאת, השמיטה ניתנה דווקא בסיני.
מהי אפוא משמעותה של הזיקה בין השמיטה להר סיני, בין קדושת הארץ לקדושת התורה? בשאלה זו עוסק ה'שפת אמת', רבי יהודה אריה לייב אלתר מגור, בכמה מתורותיו לפרשת בהר, ובתוך כך הוא מעניק פירוש חסידי למצוות השמיטה, וליחס בין תורת ארץ ישראל לבין תורת חוץ לארץ. נעיין כעת בכמה מן התורות האלו.
<b>א. האמונה כשתיקה והדיבור היוצר</b>
ברבות מתורותיו של השפת אמת אנו מוצאים שהשמיטה קשורה לשתיקה ולדיבור. את מקורו של קישור זה הוא מוצא בשני מדרשים: מדרש רבה על פרשת בהר,<sup class="footnote-marker">362</sup><i class="footnote"><b>ויקרא רבה</b> פרשה לג, א.</i> הפותח בפסוק 'מָוֶת וְחַיִּים בְּיַד לָשׁוֹן' (משלי י"ח, כא), ובעקבות זאת עוסק בכוחו של הדיבור; ודבריו של רבי יצחק בפתיחת מדרש ויקרא רבה, המכנה את שומרי השביעית 'גבורי כוח עושי דברו':
גבורי כח עושי דברו' (תהלים קג). במה הכתוב מדבר, אמר רבי יצחק בשומרי שביעית הכתוב מדבר. בנוהג שבעולם אדם עושה מצוה ליום אחד, לשבת אחת, לחודש אחד, שמא לשאר ימות השנה? ודין חמי חקליה ביירה, כרמיה ביירה, ויהבי ארנונא ושתיק [= וזה רואה שדהו בור, כרמו בור, ומשלם מס ושותק], יש לך גבור גדול מזה? ואם תאמר אינו מדבר בשומרי שביעית, נאמר כאן 'עושי דברו' ונאמר להלן 'וזה דבר השמיטה' (דברים טו), מה דבר שנאמר להלן בשומרי שביעית הכתוב מדבר, אף דבר האמור כאן בשומרי שביעית הכתוב מדבר.<sup class="footnote-marker">363</sup><i class="footnote">שם (וילנא) פרשה א, א.</i>
רבי יצחק קושר את גבורתם של שומרי השמיטה לדיבור, אבל למעשה מדובר בשתיקה – ביכולת לקבל את עול המצווה ולהימנע מהטיפול בשדה. סביב מקורות אלו בונה השפת אמת את דבריו:
ושבתה הארץ. במדרש מוות וחיים ביד לשון. כי האדם נקרא מדבר והוא צריך להטות כל הנבראים להבורא יתברך, שהכל נמשך אחריו, כמאמר 'כל שתה תחת רגליו' (תהלים ח). והוא הלשון המכריע כל הבריאה להבורא יתברך. והוא באמת בכוח התורה, שכחן של ישראל בפה, ובאמצעיות התורה צריך אדם להטות כל המעשים אליו יתברך, כמאמר הזוהר הקדוש על הפסוק 'ודברת בם בשבתך בביתך' וכו' (דברים ו), שהאדם ינהיג כל מעשיו על פי דברי תורה, עיין שם ואתחנן.<sup class="footnote-marker">364</sup><i class="footnote"><b>זוהר</b> ח"ג, רסט ע"א.</i>
<small>ובמדרש 'גבורי כח עושי דברו, בשומרי שביעית הכתוב מדבר'. ולמה נקראו עושי דברו, הלא הוא ביטול העשייה ושביתה. אבל היא הנותנת, על ידי שמבטל אדם כח עצמותו לכח הבורא יתברך, ומבקש להיות נמשך אחר דרך התורה והנהגת הבורא יתברך, על ידי זה מתגלה הנהגת הבורא יתברך. כי אמת שהקב"ה מנהיג הכול ברצונו, אבל הבחירה ניתן להאדם. שאם מבטל עצמו, והוא יודע ומברר שאין בו כוח כלל בלי כוח הבורא יתברך, אז ה' יתברך מנהיג אותו ומראה כוח הנהגתו יתברך. והוא מסר את הנהגה שלו ביד האדם, לכן האדם צריך להמליך הבורא יתברך עליו ועל כל העולם. לכן על ידי שרואה כרמיה בייר וכו' ושותק, על ידי זה נקרא עושי דברו, שמתגלה הנהגה עליונה כנ"ל.<sup class="footnote-marker">365</sup><i class="footnote">רבי יהודה אריה לייב אלתר מגור, <b>שפת אמת</b>, בהר תרל"ח, ד"ה 'ושבתה הארץ'.</i></small>
השפת אמת פותח בכך שבאמצעות הלשון יכול האדם לשלוט במציאות, ותכליתו היא להשתמש בשליטה זו כדי 'להטות כל הנבראים להבורא יתברך'. מהו כוחה של הלשון? המילים והמושגים הם הכלים דרכם תופס האדם את העולם. אי־אפשר לתפוס משהו, להיות מודע לו, בלי להכניס אותו קודם כול למערכת הלשון. המהר"ל כותב שהלשון עומדת על הפתח שבין הפנים לחוץ; באמצעותה האדם מתייחס אל מה שמחוצה לו ומעביר את פנימיותו אל החוץ.<sup class="footnote-marker">366</sup><i class="footnote"><b>נתיבות עולם</b> ב, נתיב הלשון, פרק א; פרק ג. ראו גם: <b>פניך אבקש</b>, עמ' 197.</i> המעבר הזה ממשיג את המציאות, ובכך למעשה הופך אותה למציאותית. אין מדובר רק בנקודת המבט הסובייקטיבית של האדם, באופן שבו הוא חווה את העולם; כוח הדיבור הוא כוח של יצירה המעצב את המציאות עצמה. 'מוות וחיים ביד לשון': הלשון יכולה להפוך את המציאות למלאת ערכים, למציאות של חיים, של טוב, של חסד וקדושה, אך היא יכולה גם להפוך אותה למציאות של מוות.
ננסה להמחיש את הדברים. כאשר אנו מדברים על אמונה, בדרך כלל אנחנו רוצים להוכיח אותה, להראות את האמת שבה. נראה לנו שהאמת שבאמונה אינה תלויה בנו אלא בדבר שמחוצה לנו; האמת נמצאת בחוץ, בעולם האמתי, ואמונתנו נשענת עליה ותלויה בה. אבל השפת אמת מלמד אחרת: השאלה אם האמונה היא אמתית תלויה בשאלה אם אני מאמין או לא. במידה שבה האדם מכריע את עצמו לאמונה, כך האמונה היא אמתית. אם אתה מאמין, האמונה שלך היא אמת. לפי השפת אמת, זוהי בחינת סיני וכוחה של התורה: כוח הדיבור שניתן לאדם בכלל וליהודי בפרט, שבאמצעותו הוא יכול לקבוע את האמת של המציאות.
אבל מהיכן מקבל הדיבור את כוח היצירה הזה? כיצד חורג דיבורו של האדם מתחומו הפרטי ומכריע את המציאות? לכאורה, בדיבור בכלל, ובלימוד התורה בפרט, אפשר להגיד הכול – מתפלפלים, מעלים סברות לכאן ולכאן, בונים עולמות ומחריבים אותם בהבל פה; כיצד יכול דיבור כזה לחרוץ את גורלה של המציאות למוות או לחיים?
תשובתו של השפת אמת היא שלכוח הדיבור קודם כוח השתיקה, שהוא כוחה של השמיטה – רואה כרמו בור ושותק.<sup class="footnote-marker">367</sup><i class="footnote">על כך ראו גם: שם, עמ' 198–199.</i> כדי להיות בבחינת 'עושי דברו', לעשות את הדיבור של הקב"ה, שהוא דיבור המחולל מציאות – 'בִּדְבַר ה' שָׁמַיִם נַעֲשׂוּ' (תהלים ל"ג, ו) – צריך קודם לדעת לשתוק. כוח השתיקה של השמיטה הוא המאפשר את הדיבור. את ההיגיון של המהלך הזה מסביר השפת אמת כך: 'על ידי שמבטל אדם כוח עצמותו לכוח הבורא יתברך... והוא יודע ומברר שאין בו כוח כלל בלי כוח הבורא יתברך, אז ה' יתברך מנהיג אותו ומראה כוח הנהגתו'. אם אני מבין שכל דבר המתרחש בעולם הוא מעשהו של הקב"ה, אזי אמונה זו מביאה לכך שגם הדיבורים והמעשים שלי אינם שלי; הקב"ה הוא העושה אותם. ואז, אומר השפת אמת, הקב"ה מוסר את ההכרעה בידי: 'כי אמת שהקב"ה מנהיג הכול ברצונו, אבל הבחירה ניתן להאדם'.
מהי משמעותם של הדברים? כל זמן שהאדם רואה את המציאות כחומרית, כקיימת בפני עצמה, הוא באמת לא יוכל לשנות אותה באמצעות הדיבור. בתפיסה כזו האמת היא חיצונית, נוקשה ואובייקטיבית, וממילא ללשון אין השפעה עליה. אבל האדם יכול להגיע להכרה שהמציאות היא כל־כולה יצירה אלוקית, ושלהבחנות המגדירות אותה אין קיום מוחלט, אלא הן רק ביטוי אפשרי אחד של האינסוף. מתוך ההכרה הזו אני יכול להתעלות לעולם של השתיקה, שבו אין לי צורך בהגדרות. שתיקה זו היא התבטלות מוחלטת, התמסרות גמורה לקב"ה אשר 'מנהיג הכול ברצונו'. כאשר אני מסוגל להגיע לקבלת עול מלכות שמים כזו, לרמה כזו של ביטול היש, הופך גם הדיבור שלי להיות דיבור ממשי, יצירתי, המעצב את המציאות. הכוח של האמונה הוא כוח השתיקה, הידיעה שהקב"ה הוא אינסופי ואינו מוגבל בשום דבר. אם אדם מסוגל באמת לשתוק, לוותר על הצורך בהוכחות ובהגדרות, גם הדיבור שלו מתמלא בכוח הזה. אם האדם מוותר על הדיבור המתאר, הנתלה בכך שהמציאות היא דווקא כך ולא אחרת, הקב"ה מחזיר לו דיבור גבוה יותר, דיבור שאינו מתאר ומגדיר אלא יוצר. הדיבור והיצירה מקבלים ערך ומציאות, הופכים לדיבורי אמת, כאשר הם נובעים מתוך ההתבטלות לבורא האינסופי.
באופן דומה מסביר אדמו"ר הזקן בכמה מקומות את הפסוק 'וּשְׁמַרְתֶּם אֶת חֻקֹּתַי וְאֶת מִשְׁפָּטַי אֲשֶׁר יַעֲשֶׂה אֹתָם הָאָדָם וָחַי בָּהֶם' (ויקרא י"ח, ה): 'פירוש, שהאדם עושה אותם להיות מצוות'.<sup class="footnote-marker">368</sup><i class="footnote"><b>ליקוטי תורה</b> שיר השירים, ד"ה 'שיר השירים אשר לשלמה', ב, א.</i> המצווה אינה דבר אובייקטיבי; מי שנותן למצווה את המצוותיות שבה, את תוכנה וערכה הרוחני, מי שמכניס בתוכה את החיות האלוקית, הוא האדם עצמו. השאלה היא איך אתה מקיים את המצווה, איזו משמעות אתה מעניק לה. המשמעות הזו אינה רק שלך – זוהי משמעותה של המצווה, כי לאדם נמסר כוח היצירה. כאשר אנו מדברים על אמונה, על תורה ומצוות, על אמת, אל לנו לחפש אותם בעולם החומרי המנוכר, בעולם הראיות וההוכחות. אנחנו צריכים לקבל על עצמנו עול מלכות שמים, ללמוד את כוח השתיקה, לדעת שאף הגדרה אינה קיימת כשלעצמה, אלא כל חשיבותה בכך שהיא מבטאת את כוחו האינסופי של הקב"ה. כל מה שניצור מתוך קבלת עול כזו יהפוך להיות אמת של מציאות, אמת אלוקית, אמת של מצווה. אם נהיה מסוגלים לשמוע בקול דברו, נוכל גם להפוך ל'עושי דברו'.<sup class="footnote-marker">369</sup><i class="footnote">על כך ראו גם: <b>לוחות ושברי לוחות</b>, עמ' 63–66; 74–84.</i>
<b>ב. גילוי החיים בתורת ארץ ישראל</b>
בתורה בה עסקנו לעיל פירש השפת אמת את עניין השמיטה להר סיני כך: כוחה של התורה, הדיבור היוצר שניתן לישראל בסיני, תלוי בהקדמת השתיקה שמסמלת השמיטה. בתורה אחרת מתאר השפת אמת את הדברים בצורה מעט שונה:
<small>וזה היה כל הבריאה, שבני ישראל יתקנו הטבע גם כן. וזה עניין השמיטין, שכל הגלות על ידי ביטולם. כי השמיטה ממשיך הארה מלמעלה מן הזמן תוך הזמן. 'ושבתה הארץ' (ויקרא כה), להיות חיות ודביקות בשורש המנוחה גם בארציות וגשמיות.</small>
<small>וזה עניין שמיטין להר סיני, שכל זה בכח התורה וקבלת תורה שבכתב בהר סיני, והמשכת כח התורה בארציות היא תורה שבעל פה וארץ ישראל. ופירוש מוות וחיים ביד לשון הוא שהחיים אינו חסר בשום דבר, רק שביד אדם למצוא החיים תוך כל דבר, וכן להיפוך ח"ו. ולשון הוא כמו תנועת הלשון, שאף שהוא דבר אחד נתהפך על ידי תנועת הלשון כנודע. כן אף שהכול מה' יתברך, תלוי כפי קבלת האדם ויוכל להתהפך כנ"ל.<sup class="footnote-marker">370</sup><i class="footnote"><b>שפת אמת</b>, בהר תרל"ב, ד"ה 'וזה היה'.</i></small>
השפת אמת מקביל כאן בין הר סיני והשמיטה לבין התורה שבכתב והתורה שבעל פה, תורת חוץ־לארץ ותורת ארץ ישראל. התורה שבעל פה יונקת את כוחה מהתורה שבכתב, מהתורה המופשטת שלמעלה מן המקום. תפקידה הוא להמשיך את התורה הזו לחיים בארץ ישראל: להזרים את המנוחה, את האינסופיות, את ההארה שלמעלה מן הזמן, לתוך הפעלתנות וההתרוצצות של החיים הגשמיים.
מתוארת כאן תמונה אחרת מזו שבתורה הקודמת, ועם זאת, עצם העניין אינו משתנה. קודם למדנו שהאדם הוא העושה את הדיבור האלוקי; כאשר האדם מסוגל לשתוק, הוא מקבל את כוח היצירה. כאן התיאור שונה: 'החיים אינו חסר בשום דבר, רק שביד אדם למצוא החיים'. החיות האלוקית קיימת בכל דבר, האדם אינו יוצר אותה אלא רק מגלה אותה, חי את מה שכבר מצוי בדברים עצמם. ועם זאת, גם כאן הכול תלוי באדם: בלעדיו, גם החיים שבבריאה אינם יכולים להתגלות. מציאות ממשית יש רק לחיים האנושיים, לאדם החי. החיות האלוקית פורשׂת אינסוף אפשרויות, וביכולתנו לחיות אותן ובכך לממש חלק מהן. כך מתאר כאן השפת אמת את כוחה של הלשון: תנועתה מעצבת את האוויר לכדי קול מסוים, מגדירה את הדברים ובכך מוציאה אותם לפועל. הלשון היא הנופחת את רוח החיים, מלבה את האש הגנוזה בכל דבר.<sup class="footnote-marker">371</sup><i class="footnote">כפי שכותב השפת אמת כמה שורות קודם לכן: 'ותורה נקרא אש, ויש כח אש התורה בכל דבר... ותליה בלשון' (שם, ד"ה 'במדרש מוות וחיים ביד לשון').</i> זהו גם היחס בין התורה שבכתב לתורה שבעל פה: התורה שבכתב היא ההוויה האלוקית האינסופית; התורה שבעל פה היא החיים האנושיים עצמם, בהם האדם מעניק ממשות למציאות האלוקית. מבחינה זו, התורה שבכתב תלויה בתורה שבעל פה. בלי אדם אין חיים; למרות שמקור החיים הוא מעבר לו, רק הוא מסוגל להוציא אותם לפועל.
הכוח הזה של התורה שבעל פה שייך לחיים בארץ ישראל. בחוץ־לארץ התורה קיימת לעצמה. שם היא נתפסת כגילוי ניסי שאינו חלק מהמציאות של העולם הזה. את מוחלטותה היא יונקת מהגילוי האלוקי; לא מהמציאות עצמה אלא מהאמונה במעמד הר סיני, בתורה מן השמים. זוהי תורה שקדושתה אינה קשורה במקום ובזמן, כמו קדושת הר סיני. לעומת זאת, לחיות חיים אלוקיים בארץ ישראל פירושו לחיות את המציאות האנושית, הטבעית, ולמצוא את החיות הרוחנית דווקא בממשות של החיים. לכן התורה שבעל פה חייבת להיות יצירתית, דינמית, היא צריכה להיות תלויה באדם הלומד אותה, לקבל את הגוון הקונקרטי של חייו.
נאמרו כללותיה ופרטותיה ודקדוקיה מסיני'. ביטוי זה מזכיר את דבריו של הראי"ה: 'אנו צריכים להתרומם לאותה המדרגה של הבנת הכללים וכללי הכללים, והפרטים בהצעותיהם יהיו נסמכים עמם. זאת היא המדה המיוחדת של תורת ארץ ישראל, ובזה היא מחולקת משל חוץ לארץ'.<sup class="footnote-marker">372</sup><i class="footnote">הראי"ה קוק<b>, אורות התורה</b>, ירושלים תשנ"ד, עמ' לח.</i> תורת חוץ־לארץ מתמקדת בפרטים, ואילו תורת ארץ ישראל מתמקדת בחיבור שבין הפרטים לבין הכללים. הבדל זה נובע מההבחנה אותה תיארנו כעת: התפיסה הניסית של התורה היא גם התפיסה הפרטנית שלה. כאשר התורה נתפסת רק כתורה מן השמים, כגילוי ישיר של הרצון העליון, היא הופכת לאוסף של פרטים שלא ניתן להבין את העיקרון הכללי העומד מאחוריהם. זוהי תורה שאינה חודרת אל המציאות ומתקשרת אִתה, ולכן גם אינה נתפסת בהבנה האנושית – אין קווים המחברים את פרטיה לכדי מבנה בעל משמעות. לכן זוהי גם תורה סטטית שאין בה מקום לחידוש וליצירה, שכן אלו דורשים הבנה והפנמה.
ואולם ראיית החכמה האלוקית שבתורה, הבנת הכללים העמוקים שמהם יונקים הפרטים את משמעותם, היא המאפשרת את היצירה ואת הזיקה בינה לבין הטבע, ההיסטוריה, המציאות. כאשר אדם מבין לעומק סוגיה בגמרא, מבין את ההיגיון הפנימי שלה, הוא יכול אחר כך ליישם אותו במקרים אחרים; באותו אופן, מי שבאמת מבין את התורה, את העניין האלוקי שבה, כבר איננו מוגבל במְצָרים של פרט זה או אחר. הוא מסוגל גם ליצור ולחדש את התורה, ובכך לחבר אותה למציאות כולה.<sup class="footnote-marker">373</sup><i class="footnote">על כך ראו גם: <b>ביום ההוא</b>, עמ' 150–157.</i>
את התביעה של ארץ ישראל לא ניתן לממש באמצעות תורת חוץ־לארץ, שמטבעה מתנכרת למציאות. אנחנו איננו יכולים ללמוד את התורה רק כאבותינו; תורת ארץ ישראל היא בבחינת 'תורה חדשה מאיתי תצא'.<sup class="footnote-marker">374</sup><i class="footnote"><b>ויקרא רבה</b> (וילנה) פרשה יג, ג.</i> כדי להבין את הריתמוס האלוקי שבחיים אי־אפשר להישאר בבחינת הנס והפרטים של תורת חוץ־לארץ; חייבים להתעלות לתורת ארץ ישראל, לבחינה של כללי תורה. כל זמן שאני מבין את התורה רק בבחינת תורה שבכתב, אין בה מקום ליצירה. אבל כאשר אני מבין את התורה כחכמה אלוקית שהיא פרי הפגישה בין האינסוף לבין האדם הפרטי, התגלות שלמעלה מן הזמן המתממשת בתוך תנאי הזמן עצמו, אזי אני נתבע לראות אותה כתהליך, כהתפתחות, כיצירה מתחדשת. אמנם בתורת חוץ־לארץ 'חדש אסור מן התורה', אבל העומר שהוא בחינת 'עבור הארץ' (יהושע ה', יא), תורת ארץ ישראל, מתיר את החדש.
לצד זאת, צריך להיזהר מלאבד את הצד האלוקי שבתורה. אסור לתורת ארץ ישראל לאבד את המחויבות שלה לקיום הפרטים כולם, לבחינה של תורת סיני. הסכנה בתורת ארץ ישראל היא האפשרות של הפיכתה לתורה אנושית, לעניין יחסי, שתהיה יותר מדי רלוונטית. היא עלולה להפסיק להיות תורת הארץ, ולהפוך לבחינת ארץ בלבד. לכן עליה לשמור על קשר עם הגרעין הקשה של האמונה, עם היסוד הניסי של תורת חוץ־לארץ. זוהי הבחינה של השמיטה אותה תיאר השפת אמת בתורה הראשונה שראינו. השתיקה, קבלת עול מלכות שמים, ביטול היש – הם הערובה לקיומה של תורת ארץ ישראל. היכולת של 'רואה כרמו ושותק' היא הנופחת חיים בכל דבר, והיא המאפשרת להמשיך חיים מלמעלה מן הזמן אל תוך הזמן, לתפוס את המציאות כגילוי של קדושה, ליצור יצירה ממשית בלי לאבד את הזיקה למקור.
אנסה לתאר באופן ציורי את ההבדל בין תורת סיני לבין תורת ארץ ישראל באמצעות אפיון של שתי דמויות. את תורת חוץ־לארץ מייצגת דמותו של בחור הישיבה: זהו אדם שכוחו בפיו, כולו נברא לעמל פה. טבעו הוא כטבע האש, כטבע הלשון הזריזה העולה ומעלה ומתהפכת ומתגלגלת. בלשון זו הוא עוקר הרים וטוחנם בסברה, בורא עולמות ומחריבם בהבל פיו. לעומת זאת, בתורת ארץ ישראל יש בחינה אחרת, בחינת 'עם הארץ' אותה מייצג עובד האדמה, האיכר. זהו אדם שטבעו כטבע האדמה; גם כאשר הוא עובד ברוח, הוא עושה זאת כפי שהוא עובד את האדמה: הגיגיו איטיים, לרעיונותיו יש כובד וממשות, והוא גם יודע את סוד השתיקה וההקשבה, סודה של שבת הארץ. וכמו בשמיטה, הוא מתאחד עם הארץ ועם כל החיים בה: 'וְהָיְתָה שַׁבַּת הָאָרֶץ לָכֶם לְאָכְלָה... וְלִבְהֶמְתְּךָ וְלַחַיָּה אֲשֶׁר בְּאַרְצֶךָ' (ויקרא כ"ה, ו–ז). פיו, הנופח חיים באדמה, יונק גם משתיקת האדמה, אדמת ארץ ישראל הקדושה שבה מתגלה כל ההוויה, שעליה נוצרת האחדות של האדם עם כל מעגלי החיים.
<b>ג. מן השעבוד שבשליטה אל השחרור</b>
תורה נוספת של השפת אמת מדגישה נקודה אחרת. השפת אמת פותח הפעם במדרש שראינו בתחילת דברינו, הלומד מן השמיטה שגם כל שאר המצוות נאמרו בסיני.
<small>ומדתלינהו בשמיטה משמע שהיא מצווה שכל המצוות תלויין בה, כמו שבת דשקולה נגד כל המצוות, ועל ידי מצווה זו מקיימין כל המצוות. וכתיב 'כי תבואו אל הארץ אשר אני נותן לכם' (ויקרא כה), שהקב"ה נתן ארץ כנען לבני ישראל, וסוף הכוונה כדי שבאמצעיות בני ישראל יתמשכו כל הדברים להקב"ה. וגם רצון בני ישראל להיות שולטין על הכל צריך להיות גם כן על כוונה זו, כדי לבטל עצמם וכל התלויין בהם להקב"ה. וזהו שכתוב 'ושבתה הארץ' (ויקרא כה), שאחר שזכו בני ישראל בארץ כנען ישבתו בשמיטה, לבטל עבודת הארץ בעבור ה' יתברך.</small>
<small>וכמו שמצינו באדם, דכל זמן דמשועבד לאחר אינו יכול לקבל עול מלכות שמים, כדאיתא בזוהר הקדוש 'האי עול לא שריא במאן דכפות באחרא'.<sup class="footnote-marker">375</sup><i class="footnote"><b>זוהר</b> ח"ג, קח ע"א.</i> לכן הוציאנו המקום ברוך הוא ממצרים. ויש להוסיף עוד כי צריך להיות מקודם עול ושיעבוד אחר, ואחר כך כשפורק ממנו עול זה זוכה לקבל עול מלכות שמים. וכן הוא באדם, שמשועבד תחת יד היצר הרע בתחילת שנותיו כנודע. וכמו כן הארץ הייתה מקודם תחת יד כנען, אחר כך נפדית ונכנסת ברשות ישראל, ואחרי זה צריך לצאת גם משעבוד בני ישראל להיות רק תחת רשות הקב"ה בעצמו. ודבר זה נוהג בכל הדברים והנבראים והבן.<sup class="footnote-marker">376</sup><i class="footnote"><b>שפת אמת</b>, בהר תרל"ה, ד"ה 'ברש"י'.</i></small>
השפת אמת מביע כאן רעיון נפלא. כדי להתבטל לקב"ה האדם חייב לזכות לחירות גמורה, חירות כפשוטה, שבה הוא אינו משועבד לדבר, אפילו לא למחשבותיו; אבל החירות הזו אינה יכולה להתממש אלא מתוך מצב של שעבוד הקודם לה, שעבוד שהוא תנאי לחירות שאחריו. הסיבה לכך היא שלאדם שכולו חירות אין ממשות; חירות גמורה יש רק לקב"ה. כדי שהחירות תתגלה לאדם הוא צריך קודם לחוות שעבוד ואז להשתחרר ממנו, כשם שעם ישראל היה חייב קודם כול להיות משועבד למצרים ורק לאחר מכן היה יכול לקבל עול מלכות שמים. כך גם לגבי ארץ ישראל – מבחינה מסוימת עליה להשתחרר לא רק משעבוד הכנענים אלא גם משעבוד בני ישראל, ולהיות רק תחת רשותו של הקב"ה.
הדברים נוגעים גם למימוש תפקידם של ישראל בארץ, שתכלית כניסתם אליה היא 'כדי שבאמצעיות בני ישראל יתמשכו כל הדברים להקב"ה'. רצונו של האדם לשלוט, לתפוס, לשעבד את הדברים לעצמו – גם הוא ביטוי של חוסר חירות; דרכו האדם הופך תלוי במימוש שליטתו. אבל השעבוד הזה הוא שלב הכרחי, שרק מתוכו ניתן להגיע לחירות שאחריו. כך למשל במישור הלאומי: תחילת הדרך היא בתפיסה לאומית מצומצמת, תפיסה שבה הארץ שייכת לעם ישראל מתוך הגדרה מסוימת, בשל טבע מסוים שיש לעם ולארץ. בתפיסה כזו הארץ משועבדת לעם ישראל, וההישענות עליה נובעת מהיצר הרע, מהרצון לשלוט ולהיאחז. ואולם בסופו של דבר אנו נדרשים להשתחרר מהרצון לשלוט, מהתפיסה המוגבלת עליה מתבסס השלב הזה. עלינו להיות מסוגלים לקבל עול מלכות שמים, לדבוק באמת האלוקית שאין בה מְצָרים, ובכך לשחרר את הארץ לקב"ה עצמו.<sup class="footnote-marker">377</sup><i class="footnote">על כך ראו גם: <b>ביום ההוא</b>, עמ' 211–212.</i>
כשם שהחיבור לארץ מתחיל בבחינת השעבוד של היצר הרע, כך גם בלימוד התורה. בתחילה האדם לומד מתוך רצון לשלוט על התורה, לשלוט באמצעות התורה. זהו שלב הכרחי, שכן אי־אפשר לקפוץ ישירות אל החירות עצמה; אך בשלב מסוים האדם חייב להשתחרר מהרצון הזה. כל עוד הוא לומד תורה בבחינה של שעבוד, הוא תופס אותה באופן שאינו רוחני, ולכן גם אינו אמתי. הוא אינו תופס אותה בביטולה לקב"ה, לאינסוף, אלא רק בהגדרות ובמְצָרים שלה. רק השחרור מהשעבוד מאפשר לו להסתלק ממגבלותיה של תפיסה זו ולהעלות אותה למדרגה גבוהה יותר, מדרגה שרק בה הוא יכול לפגוש את הקב"ה, ובה גם האדם מתחדש.
נסכם את הדברים. ראינו כמה דרכים שבהן דרש השפת אמת את משמעותם של השמיטה והר סיני: בתחילה עסקנו בשתיקה ובדיבור, בביטול אותו צריך להקדים ליצירה האנושית; ההכנעה שבשמיטה סימלה כאן את ההכרה בכך שכל ההגדרות מקורן באינסוף, הכרה המעניקה לדיבורו של האדם ממשות שהיא בבחינת תורה מסיני. בתורה השנייה אותה ראינו נקשרו הר סיני והשמיטה בתורה שבכתב ובתורה שבעל פה, המקבילות לתורת חוץ־לארץ ולתורת ארץ ישראל. תפקידה של תורת ארץ ישראל בתיאור זה הוא לחבר את הגילוי האלוקי, שמקורו בסיני, למציאות הקונקרטית של החיים בארץ. לבסוף ראינו כיצד השמיטה מבטאת את השחרור הנדרש תמיד בשלב מסוים של עבודת ה', שחרור מהתפיסה המוגבלת המאפיינת כל דרך חדשה.
בהקשר זה אני מרגיש שהתפקיד שלנו הוא קודם כול להתחיל ללמוד תורה במובן הישיבתי הפשוט, להיות למדנים במובן המקובל בעולם הישיבות. זהו צעד ראשוני הכרחי. ועם זאת, עלינו מוטל לצעוד גם צעד נוסף, לגעת בתורת ארץ ישראל, והצעד הזה אפשרי רק מתוך קבלת עול מלכות שמים מוחלטת. מהשעבוד של השלב הראשון יכולה להוציא אותנו רק הדבקות באמת האלוקית עצמה, לא באמת של המצרים, של המפלגה, אמת השייכת לחברה מסוימת ומבטאת חוקיות ספציפית. הביטול והשתיקה צריכים להוליך אותנו לדבקות באינסוף, לתורת ארץ ישראל, תורה של חירות ויצירה ממשית הנוגעת במרחבי החיים עצמם.

שיעור במי השילוח

<big><strong>מהוויתור אל החירות</strong></big>
מצוות השמיטה והיובל, כפי שהן מתוארות בפרשת בהר, דורשות מן האדם לבצע שתי תנועות מנוגדות. בשמיטה האדם נדרש להרפות מבעלותו על הקרקע; הוא נוטש את שדהו וכעת כולם שותפים בו, אפילו חיות השדה: 'וְהָיְתָה שַׁבַּת הָאָרֶץ לָכֶם לְאָכְלָה לְךָ וּלְעַבְדְּךָ וְלַאֲמָתֶךָ וְלִשְׂכִירְךָ וּלְתוֹשָׁבְךָ הַגָּרִים עִמָּךְ. וְלִבְהֶמְתְּךָ וְלַחַיָּה אֲשֶׁר בְּאַרְצֶךָ תִּהְיֶה כָל תְּבוּאָתָהּ לֶאֱכֹל' (ויקרא כ"ה, ו–ז). ביובל, לעומת זאת, חוזר כל איש אל נחלתו ומחדש את הבעלות עליה: 'בִּשְׁנַת הַיּוֹבֵל הַזֹּאת תָּשֻׁבוּ אִישׁ אֶל אֲחֻזָּתוֹ' (שם, יג).
במושגים שלנו, אנו מוצאים כאן את המתח בין השוויון לבין החירות.<sup class="footnote-marker">378</sup><i class="footnote">* נערך מתמלול שיעור שהועבר בישיבת 'שיח יצחק', ככל הנראה בקיץ תשס"א.<br>על כך ראו גם: <b>ביום ההוא</b>, עמ' 209–215.</i> השמיטה יוצרת שוויון באמצעות ביטול הבעלות, ואילו היובל מוביל לחירות במובן של אותנטיות, של חזרה אל השורש, שהיא הגילוי המובהק של החירות. חירות זו מתבטאת בשחרור העבדים, השבים 'אִישׁ אֶל אֲחֻזָּתוֹ וְאִישׁ אֶל מִשְׁפַּחְתּוֹ' (שם, י). ערכים אלו עומדים בסתירה בדרך כלל: מצד אחד, כאשר ניתנים לאדם חירות הקניין והבעלות, התוצאה עלולה להיות תחרותיות וחוסר שוויון. מצד שני, ביטול הבעלות כדי ליצור שוויון, כפי שנעשה למשל בחברות הקומוניסטיות, פוגע לא רק בחופש הקניין אלא גם ביכולת להגיע לאותנטיות; החתירה לשוויון יוצרת אחידות ואינה משאירה לאדם מקום לבטא את ייחודו. בעידן הגלובליזציה מופנית טענה זו גם כלפי הקפיטליזם: העולם הופך ל'כפר גלובלי', מה שמביא למחיקת ההבדלים בין התרבויות, ויוצר אנושות שבה הכול דומים זה לזה. בעולם כזה נוצרים בני אדם חד־ממדיים, המשועבדים לצריכה ולמדיה; חופש הקניין אינו משמש אותם כדי לבטא את ייחודם ולמצוא את מקומם בעולם. האם מערכת השמיטה והיובל מצליחה להתגבר על ניגודים אלו, ולתווך בין השוויון לבין החירות?
<b>א. ויתור ושייכות</b>
באחת מדרשותיו לפרשת בהר עוסק בעל מי השילוח, רבי מרדכי יוסף ליינר מאיזביצא, במתחים אלו כפי שהם מתבטאים במצוות השמיטה והיובל, ומציע מסלול דיאלקטי המוביל לאיזון ביניהם. לפי מי השילוח, השמיטה והיובל מייצגים שתי עמדות של האדם מול הקב"ה, המקבילות למידותיו של החסיד בפרקי אבות: 'שלי שלך, שלך שלך'.<sup class="footnote-marker">379</sup><i class="footnote">משנה אבות פ"ה מ"י.</i> שתי העמדות האלו נובעות מן ההכרה שהכול שייך לקב"ה, אך כל אחת מהן מובילה למקום אחר. כך מתאר מי השילוח את השמיטה:
<small>שמיטה היא נגד מדות שלי שלך, היינו אף כי 'הארץ נתן לבני אדם', שיש לאדם קניין בארץ שיוכל להוציא לו ממנה כל הטובות שבעולם... בשביעית יתן הארץ לה' יתברך, כי הוא שובת ממלאכה ומעבודת הארץ של רשות על פי רצון ה' וישמור פקודותיו, וזה יקרא שלי שלך, היינו שהאדם מקנה לה' יתברך כל קנינו בארץ.<sup class="footnote-marker">380</sup><i class="footnote"><b>מי השילוח</b> א, פרשת בהר ד"ה 'וספרת לך'.</i></small>
בימים כתיקונם, אדם קונה לו נכסים ומשתמש בהם; בשמיטה הוא נדרש לוותר על מה שמצוי בידו ולמסור אותו לקב"ה. ניתן להוסיף על דברי מי השילוח ולומר כי ויתור זה יוצר שוויון, שכן לאף אחד אין עדיפות בשימוש בנכסים. היובל, לעומת זאת, דווקא מעצים את החיבור בין האדם לרכושו, כיוון שבו ביטול הבעלות האנושית ומסירתה לה' חושפים את הזיקות היסודיות שמאחורי משחקי הקנייה והמכירה:
<small>ויובל הוא נגד מדות שלך שלך... כי באמת אלוקים עשה את האדם ישר בארץ, וחלק נחלה לכל אחד ואחד כפי מעלתו השייך לו בשורשו, וכן הציב איש על דגלו ואמר עליהם עבדי הם. אך מחמת שהם בקשו חשבונות רבים עד שזה יזכה לעלות ולהרחיב את גבולו ולקנות חבירו לעבוד בו, וזה ירד ולמכור מאחוזתו עד שמוכר עצמו. אך ביען כי דבר ה' יקום לעד ולא ישתנה ח"ו על ידי מעשה בני אדם, אכן כל משפטי ה' שיעברו על האדם לא יגיעו לעומק שורשו, כי ברא ה' יתברך עת לכל דבר שישוב לאחוזתו, ואת שנת היובל ברא בכדי שאז ישוב כל איש אל מקומו ואחוזתו השייך לו מאת ה'. כמו שנאמר שנת היובל קודש יהיה לכם, היינו שבשנת היובל יתגלה אור קדושת ה' יתברך לעין כל על ידי העברת שופר ביום הכיפורים, עד שיוכר שמה שיש לו מאחוזת אבותיו על ידי נתינת ה' יתברך זה יישאר לו, וזה שבא לידו על ידי פעולת אדם, אף שהיה קנינו עד עתה והיה ברשותו, עם כל זה לפי שאינו שלו בשורש יוכרח להחזירו למקומו השייך. וזה הוא הארת ה' יתברך בשנת היובל, שיוכר לכל אדם מקום השייך לכל דבר.<sup class="footnote-marker">381</sup><i class="footnote">שם.</i></small>
אם כן, מסירת הבעלות לה' ביובל מגלה כי הוא כבר העניק לדברים את מקומם, ודבר לא יוכל לשנות זאת. התחרות וצבירת הנכסים אינן נוגעות לרובד של השורש, שבו ברור מה שייך לאדם ומה לא. רובד זה מתגלה כאשר מגיע היובל והדברים שבים למקומם; אז האדם נאלץ להרפות מאחיזתו בדברים שאינם שייכים לו, ולחזור אל 'אחוזת אבותיו'.
מי השילוח מחבר כאן בין מושגי הקניין והבעלות למושגי האותנטיות והשורש. השאלה למי שייכים הנכסים – לאדם, לה', לחברה – מובילה לשאלה כיצד יכול האדם ליצור זיקה משמעותית לקנייניו, למצוא את עצמו דרכם. בסופו של דבר, רק מה שנוגע לשורש יישאר ביד האדם; השאלה היא כיצד מגיעים לשייכות כזו. תשובתו של מי השילוח מבוססת על ראיית השמיטה והיובל כתהליך מדורג:
<small>ולזה ההכרה והבנה יבואו אחרי שיקיימו מצות שמיטה, היינו שימסרו הכל לה' יתברך, על ידי זה יבואו למדות שלך שלך, היינו שיכירו כל דבריהם לאיזה מקום הוא שייך בשורש... וביובל יתגלה האור הזה, וזהו מידות 'שלך שלך' והוא גדולה ממידות 'שלי שלך'.<sup class="footnote-marker">382</sup><i class="footnote">שם.</i></small>
מי השילוח מעלה כאן נקודה יסודית בתורת החסידות: היכולת לזכות בדבר מותנית בנכונות לוותר עליו. לא משנה במה מדובר – בנכס חומרי או במדרגה רוחנית; כדי לזכות בו האדם צריך לעשות תנועה של ויתור. הסיבה לכך היא שהניסיון של האדם לנכס לעצמו משהו באמצעות השתלטות מבחוץ מכשיל את עצמו. כל זמן שאדם להוט לרכוש לעצמו דברים, הרכישה תתברר כחסרת ערך, כי היא אינה יוצרת זיקה פנימית; בסופו של דבר הוא גם ייאלץ לוותר עליה. רק תנועת הוויתור של השמיטה מאפשרת את גילוי השייכות המוחלטת של היובל.
תנועה זו, המופיעה גם בפשוטי המקראות על השמיטה והיובל, היא אחד הרעיונות הבסיסיים של התורה: הוויתור וההתמסרות לקב"ה מאפשרים לקבל את הטוב. אותה תנועה מתבטאת בצורה חריפה גם בתיאור היובל עצמו: מצד אחד 'כִּי לִי הָאָרֶץ, כִּי גֵרִים וְתוֹשָׁבִים אַתֶּם עִמָּדִי' (ויקרא כ"ה, כג), ומצד שני דווקא על הרקע הזה – 'בִּשְׁנַת הַיּוֹבֵל הַזֹּאת תָּשֻׁבוּ אִישׁ אֶל אֲחֻזָּתוֹ'. הגרות והביתיות אינן מנוגדות זו לזו; הוויתור הוא תנאי לשייכות.<sup class="footnote-marker">383</sup><i class="footnote">על היחס בין גרות לביתיות ביובל ראו גם בפרק הראשון, עמ' 25–26; <b>ביום ההוא</b>, שם; 'גלות בתוך ביתיות', <b>לוחות ושברי לוחות,</b> עמ' 209–226.</i>
<b>ב. המתקת הגבולות</b>
בתורת הבעש"ט ישנה נוסחה המחדדת את המהלך המתואר כאן. הבעש"ט מדבר על תהליך נפשי בן שלושה שלבים: הכנעה, הבדלה והמתקה.<sup class="footnote-marker">384</sup><i class="footnote">ראו: <b>כתר שם טוב</b>, פסקה כח, א.</i> ההכנעה היא תנועה של התבטלות, של קבלת עול; בהקשר שלנו זוהי התנועה של הוויתור. ההבדלה היא תנועה הפוכה, בה אני ממקם את עצמי באמצעות הצבת גבול ביני לבין מי שנגדי, ובכך קובע מה שלי ומה שלו. בעקבות זאת אפשר להגיע להמתקה, בה נשמר האיזון בין שמירת העצמיות לבין יחסי הרעות עם האחר. התובנה של הבעש"ט היא שכדי שהאדם יוכל להגיע לאמת, להבחנה בין טוב ורע, להבדלה ממשית בין מה ששייך לו למה שמיותר מבחינתו, הוא חייב לעשות לפני כן תנועה של הכנעה וויתור. רק לאחר התנועה הזו יכולה ההבדלה להיות ספונטנית, ולשקף את המצב האותנטי של האדם. המאמץ של האדם מכשיל אותו, כי הוא משמר את הפער בינו לבין הדברים ומשאיר אותו במקום חיצוני, וכך אובדת האותנטיות של הזיקה ביניהם. ההכנעה והוויתור מאפשרים לאדם לחדד את ההבחנה בין מה ששייך לו לבין מה שאינו שייך לו; הנסיגה מציפה את הגבולות הממשיים של הדברים.
התהליך הזה נוגע גם לבעיית השוויון והחירות בה פתחנו. השוויון, המחייב את היכולת לנטוש, צריך לשמש ליצירת הבדלה מתוקנת. הכנעה ללא הבדלה יוצרת בני אדם חד־ממדיים, ללא החירות המאפשרת להגיע לאותנטיות. לצד זאת, הבדלה ללא ההכנעה הקודמת לה היא תנועה אלימה, שבה הבעלות יוצרת חוסר צדק וקונפליקטים. את ההבדלה יש לבנות על בסיס של הכנעה עמוקה, וכך נוצרת הסינתזה שהיא ההמתקה. במצב זה ההבדלה אינה מבוססת על אמת במובן החומרי, האובייקטואלי, שבו אמת משמעותה כך ולא אחרת, פסילה של כל מי שאינו כמוני. האמת של ההמתקה היא אמת המתקיימת באינסוף האלוקי, וזהו הפלורליזם האמתי שבו נשמרת המקוריות בתוך האחדות. המתקה כזו אינה מובילה לכפר גלובלי אלא לשמירת האותנטיות של 'איש אל אחוזתו', ויחד עם זאת היא מאפשרת את הרעות ואת האחווה, שכן כל אחד מוצא את מקומו ושמח בו.
<b>ג. מהחמדנות אל הרצון החופשי</b>
הקושי בוויתור הוא שעליו להיות אמתי. אם אדם מוותר מפני שהוא רוצה לזכות, אין כאן באמת ויתור. הוויתור הוא תנועה שאינה פשוטה בכלל; יש בו משהו שמנוגד להוויה האנושית. לוותר פירושו מבחינה מסוימת למות, שכן הניסיון לשלוט ולנכס הוא חלק מרצון הקיום של האדם. האדם מטבעו דרוך כל הזמן, נמצא במצב של כוננות כדי לשרוד ולהבטיח את קיומו; הצורך לוותר יוצר פחד מוות במובן העמוק של המילה. מנקודת מבטו של האדם, נראה כי הוויתור יגרום לו להפסיק להתקיים.
מהמקום הזה, ויתור אמתי נראה בלתי אפשרי; אבל לאדם יש יכולת רפלקטיבית, יש לו יכולת להבין את המלכוד שבו הוא מצוי ולהכניס את עצמו לעמדה של הרפיה. מתוך הרפלקסיה אדם יכול להניח לדריכות, לנתק מגע, לעשות תנועה אמתית של עזיבה. באופן פרדוקסלי, רק מהמקום הזה יכולות לצמוח נחישות ועוצמה ממשיות, שתמיד דורשות ספונטניות. הוויתור אינו מוביל למוות אלא להיפך – להעצמת החיים, כמו שנאמר בגמרא: מה יעשה אדם ויחיה? ימית עצמו.<sup class="footnote-marker">385</sup><i class="footnote">תמיד לב ע"א.</i>
הבעיה שלנו היא שאיננו מוותרים באמת. אולי אנחנו מוותרים על הרצון, אבל לא על הרצון לרצות. לכן אנחנו מדשדשים, חיים במצב של מחצה, שליש ורביע. לו היינו מוותרים באמת, היה נוצר משהו חזק מאוד. הוויתור לא היה מביא להיעלמות הרצון, כי יש שני סוגים של רצון: ישנו הרצון השתלטני, החיצוני, שמבחינה פנימית הוא סוג של שעבוד. הוא נובע מהצורך שלי להוכיח את עצמי על ידי השתלטות על משהו שמחוצה לי. אבל יש רצון שהוא ביטוי של חופש כלפי הדבר, חופש שמתוכו נוצר הרצון. זהו רצון שאינו חמדני, אבל הוא דווקא יכול להיות בעל עוצמה חזקה ביותר. כפי שאומר מי השילוח, אתה מוותר על מה שאינו שלך, וזוכה שמה ששלך יהיה באמת שלך. ביטול הרצון הוא המביא לרצון החזק ביותר, שמכוחו אדם מוכן אפילו למסור את נפשו.
לכן מי השילוח מבחין בין ההשתדלות החיצונית, שאינה יכולה ליצור שייכות אמתית, לבין הזיקה שיוצר הרצון האותנטי של האדם, שאינה נעלמת לעולם. כפי שהוא אומר בסופו של הקטע שהבאנו, דרגת ה'שלך שלך' גבוהה יותר מדרגת ה'שלי שלך'. השייכות העמוקה גבוהה יותר מהוויתור. בשלב הראשון האדם עדיין עלול להיות משועבד לתנועת הוויתור עצמה; היכולת להגיע לאותנטיות, לקבל את העצמיות בנחישות, היא העמדה הגבוהה ביותר.
דברים אלו נכונים לא רק במישור הרוחני והנפשי, אלא גם בעולם המעשה.<sup class="footnote-marker">386</sup><i class="footnote">על כך ראו גם: <b>שיעורים בליקוטי מוהר"ן</b> א, עמ' 370–375.</i> למשל, כאשר אדם מלמד, הרבה פעמים הלחץ להתכונן גורם לשיעור להצליח פחות. לעומת זאת, כאשר הוא בא מעמדה של חופש, כוח היצירה שלו מתגבר, יכולת הביטוי משתחררת וההבנה מתחדדת. כך גם בתחום הפרנסה: אצל העשירים הגדולים יש נקודה של ביטול, של התעלות מעל דאגות הפרנסה, שהיא המעניקה להם את המרחב החופשי להסתכן ולהרוויח. החירות הזו אינה תוצאה של העשירות אלא מה שמאפשר אותה. מי שכל הזמן לחוץ בגלל הפרנסה ורודף אחרי הכסף, תמיד יעבוד קשה ואף פעם לא יהיה עשיר. מי שמצליח להיות חופשי ביחס לכסף שלו מקבל כושר תמרון, שבאמצעותו הוא יכול לחרוג מהחוקיות הפשוטה ולהגיע רחוק יותר.
דברים אלו נכונים גם לגבי האמונה: אדם יכול להיות דתי רק אם הוא מוותר על דתיותו. רק הוויתור על הרצון להאמין, על ההיתלות באמונה ועל הניסיון לאחוז בה מבחוץ, יכול לשחרר את האדם להאמין באמת. מובן שזה מסובך, כי אינך יכול לוותר בשביל להאמין; לכן באמירות כאלו יש סיכון, כי הן עלולות להביא מישהו לזרוק את הכול כדי לראות מה יקרה. מצד שני, כל זמן שהאמונה בשבילנו היא מעין נכס, הישג, דבר שאנו מפחדים לאבד אותו, לא נוכל להגיע אף פעם לאמונה ממשית. זוהי הבעיה שאנו נתונים בה.<sup>א</sup>
<b>ד. ההשתדלות והכרת הגבול</b>
בסופה של הדרשה שבה עסקנו לעיל, פונה מי השילוח לכיוון שונה: עד כאן עמדנו על ההבחנה בין הרצון השתלטני לבין הרצון האותנטי; כעת מבקש מי השילוח להעניק משמעות גם להשתדלות החיצונית שעליה נדרש האדם לוותר.
<small>רק אולי יהיה בלב האדם לאמור אם כן הוא שלא יישאר שלו רק מה שחלק לו ה' יתברך בשורשו, אם כן הלא כל השתדלותו בחנם לאסוף הון ולקנות קניינים ולהרחיב גבולו, מאחר שלא יישאר שלו רק מה שחלק לו ה' יתברך. על זה אמר שלמה המלך עליו השלום 'יקר מחכמה ומכבוד סכלות מעט' (קהלת י). פירוש, אמת כי על ידי החכמה שיבין האדם שלא יישאר לו מכל השתדלותו, על ידי זה ימנע מהשתדלות בעולם הזה, אך סכלות מעט שמצוי בו שגרם לו להשתדל ולאסוף קניין, אף שמבין בחכמה כי אינו רק לפי שעה, עם כל זה יוכל לזכות על ידי השתדלויותיו אף כי יבא העת לשוב אל אחזתו, ולהחזיר כל דבר למקומו, אף על פי כן ירוויח שלא יחזיר לחבירו רק מדות גבולו, אבל המיצר והגבול שחלק ה' יתברך להכיר בין חלק אדם לחלק חבירו, זה יהיה נוסף על גבולו. מאחר שבתחילה הרחיב גבולו לתוך של חבירו והשתדל בעולם הזה, יישאר לו הגנה מועטת גם מחלק חבירו אף שיחזירה. וזהו כל עסק השתדלות בעולם הזה שהאדם משתדל, ויישאר לו זאת ההכרה לעולמי עד.<sup class="footnote-marker">387</sup><i class="footnote"><b>מי השילוח</b>, שם.</i></small>
השאלה כאן דומה לשאלה שאדמו"ר הזקן מרבה לעסוק בה – מה מרוויחה הנשמה, שהיא חלק א-לוה ממעל, מירידתה לעולם? הרי בסופו של דבר היא חוזרת ונבלעת באינסוף, ומה הועילה לה שהותה בעולם המוגבל? בדומה לכך שואל מי השילוח: מה התועלת בכל הפעילות הקדחתנית הממלאת את העולם, אם היא אינה נוגעת ברובד של השייכות האמתית והנצחית? תשובתו של מי השילוח נראית כמו חידה: האדם חורג מגבולו בהשתדלותו, ולכן עליו לוותר על מה שאינו שייך לו; ועם זאת, בכך הוא זוכה בהכרה של הגבול המפריד בין התחומים. מהי משמעותה של הכרה זו?
אני פירשתי לעצמי את הדברים לפי ההבחנה בין מושגי 'התמימות הראשונה' ו'התמימות השנייה'.<sup class="footnote-marker">388</sup><i class="footnote">על כך ראו: <b>פור הוא הגורל</b>, עמ' 57–62; <b>לוחות ושברי לוחות</b>, עמ' 112–114, 124–126. וראו גם: ע"א סימון, 'אז איתם: על התמימות השנייה', בתוך: <b>האם עוד יהודים אנחנו?</b>, תל אביב תשמ"ג, עמ' 135–169.</i> התמימות הראשונה היא התמימות של הילד הקטן, החי את עצמו עם העולם ללא כל חציצה. תמימות זו נובעת מחוסר מודעות עצמית, מצב שיש בו חן רב. בתהליך ההתבגרות נוצרים האגו והמודעות הפוגמים בתמימות; האדם כבר אינו רואה את העולם כילד; הוא מבדל את עצמו ומציב גבולות בינו לבין העולם. אמנם גם המבוגר יכול עדיין לחזור לתמימות, למצב שבו הוא חי את עצמו ומאבד את האגו, אבל זו כבר תהיה תמימות אחרת. היה מי שאמר שההבדל בין התמימות הראשונה לשנייה הוא ההבדל שבין הילד לבין הקדוש; אני משווה אותו להבדל בין האהבה של הילד לאהבה של הרב קוק. גם באהבה של הרב קוק יש ממד של תמימות, אך היא מפנימה בתוכה גם את ההתבדלות שעברה בדרך. זוהי תמימות שאינה שוכחת את הרפלקסיה ואת הביקורת אלא מצליחה להכליל אותם בתוכה, לשמור את האני בתוך ההתכללות. כך גם מסביר אדמו"ר הזקן את ההבדל בין הנשמה לפני ירידתה לעולם לבין הנשמה שסיימה את חייה: בשלב הזה יש לנשמה אגו, אך האגו הזה אינו נתפס כעומד בפני עצמו אלא כגילוי של האינסוף. זהו מצב תודעתי שונה, שבו ההיבדלות מתקיימת בתוך האחדות.<sup class="footnote-marker">389</sup><i class="footnote">ראו לדוגמא: <b>תורה אור</b>, ויצא, כב, ג; <b>לקוטי תורה</b>, פנחס, עז ג.</i>
כך אני מבין גם את דבריו של מי השילוח. בתנועה של הרכישה והוויתור זוכה האדם בהכרה, ברפלקסיה; הוא מכיר כעת מה שלו ומה של חברו. בתמימות הראשונה אני אחד עם עצמי, אני חי ללא גבולות כי אף פעם לא הגעתי אל הקצה. החריגה מהגבול שיוצרת ההשתדלות מפגישה אותי עם הזולת, עם מה שאינו שייך לי, וכתוצאה מכך אני מקבל מבט אחר על עצמי, מבט שנשאר גם כשאני חוזר אל עצמי. כעת אני מכיר את הגבולות שלי בלי שהם יגבילו אותי, כי בעקבות הוויתור אני מוכן לקבל את עצמי בצורה כזו. ההכרה הזו היא תכליתה של ההשתדלות, של ההתרוצצות האופיינית לחיים בעולם הזה. זהו מהלך של תשובה: גם כאשר אני חוזר אל השורש, אני זוכר את כל מה שעברתי בדרך; הוויתור המוביל אל העצמיות מכליל בתוכה את כל מה שנלמד בזמן הנדודים מחוץ לעצמי.
<b>הערת הרחבה</b>
א אפשר לחשוב על כך גם במושגים של כובד וקלילות. מבחינה מסוימת, הבטלנות היא חלק מהרוח הדתית. לחסיד האמתי יש זמן, הוא אינו מתרוצץ ומסתכל על השעון כל הזמן. קצב החיים שלו איטי. אמנם בבטלנות עצמה יש צד שלילי, אבל היא יכולה להוות אמצעי לתפיסת המציאות מזווית לא רגילה, מהמקום של הבדיחה, של האיפכא מסתברא.
יש סוג של רצינות המושרה דווקא באמצעות הקלילות, דרך הוויתור שאחריו האדם אינו משועבד לשום דבר. כך למשל בעולם המיתוס, הנתפס כאלוהי דווקא בשל הקלילות שבו. האלים המיתולוגיים אינם מחויבים לדבר, הם חיים במשחק אינסופי, בעולם שמשמעותו בו־עצמו, ללא עומק. האם קלילות כזו יכולה להשתלב בדתיות המונותיאיסטית? יש גם ממד כזה באינסופיות האלוקית, אותו ניתן למצוא בתיאורים של עולם התורה כעולם של שעשועים ואהבה.
ואולם אפשר עדיין לשאול אם הקלילות יכולה להתממש בעולם האנושי. נראה שיש משהו באדם שאינו מאפשר לו לממש את הקלות האינסופית. בדרך כלל נראה שגורלה של הקלילות הוא לאבד את החן שלה, להפוך לעצלנות, ואף להביא לזימה ולחוסר מוסריות. מהבחינה הזו הקלילות אינה רק בעיה דתית. בסופו של חשבון, יש למצוא את האיזון בין הכובד לבין הקלילות, במערכת שבה כל קיצוניות היא בעייתית.

אחרית דבר

<big><strong>הרב יובל שרלו</strong></big>
<small>אחת האמונות שלי היא שמהפכה צריכה להתרחש גם בתוך הלימוד הישיבתי עצמו, בתוך עולם הלמדנות ואף בתוך עולם פסיקת ההלכה. השאלות מהו דף הגמרא, איך הוא נלמד, ומה מחפשים בו, תלויות בשאלות בסיסיות כמו סמכותו של הפוסק, טיבו של השיח ההלכתי ועוד. אני מאמין שגם מהפכה בכיוון הזה תתרחש, אך היא עדיין בחיתוליה (הרב שג"ר, <b>לוחות ושברי לוחות</b>, עמ' 179).</small>
אחיזה בעולם רוחני עשיר כזה של הרב שג"ר זצ"ל טוב שתיעשה על ידי בחירת קצה חוט אחד, שממנו ודרכו ניתן להיכנס לסבך הגדול והמורכב של דבריו. תחת הניסיון לכתוב ערך אנציקלופדי על 'שיטתו של הרב שג"ר', מוטב לעתים לבחור באחת הסוגיות שבמשנתו ולנסות להיכנס דרכה לחלק מעולמו.
דומני שלו שאלנו את הרב שג"ר באיזה מבוא הוא מבקש שניכנס, הוא היה מציין בראש ובראשונה את שיעורי הגמרא שלו. זה היה שדה הברית שלו. במקום הזה נעץ את חידושו המרכזי, את העולם הרוחני הזה הוא ביקש לטלטל. זהו התחום העיקרי בו עסק; כאן ראה את האפשרות ליצור חיבורים מרתקים בין אידיאולוגיה וקיומיות, אינטימיות וציבוריות, שמרנות ופריצת דרך, ובעיקר: את הבית המרכזי של התורה שבעל פה.
שער זה הוא גם שער נגיש, שכן לפנינו עומדים שני מסלולים לכניסה אליו. הראשון הוא הניסיון של הרב עצמו להגדיר את מה שהוא מבקש לחולל בלימוד, ואת החידוש שיש בכך. דברים אלה, המכונסים בעיקר בספרו <b>בתורתו יהגה</b> ובפתיחה ל<b>אהבוך עד מוות</b>, נכתבו באופן ישיר על נושא הלימוד. במקומות אלה הוא השתמש בשפה של מהפכה ובשורה, וביטא רצון לשנות את עולם לימוד הגמרא דייקא. המסלול השני הוא השיעורים עצמם, בדרך המהלכת מהפרטים אל הכללים, בה אנו מסוגלים לבחון ולראות מה חידוש נתחדש בבית המדרש, ועד כמה תכניתו המקורית של הרב אכן התגשמה. תכנית זו עצמה היא דינמית, כפי שעולה מכתביו של הרב, והתנועה ההדדית שבין החזון ובין המימוש היא אוצר של ממש.
ניתן ללמוד הרבה על משנתו של הרב שג"ר דרך חיבור קצר זה על השמיטה, שהוא למעשה אוסף שיעורים עצמאיים שאינם מתיימרים להקיף את הנושא אלא רק להציג סוגיות הקשורות אליו. במובן המצומצם ניתן לראות כאן את הדרך המיוחדת שבה התייחס הרב אל השמיטה, היובל, שחרור העבדים וכדומה, ואל תהליכים פסיקתיים הקשורים בהם (פרוזבול, היתר מכירה). לא זו בלבד, אלא שניתן לטפס בסולם ולמצוא במצוות השמיטה היקפים אינספור של סוגיות העוסקות בדרכי ההתנהלות בזמן, באנרכיה ובבניין, בקדושה ובחולין, בחסד ובסולידריות. במובן הרחב יותר מהווה קובץ קטן זה דוגמה לדרך הלימוד המיוחדת של הרב, ובו אנו מסוגלים להבחין בדרכים המאפשרות להפוך את לימוד התורה להנכחה העמוקה ביותר של הדבקות המחברת בין שמים וארץ. החיבור חושף את טיבן של השאלות בהן דן הרב בסוגיות השונות, את היקף המקורות הנרחב הדרוש לבירורה של תורת אמת, את מקום השילוב של פירות המחקר ההיסטורי והמבני של הסוגיה, ובעיקר את התשובה לשאלה מה אנו מחפשים בשעה שאנו עוסקים בסוגיה כלשהי.
<b>לימוד התורה על פי חזונו של הרב שג"ר</b>
טענתו העיקרית של הרב בתחום לימוד התורה היא שהמתודה, האידיאולוגיה והמוטיבציה ללימוד כרוכות זו בזו. מתודת הלימוד משתנה בהתאם למוטיבציה הפנימית המניעה אותו, ובעיקר בהתאם לתפיסה האידיאולוגית והתיאולוגית לגבי מה שאנו מבקשים בלימוד התורה, ולגבי טיב החיבור בין תורה לחיים. אני נוהג לעגן את הטיעון הזה בדברי הירושלמי על אחיזת התורה של משה רבנו: 'ר' שמואל בר נחמן בשם ר' יונתן, הלוחות היו אורכן ששה טפחים ורחבן שלשה, והיה משה תפיש בטפחיים והקב"ה בטפחיים וטפחיים ריוח באמצע'.<sup class="footnote-marker">390</sup><i class="footnote">ירושלמי תענית פ"ד ה"ה, כג ע"א.</i> לאמור: לימוד תורה הוא דרמה המתרחשת בשני הטפחים שבאמצע, במפגש שבין תורת האלוקים ובין מי שאנחנו – האוחזים בשני הטפחים שלמטה.
בשל כך, הלימוד הליטאי הקלאסי 'לא יכול להיות המסד ללימוד התורה הדתי לאומי',<sup class="footnote-marker">391</sup><i class="footnote"><b>בתורתו יהגה</b>, עמ' 19.</i> שכן תפיסת העולם שממנה הוא יונק זרה ללומד הנטוע בעולם זה. באותה מידה גם הלימוד המחקרי אינו מהווה מסד כזה, שכן המוטיבציה של שאלות המחקר וההנעה ללימוד בעולם האקדמי שונות במהותן מאלה של לומד התורה בישיבות. אדגיש כבר עתה כי הדבר אינו מונע כלל את השימוש במתודות בריסקאיות ומחקריות, כמו גם ברבות אחרות, בעולם הלימוד של הרב שג"ר. אדרבא, דווקא המודעות למה שיש בהן ולמה שאין בהן היא המאפשרת את השימוש המיטבי במתודות אלו, בד בבד עם ההשתחררות מהאחיזה בהן ומהשעבוד להן. לא זו בלבד, אלא שהחיבור לדרכי הלימוד המסורתיות הכרחי גם מכיוונים נוספים. ראשית, התורה שבעל פה היא רצף,<sup class="footnote-marker">392</sup><i class="footnote">שם, עמ' 205.</i> ואנו מבקשים לקשור את עצמנו ברצף הזה. שנית, דווקא השפה הפנימית ה'לא מחוברת' עוצרת את תהליך החילון של לימוד התורה. אך העיקר הוא שהמעבר בין שדות־שיח שונים, והיכולת להתבונן בסוגיה מזוויות שונות, מאפשרים העמקה גדולה ומשמעותית יותר בייחודה של דרך הלימוד החדשה.<sup class="footnote-marker">393</sup><i class="footnote">שם, עמ' 206–207.</i>
דרך הלימוד החדשה שהרב קורא לה מבקשת להמשיך את התפיסה המסורתית של הלימוד ככינון הברית של הלומד עם התורה. ברית זו היא התפיסה הבסיסית של לימוד התורה בכל הדורות, והיא מופיעה בדרכים שונות המתאימות לדור; לכן ייחד הרב שג"ר הן את ספרו <b>בתורתו יהגה</b> והן מקומות רבים נוספים בכתביו למינוף התנועה המאפשרת את הפיכת התורה לבית. במסגרת אחרית דבר מצומצמת זו לא אדון במלוא המשמעות של כינון הברית, אלא רק בהשלכותיה העיקריות על מתודת הלימוד של מצוות השביעית והיובל. המתודה הלמדנית צריכה להתאפיין בכך שהיא מהווה בית עבור הלומד בדרכה. התפיסה העיקרית של תלמוד תורה צריכה להיות מחוברת לכלל עולמו של האדם, לסביבתו, לתפיסותיו, לאופיו, לתקופה ההיסטורית שבה הוא חי. היא אינה שפה זרה התובעת מהאדם להתנכר לעולמו הפנימי, ולדבר בשפת הקטגוריות העצמאיות המנותקות מחייו הרוחניים והרגשיים. אדרבא, בבית זה של תלמוד תורה מתגוררים תפיסת עולמו, חיבורו לעולם והשאלות המעסיקות אותו, ושם הוא פוגש את התורה.<sup class="footnote-marker">394</sup><i class="footnote">שם, עמ' 196–197.</i>
חיבורם של כל אלה הופך את התורה למשמעותית במובן הזה: 'היות התורה תורת חיים שמכוחה מתגלה אלי דבר ה' בתוך עולמי האישי והחברתי הממשי'.<sup class="footnote-marker">395</sup><i class="footnote">שם, עמ' 199.</i> מבעד לשקלא וטריא של הגמרא מתחוללת התגלות שיש בה הרבה מן החירות היצירתית, והיא המביאה ביסודו של דבר לדבקות בתורה, כל זה בלי 'לחלן את הקודש'. התנאי היסודי לקיומם של אלה הוא 'שהפוסק, ומי שמחויב להלכה בכלל, אינו יכול לדון בשאלות ערכיות במנותק מחומרי הגלם ההלכתיים המסורתיים'.<sup class="footnote-marker">396</sup><i class="footnote">שם, עמ' 200.</i>
חשוב להדגיש כי במשנתו של הרב שג"ר הגמרא אינה מהווה פלטפורמה בלבד, והיא לא נועדה לשמש רק כמסלול המראה לדיונים פילוסופיים. הבית והדבקות מושגים בתוך הסוגיה עצמה – על פניה ומרכיביה של השקלא וטריא. הרב מדגיש פעמים רבות כי אין בכוונתו להמיר את השפה של הגמרא ושל הסוגיה ההלכתית בשפת הערכים. להיפך, הכול מתנהל בשדה השיח של הלימוד ההלכתי המסורתי, בדרכה של גמרא (ודווקא גמרא, כפי שהוא מבאר שם), ומתוך העולם ההלכתי הממשי. כוונתו היא לבנות סולם המוצב עמוק מאוד באדמתה של הסוגיה, ומיניה וביה ראשו מגיע השמימה, ומסעיר את לומד התורה.
אחת המשמעויות של היות התורה בית היא שיש בדרך הלימוד מקום נרחב למחקר. הסיבה לכך היא כפולה. ראשית, לומד התורה עצמו מביא אתו את עולמו המחקרי, את סקרנותו האינטלקטואלית, את החיפוש שלו אחר הבנת התהליכים עצמם, וכדומה. אנו חיים בתרבות שבה תשומת הלב למתודה המחקרית, לשינויי הסגנון ולהשפעות התקופה, לעמדות סוציולוגיות ולתהליכים קיומיים, גדולה מאוד, ובשל כך הבית שלנו מכיל גם אותם. לימוד תורה המתעלם מכל אלה מוביל שוב לדרך ללא מוצא של תורה המנותקת מחייו של האדם. אולם הסיבה העיקרית היא שלימוד התורה שבעל פה מחייב את השימוש בכלים המחקריים, בשל העובדה שהיא עצמה מכילה בתוכה את הגרסאות השונות, הרקע ההיסטורי והתהליכים שיצרו את דמותה: כאשר מדובר בגרסאות שונות ובהשוואת מקורות תנאיים, טמונים בסגנון השונה ובתכנים המורכבים והמושווים עולם ומלואו; בנוסף לכך, התורה שבעל פה עצמה נוצרה מתוך המפגש עם החיים, וכוללת בתוכה הן את דמותם האישית של החכמים והן את הרקע ההיסטורי שלהם. הכוונה היא בעיקר למחקר פנומנולוגי, המבקש לעמוד על משמעותם של הדברים, ולא על מחקר היסטורי או פילולוגי בלבד. מחקר כזה אינו מהווה רדוקציה אלא ניסיון לתאר מתוך הטקסט עצמו את מה שהוא משקף. ולמעלה מכך, כלי המחקר הם המאפשרים לזהות בתוך המקורות עצמם את ההתגלות התמידית המתרחשת בהשתלשלות התורה מדור לדור.
הרב שג"ר לא הסתפק רק בתיאור חזונו, אלא גם הציע הצעות מעשיות לעיצוב הלימוד. בפרק המסכם בספר <b>בתורתו יהגה</b> מציג הרב שג"ר את משנתו הרוחנית כשהיא מתורגמת לדרכי המתודיקה של תלמוד תורה.<sup class="footnote-marker">397</sup><i class="footnote">המבקשים לעיין בהם בפרוטרוט יוכלו לקרוא שם בעמודים 230–237.</i> אציג אותן בקיצור וברצף: צורך ברקע היסטורי וביבליוגרפי כדי להבין את זרימת הסוגיה – משניות, מדרשי תנאים, שיטות שונות בדרישת התורה; תכנית עבודה – מה למעשה אנחנו מבקשים בלימוד, ומה אנחנו מתכוונים להשיג בו; מיפוי של הנושא ומקומו במרחב התורני הכללי; פתיחה בלימוד הפסוקים הרלוונטיים לנושא, זיהוי הקשיים העולים בהם והאופן שבו מדרשי התנאים והסוגיות מנסים ליישב אותם; השתחררות מכללי משחק קבועים וסגורים, אך זהירות שלא להיכנס לשיח של ערכים; הצבת שאלות אלטרנטיביות – מה הביא לקביעת הלכה זו דווקא? מהן הנחות היסוד שלה?; רציונליזציה של הלימוד על ידי חיבורו לדרך החשיבה של התלמיד; שימוש במחקר כאפשרות למבט רפלקטיבי על הלימוד; הבנת הזרימה ההיסטורית של התהליך הסוגייתי; תרגום הלימוד לשפה האינטואיטיבית והקיומית, ובסופו של דבר – הצבת השאלה: מה כל הלימוד הזה אומר לי, והאם הוא יצר ברית ביני ובין הנלמד.
לאור עקרונות אלה, הבה ונבחן את סוגיות השביעית בהן עסק הרב שג"ר. הקובץ שלפנינו אינו הקובץ האידיאלי לבחינה כזאת, שכן אין מדובר בו בסוגיות במובן המקובל של המילה, ובעיסוק בשקלא וטריא. לכן לא ניתן להציג בפני הלומד את המהלך המתחיל בלמדנות הטקסטואלית, דרך המתודות המקובלות, ועד לשפה הקיומית הנוגעת. מדובר יותר בשיעורי מבואות הקשורים לנושאים העיקריים של השמיטה. ואף על פי כן, ההתפתחות מהשפה הפנימית של התורה שבעל פה צומחת בקובץ זה בצורה מופלאה, ומלמדת על אופק החזון הטמון בו. הלומד את שיעורי השביעית של הרב שג"ר מוצא עצמו נפעם הן מההיבטים הנוגעים לשמיטה עצמה ולאוצרות הרוח הטמונים בה, והן מדרכי תלמוד התורה ומהאופקים הנפתחים בהם. מעבר לכך, מצוות השביעית והיובל וסביבותיהן נחשפות באור חדש, כמו גם תהליכים שהם לכאורה עקיפה של מצוות אלו, כדוגמת הפרוזבול והיתר המכירה.
<b>השמיטה בפסוקי התורה</b>
תחילת לימודו של כל דין מדאורייתא – בפסוקי התורה שבכתב. פסוקים אלה אפשר שיילמדו באופן פורמלי, וכך מקובל ללמוד אותם בשיטת הלימוד הליטאית. הסקת המסקנות נעשית בלימוד זה אך ורק על פי המידות שהתורה נדרשת בהן, ואין הפסוקים מהווים נושא בפני עצמו, קל וחומר שאין הם הופכים לפתיחה ללימוד הסוגיה במובן המהותי. בדרך כלל מקובל בעולם הישיבות כי דפים עם הרבה 'לימודים' הם דפים שיש ללמוד אותם מהר, ולהתחיל במסקנות שנלמדו מפסוקים אלה, ולא בפסוקים עצמם.
ואולם במשנתו של הרב שג"ר הפסוקים מהווים את המבוא ואת ההזמנה ללימוד. אין מדובר בניתוח המילים שהתורה נכתבת בהן, אלא במסכת הרעיונות המקופלת בתורה שבכתב. ההתגלות האלוקית למשה רבנו מוטבעת בתוך אותיות התורה ורעיונותיה, ומקומה של הפרשה בתורה שבכתב, כמו גם העולמות הרוחניים המקופלים בה – מתווים את הדרך להמשך הלימוד. דבר זה נכון בכל סוגיה העוסקת בדיני דאורייתא; וכאשר אנו עוסקים בעולמה של השמיטה, הדברים משמעותיים עוד יותר. פרשת השמיטה מופיעה ארבע פעמים בתורה, בהקשרים שונים ובמהויות שונות, ויש סתירות של ממש בין הפרשיות.<sup class="footnote-marker">398</sup><i class="footnote">למשל: מה עושים עם היבול, האם 'וְאָכְלוּ אֶבְיֹנֵי עַמֶּךָ' (שמות כ"ג, יא) או 'וְהָיְתָה שַׁבַּת הָאָרֶץ לָכֶם לְאָכְלָה' (ויקרא כ"ה, ז)?</i> לא ניתן אפוא להתחיל ללמוד את סוגיית השמיטה בלי ללמוד את הפסוקים עצמם. לימוד הפסוקים משמעו התייחסות לכל המרחב המקופל בהם: למקום בו הם מוזכרים בתורה, לזיקות בין הפרשיות השונות, ולמשמעויות העולות מן הקשב למילים עצמן ('תשמטנה', 'נטשתה', 'שמוט').
פותחים אם כן באנליזה של הפרשיות עצמן. את הפרשיות לומדים על רקע הקשרן – פרשת משפטים על רקע דיני העבדות, ופרשת בהר על רקע מחזור היובל. כך מגלים כי מצוות השמיטה מופיעה בצורה שונה לחלוטין בכל אחת מהפרשיות האלה, בכל מובן שבו אנו בוחנים את הדברים – מן ההקשר ועד לרעיונות, מן הדינים ועד לסגנון. כתוצאה מכך נחשפת האפשרות שמחלוקות התנאים העיקריות המופיעות במדרשי ההלכה יונקות מתוך הבדלים אלו.
מתוך הפסוקים עצמם עולות בחינות שונות של מצוות השמיטה. את היסוד הרואה בשמיטה קיום סוציאלי ('ואכלו אביוני עמך') מול קיום קדושתי ('והיתה שבת הארץ לכם לאכלה') לא חידש הרב שג"ר; ואולם הוא בחן את הסוגיות השונות לא רק לאור האידיאולוגיה העומדת מאחוריהן, אלא גם לאור החוויה הקיומית שהן יוצרות: השמיטה בפרשת משפטים 'יוצרת השעיה בתנועה היסודית של ההיסטוריה, שוברת את החוקיות של התחרות' (22). דבר זה קשור לתפיסה האנושית הכללית על משמעותו של החג, שכפי שהרב למד ממקורות מחקריים שונים נועד להשעות את 'התנועה הבלתי פוסקת לקראת הרגע הבא' (21). בעוד שהעמים עושים זאת באמצעות שיבה אל התוהו הקודם לבריאה, הרי שבשמיטה נובעת אותה השעיה של ההיסטוריה מן 'הוויתור על הבעלות, ויתור היוצר אחדות בין בעל הבית לבין האביון. פריצת הגבולות אינה מתבטאת באנרכיה, אלא בעשייה של חסד ובפתיחות אנושית' (שם).
לעומת זאת, קריאה דומה של פסוקי השמיטה שבספר ויקרא מעלה כי יסודה של השמיטה המתוארת בהם 'איננו החסד אלא רעיון הקדושה, המתבטא בשייכותה של הארץ לה'. שייכות זו מביאה לביטול הבעלות על הקרקע' (23). גם כאן חורג הדיון מהאידיאולוגיה אל החוויה הקיומית של שמיטה זו: 'הרדיקליות של רעיון זה חורגת מרעיונות החסד והאמפתיה לזולת, שעם כל חריפותם אינם מסוגלים לזעזע מן היסוד את אושיות הבעלות והרכושנות הנטועות בעולם הבורגני... כאן לעומת זאת מתואר שוויון "קומוניסטי", שאיננו נובע מהנתינה של הבעלים, אלא מכך שהארץ כולה שייכת לה'' (שם). בקיאותו ביסודות התרבותיים של זמננו מביאה את הרב שג"ר לבחון את שני התהליכים לאור תפיסות כלכליות מודרניות; לצד זאת הוא עושה שימוש גם בשפתה של תורת הסוד, ומוצא ביובל מתח בין הבחינות של 'ממלא כל עלמין' ו'סובב כל עלמין'.
מתוך הבחנות אלו מגיע הרב שג"ר לדיון נרחב ביחס לכל מצוות השביתה, המקופלת בעיקר במצוות השבת: האם קדושת השבת היא מלאות והתבוננות בסיפוק על מה שנוצר בששת ימי המעשה, כפי שהייתה בשבת בראשית, או שהיא דווקא מבטאת פרישות מעולם היצירה המעשי? בעקבות משנתו של הרב ברויאר דן הרב שג"ר בשתי המשמעויות של מצוות השבת, וקושר אותן לשתי הבחינות של מצוות השמיטה:
<small>התפיסה החברתית המתבטאת בפרשיית משפטים אינה בנויה רק על שלילה אלא גם על חסד, ולכן יש בה גם צד של 'העלאת העולמות'... לעומת זאת, תיאור השמיטה בפרשיית בהר, ובמיוחד תיאור היובל הנסמך אליה, מבטאים בצורה חריפה יותר את הממד השלילי של הקדושה... תכליתה של קדושה זו היא החזרת הבריאה לטבעה הראשוני, לא מתוך השלמה והרמוניה אלא מתוך מאבק ומלחמה בעוול, מאבק הנערך בשם הטרנסצנדנטיות האלוקית ההופכת את האדם לגר בארץ (31).</small>
<b>על דרכי הלימוד בפסוקי התורה</b>
מה מתרחש בעולמו של הלומד את הפסוקים בדרך זו? ראשית, העובדה שהעיסוק בסוגיה נפתח בפסוקי התורה שבכתב מטמיעה בו את ההכרה שמדובר בהמשך מסירתה של תורת אלוקים מדור לדור. הסוגיה עצמה אינה בבחינת 'יש מאין', אלא היא המשך מהתגלות ריבונו של עולם על הר סיני. שנית, הדרך בה נקראת התורה שבכתב משפיעה מאוד על המשך הלימוד, ומכוונת את ההבנות בסוגיה ובסברות היסודיות שבה. לא זו בלבד, אלא שהיחס בין דברי התורה שבעל פה ובין מקורות היסוד בתורה שבכתב חושף את עולמם של החכמים, ואת הזרימה והתנועה של דברי תורה מהכא להתם. פרשיות השמיטה על ניתוחן הכפול, על מקומן בחיי האדם, על תפיסות הקדושה והזמן העולות מהן, על עולמו של האדם הנתבע להפקיר ולשמוט את נכסיו וכדומה – הופכות במשנתו של הרב שג"ר למסעירות ומרוממות נפש. במצוות השמיטה ובדרכי לימודה אנו מוצאים תנועה של טיפוס בסולם מעלה מעלה, וחיים באור מזהיר של מרחבי דעת, אמונה ודבקות. לא זו בלבד, אלא שהרב גם משתמש בכל המתודות שהוא מורה עליהן, והדברים מאירים כביום נתינתם בהר סיני.
כאמור לעיל, הרב הזהיר מפני הפיכת הלימוד לשיח של ערכים. כדי להצביע על העיגון של דיון זה בשיח ההלכתי, אני מבקש למנות בפני הקורא הלמדן את הסוגיות השונות המוזכרות בדבריו של הרב שג"ר בפרק זה: מחלוקת התנאים בשאלה אם קיום השמיטה תלוי בקיום היובל; מחלוקת התנאים על היחס שבין שמיטת כספים לבין קיומו של היובל; הדין המופיע במכילתא המחייב להפקיר את הקרקע ולא לחלק את היבול לעניים בצורה מסודרת; מחלוקת האחרונים בשאלה אם שביעית היא אפקעתא דמלכא או הפקר בעלים על היבטיה השונים; היסודות ההלכתיים של איסור הבמות; קיומו של היובל רק בזמן שיושביה עליה ואין השבטים מעורבין זה בזה; התלות של דיני עבד עברי בקיומו של יובל – בין במכירתו ובין בשחרורו; מחלוקת הראשונים אם היובל נהג בבית שני; המחלוקות השונות בדיני שבת – האם שבתות וימים טובים ניתנו לאכילה ושתייה או לתלמוד תורה; הדיון על ההולך במדבר ואינו יודע מתי שבת; הלכות תחומין, מלאכת מחשבת, מסחר אסור ומסחר מותר, ועוד.
ניתן אפוא לומר כי שיעור הפתיחה לנושא השמיטה פותח בפני הלומד אופקים בהיקפים שונים. שנת השביעית מתבארת לו בגבהים שאין כדוגמתם, ונחשפת בממדים שונים כגון קדושת הזמן, יחס האדם לרכושו ועוד. הלומד יראה עד כמה מחלוקות התנאים, הדיונים באחרונים, השימוש בלשונות שונות, הניתוח המחקרי של התרבות האלילית, התפיסות הכלכליות השונות המקופלות באידיאולוגיה המרקסיסטית והקפיטליסטית – יכולים לחבור ליצירת הבנה ועומק. הוא יגלה את גודל הפוטנציאל של התורה להפוך לביתו. אולם הוא יישאר ספקן לגבי השאלה אם מה שניתן לעשות בשיעור פתיחה, המתבסס על רוח אלוקים הנוגעת ואינה נוגעת של התורה שבכתב, יוכל להתממש גם בלימוד המוכר של דף הגמרא.
<b>השמיטה בדרשות חז"ל</b>
<b>דרשות היסוד על שמיטת כספים</b>
כאמור לעיל, דברי התורה שבעל פה המופיעים במדרשי ההלכה לא זכו לתשומת לב משמעותית בעולמם של הלומדים במאות השנים האחרונות. ספרי מדרשי ההלכה נותרים בדרך כלל בארון הספרים; הדפים המלאים 'לימודים' מפסוקים נלמדים במהירות רבה ובשטחיות. כמעשה בית המדרש הליטאי בלימוד פשט הפסוקים כך מעשיו ביחס לדרשות חז"ל במדרשי ההלכה: בדרך כלל היחס אליהן הוא כאל קשר טכני שבין התורה שבעל פה לתורה שבכתב, והדיון העיקרי מתחיל מהעמדות עצמן ולא משורשיהן.
כבר שנים רבות שיחס זה הולך ומשתנה בעולם התורה הציוני־דתי, ורבים מתייחסים למדרשי ההלכה כאל המעצב הראשוני של הלימוד. השאלה מאיזה פסוק ההלכה נלמדת, מהו אופי הדין לאור מקורו, ניתוח השימוש במידות שהתורה נדרשת בהן וכדומה – מהווים מתווה יסודי ללימוד הסוגיה. הרב שג"ר, שהיה ממעצבי תהליך זה, תרם כדרכו את תרומתו המיוחדת. תשומת ליבו ניתנה לשתי סוגיות האחוזות זו בזו: ראשונה בהן היא הגילויים שאנו נחשפים להם לאור דרשות חז"ל; אולם עניינה אותו גם שאלה נוספת, והיא 'צורת החשיבה שלהם' וה'אופן שבו הם קוראים את המקורות' (44). בכך הוא נוגע למעשה בשורש הסיבה שהביאה להזנחת הלימוד של מדרשי חז"ל: תחושת הלומד היא שחז"ל עסקו בהיבט טכני מאוד של דרישת פסוקים – השוואת מילים, מיון, דימוי מילתא למילתא וכדומה, והדרשות כלל אינן עוסקות בשאלת המהות, טעמי הדין, והתנועות שהוא מכונן. המהפכה שמבקש הרב שג"ר לעורר היא היכולת לראות בתוך הדרשה הטכנית לכאורה את הדיון הבראשיתי ביותר בתחום הפרשנות, ומיניה וביה לעסוק בשאלות המהות.
דוגמה לדבר: הרב שג"ר עוסק במדרש ההלכה המבקש לעמוד על טיבה של המילה 'מקץ' בפסוק 'מִקֵּץ שֶׁבַע שָׁנִים תַּעֲשֶׂה שְׁמִטָּה' (דברים ט"ו, א). מדרש ההלכה דן בשאלה אם המילה 'מקץ' מתארת את תחילת השנה או את סופה. במבט ראשון נראה כי הדיון הוא לשוני בלבד, וככזה הוא גם מעורר חוסר אמון, כיוון שהלומד מתרשם כי אין כל ספק שמדובר בסוף השנה. ואולם הרב שג"ר מלמדנו לא לקרוא את המדרש כדיון מילונאי מבודד המחפש את משמעות המילה 'מקץ', כפי שנראה מקריאה שטחית של הדרשה; הוא הופך את השאלה המילולית לדיון בשאלה אם מצוות שמיטת כספים היא חלק משנת השמיטה הקדושה (ואז עליה לחול בתחילת השנה), או שהיא דומה במובן המהותי למצוות ההקהל, ומנותקת ממהותה של שמיטת הקרקעות. אמנם, הרב לא ביאר מפני מה היא קשורה בהקהל, אלא הדגיש רק את הרחקתה ממצוות שביתת הקרקעות, אולם עצם הפיכת הדיון משאלה פילולוגית מילונאית לשאלה מהותית מלמדת כיצד יש לקרוא את מדרשי ההלכה.
בדרך זו מלמד אותנו הרב שג"ר לקרוא את הדרשה הדנה בשאלה אם שבע השנים של שמיטת הכספים נמנות עם שנות השמיטה, או שהן ייחודיות לכל הלוואה – שבע שנים מהיום בו ניתנה. הרב שג"ר מלמד כי מדרש הלכה אינו פירוש מילולי בלבד, אלא הוא הדרך של חז"ל לדון בשאלה אם שמיטת כספים קשורה לשחרור העבד וליובל, או לשמיטת קרקעות. המיון הטכני והשיוך לפי כללי המדרש הוא למעשה דיון מהותי באופייה של שמיטת כספים. עמדה זו יונקת כמובן מפרשנותו המיוחדת של הרב שג"ר למצוות היובל, שניתן לראות בה לא רק את קריאת פשוטו של מקרא, אלא גם את קריאת נבכי נפשו של הרב שג"ר עצמו, בציפייתו לעולם אוטופי הנראה כאנרכי, ומתנהל מכוח הרצון הפנימי והתשוקה, ולא מכוח כפיית המדינה והשלטון. לסוגיה זו אתייחס בהמשך.
הדיון עולה ומתנשא לגבהים באחת ההלכות המיוחדות והמוזרות, לפיה שמיטת כספים לא נהגה במדבר עד הכניסה לארץ, אך משעה שהחלה לנהוג היא נוהגת גם בחוץ לארץ. הלכה זו מחייבת ניתוח עמוק, שמכוחו מיישם עליה הרב שג"ר את ההבחנה בין שני סוגים של קשר בין המצוות לבין הארץ: מצוות הקשורות לקדושת ארץ ישראל (לקט, שכחה, ביכורים וכדומה), ומצוות הקשורות לארץ כמהווה פלטפורמה לקיומה של האומה הישראלית (שמיטת כספים, שחרור עבדים). זהו חלק ממשנה רחבה שלא רק הרב שג"ר עסק בה, העוסקת בכפילות מקומה של ארץ ישראל – כארץ הקודש (כדרך שהדגיש זאת רבי יהודה הלוי), או כבסיס לממלכתיות הישראלית (כפי שהדגיש זאת הרמב"ם). ומכאן החידוש הגדול כי שמיטת כספים 'אמנם היא חובת הגוף, אבל היא עדיין נתפסת על רקע ממלכתי. לא מדובר במצווה פרטית... תכליתה של המצווה היא לקיים השמטה שיש בה ממד ציבורי, וזאת ניתן לממש רק כחלק מסדר יום לאומי' (56). מדוגמאות אלו עולה כי הדרשות השונות, העוסקות בשאלות הלכתיות גרידא, עוטפות גרעין עמוק של משמעות קיומית למהותה של המצווה.
<b>המהפך בשמיטת הכספים לאור דרשותיו של רבי</b>
פן אחר של לימוד מדרשי ההלכה ניתן לראות בעיון של הרב שג"ר בדרשות רבי. בדרשותיו מבסס רבי את עמדתו על כך ששמיטת קרקעות בזמן הזה היא מדרבנן, ומשום כך גם שמיטת כספים. ברם, ראשונים רבים שאלו 'ערבך – ערבא צריך', לאמור: המקור העיקרי של היות שמיטת קרקעות בזמן הזה מדרבנן חסר מן הספר, וממילא דרשת רבי אינה מובנת כלל.
הרב שג"ר מעז לומר כי לימוד מדוקדק של דרשת רבי מלמד כי זוהי דרשה פולמוסית הבאה לחלוק על מדרשי ההלכה שקדמו לו, בכך שהיא דווקא מצמידה את שתי השמיטות ליובל. בהצמדה זו מלמד רבי כי הן שמיטת כספים והן שמיטת קרקעות קשורות ונעוצות לדעתו בעולם האוטופי, ובכך הוא מבצע 'מהפך בתפיסתה של השמיטה' (61). את הסיבה למהפך זה מזהה הרב ברצונו של רבי להקל בשמיטת קרקעות ואפילו לבטלה לגמרי, וזאת מטעמים כלכליים. כפי שמציין הרב, 'כאן מתחיל הדיון על תוקפן של השמיטות בזמן הזה, דיון שנמשך עד מחלוקות האחרונים בימינו לגבי היתר המכירה' (שם).
הבשורה הלמדנית שבדברי הרב שג"ר כאן היא כפולה. ראשית, יש בדברים אלה מתן משקל מרכזי, שבדרך כלל אינו ניתן בעולם הישיבתי, לריבוד הדרשות ההלכתיות ולדור שבו נדרשה הדרשה. לא זו בלבד, אלא שיש כאן גם התייחסות לתנאים ההיסטוריים, וכל זה נעשה בבית המדרש. זהו שימוש בכלים מחקריים, בין בתיאור העובדות ההיסטוריות ובין בחשיפת ההשתקפות שלהן בעולם ההלכה. בכך מגשים הרב את חזונו בדבר שימוש במתודות רחבות ללימוד התורה, ובאי־שלילה אוטומטית של פירות המחקר התלמודי. שנית, הרב שג"ר אינו נכנע לנאיביות הגורסת כי אין בדורות האחרונים אלא מה שיש בראשונים; הוא חושף את השינוי המהותי שמבטאת דרשתו של רבי, ובכך מלמד על פולמוסים בין־דוריים בעולמם של חכמים. הפרוזבול, דרשת רבי, והיתר המכירה בימינו, קשורים אפוא זה בזה.
לטעמו של הרב שג"ר, אנו למדים כי רבי ביקש להקל בשמיטת קרקעות מתוך העימות המתואר בירושלמי בינו לבין רבי פנחס בן יאיר, שייצג את העמדה החסידית המתנגדת להקלות אלו. על אף שבקריאה שטחית נראה כי העובדה ששמיטת קרקעות היא מדרבנן בזמן הזה הביאה לכך שנפסק שזהו גם דינה של שמיטת כספים, הרי שקריאה נכונה מלמדת על תהליך הפוך שעשה רבי: העובדה שניצבה בפני רבי הייתה שהלל הקל בשמיטת כספים, ומכוח זה תיקן את הפרוזבול. כדי להצדיק את מעשהו של הלל, אין לנו אלא לומר שהוא ביסס את עמדתו על כך ששמיטת כספים היא מדרבנן, מכוח הנחתו ששמיטת קרקעות אינה נוהגת בזמן הזה מן התורה. מכאן שרבי יכול להתבסס על דברי הלל הזקן ולהקל בדיני שמיטת קרקעות.
<b>הרב שג"ר ומשנתו ההלכתית של הרמב"ם</b>
כל הלומד את 'היד החזקה' בסיכומה של כל סוגיה נתקל בפער הגדול שנחשף פעמים רבות בין פשוטה של הסוגיה ובין פסקיו של הרמב"ם. פעמים רבות מפתיעים פסקיו של הרמב"ם את הלומד, שהסיק מהסוגיה מסקנות מסוימות וציפה לפגוש אותן גם בלימוד 'היד החזקה', אך למעשה מצא שם עמדה מפתיעה וחדשנית. פער זה הביא לקשת דעות נרחבת בדבר היחס הראוי כלפיו: למן הטענה שפסקיו של הרמב"ם הם 'ללא סטייה מן התלמוד' (כשם ספרו של הרב בנדיקט זצ"ל), דרך הטענה כי הרמב"ם פסק פעמים רבות ממקורות אחרים מאשר התלמוד הבבלי (מן הירושלמי או ממקורות שאינם נמצאים בפנינו), ועד הטענה שעוצמתו הגדולה של הרמב"ם אפשרה לו לבחון את הסוגיה מחדש. הרב שג"ר מצוי בדיון זה כמעט בקצה הקשת, בקובעו כי 'הרמב"ם הוא פוסק קונספטואלי: פסיקותיו מבטאות בחירה ועיצוב מחודש של המקורות שלפניו, המונחים על ידי תפיסתו לגבי ההלכות בהן הוא עוסק' (63).
בהסבר דרכו של הרמב"ם מבחין הרב שג"ר בין שתי זיקות שונות בין השמיטות ליובל. בין שמיטת כספים ליובל יש קשר מהותי, שכן שמיטת כספים 'מטרימה את החזרת הנחלות ביובל – ביטול החובות נועד ליצור מצב שבו אנשים לא ייאלצו למכור את נחלותיהם, ואז לא יהיה צורך בהחזרתן ביובל' (65). לכן בזמן בו היובל בטל אין מקום לשמיטת כספים מדאורייתא, וכל מהותה היא מדרבנן. לעומת זאת, שמיטת קרקעות אינה קשורה מהותית ביובל, ומבחינה עקרונית הייתה ראויה לחול גם בזמן הזה מן התורה; 'זוהי רק תלות חיצונית, הנובעת מכך שהלכות אלו משולבות במניין השנים המוליך אל היובל' (67). לפיכך מדובר אמנם בדין דרבנן, אולם מבחינה מושגית הוא בעל תוקף הקרוב לדאורייתא, ועל כן מוּחלים על שמיטת קרקעות דיני דאורייתא רבים.
הרב שג"ר חושף באופן מופלא את דרכו של הרמב"ם. הרמב"ם אמנם יונק מהדרשות המקוריות, אולם הוא מעניק להן משמעות מושגית אחרת. הוא נאמן להיגיון הפנימי של הדין ולא רק לפורמליות החיצונית שלו, ומשום כך הוא מסוגל להמשיג בצורה שונה לחלוטין את תוקף ה'דרבנן' של שמיטת כספים ושמיטת קרקעות. דרך זו בה נהג הרמב"ם מפעימה את רוחו של הרב שג"ר, שכן אחד היסודות המרכזיים בדרך לימודו הוא החיפוש אחר התפיסות המושגיות המתלבשות בסוגיה המעשית.
<b>השמיטה והיובל</b>
על כל השיעורים כולם מרחפת תפיסתו היסודית והעקרונית של הרב ביחס למצוות היובל, ולא ניתן לבוא בשערי משנתו בלי לחבור לשורש הגרעיני הזה. לאורך כל לימודו בוחן הרב את היחס בין הנושאים השונים העולים בהקשר הרחב של השמיטה לבין היובל: עמדת הראשונים (רבנו תם, הרמב"ם) שהסבירו כי המונח 'שמיטת קרקעות' מופיע לעתים בגמרא כמתייחס להשבת אדם לנחלתו ולהשבת קרקע לבעליה המקוריים; היחס בין שמיטת כספים בשביעית להיעדרה ביובל, ממנו נראה כי שמיטת כספים אינה חלק מהעולם האוטופי אלא מההלכה היומיומית; דיני היובל ותלותו בקיום מצוותיו ובמצב האוטופי של 'כל יושביה עליה'; שחרור העבדים ביובל, המופיע כבסיס להשוואה בכמה מסוגיות השביעית ומתבאר כחלק מאותו עולם אוטופי בו אין אדם משעבד אדם אחר, ועוד. בכך קבע הרב את מצוות היובל כיתד נאמן, וכל נושא הנידון בהקשר של שנות השבע מוקבל ומושווה למעמדו בשנת היובל.
על מה ביסס הרב את משנתו בנוגע ליובל? לאורך שיעוריו מופיעים הטיעונים הבאים: תלות היובל בהיות עם ישראל בארצו וכל שבט בנחלתו מלמדת על האופק האוטופי שבו היובל מתרחש; העובדה כי עצם קיומו של היובל מותנה בקיום מצוותיו – שילוח העבדים ותקיעת השופר – מלמדת ש'קיום המצוות מקדש את הזמן' (73), וכשתשומת הלב ניתנת לשחרור העבדים מתגלה 'ייחודו של היובל כמצווה אוטופית, החורגת מהתחום הפולחני ומבקשת להניע תהליך חברתי ממשי' (שם); העובדה כי שביעית נוהגת גם בזמן שאין היובל נוהג קובעת את מקומה של מצוות השביעית בעולם הריאלי, ואת מקום היובל בעולם האוטופי.
כפי שהזכרנו, הרב לא מנע עצמו גם מלטעון כי סוגיית היחס ליובל כאוטופי ולשביעית כריאלית הניעה חלק מהתנאים לדרוש את התורה לאור אמונתם העמוקה ותפיסתם את המציאות, בין אם מדובר ברבי שסבר כי לשביעית אין מקום במציאות חייו בשל הנסיבות השונות של הכיבוש הרומאי, ובין אם מדובר בדרשות אחרות.
את הקריאה הזו מוצא הרב גם בלמדנות הבריסקאית של ר' חיים מבריסק, שעסק בהרחבה ביחס בין השמיטה ליובל. בין חידושיו של ר' חיים היה הטיעון כי יש להבחין בין 'פטור מדיני היובל לביטול עצם היובל' (79). בלי להיכנס במסגרת אחרית דבר זו לכל מהלך הדיון, מרתק לראות את ביקורתו של הרב שג"ר על עמדה זו ('ההבחנה אמנם נכונה מבחינה פורמלית, אך לא ברור כיצד היא מתיישבת עם ההיגיון הפנימי של הדינים עצמם' [שם]), שהיא חלק בלתי נפרד מהביקורת הכללית שלו על שימוש בלמדנות הליטאית הקלאסית בעולם בו אנו חיים כיום. פורמליות לוגית, שכוחה היה יפה בעולמה של ליטא בדורות האחרונים, אינה הכלי בו תתרחש ההתקשרות לתורה בזמננו, בוודאי לא בעולם הציוני־דתי. ברם, לא יהיה זה נכון למחוק את שלשלת מסירת התורה, ואת ההישגים הלוגיים העצומים שהושגו דווקא על ידי כלי הניתוח הלמדניים של שיטת בריסק. למעשה, ניתן להמשיג את טענותיו של ר' חיים בשפת ההיגיון הפנימי של ההלכה, ולראות כי הדברים עולים בקנה אחד.
ואכן, הרב מדבר בשפת ההיגיון הפנימי של ההלכה. הוא משתמש בקביעה הפשוטה כי השמיטה דומה לשבת בכך שקדושתה קביעא וקיימא, וקיומה אינו מותנה במעשים של עם ישראל. לעומת זאת, היובל דומה למועדים כיוון שיש צורך לקדשו על ידי בית הדין. ההבחנה הבסיסית הזו היא המצדיקה את ניתוחו של ר' חיים, ואת קביעתו כי השביעית קיימת גם כשאין יובל, למרות שגם בה לדעתו נדרש שיהיו כל יושביה עליה – דין שנלמד מן היובל. ושוב אנו שבים לקביעה כי היובל מותנה בהתגשמותו בפועל בעולם האוטופי העתיד לבוא, ואילו השמיטה יונקת את קדושתה מהעולם המטאפיזי הקיים מאז ומעולם.
גם כאן לא יהיה זה מופרך לטעון כי הפרשנות של הרב שג"ר למצוות היובל – ראייתו כמצווה אוטופית וההבנה לאור זאת של רבים מדיניו המיוחדים וההבחנות בינו לבין מצוות אחרות – נובעת ממקומות עמוקים בעולמו הרוחני. האוטופיה דיברה מתוכו. במשנתו של הרב שג"ר אנו מוצאים נדבכים מגוונים של אוטופיה בהקשרים שונים. הוא חותר לעולם שבו האמונה מתקיימת מכוחן של הבחירה האישית וההכרעה הפנימית, ולא מכוחם של כפייה, הוכחה אונטולוגית או פחד מפני איבוד העולם הבא, וההכרעה הפנימית הזו היא יסוד מרכזי במשנתו הרוחנית. הוא מכיר בחולשת הניסיונות לבסס את האמונה על ראיות ומופתים שהם מחוץ לאדם עצמו, כמו גם על מוסדות חברתיים ועל כפייה; בדרשותיו על הציונות ועל מדינת ישראל בספר <b>ביום ההוא</b> הוא מרבה לעסוק בראיית המדינה הפועלת מכוח החוק כרע הכרחי זמני, וחלום ימות המשיח שלו כולל בתוכו את קיום החברה ללא מנגנון שליטה חיצוני. גם דבריו על לימוד התורה ועל סערת הנפש מכוחו של גילוי אמתי בתורה הם חלק בלתי נפרד מהצד האוטופי שבו. נראה כי חברו כאן יחדיו עולמו של הרב מחד, ופרשנות אפשרית ומרתקת למצוות היובל כמצווה שנועדה להתממש בעולם אוטופי מאידך, והאירו את פני המזרח; מכאן מתבארים גם שאר חלקי התמונה.
<b>תקנת הפרוזבול</b>
ההיסטוריה של תקנת הפרוזבול מלמדת כי תקנה זו חרגה הרבה מעבר לאתגר הממוקד עמו היא נועדה להתמודד. פרוזבול אינו המקום היחיד בו תקנת חכמים עוקרת לכאורה את מצוות התורה: אנו מכירים את היתר העסקה, את מכירת החמץ, את העקירה של תקיעת שופר ונטילת לולב בשבת ממקומן, ובכיוון אחר גם את הפירושים ל'עין תחת עין' ולבן סורר ומורה, ועוד ועוד. מכל אלה זכתה דווקא תקנת הפרוזבול להיות הדגל בו מנופפים 'מתקני הדת' כולם, ולומדים ממנה על ה'גמישות' וה'יצירתיות' של חכמים, ועל כך שהם רשאים ומסוגלים לעקור הרים ממקומם ולעשות ככל העולה על רוחם במצוות התורה.
לא זו בלבד, אלא שתקנת הפרוזבול משתמשת באחד הכלים הקשים לתפיסה בעולמה של ההלכה – הפיקציה ההלכתית. בעולם החותר לכנות וליושרה, נראה השימוש בפיקציה כגרוע יותר מעקירה פשוטה של המצווה. הפיקציה נתפסת כרמאות עצמית, כניסיון 'לעבוד' על הקב"ה, וככלי להשקטת המצפון – שלושה מרכיבים שאין להם מקום בעולמם של מבקשי אמת תורנית.
שתי בחינות אלו של סוגיית הפרוזבול – הסוגיה הפנים־הלכתית של עקירת מצוות שמיטת כספים מביטויה המעשי, והסוגיה של היושרה ושל היסוד האמיתי שבפיקציה ההלכתית – חוברות יחד בשיעוריו של הרב שג"ר. בין שאר הדברים המיוחדים בדרך הדיון של הרב שג"ר בסוגיית הפרוזבול מצויה תודעתו העמוקה שאין הוא דן בסוגיה זו לבדה, שכן היא מהווה מבוא לחידוש הברית עם התורה שבעל פה. ממילא קיים צורך חיוני להאיר את הדרכים השונות שהביאו לתקנת הפרוזבול באור כללי ומקיף יותר, ולדון בסוגיה זו מתוך הכרה עמוקה שהיחס לאמון ולכנות בעולמה של תורה שבעל פה מונח על כף המאזניים. וכך אמנם הוא אומר בשיעורו:
<small>ההשלכות של שאלות אלו חורגות מן הדיון המקומי על תקנת הפרוזבול, ומשליכות על הבנת האופן שבו מתמודדת ההלכה עם נסיבות משתנות. מהו מקומם של החכמים בתיווך בין דיני התורה לבין תנאי חיים חדשים? האם יש בידם לתקן תקנות לפי הבנתם, או שהם יכולים להסתמך רק על ההלכות המסורות בידם? תקנת הפרוזבול מהווה מקרה מבחן לשאלה זו; כפי שנראה במהלך דברינו, האופנים שבהם היא הובנה שימשו בסיס לגישות שונות (83).</small>
חוט השדרה של דברי הרב שג"ר בנושא זה הוא הדיון הקלאסי הנלמד על ידי כל העוסקים בסוגיית הפרוזבול, המזהה שלוש דרכים שונות להבהרת מקומה של תקנה זו. הדרך הראשונה, המינימליסטית, טוענת כי 'בפרוזבול אין כל חידוש הלכתי משמעותי, שכן הוא מתבסס על מנגנון הלכתי קיים התקף גם מדאורייתא' (שם). הדרך השנייה מתארת את בשורתו של הלל הזקן כהרחבת תחומה המקורי של ההלכה, וזאת בעזרת השימוש בפיקציה ההלכתית. הדרך השלישית היא ראייתה של תקנת הלל כתקנה חדשה. על כך מוסיף הרב שג"ר דרך רביעית, המציעה כי הלל הזקן למד מתוך פרשת שמיטת כספים עצמה את ההוראה לעקור אותה ממקומה.
מטבע הדברים, לא אסכם את דברי הרב שג"ר בסוגיה אלא אפנה את הקורא לדברים במקורם. כאן אדון בשלושת חידושיו העיקריים: היחס לפיקציה ההלכתית, סמכותם של חז"ל לעקור דבר מן התורה, והקריאה העמוקה של התורה שלעתים מלמדת כי הכיוון ההפוך מהפשט מצוי בה עצמה. כפי שכתבתי בפתח הדברים, המניע העיקרי לאוצרות הנגלים במשנתו הלמדנית של הרב נעוץ בהכרעה ששאלות אלו הן חלק בלתי נפרד מן הלימוד, ושהדרך לפענוח תשובותיהן נפתחת במקורות הקלאסיים שבעולם הלמדנות.
<b>הפיקציה ההלכתית</b>
תלמוד תורה חייב לכלול בתוכו את הבנת השימוש של חז"ל בפיקציה ההלכתית. הפיקציה עליה מדובר בדיון על הפרוזבול היא החלת מושג משפטי (במקרה שלנו: מסירת שטרות לבית דין) על מצב השונה ממנו בצורה משמעותית (המלווה אינו מוסר בפועל את שטרותיו, אלא רק מצהיר על כוונתו; הפרוזבול תקף גם למלווה בעל פה, ועוד). הקושי כאן הוא בכך שהפיקציה לא נועדה רק להסביר תופעה מסוימת אלא ליצור אותה – לאפשר את כתיבת הפרוזבול.
ההסבר המקובל בעולמם של מסבירי היהדות הוא שהקב"ה הוא כל יכול ויודע כול, וממילא אם הפיקציה היא אפשרית – זהו סימן ואות שהקב"ה 'חשב' על כך מראש, והפיקציה כלולה בתוך המצווה היסודית. אולם הסבר כזה אינו יכול להתקבל, ובוודאי שלא במשנת הרב שג"ר, שכן התחושה היא שיש בו חוסר יושרה. מהמקורות עצמם עולה כי חכמים הם אלה שיצרו את הפיקציה; ואם כך, בדרך זו אפשר לבטל את התורה כולה, שכן חכמים הם המכריעים אם פיקציה מסוימת היא לגיטימית אם לאו.
כדי להבין את התופעה מכניס אותנו הרב שג"ר לתוך עולם המחשבה של חז"ל. בעולמם של חכמים, הגבול בין המתרחש בפועל ובין מה שראוי שיתרחש אינו גבול חד. דווקא העובדה כי חכמים ראו את ההלכה כדבר ממשי, ולא רק ככללים משפטיים המוּחלים על המציאות ה'אמתית', אפשרה להם למתוח את גבולותיהם של המושגים ההלכתיים. כיוון שיש אפשרות למסור את השטרות לבית דין, וכך ראוי שיהיה – הפרוזבול מממש את האפשרות הזו בפועל. התקנה אינה תקנה מלאכותית, אלא חלק בלתי נפרד מהדרך בה חז"ל תופסים את המציאות.
<b>פרוזבול כתקנה המבטלת דין דאורייתא</b>
השיטה השנייה אותה בוחן הרב היא זו הטוענת כי ללא קשר לשאלה אם שביעית בזמן הזה היא מדרבנן או מדאורייתא – פרוזבול מתמודד גם עם תקופות שבהן שמיטת כספים היא מדאורייתא. לחכמים יש סמכות, ויש מנגנון המאפשר להפעיל את כוחם וסמכותם גם מול מצבי דאורייתא. מדברי האמורא שמואל (בקריאתו של רש"י) עולה כי הכלי ההלכתי המופעל כאן הוא 'הפקר בית דין הפקר', ובשל סמכות־העל הממוֹנית שיש להם, יש באפשרותם להפקיע את ההלוואה מהלווה האמור לזכות בכספי המלווה בשל שמיטת הכספים, ולהקנות אותה למלווה.
אולם דווקא רש"י, שביאר היטב את המקור לסמכות חכמים כ'הפקר בית דין הפקר', משתמש בכמה מקומות בהסבר מוסר שטרותיו לבית דין כבסיס לדין פרוזבול. לא זו בלבד, אלא שמלשונו משמע שאנו נזקקים ליסוד הלכתי מרחיק לכת יותר מאשר 'הפקר בית דין הפקר' והוא סמכותם של חכמים לעשות סייג לתורה, ולהורות על דברים שאינם כתורה. את העובדה הזו מבאר הרב שג"ר כנובעת מההיבטים רבי־הרבדים של שמיטת כספים. שמיטת כספים אינה עוסקת אך ורק ב'בין אדם לחברו' וביחסים שבין הלווה למלווה. לו הם בלבד היו מונחים על שולחנם של חכמים – היה אפשר לתקן את הפרוזבול מכוח 'הפקר בית דין הפקר' בלבד. אולם מעבר לעניינים הממוניים ישנה גם מצוות התורה לשמוט את ההלוואה, וההיבט של 'בין אדם למקום' הוא חלק בלתי נפרד ממצווה זו, לכן הפרוזבול נדרש להתמודד גם עמו. לצורך זה קבעו חכמים כי המטרה של הפעלת סמכותם היא תיקון העולם ועשיית סייג לתורה, והפעילו את הכוח הכללי שיש בידם להתמודד עם דיני תורה. בכך נאמן הרב שג"ר לשיטתו הלמדנית המבקשת את התפיסה המושגית המסתתרת בין הפסיקה ההלכתית לבין הביאור שלה.
<b>תקנת הפרוזבול לפי הרב שג"ר</b>
כאמור, ייחודו של הרב שג"ר בכך שהוא אינו מסתפק בסקירת האפשרויות השונות להבנת התקנה. אין הוא מתעלם מכך שסוגיית הפרוזבול מרחפת מעל מעמדם של חכמים וסמכותם לתקן תקנות חדשות בניגוד לדברי תורה, וממילא לא ניתן שלא לשאול את השאלות המקיפות ביחס לתופעה הזו עצמה. בהקשר זה הוא שולל הן את התפיסה הטוענת כי 'ההלכה מתפתחת מתוך תקדימים, ללא חידושים או שינויים דרמטיים' (101), שכן לא ניתן להכחיש את החידוש הדרמטי שיש בתקנה זו; עם זאת, הוא שולל גם את התפיסה הטוענת כי 'העזות של הלל מקבלת את תוקפה מעמדתו הדתית־מוסרית, ולכן הוא אינו נזקק לשום תקדים הלכתי לביסוס תקנתו' (102). ראשית, לא זה מה שעולה מן המקורות, התרים אחר מקור הסמכות ואופן התקנה של הלל; מן המקורות ברור כי הלל 'לא עמד כנביא והכריז על ביטולה של מצוות שמיטת כספים, אלא בנה מנגנון הלכתי לצורך כך' (שם). בנוסף, עצם הטענה כי הפרוזבול נועד להתמודד עם מצוקת העניים בלבד, וכי שיקולים מוסריים הם אלה שהביאו לתיקונו, אינה עומדת במבחן הפרשנות המלמדת כי חלק מתקנת הפרוזבול הוא גם תקנת העשירים שלא יפסידו. לפיכך יש צורך בהסבר מקיף ומעמיק, שראשיתו בביאור מה שהתרחש בעולם ההלכה של שמיטת כספים, אולם הוא מאיר את משמעותן של תקנות נוספות של חז"ל.
הרב שג"ר משנה את הנחות היסוד של הדיון. טענתו היא שהלל 'יצר מנגנון הלכתי המתבסס על ההיגיון הפנימי של המצווה כפי שהוא הבין אותו, וכיוון שכך, תוקפו של מנגנון זה הוא מן התורה... הוא חדר לעומקה של ההלכה כדי למצוא בתוכה את האפשרות לעקוף אותה' (103). לאמור: התורה עצמה מלמדת כי דין שמיטת כספים אינו חל בכל מצב; את האמצעי לעקיפת ההלכה שאב הלל מהתורה עצמה, והדרך בה הדבר נעשה היא על ידי הבחנה בין הלוואה רגילה לבין שטרות שנמסרו לבית דין. המיוחד בדרכו של הרב שג"ר הוא ההכרה בכך שהלל אכן 'המציא' הלכה חדשה, אולם הוא יצר אותה בתוך מסגרתה של התורה עצמה.
חידושו של הרב שג"ר הוא בראש ובראשונה חידוש למדני, העוקב אחר הזרימה ההיסטורית של הסוגיה. ההסבר המאוחר לתקנת הפרוזבול אינו מתאר את דרכו של הלל עצמו, אלא את הדרך שבה הדורות הבאים ביססו ואימצו אותה. את מעשהו של הלל הוא לומד לאור המקורות שעמדו בפניו ולאור הדרך בה מוצגת עמדתו, והוא מבחין היטב בין התקנה המקורית לבין התהליך שהביא בסופו של דבר לאימוצה לאור עקרונות מאוחרים יותר.
שיעור זה של הרב שג"ר הוא מבוא עמוק לשאלה בדבר נדודי התורה מדור לדור. כבר אמרו דורשי דרשות כי מצוות התורה 'בטבעת הארון יהיו הבדים לא יסרו ממנו' מהווה סמל לכך שהתורה הקבועה והנצחית נודדת מדור לדור, וכי בכל דור היא נלמדת ברוח 'אין לך אלא שופט שבימיך'. לימוד סוגיית הפרוזבול וניתוחה לאור הדרכים השונות מהווים חלק בלתי נפרד מהעיסוק באחת השאלות המהותיות ביותר בעולמה של תורה, ועיסוקו של הרב שג"ר בשאלה זו יונק מהסוגיה עצמה בצורה מופלאה.
<b>שמיטת כספים בזמן הזה</b>
אחד הפרקים המרתקים ביותר בספר מבחינת המבט ההלכתי והלמדני המשולב עם ערנות היסטורית הוא הדיון בשמיטת כספים בזמן הזה. העובדות הן כדלהלן: אנו מוצאים לכאורה סיפורים על שמיטת כספים בתקופת האמוראים, ועל כתיבת פרוזבול על ידי רב אשי; לאחר רב אשי, אנו מוצאים כי תלמידיו הסתפקו בהצהרה בעל פה ולא כתבו פרוזבול; מאוחר יותר, נחלקו הגלויות השונות: בפרובנס כלל לא נהגו שמיטת כספים, בקטלוניה המשיך הרמב"ן את כתיבת הפרוזבול, אך עם הקלות הלכתיות הולכות ורבות, ואילו באשכנז נהגו בתחילה בשמיטת כספים ולאחר מכן פסקו מלנהוג בה.
כאמור לאורך כל דברינו, ההכרעה הלמדנית העיקרית המתבקשת מול עובדות אלו היא לגבי טיבה של השאלה ומהות היעד שמציב לומד התורה לעצמו. האפשרות המקובלת, שכמובן לא ניתן שלא לעסוק בה, היא לנסות ולעקוב אחר מהלך הטיעונים שכל אחת מהשיטות מביאה להוכחת דרכה, וכן אחר התמודדותה עם המקורות שאינם עולים בקנה אחד עם עמדתה, כמו גם עם עמדות אחרות החולקות עליה. גם הרב שג"ר עוסק בנושא זה בשיעוריו, ובעיון מעמיק מאוד, אולם כדרכו אין הוא מסתפק בניתוח המשפטי של הטיעונים השונים. את הרב שג"ר מעסיקות שאלות נוספות שהוא רואה חובה לעסוק בהן, ומתוך כך להפוך את הסוגיה העלולה להצטייר כמשנית באופן יחסי (קיום שמיטת כספים בגלויות השונות בזמן הזה) לסוגיה יסודית ומלהיבה. סוגיית יסוד אחת שהוא עוסק בה באופן מופלא היא בירור הדינמיקה הנוצרת במצב בו יש להצדיק מנהג המנוגד לכאורה למקורות ההלכתיים. סוגיית יסוד נוספת נסבה סביב המשמעויות של העמדות השונות לגבי מהותה של שמיטת כספים, היחס בינה לבין היובל, והבשורה שהיא נושאת בחובה.
החידוש העיקרי בדבריו, לאחר הלימוד המעמיק במקורות וניתוחם, הוא הטיעון שהמנהג הנפוץ שלא לקיים את מצוות שמיטת הכספים בחוץ לארץ בזמנם של הגאונים הראשונים, שנראה במבט ראשון כמנוגד להלכה – צומח למעשה מתוכה בדרכים שונות, ומהווה המשך שלה. מדוע מנהג זה אינו מנוגד הן לעיקרון של חובת שביעית בזמן הזה לפחות מדרבנן, הן למנהגם של האמוראים שכאמור לעיל נהגו בשמיטת כספים בפועל, והן לכך שלא נראה הגיוני לחלק בין ארץ ישראל ובין חו"ל לגבי מצווה שהיא חובת הגוף ולא חובת הקרקע?
כדי להשיב על שאלות אלו, הרב עוקב אחר הנימוקים השונים המצדיקים את המנהג. בראש ובראשונה הוא עוסק בניתוח משנתו של רב נטרונאי גאון, המבאר כי הוא רואה את המנהג כהמשך לפרוזבול, שבאמצעותו ביטל הלל את שמיטת הכספים כיוון שהפכה לבלתי רלוונטית. לאחר מכן הוא עוסק בעמדותיהם של חלק מחכמי פרובאנס: שמיטת כספים בשיטת בעל המאור והראב"ד ובניתוחו של הרב שג"ר היא מצווה שאינה קשורה לריאליה אלא לאוטופיה – ממש כמו היובל. ממילא משעה שחרבו המוסדות הממלכתיים המאפשרים את המצב האוטופי הזה, אין עוד טעם לשמור את השמיטה. אלא שלדעת העיטור והמאירי, המקום היחיד בו יש משמעות לשמירה מדרבנן של שמיטת כספים הוא בארץ ישראל וסביבתה, ש'גם לאחר ביטול הקדושה והממלכתיות ממשיכה לתפקד כמקום בו נשמרת האיכות האוטופית שתתחדש לעתיד לבוא' (121).
המיוחד בקריאה זו של הרב שג"ר הוא הצירוף של מצוות שמיטת כספים לתפיסתו את עניין היובל. ציינו כבר לעיל כי מצוות היובל התפרשה על ידי הרב כמצווה השייכת לתחום האוטופי הרדיקלי. כעת מתברר כי לדעת ראשונים אלו גם שמיטת כספים קשורה לתחום זה, ואינה מצווה סוציאלית המלווה את עם ישראל לאורך הדורות, כפי שרבים סוברים. התקופה היחידה שבה מתקיימת מצווה זו היא תקופה שבה הממד הציבורי והממלכתי מתקיים במלואו; בעולם של גלות אין מקום למצווה זו.
<b>היתר המכירה</b>
כותרת המשנה לשיעורו של הרב שג"ר על היתר המכירה ('קדושת הארץ, היחס לגוי, ואופיו של השיח ההלכתי'), מלמדת יותר מכל על המתרחש בשיעור זה, ואף מהווה צוהר לשיעורים אחרים של הרב. שיעורים ומאמרים רבים נכתבו על היתר המכירה, על הבסיס ההלכתי שלו, על המדיניות ההלכתית הראויה, ועל ההיבטים ההיסטוריים והמאבקים השונים הכרוכים בו. אלא שלא בשאלות שגרתיות אלה דן הרב. הרב מלמד אותנו להתייחס אל סוגיית היתר המכירה כאל הזדמנות לעסוק בנושאים כלליים יותר, ב'תפיסת ההלכה ובאופן שבו היא מתבטאת בסגנונות הדיון השונים' (123), ובהשתקפות של קדושת הארץ ביחס לגוי כפי שהיא עולה בדיון על 'לא תחנם', שהוא אחד השיקולים ההלכתיים המרכיבים את הדיון על היתר המכירה.
החידוש העיקרי של הרב טמון בראש ובראשונה בהכרעה מהי שאלת הדיון ומהו מושא הלימוד. עצם העובדה כי הוא חותר להבין לעומק את תפיסות העולם המצויות בדרכו של הדיון ההלכתי, בעמדות היסוד של הפוסק, ולסמן את התנועה הרעיונית שהביאה לאופי הדיון הזה – היא ההכרעה המוליכה את הדיון לכיוונים חדשים ופורצי דרך. הוא לא רק מבקש לפענח את ההצדקות הפורמליות שהיוו את המקורות לביסוסה של עמדה מסוימת, אלא גם רואה בכל עמדה הלכתית מיצוי של דיון מהותי יותר, הנוגע בשורשים המצויים בעומק אחר, ממנו יונקת הטענה ההלכתית של כל פוסק.
הדברים מופיעים כבר בניתוחו של הרב את דברי הנצי"ב. הוא מזהה נכונה כי התנגדותו של הנצי"ב להיתר המכירה יונקת דווקא מהמרכזיות של יישוב ארץ ישראל: 'ראיית הקיום בארץ כקיום אוטופי על־טבעי מביאה להחמרה, כיוון שהיא אינה מעניקה מקום לטיעונים פרקטיים כמו "שעת הדחק" שיש להם מקום בשיח ההלכתי הרגיל' (127). דווקא החשיבות העליונה של ארץ ישראל היא המביאה את הנצי"ב לחתור לאוטופיה המלאה, ולא להסכים לפתרונות ביניים. הפסיקה ההלכתית מושפעת מייחודה האוטופי של ארץ ישראל, ומשתמשת בהבטחות התורה לברכה מיוחדת שתהיה בשנה השישית, כדי להתנגד לכל ניסיון להתמודד בדרך הטבע עם המצוקות הריאליות הנובעות מההיצמדות לשמירת שמיטה מלאה. הרב שג"ר מודע לכך שהוא טוען כאן טענה רחבה יותר מהדיון במשנת הנצי"ב: במקום בו אתה מוצא אוטופיה ואידיאליזציה, אתה מוצא גם נכונות נמוכה להשתמש בכלים כדוגמת 'שעת הדחק' ונימוקים אחרים העוסקים בפן המעשי של ההלכה.
מבחינה זו מוצא הרב שג"ר גישה אחרת בעמדתו של הרב קוק, שתמך בהיתר המכירה כתוצאה מההכרח להציל את היישוב בארץ ישראל. בהקשר זה הרב קוק מאמץ שפה הפוכה מזו של הנצי"ב – שפת הפשרה והשיקולים של שמירת הקיום, שהיא השפה המקובלת והמוכרת יותר בשיח ההלכתי המסורתי. מה שנגלה אפוא לעיני הלומד הוא תנועות רוחניות של אוטופיה וריאליה ומשמעותן ההלכתית בסוגיית היתר המכירה, ומכאן גם האפשרות לראות את הדברים בצורה רחבה יותר ובסוגיות הלכתיות אחרות, בהן אנו מוצאים את המפגש שבין תנועות אלו.
חשוב גם לציין כי ישנה משמעות נוספת לדרך בה התבונן הרב שג"ר בסוגיה זו, משמעות שנראה כי הרב כיוון אליה, והיא ניפוץ סוג של רדידות מחשבתית: הדיכוטומיה הציונית־חרדית, הטוענת כי ישנה התאמה בין היחס להתיישבות לבין הנכונות לסמוך על היתר המכירה – ראויה להיעלם מהעולם. הנצי"ב התנגד להיתר המכירה דווקא מתוך יחסו העמוק לארץ ישראל, שהתבטא בין השאר בתמיכתו בתנועת חובבי ציון.
<b>החזון אי"ש והרב קוק</b>
גם בעיסוקו של הרב שג"ר במחלוקת שבין הרב קוק לבין החזון אי"ש אין הוא מתמקד רק בראיות עצמן, אלא במה שעולה מתוכן לגבי עניינים שונים העומדים בשורש הפסיקות המנוגדות. הרב שג"ר פותח באינטואיציה הפשוטה לפיה אין ספק לקורא את דברי הרב קוק כי עמדתו נובעת מכך שהוא רואה חשיבות עליונה בהגנה על הקיום היהודי בארץ ישראל באמצעות הקלה, בדמות היתר המכירה, בעוד שמגמתו של החזון אי"ש היא מחמירה. מובן שאמירה מעין זו מערערת את האמון בדיון ההלכתי, ולמעשה יוצרת את התחושה כי קודם נורה החץ ולאחר מכן סומן העיגול. מעבר לכך, היא מציירת את הרב קוק כמקל ואת החזון אי"ש כמחמיר, דבר שאינו נכון כלל וכלל.
הרב שג"ר רואה אפוא חשיבות עצומה בהבנת ההשפעה של הדיון ההלכתי עצמו על המסקנה הסופית. הוא טוען כי עמדת החזון אי"ש יונקת מהתנגדות עקרונית עקבית ושיטתית ל'שיח הלכתי המבוסס על העלאת סברות וחילוקים, לצירוף השיטות המלאכותי, לפסיקת ההלכה מתוך אוקימתות ופרשנויות שאינן צומחות באופן ישיר מן המקורות' (145). הרב שג"ר מגדיר גישה זו כ'תפיסה ריאלית של ההלכה, תפיסה שלפיה משמעותו של האיסור נתונה בו עצמו, ולא ברעיון העומד מאחוריו' (שם). חשוב להדגיש כי תפיסה זו אינה תפיסה מחמירה דווקא. יתרה מזאת, גם אצל החזון אי"ש אנו מוצאים סברות מחודשות המעצבות הלכות שלא נכתבו קודם לכן, אולם סברות אלו יונקות באופן ישיר מהמקורות ההלכתיים ה'יבשים'.
וכאן מתיר הרב שג"ר לעצמו לקשור בין תפיסתו של החזון אי"ש את ההלכה לבין עמדתו הממוקדת באיסור 'לא תחנם': כשם שההלכה לפי החזון אי"ש מקיימת שיח פנימי סגור, כך גם מגמתו של איסור 'לא תחנם' מתבארת על ידי החזון אי"ש כעיצוב קיום יהודי הנמנע ממגע עם עולמות אחרים. החרדיות של החזון אי"ש אינה מתחילה בעמדתו כלפי החלוצים החילונים, אלא 'באופן שבו הוא תופס את השיח ההלכתי ואת אופיו של הקיום היהודי שאותו הוא מעצב' (147).
גם בדיון המקביל על עמדתו של הרב קוק פורץ הרב שג"ר לעולמות רחבים. הוא חושף בפני הלומד את ההתאמה הקיימת בין משנתו ההלכתית של הרב קוק לגבי התנאים בהם יכולים גויים לשבת בינינו, ובין היחס הכללי שלו לעולם הרוחני והמוסרי האוניברסלי. הרב קוק מוצא בעולם המוסרי הרחב גם 'עומק טוב' ו'הכרה של קדושה', ולא זו בלבד אלא שבעקבות קריאתו המיוחדת בדברי הרמב"ם הוא גם רואה מעלה בקיום המצוות מכוח השכל האנושי הקיים באומות העולם. זו דרכו המיוחדת של הרב שג"ר: המסע שהתחיל בניתוח מחלוקת הרמב"ם והראב"ד על ישיבת גוי בארץ, נמשך בקריאה השונה של עמדותיהם על ידי הרב קוק והחזון אי"ש, והגיע לשיאו בחשיפה של תפיסות העולם המסתתרות מאחורי קריאות אלו. אחד הטיעונים המובאים בסוגיה ההלכתית העוסקת בהיתר המכירה פרץ את גבולותיה של הסוגיה, וחשף תפיסות עולם ייחודיות הנוגעות לאחת השאלות שבהן אנו עוסקים רבות: מה טיב היחסים הרצויים והראויים בין עם ישראל לבין שאר האנושות בתקופות השונות.
אולם גם כאן הרב שג"ר אינו נעצר, והוא מזמין את הלומד לדיון רחב יותר במהותו של החזון. לדבריו, אליבא דרב קוק ישנו קשר הדוק בין איסור ישיבת גוי בארץ לבין קדושתה: ככל שדיני קדושת הארץ מתממשים במציאות – כך גוברת החובה להרחיק את ישיבת הגוי. ממילא בתקופתנו שבה אין קדושת הארץ מופיעה בשיא מילואה מוצא הרב קוק ברמב"ם את היכולת להתגמש ולהתיר את מכירת הארץ לגוי. אולם קריאה זו מדגישה גם את ההיפך: פועם בנו חזון ארוך־טווח, והוא זה המנחה את הפסיקה ההלכתית, הן את זו של הרמב"ם, והן את זו שמציע הרב קוק עצמו. הרמב"ם מדבר בשפה של חזון תיקון העולם והשבתו לאמונת האמת, ועל רקע זה מבאר את איסור 'לא תחנם', ואילו הרב קוק שותף לרמב"ם בשפה החזונית, אולם מבאר את המצווה על רקע קדושת הארץ: 'ההרחקה של עובדי עבודה זרה מהארץ היא חלק מהשלמות העתידית, ולכן גם היא, כשאר המצוות התלויות בארץ, אינה מתקיימת במלואה בזמן הזה' (139–140).
הבה נאסוף אפוא את כל פירות הדיון. במבט ראשון, הדיון ההלכתי בנושא היתר המכירה שייך למצב של דיעבד, שבו האומה אינה מסוגלת לממש את מצוות השמיטה כהלכתה וממילא היא נאלצת למצוא פתרונות ביניים. במבט כזה, בו נלמדת הסוגיה בדרך כלל, הלגיטימציה לנקוט בכלים ההלכתיים השונים היא זו העומדת במוקד הדיון. אולם במשנתו של הרב שג"ר יכול הלומד לפתוח מסוגיה זו אופקי מחשבה עד לגובהי מרומים: היחס בין אוטופיה למציאות, הסתמכות על הבטחות אלוקיות ככלי פסיקה, יחסו של עם ישראל לסובב אותו, המהות של קדושת הארץ לאור דיון זה, ועוד ועוד.
<b>סוף דבר</b>
במשנתו הלמדנית של הרב שג"ר זרוע אופק מלהיב של תלמוד תורה, שאפשר שיש בו כדי לגאול את היסוד העילאי הזה מן הגלות שבה הוא עדיין מצוי. מדובר בשפה למדנית הצומחת בראש ובראשונה מתוך המקורות, וממשיכה את הדיון המסורתי בכלים שעוצבו במשך דורות. ייחודה בכך שהיא חושפת רבדים רחבים אין קץ של אוצרות בתוך המקורות עצמם. רבדים אלה נחשפים בראש ובראשונה בזכות הצבת מטרות הלימוד בצורה מעגלית. הלימוד יוצא מגרעין של פענוח המקורות עצמם, כפי שנוהגים לאורך הדורות לומדי התורה כולם. כאן מתגלה הרב שג"ר כקורא מדויק של המקורות, כחותר לביאור הצומח ועולה מתוך הפרשנות המקובלת, וכמצמיח את חידושו שלו בעולם ההלכתי. אולם עיקר ייחודו של הרב נעוץ בכך שהוא אינו מסתפק בפענוח זה. משנתו מייסדת תנועת לימוד השואלת לא רק מה כתוב בהלכה, אלא גם מהי המשמעות העמוקה יותר של הלכות אלו, איזו תפיסה מושגית טמונה בהן, ומה טיבם של התהליכים המתחוללים בתוך עולמה של ההלכה. לטעמי, זהו היסוד המכונן של משנתו הלמדנית של הרב שג"ר: העלאת השאלות המכוננות של הסוגיה מן הפנים אל המרחב, ומן העיסוק בלבוש המעשי של ההלכה אל תוכנה הפנימי.
שאלות אלו מוליכות את הלומד למרחב כפול: מרחב אופקי, במשמע של שימוש בקורפוס מקורות רחב – מדרשי הלכה, ירושלמי ותוספתא, חקירות האחרונים וכדומה מחד גיסא; ו'ראי' המוצב מול הלומד, ומציג את העולם התרבותי הכלל־העולמי הרחב כבסיס להשוואה מאידך גיסא. כל זה נעשה מתוך מודעות לתהליכים המעצבים את התורה שבעל פה ברוח המסורת וברוח המחקר גם יחד. המרחב הנוסף הוא המרחב האנכי, בו מבקשת הנפש הלומדת והנטועה בתוך העולם הלמדני את החיבור שבין העולם הקיומי לבין דבר ה' כפי שהוא מתגלה בתורתו. כך כורת לומד התורה ברית עם התורה, שכן אין היא 'שפה זרה' שהוא נפגש עמה כאנתרופולוג, אלא חוויה הדומה לאירוסין ולברית נישואין ('אל תקרי מורשה אלא מאורסה'<sup class="footnote-marker">399</sup><i class="footnote">פסחים מט ע"ב.</i>), בה התורה הופכת להיות חלק אינטגרלי מעולמו הקיומי. הברית הנכרתת עם הלימוד יוצרת תשוקה עמוקה ללימוד תורה, ואופק למדני נלהב.
סוגיות שנת השביעית ללמד על עצמן יצאו וללמד על הכלל כולו יצאו. ללמד על עצמן יצאו בהבנת השביעית, קישוריה, מקורה, תהליכיה, פסיקתה, יחסה למצוות דומות כגון היובל ושחרור העבדים, מימושה המעשי במפגשה עם המציאות גם במקומות בהם מקוצצות כנפיה (פרוזבול, היתר המכירה), ועוד ועוד. וללמד על הכלל כולו יצאה, בהופעתו של תלמוד תורה שיש בידו להצית את עיני הלומד באש גדולה הבוערת ואינה מאכלת.
מעבר להיות קובץ ייחודי זה מבוא למשנתו הלמדנית של הרב שג"ר, הרי שהלומד בו פוגש גם את שנת השמיטה בעושר רב. משנת השמיטה של הרב מחדדת גוונים שונים של השמיטה והמצוות הקשורות בה, של היובל, שילוח העבדים וכדומה. שנת השמיטה מופיעה במשנתו של הרב שג"ר כשנה שדרכה מתמצות שתי סוגיות יסוד. ראשונה בהן היא סוגיית הזמן ומעגליו, ימי החג והמועד, וההופעה הכפולה והמנוגדת של ההתבוננות השבתית על המציאות – התבוננות של השלמה ומלאות, והתבוננות של חיסרון ובדידות. שנת השמיטה מחלצת את האדם מתוך הזרימה האינסופית של הזמן הליניארי, ומאפשרת לו להתבונן בקיומו ובהווייתו בצורות שונות ומגוונות. עצם ראייתה של שנת השמיטה ככזו מנכיחה אותה בעולמו של האדם, ולדעתי גם מהווה בסיס למחשבות המעסיקות אותנו רבות בתקופתנו, התרות בתשוקה עליונה אחר מהותה של הנכחת השמיטה בחברה שאינה חקלאית.
הסוגיה השנייה היא סוגיית המבנה החברתי הנוכחי של העולם, ומקומו של האדם בו. הכפילות בתיאור שנת השמיטה בתורה מלמדת על שני מבטים של האדם על העולם – מחד גיסא מבט של חמלה המביא להרפיה, לשמיטה, לנטישת נכסיו של האדם, ולפירוק המבנה החברתי הקיים; ומאידך גיסא מבט אוטופי, קדושתי, מבט של שוויון, ותמונת מציאות אחרת של האדם בעולמו, של יחסו לנכסיו ושל חירותו האישית. כל אלה מחוברים היטב לקריאה העמוקה בפסוקים, לפשט הסוגיות ועיונן, ולמושגים השונים ששנת השמיטה יוצרת בתודעתנו.