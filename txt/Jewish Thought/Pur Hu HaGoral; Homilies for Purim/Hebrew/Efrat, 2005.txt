Pur Hu HaGoral; Homilies for Purim
פור הוא הגורל; דרשות לפורים
Efrat, 2005
https://www.nli.org.il/he/books/NNL_ALEPH002489084/NLI

פור הוא הגורל; דרשות לפורים

הקדמה

חוברת זו היא לקט דרשות ושיחות של הרב שג"ר שניתנו בשבועות שלפני פורים ובפורים עצמו, במקומות שונים, בין השנים תשמ"ב-תשס"ג.
דרשות אלו נלקטו מרשימות שונות, אשר בחלקן היו מגובשות כמעט לחלוטין, אך רובן נכתבו בקצירת האומר ודרשו ממני התערבות רבה בעיצוב ובסגנון. עם זאת, השתדלתי לשמר את סגנון החשיבה והכתיבה של הרב שג"ר עד כמה שיכולתי.
במקרים שמצאתי חזרה על מוטיבים בדרשות שונות, איחדתי אותן לכדי דרשה אחת. אף על פי כן יבחין עדיין הקורא בחזרות על נושאים ומקורות שסביבם הדיון נסב, חזרות שלא יכולתי להימנע מהן עקב ההקשר השונה של הדברים בכל דרשה.
למרות הניסיון הרב לפשט ולבאר את הרעיונות העמוקים והסבוכים, חש אני שעדיין רב הנעלם על הגלוי, בחינת 'יותר ממה שקראתי לפניכם כתוב כאן'. אחראי לכך, ככל הנראה, אופיו של החג עצמו, שהוא העמוק והרדיקלי מבין החגים.
ישנם כמה קטעים שעריכתם לא הושלמה, אם מבחינת הסגנון ואם מבחינת הפישוט של המורכבות הפילוסופית שבהם. אף על פי כן הוחלט לפרסמם כמות שהם בגלל חשיבות התכנים שבהם והקשר בינם לבין שאר הדרשות.
ביאורים והרחבות לנאמר בדרשות, מובאים בחלקם בסוף החוברת ומסומנים באותיות תלויות, והשאר בהערות שבתוך הדרשות עצמן ומסומנים במספרים. אלו מהן שנכתבו על ידי צוינו בהתאם (א.צ.). כמו כן ציינתי חלק אחד של דרשה שנכתב על-ידי עפ"י שיחה עם הרב.
<b>במהדורה זו</b> נוספו שלושה פרקים, שניים מהם לחלק ב: "כתיבת המגילה וגאולת פורים", ו"רשפי אש" – על שמחת פורים לעומת שמחת יו"ט, ופרק אחד לחלק ג, ברוח ברסלב, "מעשה ביש ואין שנתחלפו", שהינו מעשה הכתוב בסגנון "סיפורי מעשיות" של ר' נחמן, והוקרא בסעודת פורים אצל הרב. כמו כן נעשו מספר שינויים בחלק מהדרשות האחרות.
אודיה צוריאלי

פתח דבר

ראשית גוים עמלק. בעקבות המקובלים נתפס עמלק בספרי מהר"ל ובכתבי החסידים, ולא רק בהם, כראשית וכשורש המטפיסי של ה'סטרא-אחרא', הרוע בעולם. כך נתפרשה הסיבה לעונשו האכזרי, "מחה תמחה את זכר עמלק". עמלק הוא האנטיגון לייחוד הא-לוה, ואויבם המושבע והנצחי של נושאי אחדות זו, עם ישראל. מחייה זו נתפרשה כגילוי הייחוד האלוקי המתפרש בחסידות כ"ביטול היש", וכגילוי של "אין עוד מלבדו". עמלק שהינו שורש תפיסת העולם האובייקטואלית, כ"יש העומד בפני עצמו" יגיע לביטולו (– מחייתו) בכך שיתגלה שגם הפירוד הינו גילוי של האחדות, ושאין לפצל בין סובייקט לאובייקט או בין פנים לחוץ. זו הסיבה לתיאורים החסידיים המגוונים של עמלק כ'שורש השניות', כ'חוקר ומאמין בטבע', כ'שורש הספק', כ'הרגשת עצמו' (– מודעות עצמית עודפת) ועוד; תיאורים שהתבססו על מאמרי חז"ל שונים המובאים לקמן בדרושים, כמו: "אין השם שלם ואין הכסא שלם עד שימחה זכרו של עמלק", "כל זמן שעמלק בעולם כאילו כנף מכסה על הפנים", וכן על מאמרי חז"ל הנסמכים על המגילה והמלמדים על הסתר הפנים שבו נמצאו ישראל והעולם בזמנה של אסתר: "אסתר מן התורה מנין? שנאמר: 'ואנוכי הסתר אסתיר פני'", הסתר ששורשו בחטא עץ-הדעת הקדמון: "המן מן התורה מנין? שנאמר: 'המן העץ' וגו'".
ניתן לומר, שעמלק התפרש כמעצב התודעה האנושית שהגיעה לשיאה בתודעה המודרנית, זו מפצלת בין גוף ונפש, בין פנים וחוץ ובין אובייקט לסובייקט. פיצול הכורה תהום בין הוודאות הפנימית של האמונה, לרפלקסיה הביקורתית והספקנית, ולמעשה חוסם את הדרך בפני האמונה. תודעה זו נחשבת כמקור הכפירה והספק המודרניים.
המן – לפי כתבים אלה – רוצה למלוך, להיות לבורא, למקור לעצמו ולאבד את מקומו הטבעי כנברא. רצון שלפי החסידות, הינו החטא הבסיסי של האנושות.
תיאורים אלה נתקשרו באופן טבעי למוטיבים הנוספים של פורים: שמחת פורים פורצת הגדרים, והשכרות "עד דלא ידע בין ארור לברוך", שהתפרשה כעמדה על-מוסרית, 'מעבר לטוב ולרע'. אך טבעי שהחסידות תקדיש מקום רב לבירור רעיונות הפורים ותעסוק בו רבות. הדבר בולט בכתבי ר' צדוק הכהן, שכבר נטען שמחצית מכתביו עוסקת בפורים, אך גם בכתבי אדמו"רים נוספים כמו בספרו של ר' לוי-יצחק מברדיצ'ב, <b>קדושת הלוי</b>, ובכתבי אדמו"רי חב"ד, רב העיסוק בפורים. השמחה, השתייה, התובנה של הייחוד האלוקי שהינו מעבר לטוב ולרע, ביטול הרצון, הינם ענינו של החסיד במשך השנה כולה וק"ו בפורים. כל השנה שותה הוא מעט, ובפורים 'עד דלא ידע', הותרה הרצועה ו"השתיה כדת אין אונס"; כל השנה מצווה הוא על השמחה, קל וחומר בפורים, אז השמחה שוברת כלים ופורצת גבולות.
נושא נוסף התופס מקום נרחב בספרות החסידית העוסקת בפורים הינו קבלת התורה ברצון בימי אסתר, המתבסס על המאמר המפורסם בגמרא "הדור קיבלוה בימי אחשוורוש". מאמר זה פותח דיון נרחב סביב היחס בין חירות לכפייה בתורה, וסביב חלקם של החכמים ביצירת תושבע"פ.
בדרושים לקמן שולטת באופן דומיננטי הגישה החסידית שחדרה אף לספרות ה'מתנגדית' ולזו של תנועת המוסר (כמו לספרו של הרב הוטנר <b>פחד יצחק</b> המובא גם הוא בדרושים). עם כל זה, וכמו בחוברת הדרושים הקודמת, ישנו צורך לתרגם דרושים חסידיים אלו ל"שפת זמננו". אחת ממטרותיי הינה לנסות ולעצב תוכן ממשי ורלוונטי למועדים ולזמנים האמורים להיות זמנים משמעותיים של התחדשות והעמקה ולאפיין כל חג באור ובצבע שלו. מכאן השילוב של רעיונות מודרניים בתוך המהלכים החסידיים, כדי לתרגם רעיונות חסידיים אלו לעולמנו.
אני תקווה שחוברת זו תענה על הצורך של הלומד וה'עובד' בספרות העוסקת בחגים ובזמנים שהיא רלוונטית לגביו. פנייתי ל'משכיל התורני', זה המעורה במקורות התורניים והחסידיים, אך גם יד לו בתרבות ובהשכלה כללית. ובעיקר, הוא בין אלה 'אשר קרבת ה' יחפצון', וכאמור מחפש דרכים שבאמצעותן יוטענו זמנים אלו משמעות דתית ממשית, ויביאו אותו למגע עמוק עם תשתיות קיומנו.
זאת ועוד, אני מוצא ב'שפה הקבלית' עוצמה פרשנית רבה ויכולת להנהיר תופעות תרבותיות רבות בזמננו, ולא עוד אלא שברבות מתופעות תרבותיות בנות הזמן אני רואה התגשמות ה'חזון הקבלי' המדבר על שבירת הכלים וזיכוכם כתנאי לגאולה, המתפרשת לא רק כגאולה לאומית, אלא כשינוי אונטולוגי של ה'יש העולמי'. השקפה זו באה לכלל ביטוי, מצומצם אמנם, בדרושים.
התורות החסידיות של פורים עוסקות בשאלות האנושיות התשתיתיות, אלו של המקרה והגורל, קונטינגנטיות הקיום וההשגחה האלוקית, ובלשון זמננו – שאלות הכובד והקלות של הקיום. לא בכדי קישרו חכמים, בדרשותיהם לשבת זכור, שאלות פורימיות אלה לשאלותיו של קהלת, החכם מכל אדם. הטראגיות של החכם המבין ש"יקר מחכמה מכבוד סכלות מעט", ו"אין טוב לו לאדם כי אם לשמוח בכל עמלו", אך איננו מסוגל לכך, משום שאיננו יכול לשכוח את עצמו. מבטו הרפלקטיבי ובקורתו העצמית חוסמים בפניו את הדרך לסכלות המעט, וממילא לשמחה, והשכרות הינה האמצעי היחיד העומד לרשותו לקצת סכלות ולמעט שמחה. זהו הנושא של הדרוש הראשון המוקדש לשבת זכור.
שאר הדרושים מדורגים מהקל לכבד. עמלק מסמן מקריות, הפור הינו הגורל, והתנשאותו של המן הינה 'רצון לעוצמה'. לדעתי ישנו דמיון מפליא בין התיאור של המן בדא"ח (– דברי אלוקים חיים. כינוי לדרושים בספרות החב"דית) של אדמו"ר הזקן ר' שניאור-זלמן מלאדי לתפיסות הניטשיאניות של הרצון לעוצמה, ההתגברות על האנושי והיומרה ל'מעבר לטוב ורע' שהתפרשו כ'עד דלא ידע בין ארור לברוך'. בהקשר כזה מקבלת השמחה הפורימית צביון של 'שמחה דיוניסית', היונקת מפסימיות עמוקה של ביטול היש ופגימותו. "אדם יסודו מעפר וסופו לעפר", אומרת אמרה חב"דית, "אך בינתיים כוס משקה ביד". הרושם הוא שהקריאה האובססיבית החסידית לשמחה ולהתגברות של 'נהפוך הוא', ל'איפכא מסתברא', נובעת ממלנכוליה עמוקה שלא פעם היא העומדת בבסיס הדתיות העמוקה. ראיות לכך אינן חסרות, ור"נ מברסלב הינו אולי הדוגמא המובהקת ביותר.
את החלק השני חותם ניתוח סיפור הפלטין של ר"נ מברסלב המפרש את הבדיחה כביטול היש. צחוקו אולי המריר קמעא של ר"נ מהדהד בסיפור הזה.
בחלק האחרון תורה וסיפור פורימיים, שנאמרו בנוסח ברסלבי, בעיצומו של יום.
האפילוג, המפרש את שאלת עם ישראל "היש ה' בקרבנו אם אין", שאלה שלדברי המדרש שיסתה את עמלק בישראל, מהווה סתירה לנאמר ברוב הדרושים (למעט הפרק על כתיבת המגילה). בעוד שלאורך הדרושים עמלק הינו ה'יש' שהמלחמה בו הינה באמצעות ה'אין', הטענה של האפילוג היא שישנו יש גבוה מה'אין', ה'יש האמיתי', ורק באמצעותו ניתן להתגבר על הספק העמלקי. יש זה לא נקנה באמצעות התבודדות, אלא דווקא בעזרת ה'אתה' והיחס אליו. אפילוג זה גם הוא בכלל ה'נהפוך הוא' הפורימי, אך הוא כבר פותח דיון חדש.
תודתי מעומק לב לאודיה צוריאלי שיגע וחקר ותיקן ואף הוסיף נופך משלו (נופך שהקורא חד העין יוכל ללא ספק להבחין בו, הן בתכניו והן בסגנונו). דרושים אלו נכתבו כרשימות קצרות, ואלמלא עמלו החרוץ לא היו יוצאים לאור.
אלו דרושים שאי אפשר להבינם על בורים בקריאה חטופה, ועל הקורא שרעיונות אלו מדברים אליו להשקיע יגיעה רבה, בעיקר 'יגיעת הנשמה', כדי לרדת לעומקם.
אני תפילה שאמרי ימצאו חן ושכל טוב בעיני אלוקים ואדם, ויוסיפו אהבה יראה ושמחה בלב הקורא.
שג"ר
שבט תשס"ה

חלק א; שבת זכור

בין זכירה לזכירה; שבת ועמלק

<big><strong>דרשה לשבת זכור</strong></big>
א. בשבת זכור אנו מקיימים את המצווה של זיכרון מחיית עמלק. לפי רוב מוני המצוות זוהי מצווה עצמאית בנוסף למצוות מחיית עמלק.<sup class="footnote-marker">1</sup><i class="footnote">ראה למשל ברמב"ם, ריש הל' מלכים: ה"ח – למחות זרעו של עמלק. ה"ט – לזכור מה שעשה עמלק". וכן ב<b>ספר החינוך </b>מצוות תרג-תרה.</i> אין זה מקרי שאנו מקיימים מצווה זו בשבת דווקא ולא בפורים עצמו, משום שישנו קשר עמוק בין השבת לזיכרון מחיית עמלק.
<small>"זכור את אשר עשה לך" וגו'. כאן כתיב "זכור" ובשבת כתיב "זכור". שניהם שוין! אמר שלמה: "אמרתי אני בלבי, כמקרה הכסיל גם אני יקרני, ולמה חכמתי אני אז יותר, ואמרתי כי אין זכרון לחכם עם הכסיל לעולם" (קהלת ב).<br>אע"פ שכתוב בשבת "זכור" ובעמלק "זכור" – אינן שוין... משל למה הדבר דומה? למלך שעשה סעודה וזימן את האורחים. נכנס הקערה לפניו מלא כל טוב, אמר: זכור פלוני אוהבי. משקנח את הקערה אמר: זכור פלוני שונאי. אמרו לו אוהביו: זה הזכרת וזה הזכרת?! אמר להם: לזה הזכרתי על קערה מלא כל טוב, ולזה הזכרתי על קערה ריקם. כך השבת כתיב בה (שמות כ) "זכור את יום השבת – לקדשו" ולכבדו במאכל ובמשתה ובכסות נקייה, ובעמלק כתיב "זכור את אשר עשה לך עמלק". על מה אתה זוכרו? על שולחן ריקה, שנאמר "תמחה את זכר עמלק מתחת השמים".</small><sup class="footnote-marker">2</sup><i class="footnote">תנחומא כי תצא, ז.</i>
שלמה שואל על משמעות החיים: "כמקרה הכסיל גם אני יקרני". המקריות שולטת בכל, ואם כך הוא, האמנם יש משמעות לחיים? "ולמה חכמתי אני?"
קשה, קשה לו לאדם לחיות את חוסר הטעם ואת חוסר המשמעות, את המקריות שיש בחיים. הגורל נתפס אצלו כמקרה, והייאוש אוכל אותו.
<small>ופניתי אני לראות חכמה והוללות וסכלות, כי מה האדם שיבוא אחרי המלך את אשר כבר עשוהו. וראיתי אני שיש יתרון לחכמה מן הסכלות כיתרון האור מן החשך. החכם עיניו בראשו והכסיל בחשך הולך, וידעתי גם אני שמקרה אחד יקרה את כלם. ואמרתי אני בלבי: כמקרה הכסיל גם אני יקרני, ולמה חכמתי אני אז יותר? ודברתי בלבי שגם זה הבל. כי אין זכרון לחכם עם הכסיל לעולם, בשכבר הימים הבאים הכל נשכח, ואיך ימות החכם עם הכסיל?! ושנאתי את החיים, כי רע עלי המעשה שנעשה תחת השמש, כי הכל הבל ורעות רוח. ושנאתי אני את כל עמלי שאני עמל תחת השמש, שאניחנו לאדם שיהיה אחרי. ומי יודע החכם יהיה או סכל, וישלט בכל עמלי שעמלתי ושחכמתי תחת השמש? – גם זה הבל.</small><sup class="footnote-marker">3</sup><i class="footnote">קהלת ב, יב-יט.</i>
לכן מגיע שלמה למסקנה שהכל הבל. אין משמעות לשום דבר.
ואמנם, יש לו ממה לחשוש. הוא איננו יודע מי ישלוט בעמלו, החכם יהיה או סכל? אנחנו יודעים – סכל היה. לפי התרגום השני למגילה,<sup class="footnote-marker">4</sup><i class="footnote">מובא להלן (פסקה ב).</i> אחשוורוש הסכל היה זה שישב על כיסא שלמה.
מהו אם כן ההבדל בין החכם לכסיל? – הדרשן בתנחומא פירש, כנראה, שהפתרון הוא בכך ש"אין זכרון לחכם עם הכסיל". וזוהי התשובה שעונים לשלמה: את שניהם זוכרים, אך את זה על קערה מלאה כל טוב, ואת חברו על קערה ריקה.
אך הרי זה שטר ששוברו בצידו: הפסוק ממשיך – "בשכבר הימים הכל נשכח". ספק אם שלמה המלך היה משתכנע מפתרונו של הדרשן במדרש, האם יבוא הוא לכלל סיפוק בכך שיזכירו אותו על שולחן מלא?
בשכבר הימים הכל נשכח, ואיך ימות החכם עם הכסיל?! – זועק מרה שלמה המלך. "אין זכרון לראשונים וגם לאחרונים שיהיו לא יהיה להם זכרון עם שיהיו לאחרונה". בנצח, באינסוף האלוקי, הכל נבלע, ואם כן למה חכמתי אני אז יותר? הכל מאבד את משמעותו באינסוף, ואיזו משמעות נותרה?
התשובה הפורימית היא: נכון, באינסוף אין משמעות לחכמה על פני הסכלות. אדרבה, "יקר מחכמה ומכבוד סכלות מעט". ימי הפורים הם "ימי משתה ושמחה", משתה ושכרות המאפשרים את השמחה. מעט סכלות, אי התחכמות, קצת שכרות. – לפעמים נוכל להבין באמצעות סכלות זו את מה שלא נקלט ונכנס לכלי השכל, ונוכל אז לשמוח, ולהאמין.
שלמה המלך חפץ אף הוא לפיכך "לדעת הוללות וסכלות" – שהיא היא הדעת של פורים, "עד דלא ידע בין ארור המן לברוך מרדכי". רוצה הוא, החכם מכל אדם, לדעת את מה שלא ניתן לדעת. את סוד ההשגחה האלוקית; את סוד המלכות והזיכרון האלוקיים. יודע הוא החכם מכל אדם את הפתרון הפורימי, סכלות המעט הפורימית, שהיא יקרה מחכמה ומכבוד. דא עקא – הוא איננו מסוגל להיות סכל ואפילו לא מעט:
<small>אמרתי אני בלבי: לכה נא אנסכה בשמחה וראה בטוב, והנה גם הוא הבל. לשחוק אמרתי מהולל ולשמחה מה זֹה עושה. תרתי בלבי למשוך ביין את בשרי, ולבי נהג בחכמה ולאחוז בסכלות, עד אשר אראה אי זה טוב לבני האדם אשר יעשו תחת השמים מספר ימי חייהם.</small><sup class="footnote-marker">5</sup><i class="footnote">קהלת ב, א-ג.</i>
הפוזה הרפלקסיבית היא שמכשילה אותו: הוא רוצה לאחוז בסכלות, אך לבו נוהג בחכמה, וזה בלתי אפשרי, משום שתמיד יחזור וישאל "לשמחה מה זו עושה?". זוהי הסיבה שאינו מסוגל להיות שמח. שמחת הפורים היא שמחה של סכלות, "שמחת עד דלא ידע", ושלמה החכם לא מסוגל לה. יודע הוא, ש"יוסיף דעת יוסיף מכאוב", אך אינו יכול לוותר על הדעת, להגיע ל"עד דלא ידע", וממילא ממשיך הוא לכאוב ואינו שמח.
יודע הוא שלמה לשבח את השמחה, אך יודע ששמחה זו אינה לאל ידו:
<small>ושבחתי אני את השמחה אשר אין טוב לאדם תחת השמש כי אם לאכול ולשתות ולשמוח והוא ילונו בעמלו ימי חייו אשר נתן לו האלהים תחת השמש.</small><sup class="footnote-marker">6</sup><i class="footnote">קהלת ח, טו.</i><br><small>אין טוב באדם שיאכל ושתה והראה את נפשו טוב בעמלו, גם זה ראיתי אני כי מיד האלהים היא. כי מי יאכל ומי יחוש חוץ ממני. כי לאדם שטוב לפניו נתן חכמה ודעת ושמחה, ולחוטא נתן ענין לאסוף ולכנוס לתת לטוב לפני האלהים, גם זה הבל ורעות רוח.</small><sup class="footnote-marker">7</sup><i class="footnote">שם ב, כד.</i>
מהו שורש בעייתו של שלמה?
שלמה לא מסוגל באמת להתחבר לשום דבר, חכמתו היא שמפריעה לו. הוא שואל מיד "למה לשמוח?", ומגיע למסקנה – "לשחוק אמרתי מהולל ולשמחה מה זו עושה?". חוסר יכולתו לשמוח שורשה בעמלק. בספרות חב"ד כתוב שעמלק הוא הרגשת עצמו, תפיסת עצמו כיש העומד בפני עצמו.<sup class="footnote-marker">8</sup><i class="footnote">עי' <b>שערי אורה </b>לאדמו"ר האמצעי, שער הפורים, מאמר "יביאו לבוש מלכות" פסקה כ.</i> הרגשה זו מלווה אותנו בכל דיבור, מחשבה ומעשה, והיא מקור המועקה שאינה מאפשרת להשתלב במעגל הריקוד.
זהו למעשה החטא הקדום של עץ-הדעת. כמו שאמרו חז"ל: "המן מן התורה מנין? – המן העץ".<sup class="footnote-marker">9</sup><i class="footnote">חולין קלט, ע"ב.</i> כאן מתחילה דעת טוב ורע, העמידה מול, הרפלקסיה. הוא איננו שוכח את עצמו, ולכן איננו מתחבר אל החיים עצמם. דרך עץ-החיים נחסמת בפניו.
הפתרון של פורים הינו פתרון של שכרות, עד דלא ידע, בחינת 'רישא דלא אתידע'. תכלית הידיעה שלא נדע. המטרה היא לשכוח את עצמו בשכרות. כמו בסיפורו היפה של אכזופרי, "הנסיך הקטן":
<small>– מה מעשיך כאן? – שאל הנסיך הקטן בראותו כי השכור יושב לו דומם לפני מערכת שלמה של בקבוקי יין ריקים ובקבוקים מלאים.<br>– אני שותה – השיב השיכור קדורנית.<br>– ולמה הנך שותה? – הוסיף הנסיך הקטן לשאול.<br>– אני שותה כדי לשכוח – ענה השכור.<br>– מה לשכוח? – שאל הנסיך הקטן, כי נכמרו רחמיו על השכור.<br>– לשכוח חרפתי – הודה השכור והרכין את ראשו.<br>– וחרפתך מהי? – חקרו הנסיך הקטן, שבקש לעזור לו.<br>– חרפת השתייה! – הפטיר השכור ונשתתק כליל. </small>
מצוקתו של השיכור הינה שהוא זוכר כל הזמן את עצמו, לכן הוא רוצה לשכוח, אך לשכוח את עצמו הוא לזכור את עצמו, וזכירה עצמית זו היא כאמור מצוקתו. הוא שותה כדי לשכוח את זה שהוא שותה, אך שתייה זו נכשלת ונהפכת למעגל קסמים, שהרי מזה גופא, מהשתייה, הוא רוצה לברוח.
<small>"אכן מוזרים המבוגרים... מוזרים מאד!" אמר הנסיך הקטן בלבו בצאתו לדרכו. </small>
הדרך היחידה להתגבר על עמלק הינה באמצעות השכחתו, וזהו סוד מחיית עמלק. אבל הרי אנחנו זוכרים את זה שאנו צריכים למחות, כלומר לשכוח את עמלק, וכך אנחנו זוכרים אותו. זוהי בעייתו של החכם מכל אדם.
ב. את שלמה מטרידה, כאמור, השאלה: מי ישב אחרי על כיסאי? חכם או כסיל?
כיסא שלמה איננו סתם כיסא: "אין כסא אלא מלכות, שנאמר 'וישב שלמה על כסא ד' למלך'". על כיסא ד', כיסא המלכות, יושב שלמה. כיסא ד' הוא, כידוע, ההנהגה האלוקית.<sup class="footnote-marker">10</sup><i class="footnote">עיין ב<b>מורה נבוכים </b>ח"א, ט.</i>
בימים ההם כשבת המלך אחשוורוש על כסא מלכותו אשר בשושן הבירה. בתרגום שני מובא: "ביומיא האינון כד הוה יתיב מלכא אחשוורוש על כורסיה דהוה מזומן ליה בשושן בירנתא, הא כורסיה לא דידיה ולא דאבהתוהי אלא כורסיה דמלכא שלמה".
(תרגום: בימים ההם כשבת המלך אחשוורוש על הכיסא שהיה מזומן לו בשושן הבירה, כיסא זה לא היה לא שלו ולא של אבותיו אלא כיסאו של המלך שלמה).
הכסיל ירש אם כן את הכיסא של שלמה. "'כל רוחו יוציא כסיל' – זה אחשוורוש".<sup class="footnote-marker">11</sup><i class="footnote">אסתר רבה פרק ב.</i>
כיסא ד', מלכות ד', מוסתרים. תחילה יושב שלמה החכם על כיסא ד' למלך, הכיסא מתגלגל למלך הכסיל, מלך פורים. "'בלילה ההוא נדדה שנת המלך' – אמר ר' תנחום: נדדה שנת מלכו של עולם".<sup class="footnote-marker">12</sup><i class="footnote">מגילה טו, ע"ב.</i>
<small>תניא, רבי יוסי אומר: שלש מצות נצטוו ישראל בכניסתן לארץ, להעמיד להם מלך, ולהכרית זרעו של עמלק, ולבנות להם בית הבחירה. ואיני יודע איזה מהן תחילה, כשהוא אומר (שמות יז) "כי יד על כס יה, מלחמה לד' בעמלק", הוי אומר: להעמיד להם מלך תחילה, ואין כסא אלא מלך, שנאמר (דברי הימים א' כט) "וישב שלמה על כסא ד' למלך".</small><sup class="footnote-marker">13</sup><i class="footnote">סנהדרין כ, ע"ב.</i>
כיסא ד', "כס י-ה", מלכות ד', היא היא מלכות ישראל. ומלכות ד', ההנהגה של המציאות, שהייתה גלויה ומובנת בימי שלמה נעשתה נסתרת וסתומה. הסתר הפנים האלוקי הוא החלפת המלך החכם במלך הכסיל. מלכותו של הקב"ה אינה שלמה בגלל מציאותו של עמלק, שהיא השניות שבין הבורא ונבראים, היא מקור ההסתרה: "כל זמן שזרעו של עמלק קיים כאילו כנף מכסה את הפנים".<sup class="footnote-marker">14</sup><i class="footnote">פסיקתא דרב כהנא פרשה ג.</i> ולכן: "כל זמן שזרעו של עמלק בעולם, לא השם שלם, ולא הכסא שלם. אבד זרעו של עמלק, השם שלם והכסא שלם".<sup class="footnote-marker">15</sup><i class="footnote">תנחומא כי תצא, יא.</i>
שניות זו הינה העמדה הרפלקסיבית של החכם הבוחן כל דבר מבחוץ, ונשאר לכן מחוץ לכל דבר.
ג. השבת קשורה אף היא לכיסא הכבוד: "מזמור שיר ליום השבת... נכון כסאך מאז מעולם אתה" (תהלים צב). וכן אומרים אנו בתפילת השבת: "לאל אשר שבת מכל המעשים, ביום השביעי נתעלה וישב על כסא כבודו". מדוע דווקא בשבת מתגלה מלכות ד'?
השבת, הינה אות בין הקב"ה לישראל, על "כי ששת ימים עשה ד' את השמים ואת הארץ וביום השביעי שבת וינפש" (שמות לא, יז). השבת היא אות למקורה האלוקי של הבריאה. במנוחת השבת, בהסתלקות מפעולות כל שהן אנחנו מודים ומכריזים שכל השתדלותנו, כל מעשינו, אינם אלא של הקב"ה. הכל בידי שמים, כל מה שאנו עושים אינו אלא דמיון, והקב"ה, הוא שעשה ויעשה את הכל.
כל השתדלות, מבוססת על מחשבה שהתוצאה תלויה במעשה, שאם לא כן לא הייתה ההשתדלות נעשית. אולם מצד שני, יש לבטוח בביטחון גמור, שהתוצאה לגמרי אינה תלויה בהשתדלות.
המנוחה וההסתלקות מכל פעולה בשבת, מאפשרת את ההופעה האלוקית, את האור והשפע השבתי, שהוא גילוי כיסא ד' – ההנהגה האלוקית של העולם. בשבת, אנו משתלבים בנצחיות ובמנוחה האלוקית – השבתית.
מתוך כך אמרו במסכת שבת:<sup class="footnote-marker">16</sup><i class="footnote">דף קיח, ע"ב.</i>
<small>אמר רב יהודה אמר רב: אלמלי שמרו ישראל שבת ראשונה לא שלטה בהן אומה ולשון, שנאמר: "ויהי ביום השביעי יצאו מן העם ללקוט" (שמות טז, כז), וכתיב בתריה: "ויבוא עמלק". </small>
כיוון שחיללו את השבת – יצאו ללקוט בשבת, בא עמלק ונלחם עם ישראל. יציאת העם ללקוט בשבת היא השתדלות, וכאשר זו נעשית שלא במקומה, מופיע עמלק.
והיכן נלחם עמהם – "וילחם עם ישראל ברפידים" (שמות יז, ח) ודרשו במכילתא (שם): "רפידים – שרפו ישראל ידיהן מדברי תורה" – אותן ידיים שלקטו בשבת.
הידיים הן כוחות המעשה, כוח ההשתדלות האנושית. אומר הכתוב: "הקול קול יעקב והידים ידי עֵשׂו" (בראשית כז, כב). אצל יעקב אנו מוצאים את נשמת המעשים – הקול, אך כוח המעשה עצמו שייך לעשיו. "רפו ידיהן מדברי תורה" פירושו שהידיים לא קבלו את כוח התורה, הכוח הפנימי, קולו של יעקב.
גם המלחמה בעמלק מתנהלת בידיים. "ויהי ידיו אמונה עד בא השמש", הניתוק של הידיים מן האמונה – "כאשר יניח ידו" – גורם לחולשה, "וגבר עמלק".
כאשר ישראל מחללים את השבת מופיע עמלק בן בנו של עשיו בעל הידיים.
אך כיצד מנצחים את עמלק, את חילול השבת? – ע"י השכרות, שמוחקת את ההבדל בין ההסתר לגילוי, בין ההשתדלות למנוחה, בין גילוי הפנים השבָּתי להסתר הפנים החילוני. "לעשות אותם ימי משתה ושמחה" – נאמר בפורים. ונאמר בגמרא (מגילה ה, ע"ב):
<small>הספד ותענית קבילו עלייהו, מלאכה לא קבילו עלייהו, דמעיקרא כתיב "שמחה ומשתה ויום טוב", ולבסוף כתיב "לעשות אותם ימי משתה ושמחה", ואילו יום טוב לא כתיב.</small>
פורים אינו אסור בעשיית מלאכה, בכך נבדל הוא משבת וימים טובים. את הסיבה לכך מסביר הרב קוק ב"עולת ראיה":<sup class="footnote-marker">17</sup><i class="footnote">ח"א עמ' תמ.</i> קדושת פורים גבוהה כל כך עד שהיא יכולה לכלול בתוכה גם את המלאכה – המעשה.
פורים הפוך הוא משבת. בשבת ישנה כאמור הסתלקות מכל פעולה, מנוחה שלמה, מעלים את הידיים לקדושה, בחינת "שאו ידיכם קודש".<sup class="footnote-marker">18</sup><i class="footnote">תהילים קלד, ב.</i> בפורים הקדושה גבוהה כל כך, בחינת "עד דלא ידע", ידיעה שלמעלה מן הידיעה, עד שהיא מתגלה גם בפעילות הנמוכה, בירידה ובחוסר הדעת. והתגלות זו באה על ידי השכרות, שתיית יין שלא במידה, בהתפשטות ללא גבולות. זאת לעומת "'זכור את יום השבת לקדשו' – זכרהו על היין",<sup class="footnote-marker">19</sup><i class="footnote">פסחים קו, ע"א.</i> קידוש על רביעית יין. וגם שתיית יין בתוך הסעודה בשבת ויום-טוב שהיא מצווה – "אין שמחה בלא יין", אף היא מוגבלת על פי ההלכה, ואסור להגיע לשכרות.<sup class="footnote-marker">20</sup><i class="footnote">ראה למשל: <b>משנה-תורה</b> הל' שביתת יו"ט, ו, כ.</i>
ונסביר על פי דרכנו: בזמן מחיית עמלק, כשהכיסא והשם נשלמים, שוב אין סתירה בין השתדלות, עשיית מלאכה, לבין מנוחה ובטחון. בבחינה של "עד דלא ידע בין ארור המן לברוך מרדכי", אין מקום להבחנה בין מלאכה לבין מנוחה, כי הכל כיסא ד'.
ד. נחזור למדרש שפתחנו בו. מהו עומקה של התשובה לזעקתו של שלמה, "לזה הזכרתי על קערה מלאה ולזה על קערה ריקה"? – ההבדל בין השבת לעמלק, בין המלאוּת וגילוי הפנים של הקדושה לספק והסתרת הפנים העמלקי, הוא ההבדל בין השולחן המלא לשולחן הריק. אין הבדל אחר.
ההבדל נמצא בשורש הדברים. שורש הספק של שלמה הוא באי-הידיעה, בחינת רישא-דלא-אתידע. מתוסכל הוא מחוסר יכולתו לדעת את הבלתי ניתן לידיעה; מחוסר יכולתו להחדיר הבנה ומשמעות לעצם המציאות. אך אותו שורש הקיום, המתעקש להישאר בהעלם ולהתחמק מן התודעה, הוא העשוי גם להוליך את האדם לקבלה עמוקה של קיומו: זה מה שאני. אין תשובה לשאלה "למה חכמתי אני אז יותר?". התשובה היחידה היא – זהו, אתה חכם, זה מה שהרווחת, אל תחפש רווח כלשהו מחוץ לזה.
בלשון אחרת: ההבדל קיים רק במישור של <b>הזכירה</b>, זה ייזכר כטוב, כמלאוּת, וזה ייזכר כרע וכריק. הזכירה איננה מחשבה על העבר אלא ראייה של העבר. העבר קיים, והזכירה מחזירה אותו להווה. אנו רגילים לחשוב על הזכירה כמשהו שמתרחש בסובייקט, שאיננו מפגש עם הממשי, אך למעשה הזכירה דומה לראייה, ראייה של העבר הקיים כנצח בעולם הרוחני, עולם כיסא הכבוד, שבו אין שכחה, "אין שכחה לפני כסא כבודך".
האדם החי בתוך הזמן, רואה בעבר דבר שכבר נגוז. אך הזיכרון איננו זכירה של העבר, איננו ייצוג הרושם ואף לא הישרדות הרושם, אלא החייאתו, ולא החייאתו כפי שהיה, היינו כהווה חולף, אלא החייאתו כפי שהוא בנצח.
מהו אם כן ההבדל בין השבת לבין עמלק? הזיכרון השונה וההפוך. זה מלא וזה ריק, זה נוכחות וזה העדר. אין אנו שוכחים את עמלק. המטרה איננה להשכיח ולהעדיר את הרע כאילו לא היה כלל, אלא שיהיה נמצא כהעדר. זוהי הגדרת הייחוד האלוקי על פי רמח"ל.<sup class="footnote-marker">21</sup><i class="footnote">ראה: <b>קל"ח פתחי חכמה</b>, פתח ב (הוצאת הרב פרידלנדר, עמ' ח-י); <b>דעת תבונות </b>פס' לח-מ. על פי רמח"ל, הרע נוצר על מנת לסמן את המציאות השלילית, הלא-אלוקית. אמנם מצד האמת אין מציאות כזאת. אבל מכיוון שמושג הייחוד האלוקי – היות הקב"ה לבדו המציאות השלמה והאמתית, ורצונו השולט בכל ללא עוררין – הוא מעצם טיבו מושג שמובחן מבחינתנו רק על בסיס האפשרות האחרת – אם לא היה קיים הרע כאפשרות ממשית, היה נשאר תמיד הספק: מי אמר שזוהי האפשרות היחידה? אולי באמת ישנה מציאות מבלעדי ה' יתברך? זהו הספק – הנחש – שקינן בלבו של אדם הראשון, אליבא דרמח"ל, והוא שדחף אותו אל חטאו. אכן חטא זה הוציא את הרע אל הפועל, וכך נולדו ניכור, אכזריות ומוות. כל זאת על מנת לברר את השאלה בדבר האופציה הלא-אלוקית עד תומה. רק אחרי שהרע יתכלה מתוך עצמו ייסגר המעגל שנפתח ע"י חטא אדם הראשון, ובכך יוכח בפועל שאין דבר מבלעדי ה' (א.צ.).</i> עמלק ממלא את תפקידו כאנטיגון של המציאות, ובכך נותן הוא לה את משמעותה כמציאות חיובית.
בעולם הזמן אנו מצפים להבדלים חיצוניים, לתגמול ולרווח. אך "בשכבר הימים", בנצח, תגמולים אלה חסרי משמעות, ההבדל הינו בהם כפי שהם. הטוב הוא טוב והרע הוא רע. יותר מזה אין אנו יכולים לומר, אך זהו הכל. הבדל עצמי זה, אי אפשר להבינו או להגדירו על ידי החכמה, מכיוון שמקורו בשורש המציאות, במקום שהוא למעלה מטעם ודעת, ולכן דווקא השכרות הסכלותית, 'עד דלא ידע בין ארור לברוך', היא החושפת אותו.

חלק ב; פורים

הידיעה שאינה יודעת

<big><strong>מקרה, גורל, השגחה, מקרה</strong></big>
ארבעה רבדים יש לקריאת המגילה, שהינם למעשה ארבעה אופנים שונים לקריאת המציאות. סופם נעוץ בתחילתם – מקרה, גורל, השגחה, ושוב מקרה.
רובד המקריות הינו הרובד הגלוי של המגילה, והבולט בעיקר לאורך החצי הראשון שלה: "'ויגד לו מרדכי את כל אשר קרהו' (אסתר ד, ז) – אמר להתך: לך אמור לה, בן בנה של קרהו בא עלינו, דכתיב 'אשר קרך בדרך'".<sup class="footnote-marker">1</sup><i class="footnote">אסתר-רבה ח, ה.</i>
מפרש מהר"ל:<sup class="footnote-marker">2</sup><i class="footnote"><b>אור חדש</b>, עמ' קמט.</i>
<small>"ויגד לו מרדכי את כל אשר קרהו", ולא כתיב "אשר נעשה", שבא לומר כי קרה לו דברים שהם מקריים. כי מפני שלא השתחווה להמן עשה המן את כל הדברים האלו, וזה נקרא "אשר קרהו", כי מרדכי לא היה מכוון לבזות את המן שלא השתחוה אליו רק שלא לעבור על מצוות השם יתברך, וקרה לו דבר כמו זה, <b>ודבר שאין מכוין לו הוא מקרה בלבד.</b></small>
אך בהמשך הופך המקרה לגורל, גורלו של המן: "הפיל פור הוא הגורל לפני המן",<sup class="footnote-marker">3</sup><i class="footnote">הנושא מובא בהרחבה בדרשה הבאה.</i> ובפסיקתא דרב כהנא מובא:<sup class="footnote-marker">4</sup><i class="footnote">פרשה ג.</i>
<small>"ויחלוש יהושע" (שמות יז, יג). רבותינו אמרו: הפיל עליהן גורלות, כמה דאת אמרת "ומטילין חלשים על הקדשים ביום-טוב" (משנה שבת, כג, ב). ארבעה שמות נקראו לגורל: חלש, פור, גורל, חבל. ובכולם לקו בני עשיו. בחלש לקה עמלק שנאמר "ויחלוש יהושע" (שם). בגורל ובפור לקה המן, שנאמר "הפיל פור הוא הגורל לפני המן". </small>
הקישור הבלתי-נמנע של סיפור המגילה למלחמת עמלק שבתורה מגלה ש'גורל' זה איננו אלא ידיעה והשגחה: "כי יד על כס י-ה מלחמה לד' בעמלק מדור דור". הכיסא, כך פירש הרמב"ם ב'<b>מורה נבוכים</b>',<sup class="footnote-marker">5</sup><i class="footnote">ח"א, ט.</i> הינו ההשגחה של הבורא יתברך על העולם, העולם הוא כיסא ד'. המלחמה בין ישראל לעמלק, שהתגלגלה בימי מרדכי ואסתר למלחמה בהמן ובעושי דברו, מתגלה ברובד העמוק כמלחמה מהותית.<sup class="footnote-marker">6</sup><i class="footnote">ראה מהר"ל הנ"ל, בהמשך דבריו שם (חלקו מובא להלן בדרשה הבאה)..</i>
זהו אמנם תוכנה של המגילה – צירופי מקרים המתגלים כהשגחה: "ובשנים עשר חודש... ביום אשר שברו אויבי היהודים לשלוט בהם, ונהפוך הוא אשר ישלטו היהודים המה בשונאיהם";<sup class="footnote-marker">7</sup><i class="footnote">אסתר ט, א.</i> "ובבואה לפני המלך אמר עם הספר ישוב מחשבתו הרעה אשר חשב על היהודים על ראשו, ותלו אותו ואת בניו על העץ".<sup class="footnote-marker">8</sup><i class="footnote">שם, שם, כה.</i> פה מתגלה מחשבתו של ה' יתברך שגלגלה את העלילות שהעלילו המן ושונאי ישראל, להשמדתו של הצאצא העמלקי, בן בנו של אגג, לקיים מה שנאמר: "מלחמה לד' בעמלק מדור דור". חז"ל הביעו את הרעיון הזה בדרכם התמציתית: "'נדדה שנת המלך' – שנת מלכו של עולם".<sup class="footnote-marker">9</sup><i class="footnote">מגילה טו, ע"ב, ועי' שם טז, ע"א; אסתר-רבה י, א.</i> המלך האמתי של המגילה הינו הקב"ה, ואחשוורוש הוא כלי משחק בידו.
***
מהו ההבדל בין מקרה, גורל והשגחה?
המקרה אומר: יכול להיות כך, יכול להיות אחרת. מהותו של המקרה היא האפשרות.
הגורל אומר: כך הוא – לא יכול להיות אחרת. אבל גם הגורל שרירותי, ובכך הוא דומה למקרה: למה דווקא כך?. זוהי הסיבה שהמילה "גורל" משמשת בשני מובנים שונים באופן קיצוני: להפלת הפור, המקרית, הקלילה, כמו הטלת מטבע, ולגורליות המוחצת, הכבדה כל כך. לשניהם משותפת המועקה שבשרירותיות.
ההשגחה אומרת: כך הוא וכך הוא צריך להיות. העולם מונהג על פי כללי הצדק האלוקי. "צדיק הוא ד'".<sup class="footnote-marker">10</sup><i class="footnote">עיין <b>מורה נבוכים</b> ח"ג, יז.</i>
המקרה הוא המציאות החיצונית כפי שהיא מופיעה לעינינו. רצף אירועים, ללא קשר וללא רצף.
הגורל שורשו ברצון האלוקי: כך אלוקים רצה. אין אנו מבינים את רצונו ית', לבד מכך שהרצון הינו הביטוי של המוחלט, העצמי.
שורשה של ההשגחה – מסביר הרמב"ם ב'<b>מורה נבוכים</b>'<sup class="footnote-marker">11</sup><i class="footnote">שם, שם.</i> – בחכמה האלוקית. קשורה היא בידיעת ד' המקפת את כל הנבראים ויודעת אותם בידיעת עצמו.
המגילה כגילוי של ההשגחה האלוקית היא כאמור המלחמה הנצחית בעמלק, "כי יד על כס י-ה, מלחמה לד' בעמלק מדר דר". עמלק מנסה לפגוע במלכות ד' בעולם, בכך שהוא קורא תיגר על ישראל, סתם כך, בלי הצדקה. מלחמתו בישראל נובעת מהיות ישראל עצמם כיסא ד' בעולם, כפי שמובא בדברי הימים (א', כט, כג) "וישב שלמה על כסא ד'".<sup class="footnote-marker">12</sup><i class="footnote">וראה: <b>משנה-תורה</b> הל' מלכים, ז, טו: מלחמות ישראל הם מלחמה על ייחוד ד'. וכן: <b>אורות</b>, אורות ישראל, פרק א, ופרק ו פסקה ז: "מדינת ישראל, יסוד כסא ד' בעולם, שכל חפצה הוא שיהיה ד' אחד ושמו אחד".</i> זוהי מלחמה מטאפיזית: רוצה הוא להוכיח כי אין משמעות לקיום, הכל מקרי ושרירותי.
<small>...ומד' כל משפטו, דהמקרה גם כן מהשם יתברך, על ידי זה הוא עיקר ניצוח עמלק שנאמר בו "אשר קרך", וכן בהמן "אשר קרהו", שנתלים במקרה. כי כפי שרשם כך הם כל ענינם... וכן כל ענין עמלק מקרה בעולם, כי השם יתברך ברא גם כן ענין מקרה, דאין דבר חוץ מהשם יתברך, ודבר זה גם כן מהשם יתברך שיהיה מקרה מה שאינו מסודר כפי הסדר שיסד. וזהו עמלק. ולפי שהוא מקרה, כמו שכתוב "אשר קרך", הוא תולה הכל במקרה.</small><sup class="footnote-marker">13</sup><i class="footnote">ר' צדוק הכהן, <b>רסיסי לילה</b>, סי' יח.</i>
עצם קיומם של ישראל סותר לפיכך באופן קיצוני את "אמונתו" של עמלק במקריות. שואף הוא להכחידם, על מנת להכחיד את האמונה מן העולם. ולכן – "כי יד על כס י-ה מלחמה לד' בעמלק מדר דר" (שמות יז, טז). ומפרש רש"י (עפ"י התנחומא): "נשבע הקב"ה שאין שמו שלם ואין כסאו שלם עד שימחה שמו של עמלק".
מחיית עמלק היא לפי זה מחיית המקריות, הגילוי העמוק ביותר שאין מקריות כלל. מחייה זו מתממשת ע"י כך שמתברר שהמקרה עצמו הוא חלק מהידיעה וההשגחה האלוקית.
<big><strong>אחדות החכמה והרצון באינסוף האלוקי</strong></big>
בתפיסה הרגילה, שונה הוא המישור של החכמה והידיעה מהמישור של הרצון המוחלט, חסר המובן והגורלי. אלו הן קריאות שונות לחלוטין של המציאות.<sup class="footnote-marker">14</sup><i class="footnote">על כך ראה ב<b>מורה נבוכים</b> ח"ג, יז, בדעת ה"אשעריה" לעומת ה"מועתזילה" ודעת הרמב"ם עצמו. וראה גם <b>כתר שם טוב</b>, סי' שמח: "והרצון עצמו מנגד לידיעה מתחילת המחשבה, ויוכל אדם להמשך אחר רצון השם יתברך וציוויו ולא אחר הידיעה, שהרצון יכריח הידיעה" (א.צ.).</i> אך באופן עמוק יותר, הגורל שהוא הרצון האלוקי, וההשגחה שהיא הידיעה והחכמה האלוקית הם אחד. כפי שכותב הרמב"ם, הרצון והחכמה אצל הקב"ה חד הם, שהרי הוא אינו משכיל בשכל שהוא מחוץ לעצמותו ואינו רוצה ברצון שהוא מחוצה לו, אלא דעתו ורצונו אחד הם עם עצמותו שהיא פשוטה בתכלית הפשיטות ואין בה חילוק לכוחות שונים.<sup class="footnote-marker">15</sup><i class="footnote"><b>מורה נבוכים</b> ח"א, נו.</i>
וכאן אנו מגיעים אל המקרה שמעל ההשגחה, או בלשון אחרת – <b>אי הידיעה</b> שמעל החכמה והרצון. העצמות האלוקית עצמה נסתרת היא ואין בכוחנו להבין את מהותה ואחדותה, כיון ששכלנו, רצוננו, חיינו וכו' הם כולם מקריים לנו, ואין שום יחס בין מציאותנו למציאותו. וכלשונו של הרמב"ם: "ולא ישיג מה הוא כי אם הוא",<sup class="footnote-marker">16</sup><i class="footnote">שם, שם, נט.</i> ועל כן, "תכלית הידיעה היא שלא נדע". כלומר, כל מה שאנו משיגים יותר בבהירות את אי יכולתנו לדעתו ולהגות בו כך אנו מתקרבים יותר להשגתו האמיתית. אי-ידיעה זו איננה אי-ידיעה שלילית. היא יודעת את זה שאיננה יודעת, והיא גם יודעת מדוע איננה יודעת, ובכך היא יודעת.
וכאן שבים אנו דווקא אל המקרה. המקרה הוא שרירותי, הוא חסר משמעות ומובן. חיים על פי המקרה דומים הם לחייו של השיכור, שאינו יודע מה הוא עושה ופעולותיו מנוהלות ע"י המקרה.
חייב איניש לבסומי בפוריא עד דלא ידע. באופן פרדוקסאלי, המקרה מייצג את האלוקי ברובדו הגבוה ביותר, האין סופי. המקרה נעוץ בשורשו בעצמותו ית' ממש הנודעת ע"י אי-הידיעה, שם שָבה החכמה להיות סכלות, ו"תשוב כל בהירות ליאות וגמגום".<sup class="footnote-marker">17</sup><i class="footnote">שם, שם, נח.</i> שם, באור אינסוף עצמו, גם האפשרי עצמו הופך להיות עצמותי.
המקרה הוא אפשרות, אבל כשאפשרות זו נתפסת כממשות היחידה הופך המקרה להיות עצמותי ומסוגל הוא לאחד את הרצון עם החכמה.
לשון אחר: שואל אדם את עצמו, למה אני כך ולא אחרת?
תשובה אחת: כך קרה, כך נתגלגלו חייך. זוהי תשובה עמלקית: אין מהות מוקדמת, הקיום השרירותי קודם למהות והוא שקובע אותה. אין שום משמעות טרנסצנדנטלית להווייתו ולחייו.
תשובה שנייה: מציאותך היא שיקוף מדויק של מהותך העצמית הפנימית. שום דבר ממה שהינך כעת איננו מקרי.
תשובה שלישית: זהו גורל. כך גזר הרצון האלוקי.
אבל גם שתי התשובות האחרונות מותירות את האדם בסופו של דבר כפוי ומנוכר, השרירותיות מחלחלת גם להסברי החכמה (המהות) והרצון (הגורל), והם אינם מספקים.
התשובה הרביעית חוזרת לתשובה הראשונה: אכן, מקרה הוא. אבל <b>אין משמעות לשאלה עצמה</b> – "מדוע חיי הם דווקא כך?". התשובה הרביעית משחררת את האדם מן השאלה, הגורמת לספק ולניכור מעצמו. הדברים אינם צריכים לקבל הסבר, לא של חכמה ולא של רצון. בחופש האינסופי האלוקי, אין לשום דבר הכרח חיצוני, ומשום כך כל דבר הופך להיות כפי שהוא עצמו, קיים בשביל עצמו.<sup>א</sup> ההסברים והמשמעות יבואו אחר כך.
אל השחרור הזה מהשאלה יכול האדם להגיע רק ע"י איבוד דעתו, ע"י השכרות שמוחקת את ההבדלים ומביאה את האדם למידת ההשתוות: "עד דלא ידע בין ארור המן לברוך מרדכי". בעולם שבו אין טוב ורע, אין חשוב ולא חשוב, אין מקרי ומשמעותי, כל דבר כפי שהוא עשוי לייצג את האלוקי במידה שווה. בעולם כזה נעלמת המצוקה של המקריות וחוסר המשמעות, והחיים חוזרים אל טעמם ושמחתם המקוריים. קבלת המקריות מחזירה אותה לשורשה באינסוף האלוקי, שהינו אי-ידיעה שאיננה העדר. אינני יודע, אך גם אין לי צורך לדעת. הדבר הינו כפי שהוא ואיננו צריך לקבל את צידוקו מחוצה לו. וכך כותב מהר"ל:
<small>ולפיכך אמרו ש"חייב אדם לבסומי ביומא דפוריא עד דלא ידע בין ארור המן לברוך מרדכי" (מגילה ז, ב), כלומר כי כאשר אדם מגיע למדה זאת אין לו שום עזר כלל, כי לא ידע דבר, ואין לו יכולת, וכך ישראל באותו שעה לא היה העזר והתשועה דבר מה מצד עצמם רק מן השם יתברך היתה הישועה הזאת לגמרי, והיה כאיש אשר לא ידע דבר, שאין לו תשועה מצד עצמו כלל.</small><sup class="footnote-marker">18</sup><i class="footnote"><b>אור חדש</b>, עמ' קלה.</i>
בשכרות שהיא הביטול של העמדה האנושית, מתגלה שורשו של האדם באלוקים. ע"י ביטול ידיעתו זוכה האדם להתגברות על השניות ולידיעת ד'.

עמלק כרצון לעוצמה

<big><strong>(דמותו של המן לפי אדמו"ר הזקן מחב"ד)</strong></big>
<big><strong>מקרה וגורל</strong></big>
בין מקרה לגורל נעה המגילה:
<small>ויצא התך אל מרדכי אל רחוב העיר אשר לפני שער המלך. ויגד לו מרדכי את<b> כל אשר קרהו</b>, ואת פרשת הכסף אשר אמר המן לשקול על גנזי המלך ביהודים לאבדם.</small><sup class="footnote-marker">1</sup><i class="footnote">אסתר ד, ז.</i><small><br>אמר להתך: לך אמור לה, בן בנו של קרהו (=עמלק) בא עליכם, הדא הוא דכתיב: "אשר קרך בדרך".</small><sup class="footnote-marker">2</sup><i class="footnote">אסתר רבה ח, ה.</i>
לדברי מהר"ל בפירושו למגילה, מקריות זו איננה מקרית כל ועיקר:
<small>וגם במדרש הזה פירושו כך, כי כל מה שעשה עמלק וזרעו הכל מורה מפני שאינם מכוונים לטובת עצמם, שזהו [– כשמכוון לטובת עצמו] דבר שאינו מקרי... רק כי הם צוררים את ישראל</small><sup class="footnote-marker">3</sup><i class="footnote">זהו המניע היחיד שלהם להלחם בישראל. הם אינם באים להרוויח משהו אלא זוהי מלחמה לשם מלחמה, כלומר מלחמה ללא טעם עצמי.</i><small>... וכדכתיב "אשר קרך בדרך בצאתך ממצרים" (דברים כה, יח), כי כל אומה אשר בא על אומה אחרת מפני שהם מכוונים לטובתם, לכבוש את ארצם וליקח מידם ארצם, אין זה נקרא "קרהו", אבל אלו בדרך היה, ולא היה להם שום ישיבה בשום ארץ כלל, ושום ארץ לא היה להם, ועם כל זה באו עליהם למלחמה. ומה ממון יש להם למי שהיו עבדים עובדים לאחרים?...<br>ועוד פירושו "בן בנו של קרהו בא עלינו", כי מאחר שצוה השם יתברך למחות את זכר עמלק, מזה תדע כאילו אין לה[ם] מציאות בעצם כלל רק נחשבים דבר מקרה ולא דבר שהוא בעצם, ומאחר [שכך... הם] מתנגדים בפרט [– בייחוד] אל ישראל שהם עצם ועיקר... וזה שרמז מרדכי: "את כל אשר קרהו".</small><sup class="footnote-marker">4</sup><i class="footnote"><b>אור חדש</b>, עמ' קמט.</i>
בתחילת דבריו מסביר מהר"ל את המקריות בדרך פשוטה: מלחמתו של עמלק באה ללא סיבה הגיונית כלשהי. עמלק הוא עם גחמני, הפועל באופן שרירותי, ללא חיפוש טעמים וסיבות. בהמשך מתברר שמקריות זו אינה אלא עצמיות, מסוג הטעויות הפרוידיאניות, פליטות הפה שמשקפות את הכוונה הראשונית. בכך שאינה מכוונת לדבר, ואינה רוצה להשיג דבר, הופכת היא לגורל. היא אינה תוצאה של כונה מתוכננת, חיפוש הישגי, אלא סתם כך. אך הקלות של ה'סתם כך' היא כובד מהותני.
זוהי מקריות שהינה עצמיות משום היותה מקרית. למרבה הפרדוקס, מלמד מהר"ל בפירושו השני, מקריות עצמית זאת היא חוסר עצמיות, "אין לו מציאות",<sup class="footnote-marker">5</sup><i class="footnote">מהר"ל משתמש במושג מציאות כתיאור אונטולוגי, המקריות הינה חוסר מציאות, קיום לא ממשי.</i> אך משום שזהו אופיו העמלקי, מלחמה לו בישראל שהוא עם מהותני, שקיומו העצמי נעוץ במציאות האלוקית עצמה<sup class="footnote-marker">6</sup><i class="footnote">ראה: שם, עמ' קלה (הובא לעיל).</i>. המקרי נלחם בעצמי, שניהם חותרים זה תחת אושיותיו של זה, ואינם יכולים לדור בכפיפה אחת. נמצא שהמלחמה ה"מקרית" היא המלחמה העצמית ביותר, הגורלית ביותר. כאן אנו גולשים מהמקריות אל הגורליות, גורליות כפולה: המקרה הוא גורל, וגורלו של המקרה להלחם בגורל שהינו מהות.
כך גם ביחס להמן: "הפיל פור הוא הגורל". מקריות הפור נהפכת לגורל, אליו נדחף המן. סיפור המגילה הינו סיפור המקריות הקלילה שאינה אלא גורליות נחרצת שאין ממנה מנוס. צירוף מקרים חסר רצף וחסר אחידות והגיון, הופך לעלילה מכוּונת ומתוכננת. אחשוורוש השיכור (מצב שאין בו מודעות מלאה) ציווה במקרה את ושתי להראות את יופייה. היא לא הסכימה, אחשוורוש כעס, מהומן נתן את העצה, ושתי הודחה, אסתר נבחרה ע"י עבדי המלך לבוא לפני המלך, ודווקא היא במקרה מצאה חן בעיניו, וכו' וכו'. גם המן משחק ברולטה, משליך הוא את גורלו על המקרה, ומדמה שיכול הוא לגרום לעולם להתנהל על פי שרירות רצונו. אך משלב מסוים הולכת הטבעת ונסגרת עליו, ואין הוא יכול כבר להתחמק. האווירה המקאברית של "והעיר שושן נבוכה", הופכת להיות ההילולה סביב נפילתו והידרדרותו הקומית-למחצה, עד למפלתו הסופית ע"י פליטת הפה "המקרית" של חרבונא אודות העץ שהכין למרדכי.
פה ושם לאורך הסיפור משולבות אמירות המבטאות מודעות לגורל: "אל תדמי בנפשך להמלט בית המלך... כי אם החרש תחרישי בעת הזאת, רווח והצלה יעמוד ליהודים ממקום אחר ואת ובית אביך תאבדו. ומי יודע אם לעת כזאת הגעת למלכות" (ד, יג-יד). ומהצד השני: "אם מזרע היהודים מרדכי אשר החילות לנפול לפניו – לא תוכל לו, כי נפול תיפול לפניו" (ו, יג).
<big><strong>פורים ויום-הכיפורים</strong></big>
מזווית אחרת מתבלטת הגורליות הפורימית מתוך ההשוואה שאנו מוצאים בתקוני הזוהר בין פורים ליום-הכיפורים: "פורים אתקריאת על שם יום הכפורים".<sup class="footnote-marker">7</sup><i class="footnote">תיקוני-זהר, תקון כא, נז ע"ב.</i> ובכתבי המקובלים והגר"א:<sup class="footnote-marker">8</sup><i class="footnote">ראה: <b>ליקוטי הגר"א</b>, ורשה תרמ"ט, עמ' 308.</i> "כִּפּורים – כְּפורים".<sup class="footnote-marker">9</sup><i class="footnote">מכאן מתברר כי מעלת פורים גבוהה ממעלת יום הכיפורים. יום הכיפורים הינו רק <b>כמו </b>פורים. מעלתו היא רק מעין ודוגמא למעלת פורים. עי' <b>תורה אור </b>לאדמו"ר הזקן, קכא, א (ציטוט חלקי ממנו יובא להלן).</i> בשניהם מופיע הגורל: "ונתן אהרן על שני השעירים גורלות, גורל אחד לד' וגורל אחד לעזאזל" (ויקרא טז, ח); "הפיל פור הוא הגורל לפני המן" (ג, ז). על פי המשנה,<sup class="footnote-marker">10</sup><i class="footnote">יומא ו, ע"א.</i> דומים היו שני השעירים של יוה"כ במראה ובקומה ובדמים, ובכל זאת – גורל אחד לד' וגורל שני לעזאזל.
בבראשית רבה מובא:
<small>רבי יצחק אמר: ..."ונשא השעיר עליו" – זה עֵשׂו, שנאמר "הן עֵשׂו אחי איש שעיר". "את כל עוונותם" – עוונות תם, שנאמר (שם כה) "ויעקב איש תם".</small><sup class="footnote-marker">11</sup><i class="footnote">פרשה סה, פסקה טו.</i>
ההבדל בין הטוב לרע, בין הקדוש לשטני (השעיר לעזאזל), בין עשיו השעיר הרשע, ויעקב החלק, הצדיק, הוא הבדל של גורל. כך הם, וכך הם נוצרו. בעניין זה אין בחירה. "אהבתי אתכם אמר ד'. ואמרתם: במה אהבתנו? הלא אח עֵשׂו ליעקב, נאום ד', ואוהב את יעקב. ואת עֵשׂו שנאתי, ואשים את עריו שממה ואת נחלתו לתנות מדבר".<sup class="footnote-marker">12</sup><i class="footnote">מלאכי א, ב-ג.</i> עשיו ויעקב הם אחים, בני איש אחד. ההבדל ביניהם אינו נובע ממעשיהם: "לא מרובכם מכל העמים חשק ד' בכם ויבחר בכם, כי אתם המעט מכל העמים. כי מאהבת ד' אתכם".<sup class="footnote-marker">13</sup><i class="footnote">דברים ז, ז.</i> שני השעירים זהים ובכל זאת האחד הינו תשליל של השני, כך עלה בגורלם.
<big><strong>סוד המגילה</strong></big>
ישנו צד שווה לגורל ולמקרה – שניהם נתפסים כשרירותיים. הגורל נגזר על האדם בלי יחס למעשיו, בלי לשאול את פיו, ושלא כתוצאה מבחירתו. ניסיונותיו לחמוק מגורלו מושמים לאל ומתגלים כנואלים. כך גם המקרה שאיננו תוצאה של כוונותיו או מעשיו של האדם.
על אף הצד השוה שביניהם הפוכים הם זה מזה. המקריות הינה 'הקלות הבלתי נסבלת של הקיום', ונעוצה היא באפשרות: יכול להיות כך, ויכול להיות גם אחרת. שואלים אנו: למה קרה דווקא כך? כל עוד קיימות אפשרויות, קיימת המקריות, ועמה חוסר המשמעות.
לא כן הגורל, "בחיק יוטל גורל". הוא מוטל ככובד מוחץ, נחרץ. הגורל הוא 'הכובד הבלתי נסבל של הקיום'. לגורל עומק קיומי, מה שאין כן למקרה. אלא שעומק זה אף הוא גבוה מהבנת האנוש, מקורו בגזירה האלוקית, ברצון הגבוה שאיננו מובן לאדם ולכן נתפס כשרירותיות, ומכאן כובדו.<sup class="footnote-marker">14</sup><i class="footnote">וראה <b>אורות הקודש</b> ח"ג, עמ' כו-כז. יסוד הדברים ב<b>מורה-נבוכים</b> ח"א, נז: הקב"ה מחויב המציאות לעומת הבריאה שהיא במהותה אפשרית המציאות, ומכאן שורש המקריות בעולם.</i> כשם שהאדם מנסה לשלוט במקריות, כך הוא מנסה הוא לברוח מגורלו, ונכשל בשתי המשימות.
סודה של המגילה הוא הגילוי העצום שהמקרה איננו אלא גורל. הסוף נעוץ בהתחלה. למעשה ההבדל ביניהם איננו אלא הבדל בנקודת המבט של האדם. שינוי המבט הוא עצמו הניצחון על עמלק, הניצחון על המקריות ועל חוסר המשמעות.
וכך כותב בעל ה"חוות יאיר", בעניין הגורל:
<small>אע"פ שאין טעם ושום סברא ומקום לערער שום אחד מהם מצד השכל, מכל מקום גורל הנעשה שלא כהוגן בטל, מכל שכן אם הטעות במעשה הגורל בעצמו, <b>שאין הגורל אלא מפי שמים</b>, שנאמר "על פי הגורל תחלק הארץ". <b>והעובר על הגורל כעובר על עשרת הדברות</b>. כי ראינו מן התורה מן הנביאים ומן הכתובים שסמכו על הגורל <b>באשר נעשה בלי מחשבות אדם ופעולת אנוש</b> מצד התחכמות, "אך בגורל תחלק הארץ".<br>וכן סמכו על הגורל במיתת עכן, ויונתן – לולי שפדאוהו העם, לא מצד הודאתו, ונאמר "בחיק יוטל הגורל ומד' כל משפטו", ואפילו באומות העולם היה מקובל זה, כמו גבי יונה והמן הרשע לפשטיה דקרא. <b>מפני שקרוב הדבר שאם הגורל כהוגן ידבק בו השגחה עליונה</b>, כמו שכתוב "הבה תמים", מה שאין כן אם הגורל מקולקל, אין מבוא לומר שמי שזכה – מאת ד' היתה זאת, הן שהקלקול ע"י תחבולת אנוש או בשגגה, עכ"פ הגורל מקולקל, ומצי כל חד למימר: 'אילו נעשה הגורל כהוגן היה קיימא לי שעתי ע"פ מזלי או ע"פ תפילתי שיתן לי הצלחה בכל עסקיי יותר'.</small><sup class="footnote-marker">15</sup><i class="footnote">שו"ת <b>חוות יאיר</b>, סי' סא, ד"ה "בחבורה לומדים". ההדגשות אינן במקור.</i>
ניתן לומר זאת באופן הבא: המקרה הופך לגורל ברגע שהאדם מוכן לקבל אותו. בחירה זו מקבעת את האפשרות והופכת אותה למהות. כשהאדם בוחר לראות את הקורות אותו לא כמקרה אלא כעצמיות; כשהוא בוחר בעצמו, ומקבל את עצמו ואת חייו כפי שהם, בממשותם, בהווה שלהם – אז זוכה הוא לקיום ממשי, לעצמות, למה שהינו. מתברר לו אז שמקריות-גורל חייו אינם אלא רצון ד'.
בדרך כלל אנו נמצאים בקונפליקט עם עצמנו, איננו מקבלים את עצמנו ואת חיינו כפי שהינם. חיים אנו במקריות, שהיא מצב של חוסר קיום. קבלת עצמנו כרצון ד' מזכה אותנו באחדות נפשית. אחדות זו איננה רק אפקט פסיכולוגי כי אם שינוי אונטולוגי: בכך הופכים אנו לישות, לממשות, ובלשונו של מהר"ל: למציאות.<sup class="footnote-marker">16</sup><i class="footnote">כבר הראשונים, כמו הרמב"ם בתחילת משנה-תורה, ראו באפשרות המציאות פגם אונטולוגי המבחין בין הנברא, הקיים תמיד כאפשרות, החי מתוך תודעה של 'יכול להיות אחרת', לבין מחויב-המציאות – הקב"ה, שהוא ורק הוא מציאות האמת. מהר"ל הולך בעקבותיהם, ותובנה זו חודשה – אמנם מתוך מערכת פילוסופית שונה – אצל האקסיסטנציאליסטים. על השניות והאחדות בהקשר התשובה במשנת ר' צדוק הכהן ראה מאמרי "תשובה כקבלה עצמית", בתוך: <b>שובי נפשי</b>, הוצ' ישיבת שיח-יצחק, אפרת תשס"ג, עמ' 125 ואילך, והשווה <b>לקוטי מוהר"ן</b>, נב: ע"י ביטול לרצון ד' והתכללות באחדותו זוכה להפוך מ'אפשרי המציאות' ל'מחוייב המציאות'.</i> זהו סודו של ישראל הנלחם בשניות העמלקית,<sup class="footnote-marker">17</sup><i class="footnote">ראה למשל בספר <b>מחשבות חרוץ </b>לר' צדוק הכהן, סעיפים: ה, יג, יד ועוד.</i> שהיא השאיפה המתמדת להיות מה שאינך.<sup class="footnote-marker">18</sup><i class="footnote">ביטוי הלקוח מהפילוסופיה האקסיסטנציאליסטית, המלמדת שהאדם לעולם אינו מזדהה עם עצמו לחלוטין. דימויו העצמי יוצר פער בין מה שהוא למה שהוא מדמה להיות, ואת קיומו הוא מקבל מפער זה.</i>
<big><strong>הרצון לעוצמה</strong></big>
זיהוי זה של הרצון והגורל מביא אותנו להמן המודרני ולרצונו לעוצמה. כך פירש אדמו"ר הזקן את הטלת הפור של המן:
<small>וזהו ענין פורים ע"ש הפור הוא הגורל וכו'. דהנה כמו הגורל שיפילו גורלות איך שיפול הגורל כך יקום הדבר, שתולה האדם את רצונו בהפלת הגורל... א"כ תולה הוא את רצונו במקור הרצון שנקרא רצון פשוט, ובזהר נקרא 'רעוא דכל רעוין' שלמעלה מבחינת גילוי הרצון.<br>...ואמנם המן להיות שרצה לקבל בעצמו מבחינת עצמות אור-אינסוף, שנקרא "רעוא דכל רעוין וסתימו דכל סתימין" כו', על כן עשה הכל לעומת הקדושה ממש, והוא במה שהפיל פור הוא הגורל לפני המן, כלומר מפני שהגביה את עצמו בחוצפא והתנשאות יתירה, וכמו שכתוב בעכו"ם "אם תגביה כנשר" כו', וענין הגבהה זו הוא גם כן למעלה מן הדעת והשכל וגם למעלה מן הרצון, וזהו שהפיל גם כן גורלות... להיות רצונו תלוי בגורל כדוגמת הפלת הגורלות בשני השעירים ביוה"כ לפני ד', וכל זה הוא שרצה להתנשאות ולהדמות לקדושה העליונה בכדי שיקבל גם הוא משם. אך ד' השיב מחשבתו הרעה אשר חשב על היהודים על ראשו ותלו אותו ואת בניו...</small><sup class="footnote-marker">19</sup><i class="footnote"><b>תורה אור </b>למגלת אסתר, דף קכא, א.</i>
המן מבקש עוצמה, יודע הוא שישיג אותה אם יתלה את רצונו במקור הרצון, רצון שהינו למעלה מטעם ודעת (– סיבה רגשית או שכלית), חסר סיבה. רצונו של המן הוא עצמו גורל, רצון המתגבר על הרצון האנושי הפשוט.<sup class="footnote-marker">20</sup><i class="footnote">ב<b>מורה-נבוכים </b>מבחין הרמב"ם בין הרצון האנושי שיש לו סיבה חיצונית המניעה אותו, לרצון האלוקי שטבעו לרצות ואינו צריך סיבות לרצייתו.</i> בהתמסרותו לרצון השרירותי של הגורל, לרצון הסתמי, חושב הוא לזכות בעוצמתו שלו שהינה התנשאות. אך תשובת ד' היא באותה המטבע: הגורל שלו עצמו, אותו רצון לעוצמה שהמן מתמסר אליו, הוא זה שהורס אותו. המן לא טעה בשום שלב, זה פשוט גורלו – לבחור בעוצמה השלילית ולהיכחד. "מחה אמחה את זכר עמלק". הקב"ה מעדיף את עם ישראל, את הצדיק מרדכי, פשוט משום שהוא רוצה. "ואוהב את יעקב. ואת עֶשׂו שנאתי".
הרצון לעוצמה ההמני מתבטא גם בדברים עדינים, כמו הבוז לנקמה הקטנה: "ויבז בעיניו לשלוח יד במרדכי לבדו". הרצון לטוטאליות, המתבטא בהכרחת כל השרים להשתחוות לו, עד כדי כך שמציאותו של שר אחד שאינו מסכים להשתחוות פוגעת עמוקות במצב הרוח שלו – הוא גם המביא אותו לרצות להשמיד את <b>כל</b> היהודים, לעקור את הבעיה משורשה. לא מספיק לחסל את מרדכי; יש לשרש ולהעלים מן העולם את עצם היהדות, שאינה מאפשרת כניעה לאדם גדול כמו המן. כאן מתרחש המעבר למאבק המטאפיזי: אלוהי היהודים קוצץ בעליונותו של האדם, המוסר היהודי מנוגד לרצון לעוצמה ההמני, ולכן יש לעקור מוסר זה עצמו, יש להלחם באלוקות עצמה.
הדברים נשמעים מוכרים. טיעונים דומים מאוד נשמעו כידוע מפיו של היטלר ימ"ש והאידיאולוגים שלו לפני פרוץ מלה"ע השנייה. קדמה להם ואפשרה אותם פילוסופית הרצון-לעוצמה הניטשיאנית.
כמה ציטטות מתוך ספרו <b>כה אמר זרתוסטרא</b> ינהירו את ההמניות העתיקה והמודרנית.
<small>ואולם על מנת שתבינו לדברי על הטוב והרוע, חייב אני להוסיף ולאמר לכם דבר על החיים ועל תכונת כל חי.<br>...ואולם כל היכן שחי נקלע לפני, שמעתי גם את דבר הציות. כל מה שחי – מציית...<br>ואולם כיצד מתרחש דבר זה?... מה משדל את החי להיות מציית ומצווה וגם בצוותו עודנו מציית?...<br>– <b>כל היכן שנתקלתי בחי, מצאתי רצון לעוצמה</b>;</small><sup class="footnote-marker">21</sup><i class="footnote">ההדגשות שלי.</i><small> ואף ברצונו של מי שמשרת מצאתי רצון להיות אדון. להיות החלש משרת את החזק ממנו, הלא זה פרי השידול של רצונו, המבקש להיות אדון על החלש גם ממנו: זה העונג היחיד שאינו מוכן לוותר עליו.<br>וכשם שהדבר הקטן מוסר עצמו לגדול ממנו, על מנת שישבע עונג ועוצמה בקטן ביותר; כך גם הגדול ביותר מוסר עצמו ומשליך את חייו מנגד – למען העוצמה. זוהי מסירותו של הגדול ביותר, שהיא העזה וסכנה ומשחק קוביה על חיים ומוות...</small><sup class="footnote-marker">22</sup><i class="footnote">עמ' 109-110.</i>
רצונו של המן-ניטשה בעוצמה מביא אותו להתגבר על עצמו ולמסור את עצמו לגורל הרצון אלוקי, מתוך רצון להיות לאלוהים. זהו הציות שהינו עוצמה.
<big><strong>החזרה הנצחית</strong></big>
כך מוסברת גם הטלת הגורל: המן משליך עצמו על הגורל, יהי אשר יהי. מהגורל הוא שואב עוצמה:
<small>ואילו באחד הימים או הלילות היה מתגנב איזה דֵמון בעקבותיך עד לבדידותך המבודדת ביותר, וכה היה אומר לך: "חיים אלה, אשר אתה חי כעת ואשר חיית עד כה, תהיה נאלץ לחיותם שוב ושוב פעמים אין-ספור; ושום דבר לא יתחדש בהם, כי אם כל מה שהיה, כל כאב וכל עונג, כל מחשבה וכל אנחה, וכל דבר קטון לאין-שיעור וגדול לאין-מידה, בעל כרחך ישוב ויתרחש עמך והכל בדיוק באותו הקשר ואותו סדר – ואף עכביש זה ואור ירח זה אשר בין עפאי העצים, ואף רגע זה עצמו ואני עצמי; שעון החול הנצחי של הקיום מוחזר אחורנית תמיד תמיד – ועמו יחד גם אתה, פרודת עפר שכמוך!" – האם לא היית מתפלש בכעסך... ומקלל את הדמון אשר כה דיבר? או שמא נתנסית אי-פעם בשעה אדירה כל כך, בה היית יכול להשיב לו: "אין זאת, כי אם אל אתה, ומעודי לא שמעתי דברים אלוהיים מאלה!" אילו השתלט עליך רעיון זה... הלא היה משנה אותך או אולי שוחקך עד דוק; השאלה על כל דבר: "האמנם רוצה אתה בכך שוב ושוב ופעמים אין-ספור?"... או שמא תהא חייב ליעשות דורש טוב לעצמך ולחיים, עד כדי כך, שלא תשאל לנפשך שום דבר זולתי אישור בר-קיימא זה וחותמת נצחית זו?</small><sup class="footnote-marker">23</sup><i class="footnote">פ' ניטשה, <b>המדע העליז</b>, עמ' 354.</i>
רעיון זה של ניטשה, הידוע בכינוי "החזרה הנצחית", בא להעמיד את האדם מול השרירותיות והמקריות הגורלית של החיים: ונניח שאין תכלית לשום דבר; נניח שכל מה שתעשה לא יחלץ אותך מגורלך – האם תוכל לקבל את חייך כמות שהם? שאלתו הנוקבת של ניטשה באה לפוגג כל אשליה אידיאליסטית ("מחר יהיה טוב יותר", "העתיד תלוי בידינו") מכל סוג שהוא, וכל משמעותיות טרנסצנדנטית. החיים מוכלים בתוך עצמם. מה שאתה עושה הוא גורלך הנצחי, ועם זה תצטרך תמיד לחיות. עמדה זו תוקעת את האדם בתוך ההווה באופן שאין חזק ממנו. העתיד מאבד את משמעותו, ברגע שנעשה הוא מעגלי. האם מסוגל אני לחיות לגמרי בהווה ולהיות מאושר בלא כל סיבה חיצונית? כמובן שכובדו המוחץ של הגורל עשוי להכריע את האדם, להפכו לאומלל. אך ניטשה מציע להתייחס אליו באופן הפוך: באופן המשחרר את האדם משאלת המשמעות, העתיד, והתכלית, והקורא לנו לחיות את החיים כמות שהם, להעניק עומק אינסופי דווקא למימד הסתמי שבחיים.
<big><strong>ההתגברות העצמית וכיבוש היצר</strong></big>
התמצית של ההמניות היא הרצון להיות כאלוהים. כדי להפוך לאלוהים חייב הוא להתגבר על עצמו, על אדמיותו.
<small>וזה הסוד אשר החיוּת עצמה לחשה באזני: "ראה" – כה אמרה – "אנכי <b>הדבר הנאלץ לגבור על עצמו תמיד</b>".<br>רק באשר חיים שם מצוי גם רצון: אך לא רצון לחיים כי אם... רצון לעוצמה.<br>רבים הדברים שערכם בעיני החי נעלה מהחיים עצמם...</small><sup class="footnote-marker">24</sup><i class="footnote">שם, עמ' 111, ההדגשות במקור.</i>
התגברות זו הינה ראשית כל התגברות על הצורך במניע, בסיבה, בתכליתיות – צרכים אנושיים כל כך. התגברות המחוללת רצון טהור שלמעלה מטעם ודעת, שהוא הגורל.
ההתגברות-על-עצמו היהודית הינה כיבוש היצר. הגר"א כותב בספרו <b>אבן שלֵמה</b>, שמי שלא כבש את יצרו לא טעם טעם של חיים. החיוניות מושגת בהתגברות על יצריך. כהמשך למימרה דומה, כותב ר"י הוטנר בספרו <b>פחד יצחק</b>:
<small>פשר דבריה של רשימה זו</small><sup class="footnote-marker">25</sup><i class="footnote">הרב הוטנר מתייחס למימרה שמצא אצל אחד מחכמי תנועת המוסר.</i><small> כך הוא. משונה היא הנאת מילוי תאות הנצחון מאשר הנאת מילוי שאר התאוות. שכן סתם תאותו של אדם מכוונת היא להשגת דבר הנמצא חוץ ממנו. וכשהשיג אותו הדבר ונתמלאה תאוותו, הרי הוא נהנה מן אותו הדבר שאליו השתוקק... [אך] מילוי תאוות הנצחון מספק לו לאדם את <b>תחושת כח ה"אני" שלו</b>. וכל עצם ההשתוקקות לנצחנות, היא התאוה להרגיש את תקיפות כחו שלו בעצמו... שהוא הוא הישות שלו בעצמה.<br>הדברים הללו מאירים את הכרתנו בהבחנת ההבדלה בין נצחונה של כנסת ישראל על שאר האומות, ובין נצחונה... על עמלק. כי בעוד שהנצחון על שאר האומות בא כדי לסלק מונע ומכשול בדרכה...; הנצחון על עמלק בא להכריע באותה ההתמודדות הנוראה של "לאום מלאום יאמץ". כאן הנצחון שהוא לשם נצחון, הכרעה לשם הכרעה, מי אמוץ ממי... רק בנצחונה על עמלק <b>טועמת היא כנסת ישראל את טעם ה"אנכי" שלה.</b><br>...בשעה שהעונג נולד מחמת מגע עם עניין... הנמצא מחוץ לאדם... אז מידת השמחה נערכת היא לפי מידת קרבתו ושייכותו של נושא ההנאה להווייתו של הנהנה. אבל המעמקים המיוחדים של מידת הנצחון שוללים מעונג הנצחון כל קצבה של שיעורים ומידות, שמכיון שבעונג הנצחון הנהנה הוא גם הגברא וגם החפצא</small><sup class="footnote-marker">26</sup><i class="footnote">כלומר: גם הסובייקט וגם האובייקט.</i><small>... וקורבה זו של האדם לעצמו היא בלי גבול ובלי ערך... וממילא, גם העונג שהאדם מתענג על עצמותו, מגיע הוא עד לתהומה של הרגשת עצמו. וכמו כן, בשעה שכנסת ישראל שמחה בנצחונה על עמלק – אין שמחתה יודעת גבול... ומפני כן, אף על פי שבשמחת יום-טוב נאמרו בה שיעורים, הנה בשמחת פורים הגבול הוא אפיסת הכחות. עד דלא ידע.</small><sup class="footnote-marker">27</sup><i class="footnote"><b>פחד יצחק </b>לפורים, עניין כו, עמ' עה-עז.</i>
מתברר שעצם הרצון לעוצמת ה'אני' ולהתגברות על עצמי איננו שלילי; אדרבה, המאבק בעמלק, ביצר, תכליתו היא תחושת העוצמה הזו. מהו, אם כן, ההבדל בין ההתגברות העצמית היהודית של "עד דלא ידע", לבין ההתגברות העצמית הניטשיאנית-עמלקית? התשובה לכך מתבררת בדבריו של אדמו"ר הזקן לעיל: ההתגברות על עצמך העמלקית איננה ויתור אמיתי, היא איננה אלא יצר היודע שכדי לממש את עצמו הוא חייב לוותר על עצמו, ומטרתו איננה אלא היפוך הויתור, היינו ביצור האגו. זוהי חוצפה והתנשאות, ושיאה של היצריות והכניעה לעצמך. עוצמתה היא מזויפת, ובשלב מסוים תתגלה כחולשה. משום כך סופו של עמלק חיסול ומחייה. מסירות הנפש של ישראל היא ויתור אמיתי, מקורה בדבקות הפנימית שיש להם בעצמות אור אינסוף, אך באופן פרדוקסאלי התגברות זו על ה'אני' מביאה לעוצמה ולחיזוק האני, כפי שכתב ר"י הוטנר.<sup class="footnote-marker">28</sup><i class="footnote">המונחים של ר"י הוטנר אינם אופייניים לתנועת המוסר: "כח האני", "טעם האנכי", "התענגות על עצמותו". מקורותיו של הרב הוטנר הינם ללא ספק חסידיים, אדמו"ר הזקן החבד"י, ר' צדוק הכהן ועוד. בהיותו שייך לעולם ה'מתנגדי' הוא נהג להצניעם ולהביאם כפרשנות למהר"ל, לגר"א או – כבמאמר שלפנינו – לתורת המוסר.</i>
<big><strong>מעבר לטוב ולרע, עד דלא ידע בין ארור לברוך</strong></big>
ההתגברות העצמית וההישענות על הרצון הטהור המשוחרר משיקול כלשהו, הינם מעבר לטוב ולרע, "עד דלא ידע". זו עצמה פרספקטיבה אלוקית ולא אנושית, מצידו ולא מצידנו, שהרי רק מבחינת הקב"ה אין מעלה ומטה, טוב ורע. במקומות רבים חוזר אדמו"ר הזקן על רעיון זה. בדא"ח שלפנינו משתמש הוא לשם כך במשל הטבעת:
<small>והענין של הטבעת היינו ענין חותם המלך... שאע"פ שאין בחתימה זו רק אותיות שמו בלבד... אבל מ"מ נמשך בחתימה זו ממהותו ועצמותו...<br>והענין הוא, דבטבעת זו נחתם גילוי רצון העליון אע"פ שאינם אלא בחינת אותיות בלבד... ופעם ניתן חותם הטבעת להמן ופעם ויתנה למרדכי, אע"פ שרחוקים זה מזה בתכלית, כי לפני עצמות המלך הכל שוין, כמ"ש "כחשיכה כאורה" כו' וד"ל.<br>...והוא נתינת הטבעת למרדכי היהודי כו', דהיינו להיות אוהב את יעקב ואת עֵשׂו שנאתי והוא גילוי רצון לכנסת ישראל דווקא ולשנוא עוברי רצונו. והטעם שע"י הטבעת דוקא – כי טבעת עגולה היא רומזת לבחינת מקיף וסובב כו', וכנס"י מבחינת מקיף וסובב שלהם המה דבוקים בעצמות אלקות והיינו למעלה מן הטעם ודעת... רק מצד שרש נשמתם למעלה, דאע"ג דאיהו לא חזי מזליה למעלה חזי כו'...</small><sup class="footnote-marker">29</sup><i class="footnote"><b>תורה אור</b> למגלת אסתר, קכ, ג, עיי"ש.</i>
הטוב של ישראל הוא טוב שלמעלה מטעם ודעת. וכפי שמדגיש הוא בהמשך (פסקה ח), אהבה אמתית במסירות נפש היא רק אהבה שלמעלה מדעת טוב ורע. זוהי למעשה השכרות של פורים, 'עד דלא ידע בין ארור לברוך'.
הרע, ששורשו בעולם התוהו נראה כבעל עוצמה גדולה מזה של הטוב, משום שאיננו נתון בהגבלות ובמֵצרים של סופיות כל שהיא כמו הטוב הרגיל, המדוד ומוגבל. אך הטוב של ישראל הינו טוב המכיל בתוכו את עוצמתו של הרע – מחד, ומאידך – את החמלה של הסופי, המקבלת את האדם גם באנושיותו וחולשתו, ואינה מתכחשת לו – כדרכו של ניטשה. זוהי המידה הקרויה בחסידות "הרחמים העצומים", המזוהה עם מקור כל הרצונות, שורש ההוויה.
שאול השתמש בחמלה אינסופית זו כלפי עמלק, כלפי האכזריות עצמה, וכאן טעותו, משום שמי שאיננו יודע להתאכזר אל האכזרים איננו יכול לחמול, כפי שאמרו חז"ל עליו: "כל הנעשה רחמן על האכזרי לסוף נעשה אכזר על הרחמנים".<sup class="footnote-marker">30</sup><i class="footnote">תנחומא מצורע, א, ועוד.</i> זוהי נפילתה של הרחמנות הישראלית לקליפות – כדברי ר' נחמן באחת מתורותיו.<sup class="footnote-marker">31</sup><i class="footnote"><b>לקוטי מוהר"ן</b> תנינא, ח, ב.</i> החלת הרחמנות היהודית על אלו שאינם ראויים, גורמת לה להפוך בסופו של דבר לאכזריות כלפי הרחמנים האמיתיים;<sup class="footnote-marker">32</sup><i class="footnote">לצערנו אנו יכולים למצוא לכך דוגמאות אקטואליות רבות.</i> העוצמה של התוהו שספוגה בחמלה היהודית עלולה להידרדר לרוע ממשי.
התשובה של אדמו"ר הזקן להמן-ניטשה איננה תשובה חלשה של חוסר ברירה, בסגנון "אינך יכול להיחלץ מאנושיותך". היא עצמה נאחזת ברצון. זוהי הכרעה של עצמוּת שאיננה חולשה; או נאמר, באופן דיאלקטי: חולשתה היא עצמתה. את מקומה של העוצמה המידרדרת לאכזריות תופסת עוצמה של טוב, חסד ורחמים, עוצמה של עומק.
<big><strong>חידוש ערכים </strong></big>
ניטשה רצה להיות אלוהים ולברוא ערכים חדשים:
<small>טוב ורע שאינם בני חלוף – אינם בנמצא! שוב ושוב עליהם לגבור על עצמם מתוך עצמם. אתם, קובעי הערכים, בעזרת ערכיכם ומונחי הטוב והרוע שלכם, אתם מפעילים כוח... ומי שכורח לו להיות יוצר במלכות הטוב והרוע: אכן, כורח הוא לו להיות תחילה משמיד ולנפץ ערכים.<br>וכך הרוע העילאי שייך לטוב-הלב העילאי, שהוא הוא טוב-הלב היוצר...</small><sup class="footnote-marker">33</sup><i class="footnote"><b>כה אמר זרתוסטרא</b>, עמ' 111-112.</i><br><small>כאן אשב ואצפה, סביבי שברי לוחות ישנים וגם לוחות חדשים חרותים למחצה. אימתי שעתי תבוא?<br>...בבואי אל בני האדם, מצאתים יושבים על גבי תדמית יהירה ישנה: כולם דימו כי מעידן עידנים כבר ידוע להם מה טוב לו לאדם ומה רע.<br>...מרדימות זו טלטלתי אותם בלַמדי: מה טוב ומה רע, <b>טרם</b> ידע איש – אלא אם כן היוצר!<br>– ואולם ההוא הלא את מטרת האדם הוא יוצר, ולארץ יתן את טעמה ועתידה: ורק הוא הוא <b>היוצר את היות משהו</b> טוב או רע...</small><sup class="footnote-marker">34</sup><i class="footnote">שם, עמ' 189.</i>
ההתנשאות ההמנית לא הובילה את התרבות האנושית ליצירתם של ערכים נעלים יותר, כפי שרצה ניטשה, אלא לשקיעה הנאצית בברבריות ואכזריות חסרת מעצורים. ניטשה עצמו היה חלק מהמסורת הגרמנית שיסודותיה הרוחניים הם סירוב לשאת בעול-חובות והרצון להיות משולח-רסן.<sup class="footnote-marker">35</sup><i class="footnote">ראה: רבקה שכטר, <b>השורשים התיאולוגיים של הרייך השלישי</b>, הוצ' משרד הביטחון, עמ' 60-67. שכטר קושרת את ניטשה לשרשרת רצון-לעוצמה גרמני שראשיתה במיתוסים הגרמניים, המשכה בגיתה ( - פאוסט) ובפילוסופיה הגרמנית (קאנט, היגל), וסיומה בנאציזם.</i>
מה אנו יכולים ללמוד מכך? ראשית, שהאדם איננו אלוקים, הוא צלם אלוקים. שאיפתו להיות לאלוהים הופכת אותו לחיה. רצונו להיות על-אדם הופך אותו לתת-אדם.
מאידך, גם להתנשאות זו מוצא אדמו"ר הזקן שורש בקדושה. קיים "המן דקדושה", חוצפה דקדושה, שהיא מקור יצירת ערכים חיוביים, ומקור החידוש בדברי תורה:
<small>ולהבין ענין דסוס אשר רכב עליו המלך... כי הנה <b>אנו רואים בכל דור ובכל זמן יש בחינת גילוי אלוקות למטה</b> בעולם השפל שלנו ג"כ <b>בשינויי אופנים שונים</b>. דהנה בימי התנאים היה בחינת גילוי אלוקות בתושבע"פ במשנה ותלמוד, שלא היה בחינת גילוי האלוקות באופן זה... בדורות שקדמו להם... וא"כ אנו רואים שינוי אופנים בבחינת גילוי אלוקות, עד שאין כל דור דומה לחברו כלל... וכיוצא בזה יש זמן ועת פרטי שעיקר גילוי אלוקות הוא בתפלה, ויש עת וזמן פרטי בתורה... והכל הוא רק בחינת גילוי אחר גילוי, אלא שהשעה צריכה שיהיה עיקר הגילוי באותו הדבר דוקא, והכונה מכולם אחת היא, רק שהכלי להלביש בא בשינוי כו' וד"ל. וזהו ענין רכיבת הסוס בפרט בכל יום ובכל עת ושעה... איך שיהיה אופן הגילוי מן ההעלם באיזה כלי, שהוא רכיבת הסוס על דרך משל...<br>וזהו "ויקח המן את הלבוש ואת הסוס" כו'. פירוש: ע"י בחינת המן דוקא נמשך בחינת "לבוש מלכות אשר לבש בו המלך, וסוס אשר רכב עליו המלך" כו'. דהנה זהו ענין מאמר רז"ל "המן מן התורה מנין? דכתיב 'הֲמִן העץ'" וכו'; פירוש, על דרך הנ"ל, בענין מאמר רז"ל שתלמיד חכם בשמיני שבשמינית דמעטרא ליה כסאסאה דשבולתא כו', כי באתערותא דלתתא בבחינת הגסות דקדושה בסור מרע ועשה טוב כנ"ל [בה תלויה] אתערותא דלעילא גם כן בבחינת גיאות העליון להיות "כי גאֹה גאָה" כו', שלא ליתן שפע להחיצונים. וזהו "ויקח המן" – בבחינת הגסות למטה, "את לבוש המלך וסוס אשר רכב עליו" – שהוא [– סוס בגימטריה] ב' פעמים גס, להיותו גאה על גאים כו'.<br>אך הנה המן דקליפה רצה בזה שיומשך לבוש וסוס המלך אליו... אבל המלך ציוה להמן דקליפה שיהופך לקדושה, ונעשה ממנו בחינת המן בקדושה האלוקית, והוא בחינת שמינית שבשמינית גסות הרוח שבתלמיד חכם דמעטרא ליה...</small><sup class="footnote-marker">36</sup><i class="footnote"><b>תורה אור</b> קכ, ב - קכא, א. עיין שם באריכות כל המהלך.</i>
אין כאן המקום לבאר את כל המהלך המורכב והסבוך שמציג אדמו"ר הזקן. נעלה ממנו כאן רק את מה שנוגע לענייננו: מצד עצמות האלוקות אין משמעות לשמות, אין ערכים, אין תפיסת שכל, הכרה, ושיפוט, אין טוב ורע.<sup class="footnote-marker">37</sup><i class="footnote">כמאמר תיקוני-זוהר המפורסם: "אנת הוא עלאה על כל עלאין... לית מחשבה תפיסא בך כלל... ואנת לית לך שם ידיע, דאנת הוא ממלא כל שמהן... לית לך אתר ידיעא, אלא לאשתמודעא תוקפך וחילך לבני נשא, ולאחזאה לון איך אתנהג עלמא... אבל לאו דאית לך צדק ידיעא דאיהו דין ולאו משפט ידיעא... ולאו מכל אלין מידות כלל" (הקדמה שנייה).</i> בעניין זה מביא אדמו"ר הזקן את הפסוק ממשלי (ל, כח): "שממית בידים תתפש והיא בהיכלי מלך". שרץ זה, השממית, יכול לטפס במנוחה על קירות היכלות המלך והמלך לא ישגיח בו, ואף על פי שאין מקום לדבר מכוער כזה בהיכל המלך היקר, מפאת גדלו של ההיכל וקוטנה של השממית אין מקפיד המלך על מציאותה. כך היא – מסביר אדמו"ר הזקן – מציאות הרע ביחס לעצמות ד', וזה שורש נתינת המקום לרע מצידו ית'. את הערכים יוצרים הצדיקים על ידי עבודת ד' שלהם, שהיא שמינית שבשמינית של גאווה שתלמיד חכם מצוּוה עליה. גאווה זו הינה בכך שהם מחזיקים את עצמם כעובדים, ושפעולתם בתורה ומצוות היא בעלת ערך, אף על פי שביחס לאינסוף לא שייך לדבר על עבודה ותיקון, וכל הבנה בתורה וקל וחומר במהות האלוקות, אליבא דאמת, אינה מתחילה לעלות אף בגדר התחלת השגה. נמצא שאת גילוי האלוקות באופן החיובי בעולם יוצרים תלמידי-החכמים דווקא על ידי ישותם וגאוותם, שהיא בחינת "המן דקדושה". הצדיקים הם התופרים את הלבוש האלוקי, ומייצרים את אופן התגלותו בעולם.
האלוקות עצמה לעולם תישאר נעלמת. האינסוף אינו יכול להתגלות כשלעצמו. כל גילוי אלוקי בעולם הוא סופי ואנושי, ושייך הוא אלינו, לפי ערכנו, ולא לפי ערכו. כך הוא גם טיבו של כל ערך, של כל קביעה של טוב ורע. לפיכך בכל ערך מסוים, סופי, יש יסוד מקרי, שרירותי, יכול היה להיות כך ויכול להיות אחרת. מבחינת הקב"ה אין חשיבות לכך שיהיה דווקא כך ולא אחרת. כמאמר חז"ל הידוע: "מה אכפת לו להקב"ה שיאכלו ישראל בלא שחיטה?"<sup class="footnote-marker">38</sup><i class="footnote">תנחומא שמיני, ז.</i> אלמלא גאוותו של המן, אלמלא התחושה השקרית של הישות והנפרדות של האדם, לא היו נוצרים ערכים, ערכי הקדושה עצמם! בנקודה זו חל ההיפוך של המן לקדושה. ההמניות עצמה מחוללת את הגילוי האלוקי, המבחין בין טוב לרע, ומכלה את הרע. זוהי עוד בחינה שבה המן מכלה את עצמו. גאוותו מעוררת את הגאווה האלוקית, את הרצון למלוך, להציב גבולות לגילוי. אותו רצון ניטשיאני סתמי הבוחר בעצמו והופך את המקרה לגורל, דווקא הוא המעורר למעלה רצון מקביל, אלוקי, היוצר את הלבוש החדש של המלך.
בלשון אחרת: כל עוד מצוי החכם בעולם החכמה, אין לו יכולת להכריע לכאן או לכאן. מצוי הוא בעולם של ביטול הישות.<sup class="footnote-marker">39</sup><i class="footnote">לפי החסידות החכמה הינה "כח מה", כמו: "ונחנו מה", ביטול. ראה למשל ב<b>מגיד דבריו ליעקב </b>למגיד ממזריץ', הוצ' רבקה ש"ץ, פסקאות: ס, פז.</i> העמדה המתבטלת היא האמתית ביותר כל עוד עומד האדם <b>אל מול</b> הקב"ה. רק כשמתרומם הוא, בגאווה, אל עולם הרצון שלמעלה מן החכמה, מתדמה הוא כבר לאלוקים, ואז חדל הוא לשאול את עצמו: "מהי האמת?", ושואל "מה אני רוצה?". בעולם קפריזי זה יכול הוא להחליט לברוא ערך, באופן חופשי לחלוטין: זה מה שאני מאמין בו כי זה מה שבחרתי, ותו לא! ברגע זה חולל התלמיד חכם ערך אלוקי חדש, מסלול חדש להתגלות האלוקית עלי-אדמות, מכוח בחירתו החופשית.<sup>ב</sup> זוהי נקודת הרצון העצמי שמכוחה הופך המקרה לגורל, לגזירה אלוקית.

סוד ההתחפשות

א. המתחפש הראשון בתנ"ך איננו אלא יעקב, והוא מתחפש לעשיו דווקא: "הקול קול יעקב והידיים ידי עֵשׂו". עוטף הוא את ידיו בעור השעיר, שעיר יוה"כ, השעיר לעזאזל,<sup class="footnote-marker">1</sup><i class="footnote">עי' בראשית-רבה סה, יד: " 'ולקח לי משם שני גדיי עזים טובים'... ר' חלבו אמר: טובים לך – שעל ידן את נוטל את הברכות, וטובים לבניך – שעל ידן הוא מתכפר להם ביוה"כ, דכתיב (ויקרא ט"ז) 'כי ביום הזה יכפר' וגו'". ושם טו: " 'ונשא השעיר עליו' – זה עשו, שנאמר: 'הן עשו אחי איש שעיר'. 'את כל עונותם' – עונות תם [-יעקב]".</i> ולובש את בגדי עשיו החמודות, ה"לבושים" של עשיו, על מנת לזכות בברכות אביו.
העולם-הזה – מסביר ר' צדוק הכהן – הוא עלמא דשקרא ולכן עשיו הוא השולט בו.
<small>"ויקרא אל עֵשׂו". כי הברכות בעולם הזה, ומצד מדת הדין [– מידתו של יצחק] אין מקום ליעקב לקבל טוב בעולם הזה, שיש טענות הרבה עליו. אבל עֵשׂו מפני שאבוד בעולם הבא יש לתת לו עולם הזה. והעצה על זה – "בשופר אפתנו" [בראש השנה, יום הדין], ופתוי הוא בשקר... ורצה לומר בענין יעקב אבינו ע"ה שכיחש למדת הדין. והיינו כי מצד זה שמחשבת מדת הדין לתת לעֵשׂו עולם הזה, מצד זה יוכל גם יעקב לזכות בעולם הזה, דעל כל פנים לא גרע מעֵשׂו, אבל רק כשיאמר שהוא עֵשׂו, רצה לומר שהוא כמחשבת הדין עצמו, אין כאן שינוי כמחשבתו, כי זה גם כן מצד הדין שלא לשנות מהבטחתו... וצריך לזה רמאות... כי עֵשׂו נגלהו טוב – ברמאות, כמו שאמרו ז"ל...</small><sup class="footnote-marker">2</sup><i class="footnote">מובא לקמן.</i><small> וכן יעקב בראש השנה על ידי שופר נראה כחרד, כמו שכתוב "(היתקע) [אם יתקע שופר בעיר ועם לא יחרדו]" (עמוס ג, ו), ועושה תשובה על הכל ונגלהו טוב... כי מראה עצמו נגלה טוב ומעלים חטאיו כמדרגת עֵשׂו, ואין זה מדרגת יעקב, רק "וחטאתי נגדי [תמיד]" כו', אבל במקום מדת הדין הוא הפתוי ברמאות והעלמת האמת שהוא מדרגת יעקב אבינו ע"ה, <b>כי העולם הזה הוא עלמא דשקרא</b> וכל עורב למינו לכן<b> מצד המשפט השקר נוצח בו,</b> אבל רק כאשר מגיע לו טוב מצד משפט וזהו כשנראה הגלוי טוב, והדברים עמוקים ואין כאן מקום להאריך...</small><sup class="footnote-marker">3</sup><i class="footnote"><b>קומץ המנחה</b> סז (הוצ' ורשא, עמ' 60).</i>
יצחק רוצה לברך את עשיו, רוצה הוא לתת לו את הברכה הגשמית. "מטל השמיים ומשמני הארץ". יעקב האיש התם, הפנימי, הרוחני, אינו יכול לזכות בעולם-הזה. אין לו את כוח השקר והעזות הנחוצים בשביל להצליח בעולם-הזה.
הדרך של יעקב לזכות בעולם-הזה, בברכות של עשיו, הינה לנהוג כעשיו: "אחיו אני ברמאות".<sup class="footnote-marker">4</sup><i class="footnote">עי' רש"י לבראשית כט, יב.</i> הוא אינו עשיו אבל מתלבש הוא בבגדי עשיו, כבשה בעור הזאב. כאן ההיפוך הראשון.
הדברים אינם פשוטים כל עיקר. יעקב נענש על גניבת דעת אביו: "ויצא מתוך העיר ויזעק זעקה גדולה ומרה" (אסתר ד, א). "צעקה אחת הצעיק יעקב לעֵשׂו דכתיב: 'כשמוע עֵשׂו את דברי אביו ויצעק צעקה גדולה ומרה עד מאוד'. והיכן נפרע לו? בשושן הבירה, שנאמר: 'ויזעק זעקה גדולה ומרה'".<sup class="footnote-marker">5</sup><i class="footnote">בראשית רבה סז, ד.</i>
המאבק שתחילתו ביעקב ועשיו, נסגר כאן בהיפוך של מרדכי והמן. ובכל זאת זו דרכו של יעקב, להתחפש לעשיו.
אבל האמת היא שגם עשיו מתחפש. למי – ליעקב!
<small>"ויאהב יצחק את עֵשׂו כי ציד בפיו". מהו "כי ציד בפיו"? היה צד את יצחק הצדיק בפיו. אתה מוצא, כל עבירות שהקב"ה שונא, כולן היו בעֵשׂו: "שש הנה שנא ד' ושבע תועבת נפשו, עינים רמות, לשון שקר, ידים שופכות דם נקי, לב חורש מחשבות און, רגלים ממהרות לרוץ לרעה" (משלי ו) וגו'. כשהיה בא עֵשׂו מן החוץ היה אומר לאביו: "אבא, המלח מהו שתהא חייבת במעשר?", והיה תמה יצחק ואומר: ראה בני זה כמה דקדק במצות. והיה אומר לו אביו: "בני, היכן היית היום הזה?" והוא אומר לו: "בבית התלמוד. לא כך הוא הלכה מן כך וכך, לא כך איסורו, לא כך התירו", ומתוך דברים אלו הוה צדו בפיו, על כן אהבו. ורוח הקודש צווחת (שם כו): "כי יחנן קולו אל תאמן בו כי שבע תועבות בלבו".</small><sup class="footnote-marker">6</sup><i class="footnote">תנחומא תולדות, ח.</i>
כי ציד בפיו, לאמור: כוחו בפיו. גם עשיו רוכש לו את קול יעקב. מתלבש הוא בקולו, קול התורה. אין לו לעשיו את האמת של יעקב. כל התנהגותו היא חיצונית, שקרית, אבל מתיימר הוא להיות יעקב. זוהי הדתיות של העולם-הזה, דתיות שהיא שקרית מעצם מהותה.
איך נחפשו עֵשׂו נבעו מצפוניו (עובדיה א, ו): תחפושתו של עשיו נחפשת, ונחשפת. זהו גורלו, עם כל ניסיונו להתחפש ליעקב, נחשף הוא לבסוף בשקריותו, בביזיונו: "הנה קטון נתתיך בגויים, בזוי אתה מאוד... אם תגביה כנשר ואם בין כוכבים שים קנך משם אורידך נאם ד'" (שם ב, ד).
אם כן, יעקב מתחפש לעשיו, שמתחפש ליעקב. ונהפוך הוא. האמת הדתית נראית בעולם-הזה כלא-דתית, דווקא מצד מידת הביטול שבה, ועל כן היא מעוררת קטרוג מצד מידת הדין. על כן מוכרח הצדיק להתלבש בדתיות השקרית, החיצונית, של הרשע, על מנת להראות כצדיק גם במונחים של העולם-הזה. לא רק על מנת לזכות בנתח מהגשמיות של העולם-הזה צריך הוא לשקר, אלא אף על מנת לשמור על תדמיתו הרוחנית עצמה! אם יהיה מה שהוא, לא ייחשב כצדיק, ולא יוכל לפעול על פי רצונו בעולם. מקריב הוא אם כן את הדבר היקר לו מכל – את פנימיותו, כיון שרק בכך יוכל להיות מובן על ידי העולם. הרשע המנסה לחקות את לבושיו של הצדיק הופך את הצדיקות עצמה לפארסה. הוא אינו מרגיש שהוא נלעג, סבור הוא שהוא אכן צדיק, מכיוון שהוא מזהה את המציאות עם הלבושים, והרי הוא מלובש כצדיק.
רמאותו של עשיו אינה פשוטה. זוהי איננה רמאות מודעת, אלא עמוקה הרבה יותר: זוהי <b>אונאה עצמית</b>. זהו השקר שבתפיסת העולם-הזה כעולם אמתי, השקר שבזהותו של האדם עם הפעולות החיצוניות ועם המראה. מאמציו של עשיו למצוא חן בעיני אביו הם כנים מבחינתו, ואף נושאים פרי: מידת הדין, שהיא שורש העולם-הזה, מרוצה היא מההתאמצות החיצונית. את נלעגותו של הרשע המתחפש לצדיק רואה רק הצדיק האמיתי, אבל כאמור הוא אינו יכול לחשוף אותה כיון שאז ייתפס הוא עצמו כרשע.
ב. אך להתחפשות ישנו רובד עמוק יותר. בכתבי האר"י הקדוש למדנו:
<small>והנה מה שאמרו חז"ל שצריך אינש לבסומי בפוריא עד דלא ידע בין ארור המן לברוך מרדכי, הכוונה היא כי ידוע שיש ניצוץ של קדושה בכל קליפה המחייה אותה, ואם יסתלקו ממנו לא ישאר לו חיות ויתבטל לגמרי מיד. והנה ביום הגדול הזה שיש אותו הארה גדולה אנו רוצים שגם לזאת הניצוץ יגיע לו חיות לעצמו מזה ההארה, אבל לא שיגיע כ"כ להאיר לקליפה. ולזה צריך שישתכר האדם ביום הזה עד שלא ידע בין ארור המן לברוך מרדכי, אולי ישגה ויתן ברכה לאותו ניצוץ בקליפה ויתברך גם הוא, אבל לא תהיה ברכה בכוונה שלימה, שאם יהיה כך יגיע לו הרבה ותתברך גם הקליפה. ולכן צריך לומר 'ברוך המן' להמשיך אור גם לניצוץ ההוא, לכן צריך לאמרו שלא בכוונה אחר שהוא שיכור, וכבר יצא מדעתו, ואם היה בכוונה ח"ו יאיר גם אל הקליפה.</small><sup class="footnote-marker">7</sup><i class="footnote"><b>פרי עץ חיים</b> שער חנוכה ופורים, פרק ו.</i>
גם ברע יש ניצוץ של טוב, יתר על כן: ניצוץ הטוב הזה ששורשו גבוה הוא הוא חיותו של הרע, ממנו הוא ניזון. "ברוך המן" – עלינו לברך את המן משום אותו ניצוץ גבוה של קדושה שנמצא גם בו. אי אפשר לעשות זאת מתוך כוונה ומודעות שלימים. לשם כך יש צורך בשכרות, בהיסח הדעת. לפי תורת הקבלה לניצוצות הטוב המחיים את הרע והשוכנים בקליפות הרע יש דווקא מקור גבוה, גבוה אף מזה של הטוב. מקורם בעולמות התוהו שלפני עולם התיקון, עולמות שנשברו בגלל עוצמתם. תפקיד עבודת האדם הוא לבנות כלים שיכילו אורות גבוהים אלו.<sup class="footnote-marker">8</sup><i class="footnote">במונחים שהשתמשנו בהם קודם: הטוב העליון מתלבש ומתחפש לרע, אנו חושפים אותו, ומלבישים אותו בלבושים של טוב. האורות הגבוהים של עולם התוהו התלבשו בעשיו הרשע, יעקב גואל אותם מקליפת עשיו ומלביש אותם מחדש בלבושיו הוא, לבושי התיקון (עפ"י המדרש לבושי עשיו היו לא אחרים מאשר כותנות-העור שעשה הקב"ה לאדם בעקבות חטאו, ודוק). אך כדי להוציא את אותם ניצוצות קדושים שבעשיו צריך יעקב להתחפש לעשיו, וזה עניין ברכת המן, והיינו עניין ירידת הצדיק לברר בירורים (א.צ.).</i>
מכאן הצורך לברך את המן, לברך במובן הקבלי פירושו להמשיך אליו שפע, להעניק לו חיות. איננו רוצים בחיסולו המוחלט של המן, משום שחיסול זה יחסל גם את החיוביות הגבוהה הטמונה בו, מאידך, באופן מפוכח איננו יכולים לתת לו לגיטימציה, שהרי עלינו להלחם בו וברוע עד חרמה ולמחותם. מכאן ה"רמיה הקדושה", הברכה שאולי יפלוט השיכור בשכרותו. ניתן לברכו רק במצב של שכרות, זו יודעת להעניק סימפטיה סמויה למה שעל הפיכחון לשלול לחלוטין.<sup class="footnote-marker">9</sup><i class="footnote">השווה לדיאלקטיקה של הצדיק המגלה טפח ומכסה טפח, <b>ליקוטי מוהר"ן</b> קמא סג.</i>
דוגמא לדבר תהיה יחסו של הרב קוק לכפירה. יסודה של הכפירה הוא טיהור האמונה – כך כותב הרב בכמה מקומות<sup class="footnote-marker">10</sup><i class="footnote">ראה <b>אורות</b> זרעונים ה; אורות התחיה לט, מד, מז, מח; <b>אורות האמונה</b> עמ' 39-54.</i> – אם כן מגמתה היסודית טובה. מגלה היא אמת עליונה, כזו שלא יכולה הייתה להתלבש באמת הדתית הפשוטה והשגרתית, ולכך התלבשה בכפירה.
יחד עם זה, אי אפשר לברך חס וחלילה את אותם כופרים. חייבים אנו להתחפש, להשתכר, רק מתוך זה אפשר לברך גם את המן. יש להבחין בין היחס הגלוי של הראי"ה לכפירה, היחס ההלכתי-נורמטיבי, ליחסו ברובד הנסתר, ואסור לערבב בין השניים. אחת הטעויות השכיחות בהבנת דברי הראי"ה הינה חוסר ההבנה של הגישה הדיאלקטית שלו והחלפת הנסתר בנגלה.
זהו ההיפוך של "ונהפוך הוא". הגדול מתגלה בנמוך, האור הגדול מופיע דווקא דרך ההסתר, הנס הנסתר של פורים. זוהי ההכרה של פורים, ההכרה השכרותית, הופכת היוצרות, מאחדת ההפכים, והמסוגלת לקבל גם את אותו הרוע – שבחיי היומיום כל כך מקומם אותנו – גם אם איננו יכולים כרגע לברר את הטוב מתוכו ולחסלו. זוהי ההבנה שגם לקליפה יש תפקיד, אעפ"י שסופה הוא להמחות.
ג. בתיקוני זוהר (תיקון כא) מובא: "פורים אתקריאת על שם יום הכיפורים". החסידים הפליגו יותר: "כיפורים – כפורים".<sup class="footnote-marker">11</sup><i class="footnote"><b>תורה אור </b>למגילת אסתר, קכ, ד, וכן <b>פלא יועץ </b>לרמ"ד מהאראנסטייפל.</i> עיקר מעלתו של יוה"כ היא משום שהוא דומה לפורים! מהו סוד ההשוואה בין יום-הכיפורים, היום הגבוה בשנה, לפורים, היום הנמוך בשנה?
ביום-הכיפורים, שהוא הגבוה מבין המועדים, אנו עולים אל האמת שמעבר לעולם-הזה על ידי ההתפשטות מלבושי העולם – איסור מלאכה ואיסורי עונג הגוף. זוהי הארת התשובה, שכפי שמבואר בספרי ח"ן מקורה בספירת הבינה. יום-הכיפורים מאפשר את חדירת האור הגבוה אל תוך התודעה (בלשון האריז"ל – 'אור הבינה בכלי המלכות'), על ידי מחיית הרע הפנימי וטהרתה הגמורה של הנפש.
פורים אינו מִכלל המועדים. הוא אינו יום-טוב ואינו אסור במלאכה. מגלה הוא אמת גבוהה יותר: גם התלבשותה של הנפש בעולם-הזה, עם כל טינופיו, יש לה סוד נעלם, המתנוצץ בידיעה-שאינה-יודעת של השכרות. זהו קתרזיס עמוק יותר, מפני שהנפש יכולה לקבל את עצמה כמציאות אלוקית גם מבלי להתפשט מלבושיה ומבלי לצאת מהעולם-הזה. נראה שזוהי כוונת דברי האריז"ל<sup class="footnote-marker">12</sup><i class="footnote"><b>שער הכונות </b>עניין פורים דרוש א.</i> על חדירת אור החכמה אל תוך המלכות. החכמה שהיא "אין", בחינת הברקה, אור מקיף, חודרת אל המציאות עצמה, שלא דרך התבונה. הרע נשאר רע ואף על פי כן הוא בפנימיותו טוב, מכיוון שבעולם החכמה אין רע.
זוהי הארת פורים, והארה זו היא נצחית יותר מהארת יום-הכיפורים, מכיוון שהצורך להיטהר מהרע נובע מתפיסתו כממשי. אבל בעולם-הבא שבו יבולע המוות לנצח, "ואת רוח הטומאה אעביר מן הארץ" (זכריה יג, ב), חולף הצורך בהיטהרות. משמקבל האדם את עצמו באופן מלא, קבלה הנובעת מהכרתו כמי שנברא, ונברא כך על ידי האלוקים, הוא כפי שהוא – על הטוב והרע שבו – מתברר כאלוקי. אדרבה, "אז ימלא שחוק פינו", שחוק פורימי, הרע מתגלה בשורשו כאבסורד, כבדיחה, וכמקור השעשוע של האדם עם אלוקיו, השעשוע הנצחי של העולם-הבא עצמו. למצב זה יכולים אנו להגיע בעולם-הזה רק ע"י איבוד הדעת שבשכרות הפורימית, אז מתגלה הרע בנלעגותו, ובתור שכזה הוא מפסיק להיות מאיים, אדרבה – מגביר הוא את העונג של השמחה.
ד. בעניין זה כותב מהר"ל:
<small>...אבל נפל הפור בחודש י"ב, כי חודש אדר יש בו צד בחינה של מה שאין מציאות ישראל, כי חודש אדר הוא סוף החודשים ומורה על הסוף ועל התכלית... והמן חשב אדרבא לכך נפל הגורל בחודשים... מפני כי חודש אדר הוא סוף החודשים ומורה כי בחודש הזה יהיה סוף להם, ולכך נפל הגורל בחודשים שהם מורים על הסוף... ומה שנפל הגורל על חודש אדר אל תאמר שלא היה בגורל הזה ממש כאשר לא היה מקוים מחשבת המן, כי זה אינו, וכך הוא באמת, כי בודאי יש לישראל סוף ותכלית מצד עצמם, רק מצד השם יתברך יש להם קיום, אבל מצד עצמם אין להם קיום. ודבר זה שאין לישראל הקיום רק מצד (ש)השם יתברך מורה זה כי שם "אל" בסוף השם של ישראל כי בסוף שלהם שיש להם מצד עצמם נותן השם יתברך להם קיום, אבל מצד עצמם של ישראל יש להם סוף. ולכך נפל הגורל בחודש י"ב שהוא סוף החודשים, כי יש לישראל סוף מצד עצמם. והמן הרשע כאשר נפל הגורל בחודש י"ב שמח כי סבור היה כי מאחר שנפל בחודש י"ב מורה זה על הסוף ולא ידע כי יש להם סוף מצד עצמם רק כי קיום שלהם הוא מצד השם יתברך. וכל האומות קיומם שלהם מצד עצמם יותר מן ישראל, ואין להם הקיום מצד השם יתברך, ולפיכך סוף שלהם שיהיו בטלים, רק ישראל [לא יתבטלו], ולפיכך כתיב (אסתר ג, ז) "הפיל פור" וגו'... ולכך נפל הגורל בחודש אדר שהוא סוף החדשים והוא סוף שלהם, וכן הוא האמת – שיש לישראל סוף מצד עצמם והסוף שלהם מצד עצמם הוא עצם קיום שלהם מצד השם יתברך וזה קיומם לנצח נצחים...<br>ולכך כאשר ראה המן שנפל הגורל בחודש הזה האחרון היה שמח כי אמר שהאחרון מורה שיש להם אחרית וכמו שהיה יציאת מצרים התחלה בחודש הראשון וכך סופם יהיה בחודש האחרון. אמנם טעות המן היה כי לא ידע כי הסוף הזה הוא ההשלמה כאשר מחובר הסוף אל ההתחלה, והדבר שהוא שלם הוא שב אל השם יתברך. וכמו שההתחלה היה מן השם יתברך, כי בחודש ניסן שהוא ההתחלה של ישראל הוציאם השם יתברך ממצרים, א"כ התחלתם מן השם יתברך, כך סופם אל השם יתברך, ולפיכך הסוף שלהם ראוי שיהיה בחודש אדר שהוא סוף החדשים והוא מחובר לחודש ניסן...<br>וכאשר תבין אלו דברים אז תדע להבין מה שאמרו ז"ל "אם כל המועדים בטלים ימי הפורים לא יהיו בטלים" (מדרש שוחר טוב משלי ט, א). וזה כי כל המועדים זכר ליציאת מצרים, ויציאת מצרים הוא התחלת ישראל וזהו עצם ישראל, אף שההתחלה הוא מן השם יתברך מכל מקום דבר זה יש לו הפסק ובטול, כי כל נברא יש לו ביטול מצד עצמו, יהיה מי שהוא, ולפיכך המועדים זכר ליציאת מצרים, ויציאת מצרים הוא התחלת ישראל, וכל דבר יש לו סוף, ולכן יש בטול למועדים. אבל ימי הפורים אין זה היה מצד עצמם כי אם מהשם יתברך מה שהוא יתברך תכלית וסוף ישראל, כי ישראל הם אל השם יתברך ודבר שהוא מצד השם יתברך – לא מצד עצמם – לדבר זה אי אפשר שיהיה לו הפסק כלל, ולכך ימי הפורים בחדש האחרון. ומפני כי ימי פורים הוא מצד שהשם יתברך הוא צורת ישראל ואין זה מצד עצמם, לא היה להם תשועה כלל רק מן השם יתברך...<br>גם יום הכיפורים הוא מצד השם יתברך, והוא שרמזו רז"ל בגמרא (יומא פה, ב) "אשריכם ישראל שאתם מטהרין, ולפני מי אתם מטהרים ומי מטהר אתכם, הקב"ה מטהר אתכם, שנאמר 'מקוה ישראל ד'', ולכך יום הכיפורים גם כן אינו בטל...</small><sup class="footnote-marker">13</sup><i class="footnote"><b>אור חדש</b> עמ' קלג-קלה.</i>
דברי מהר"ל מופלאים. לכל דבר יש סוף, וגם לישראל. גם ההיסטוריה של ישראל המתחילה ביציאת מצרים תסתיים ככל היסטוריה, ומשום כך המועדים שהינם זכר ליציאת מצרים וחלק מהיסטוריה זו יתבטלו. קיומם הנצחי של ישראל איננו הקיום ההיסטורי, אלא הקיום העל-היסטורי, האלוקי, שאיננו כרוך בככות היסטורית כל שהיא, שככל ככות היא סופית וזמנית.
פורים שאיננו כרוך בהיסטוריה ובערכיה, הוא מעבר לטוב ולרע ההיסטורי. 'עד דלא ידע בין ארור וברוך' הינו הטרמה של קיום א-היסטורי זה ומכאן אופיו המיוחד.
פורים הוא חג הנצח, חג שבו הכלים מאבדים את 'ככותם', ככזה הוא חג פוסט-יציאת-מצרים. אופיו הקרנבלי, הליצנות וההתחפשות כרוכים בשבירת הכלים, שהינה שבירת האידיאולוגיות והתפיסות ההיסטוריות של יציאת מצרים. אך דווקא משום כך פנוי הוא לדברי מהר"ל לגילוי האין סופיות האלוקית, שבגרסתה הראשונה היא מופיעה כהרסנית, כקץ ההיסטוריה והאידיאולוגיה.<sup class="footnote-marker">14</sup><i class="footnote">על הפוסט-מודרניזם כקץ ההיסטוריה ראה: דוד גורביץ', <b>פוסטמודרניזם</b>, חלק א פרק ב.</i> בגלגולה הבא היא תופיע כדבקות האינסופית, "אז ימלא שחוק פינו". שכרות מנפצת ערכים זו של "עד דלא ידע בין ארור לברוך" מסמנת יותר מכל את המצב הפוסט-מודרני שבו אנו נתונים: הכאוס המאיים על התרבות בכלל ועל היהודי בפרט; התפוררות הסובייקט וערכיו; אופיו הפרגמנטרי של הפוסט-מודרניזם שאיננו אלא שבירת הכלים; וגישתו העליזה, השיכורה ולא רק מיין, הקרנבלית-פלורליסטית-ססגונית למציאות.
אך דומה שאין כאן אלא מימוש החזון הקבלי, לפיו שבירה זו עשויה להוביל להגמשת הכלים, לתבניות דתיות גבוהות ואינטליגנטיות יותר, ולגילוי האורות הגבוהים של התוהו, לדתיות גבוהה ומרתקת פי כמה. או אז יהפוך האדם, כדברי חז"ל, לשותף לבורא במעשה בראשית.

הדור קבלוה בימי אחשוורוש

שמחת פורים – לפי המבואר בספרי חסידות – הינה שמחת קבלת תורה, זאת על פי מאמר חז"ל בגמרא "הדור קיבלוה בימי אחשוורוש". מאידך – שמחה זו הינה שמחת השכרות, "חייב אינש לבסומי עד דלא ידע". מדוע צריכים אנו להשתכר כדי לקבל מחדש את התורה ולשמוח בה?
<big><strong>כפיית-ההר</strong></big>
<small>"ויתיצבו בתחתית ההר" (שמות יט), אמר רב אבדימי בר חמא בר חסא: מלמד שכפה הקדוש ברוך הוא עליהם את ההר כגיגית, ואמר להם: אם אתם מקבלים התורה – מוטב, ואם לאו – שם תהא קבורתכם. אמר רב אחא בר יעקב: מכאן מודעא רבה לאורייתא. אמר רבא: אף על פי כן, הדור קבלוה בימי אחשוורוש. דכתיב (אסתר ט) "קימו וקבלו היהודים" – קיימו מה שקיבלו כבר.<br>אמר חזקיה: מאי דכתיב (תהלים עו) "משמים השמעת דין, ארץ יראה ושקטה" – אם יראה למה שקטה, ואם שקטה למה יראה? אלא: בתחילה – יראה, ולבסוף – שקטה. ולמה יראה – כדריש לקיש, דאמר ריש לקיש: מאי דכתיב (בראשית א) "ויהי ערב ויהי בקר יום הששי", ה"א יתירה למה לי? – מלמד שהתנה הקדוש ברוך הוא עם מעשה בראשית, ואמר להם: אם ישראל מקבלים התורה – אתם מתקיימין, ואם לאו –אני מחזיר אתכם לתוהו ובוהו.</small><sup class="footnote-marker">1</sup><i class="footnote">שבת פח, ע"א.</i>
לדברי ריש לקיש האיום איננו איום פשוט: יקבלו את התורה – מוטב, לא יקבלו – ייפול עליהם ההר. נפילת ההר – מקום ההתגלות האלוקית, פירושה החזרת העולם לתוהו ובוהו. כאן טמון האיום הממשי.
בספרי ח"ן מבואר, שהתורה הינה עולם התיקון. אם ישראל לא יקבלו את התורה יחזור העולם לתוהו שקדם לתיקון, שלפי תורת הנסתר הינו עולמם של מלכי אדום<sup class="footnote-marker">2</sup><i class="footnote">עשיו הוא שורש עמלק. מצבו של עולם התוהו – הרצון למלוך ולהיות כאלוקים אך ללא ביטול, הוא שורש הקליפות והרוע בעולם עפ"י הקבלה. וראה להלן על עמלק וקבלת התורה.</i> שהתלהטו ורצו למלוך, ונשברו כתוצאה מכך. עולם התוהו הוא עולם קדם-תרבותי, עולם יצרי של חיוניות עזה, חסרת ריסון ושליטה. כל אחד בתורו מתנשא להנהיג את המציאות כולה. עולם בעל עצמה רבה, אך חסר סדר, ריסון ואיפוק, עצמתו ההרסנית מכלה את עצמה. בהגדרות הקבליות הוא עולם של אורות מרובים וכלים מועטים, ריבוי אור המביא לשבירת הכלים. בעוד שעולם התיקון המובנה, הינו עולם של אורות מועטים וכלים מרובים. התוהו מאיים לחזור ולפלוש לעולם התיקון, אך למרבה הפלא הוא גם מפרה אותו. על פי כמה תפיסות חסידיות, העבודה של היהודי הינה להרחיב את כליו ותפיסותיו באופן שיוכלו להכיל בתוכם את האורות הגבוהים של התוהו מבלי להישבר.<sup class="footnote-marker">3</sup><i class="footnote">עי' ב<b>ליקוטי שיחות </b>של האדמו"ר מלובביץ', תשנ"א, שיחת כח ניסן. שם מדבר מעניין "אורות דתוהו בכלים דתיקון". לפי האר"י ז"ל ב<b>שער הכונות </b>לפורים, "ברוך המן" פירושו שעלינו להמשיך ברכה ושפע לניצוץ הגבוה השקוע בקליפת המן כדי לקיימו לצורך תיקון העתיד. ראה הרחבה על כך בדרשה "סוד ההתחפשות".</i> כאן האיום של התורה ומקור הכפייה שלה: בלעדיה ישלוט בעולם הכאוס.
עמוק יותר: בכמה מקומות מביא מהר"ל מדרש העונה על השאלה המפורסמת: "מדוע הוצרך הקב"ה לכפות על ישראל הר כגיגית, הרי הם הסכימו לקבלת התורה באומרם נעשה ונשמע?".<sup class="footnote-marker">4</sup><i class="footnote">במדרש תנחומא נח, ג, מפרש שהכפייה הייתה על תושבע"פ. תושב"כ רוצים ישראל לקבל.</i> המדרש משוה כפייה זו לחובתו של האנס לשאת לאישה את אנוסתו בלי אפשרות לגרשה.
לפי מהר"ל הקב"ה כפה את ישראל לקבלת התורה, משום שרק כפייה זו הופכת את הקבלה להכרחיות שלא ניתנת לסילוק. זאת ועוד, כפייה זו איננה כפייה ואיום חיצוניים, אלא כפייתיות נפשית קיומית במובן הפסיכולוגי של המונח. היהודי כפוי ליהדותו כפייתיות שאינו יכול להשתחרר ממנה.
<small>א-לוהים הוא המעניק אוריינטציה, הרמוניה וכיוון, הוא המתכון לשקט ולסדר, מבלעדיו שוכן תוהו ובוהו. זהו התוהו ששרר בכל לפני התערבותו המאירה ("ויהי אור"), וזהו התוהו ששב לשרור בעולם לאחר הסתלקותו, הפניית פניו או סילוקו ע"י בניו המורדים...</small><sup class="footnote-marker">5</sup><i class="footnote">אורפז, <b>הצליין החילוני, </b>הקבוץ המאוחד (1982), עמ' 14. דיון רחב בנושא ראה: <b>אלפיים </b>22 (תשס"א), הוצאת עם עובד. מהר"ל מכנה את התורה במקומות רבים "סדר העולם" או "סדר המציאות". כך אצל ר"נ מברסלב מתפרשת ההלכה כהליכה כסדר, למשל ב<b>ליקוטי מוהר"ן</b> תנינא ב, ב.</i><small> </small>
החרדה מפני התפוררות, איבוד הבית, המשמעות והאינטימיות מכוננת עצבנות כפייתית הגובלת לעיתים בנוירוטיות, המאלצת את היהודי לקיים את התורה. התורה הופכת במצב כזה לעול כבד שהיהודי נושא על כתפיו.
העניין סבוך עוד יותר, משום שכפייתיות זו עצמה איננה רק תוצאה של הפחד, אלא אף מקורו. הא-ל השתיל בברואיו מכניזם כפייה מתוחכם.
<small>כשבא הקדוש ברוך הוא לתת תורה על הר סיני כפה עליהם ההר כגיגית שיקבלו תורתו, וכיון שכך הרי ישראל אנוסתו של הקדוש ברוך הוא, ואצל אנוסתו כתיב "ולו תהיה לאשה, לא יוכל שלחה כל ימיו", ולא כן אצל מפתה. מפני שמשפט האונס כפי מה שהיה המעשה, כי המאנס היה מכריח בתולה על האישות, וכל דבר שהוא מוכרח הוא מחויב, ולכך לא יוכל שלחה, כפי אשר הוא עושה בעצמו האישות ההכרחי, לכך לא יסור כלל. ולכך כפה השם יתברך עליהם ההר כגיגית, להיות החבור הזה הכרחי, וכל זיווג וחבור הכרחי אין [לו] סלוק והסרה, כמו שהוא אצל המאנס אשה.</small><sup class="footnote-marker">6</sup><i class="footnote"><b>תפארת ישראל</b> פרק לב.</i>
עונשו של האנס לא מובן: להתחתן עם האישה שחשק בה כל כך עד כדי שהיה מוכן לאונסה, נראה כפרס ולא כעונש!
אך למעשה דין התורה נותן ביטוי לדינאמיקה הנפשית של האנס עצמו: אחרי שהוא אנס אותה שוב לא יחשוק בה. כמו בסיפור אמנון ותמר: "ולא אבה לשמוע בקולה ויחזק ממנה ויענה וישכב אותה". ומיד לאחר מכן: "וישנאה אמנון שנאה גדולה מאד כי גדולה השנאה אשר שנאה מאהבה אשר אהבה, ויאמר לה אמנון קומי לכי".<sup class="footnote-marker">7</sup><i class="footnote">שמואל ב יג, יד-טו.</i> רגש האשמה המלווה בבחילה עצמית גורם לכך שלא יוכל לאהוב אותה, אך הוא גם הקושר אותו אליה לכל ימי חייו, משום שככל ששנאתו כלפיה תתגבר, יתגבר בד בבד גם רגש האשמה ומחויבותו לכפר על חטאו כלפיה. החטא יוצר מלכוד פנימי הקושר אותו אליה, קשר שהוא עונשו. העונש שנותנת התורה איננו אם כן ענישה חיצונית, אלא ביטוי להענשה הפנימית שהיא התסביך שאותו יצר האנס בפשעו.
לפי מהר"ל הכפייה הינה אונס שרק באמצעותו נוצר קשר הכרחי שלא ניתן להתרה. במונחים פסיכולוגיים ניתן לתאר כפייתיות זו – הנמצאת בתשתית קבלת התורה – כתסביך אדיפאלי וכקונפליקט שאי אפשר להשתחרר ממנו. לא מדובר כאן בכפייה חיצונית, אלא בכפייתיות פנימית. אני אינני יכול לקבל את הדבר, אני שונא אותו, אך אינני יכול להשתחרר ממנו. הפרדוקס הוא, שאני לא יכול להשתחרר ממנו דווקא משום שאני שונא אותו. רגשי אשמה קושרים אותי אליו, רגשי אשמה שהינם תוצאה של נקיפות המצפון ביחס אליו, אך אני שונא אותו דווקא משום שאינני יכול להשתחרר ממנו ודווקא משום שיש לי נקיפות מצפון כלפיו. לו הייתי חופשי לגביו, לו יכול הייתי להשתחרר ממנו, הייתי מפסיק לשנוא אותו, ואז יתכן שכלל לא הייתי רוצה לברוח ממנו, להיפך – הייתי יכול לאהוב אותו. תסביך האב נובע מדמותו הסמכותית של האב, ומכך שהוא שופך עלי את מרותו, כאן המקור לרצון לברוח ממנו, אך רצון זה עצמו יוצר את תלותי בו.
כך קובע מהר"ל<sup class="footnote-marker">8</sup><i class="footnote">ב<b>תפארת ישראל </b>פרק ו, ובמקומות נוספים.</i> שעל אף שהתורה הינה הטוב ומימוש העצמיות הגבוהה, הרי ניתנת היא לאדם כעול וגזירה, בגלל היותו "נתון בחומר". הכפייתיות של מתן תורה הינה הכפייתיות שמתוכה האדם בכלל אנוס לקבל את ציוויי המוסר והתרבות. התורה, בהיותה הכרחית לקיומו של העולם, אינה יכולה להינתן באופן וולונטרי. לכן על מנת לשמר את מוחלטותה של התורה חייב מתן תורה להיעשות בדרך של כפייה. כפייה זו, בהיותה גורם חיצוני השולל את החירות ובמיוחד את הכאוס היצרי, מעוררת התנגדות, אבל התנגדות זו עצמה מעצימה את הפחד של האדם מפני אבדן עצמי והתפוררות, וכובלת את האדם אל אותו גורם. הכפייה הינה מכניזם בעל מבנה פנימי שאי אפשר להשתחרר ממנו, ומכאן הכרחיותו.
התורה כפויה על היהודי, אין לו בחירה ביחס ליהדותו. – כך בזמן מתן תורה, אבל – כאמור – "הדור קיבלוה בימי אחשוורוש". זאת היא קבלת-תורה שמתוך חירות. על מנת להבין את הדרך אל החרות יש להעמיק את ההבנה במקורו של הצורך בכפייה.
<big><strong>חטא עץ-הדעת – מקור התסביך<sup class="footnote-marker">9</sup><i class="footnote">מכאן ועד "שמחת קבלת התורה" נכתב ברובו ע"י העורך עפ"י שיחה עם הרב.</i> </strong></big>
המן מן התורה מנין? – 'המן העץ'.<sup class="footnote-marker">10</sup><i class="footnote">חולין קלט, ע"ב.</i>
שורש הכפייה בחטא אדם הראשון. אנו מוצאים בכמה מקומות בדברי חז"ל קביעה לפיה התורה באה לתקן את החטא הקדום ולהשיב את האדם להרמוניה עם הקב"ה: "בשעה שבא נחש על חוה הטיל בה זוהמא. ישראל שעמדו על הר סיני פסקה זוהמתן".<sup class="footnote-marker">11</sup><i class="footnote">שבת קמו, ע"א. ועי' בתחילת ספר <b>ליקוטי מאמרים </b>לר' צדוק הכהן: התורה היא 'רוב חכמה' הבא לתקן 'רוב כעס' של החטא.</i>
ב'<b>מורה נבוכים</b>'<sup class="footnote-marker">12</sup><i class="footnote">ח"א, ב.</i> מסביר הרמב"ם שחטא אדם הראשון הוא נפילת האדם מהאמיתות למפורסמות. הירידה מבהירות שכלית ("מושכלות"), מתודעה של "אמת" ו"שקר", לסובייקטיביות ("מפורסמות") של "טוב" ו"רע". למעשה חטא זה הוא שכונן את האדם כסובייקט השופט את המציאות מפרספקטיבה של "טוב לי" או "רע לי". בספרי חסידות מבואר, שעץ-הדעת הוא המודעות העצמית התופסת את עצמה כ"יש העומד בפני עצמו" וכאינטרס העליון של המציאות.
<small>...לפי שקודם החטא היה תמיד דבוק בהשגת האלוקות כ"כ עד שלא היה יודע ומרגיש שהוא המחשב ומשיג, והיה זה בלי הפסק כלל, וכל חיותו וחושיו היה מלובש בזה תמיד בלי הפסק, וכל עבודת הצדיקים להגיע לזה המדרגה על כל פנים איזה זמן, ונמצא זה המדרגה היה באמת מידת אַיִן, ואחר החטא נפל מזה והרגיש שהוא משיג, וזה פירוש "כאחד ממנו", <b>כי מקודם היה אחד ממש ועתה נעשה כשניים</b>...</small><sup class="footnote-marker">13</sup><i class="footnote"><b>חדות שמחה </b>לרש"ב מפרשיסחה, בראשית, סי' כז, מהדורת ורשא תר"צ, דף י, א. ההדגשות שלנו. השווה לפירוש הרמב"ם בהלכות תשובה (ה, א): "רשות לכל אדם נתונה אם רצה להטות עצמו לדרך טובה ולהיות צדיק הרשות בידו, ואם רצה להטות עצמו לדרך רעה ולהיות רשע הרשות בידו, הוא שכתוב בתורה 'הן האדם היה כאחד ממנו לדעת טוב ורע', כלומר הן מין זה של אדם היה יחיד בעולם ואין מין שני דומה לו בזה הענין שיהא הוא מעצמו בדעתו ובמחשבתו יודע הטוב והרע ועושה כל מה שהוא חפץ, ואין מי שיעכב בידו מלעשות הטוב או הרע, וכיון שכן הוא – 'פן ישלח ידו'".</i><br><small>"ועתה פן ישלח ידו ולקח גם מעץ החיים ואכל וחי לעולם"... – כי הקב"ה היה חס על האדם מאחר שכבר גרם בחטאיו להיות יש ונפרד בפני עצמו, והחכמה העליונה שוב לא היה דבוקה בו בעצם, רק "כאחד ממנו", ואם כן אין לו תקנה להגיע למקור מחצב שרשו שיוכל להתדבק בחי החיים רק על ידי פירוד נשמתו מגופו, "ועתה פן ישלח ידו כו' ואכ"ל וח"י לעולם", היינו שלעולם יהיה מעורב בו בחינת אכ"ל – היינו הגשמיות, ובחינת ח"י – היינו הרוחניות יהיו תמיד בתערובות, ועל כן הוצרך לגזור עליו פירוד נשמתו מגופו.</small><sup class="footnote-marker">14</sup><i class="footnote">שם, סי' כח.</i><br><small>ומשיח יהיה במדריגה הנ"ל כמו קודם החטא, והנה בקהלת מהביל הכל ובשיר השירים היפוך מזה, וכל הצדיקים אינם יכולים להיות בשני המדרגות יחד, אך משיח יהיה לו שני המדרגות בלי הפסק רגע, שהוא מדת אין, ויהיה מחבר עולם התחתון לעולם העליון בלי הפסק... ולעולם-הבא יהיו כל הצדיקים בבחינה זו...</small><sup class="footnote-marker">15</sup><i class="footnote">שם, סי' כז (בסופו).</i>
האדם מאבד את תמימותו וקורע את עצמו מההוויה האלוקית, מקבל הוא את עצמאותו, אך מאבד את ההרמוניה עם הוויה זו. כאן הפיתוי של הנחש – "והייתם כאלוקים יודעי טוב ורע". הרצון לעצמאות ולשליטה, להיות כאלוקים, וכפי שמפרש רש"י:
<small>"כי יודע" – כל אומן שונא את בני אומנותו. מן העץ אכל וברא את העולם.<br>"והייתם כאלהים" – יוצרי עולמות.</small><sup class="footnote-marker">16</sup><i class="footnote">רש"י לבראשית ג, ה.</i><small> </small>
האדם, כאבי האנושות כולה, לא עמד בפיתוי ויצא מעולם שכולו טוב וכולו ביטול, אך חסר עצמיות, לעולם שבו ישותו הנפרדת גדלה ומתעצמת; עולם שבו יהיה חופשי לעשות ככל העולה על רוחו, ולכונן ערכים חדשים של טוב ורע על פי שרירות רצונו, ממש כפי שאלוקים עצמו עשה בבוראו את העולם.
מן העץ אכל וברא את העולם – בריאת העולם הינה אקט של החצנה ויצירת מציאות חוץ אלוקית. לפי הקבלה, עץ-הדעת הוא מידת המלכות, שבה ועל ידה נבראו כל העולמות. אדם הראשון רצה לדבוק במידה זו, שיש בה מוחצנות, אפשרויות ושרירותיות, על מנת להפוך בעצמו לבורא. ואמנם, לפי הקבלה, אילו היה ממתין עד שבת ולא חוטא היה נכלל עץ-הדעת בעץ החיים, הדעת הייתה מתבררת לצד הטוב שבה ועץ-הדעת היה מותר לו ואף מצוּוה היה לאכול ממנו. חטאו היה בקנאתו באלוקים ובמחשבה שאלוקים שולל ממנו את האפשרות להיות שותף שלו.
אך תוצאת האכילה מעץ-הדעת טרם זמנה לא הייתה כפי שהבטיח הנחש, וכאן טמון השקר שבדבריו: חיזוק הנפרדות איננו הופך את האדם לעל-אדם, לכל יכול, להפך – עושה הוא אותו חלש הרבה יותר, אנושי הרבה יותר. זוכה הוא לחירות, אך נקרע מאלוקים.<sup class="footnote-marker">17</sup><i class="footnote">ראה: מהר"ל <b>תפארת-ישראל</b> פרק א. היצה"ר הינו תוצאה של הבחירה; וראה הרב דסלר, <b>מכתב מאליהו </b>ח"ב, עמ' 139.</i> דעתו מאבדת את בהירותה ונעשית עכורה ורוויה ספקות. עפ"י הקבלה זהו שורש עמלק: "המן מן התורה מנין? – המן העץ". המן, עמלק, הוא פיתוי עץ-הדעת עצמו, הרצון להיות כאלוקים שגורם לנפילה בתהומות הרוע.
בכך נעשית הדעת לרפלקסיה, זוהי הדעת דסטרא-אחרא שאין בה ביטול והתחברות, אלא רק ההסתכלות של האדם מבחוץ, השומר על עצמו כנפרד ממושא תודעתו. זוהי ידיעה עקרה, וכפי שכותב הזוה"ק: "אל אחר אסתרס ולית ליה תיאובתא... ולא עביד פירין".<sup class="footnote-marker">18</sup><i class="footnote">זוהר ח"ב, קג, ע"א.</i> ידיעה שאין בה יצירתיות. כדי שתהיה הדעת פורייה צריך להיות חיבור פנימי, וזה בלתי אפשרי בלא נכונות להזדהות ולהתמזג.
<big><strong>פירוש פרוידיאני לתהליך</strong></big>
חטא אדם הראשון הוא כידוע הארכיטיפ של מצב האנושות בכלל, כמו גם של ההיסטוריה הלאומית והאישית. מטבעו כתיאור ארכיטיפי רב-מימדי, חל הוא על מישורים רבים בו זמנית. יקל עלינו להבין את התהליך במישור הפרטי, וממנו להשליך על המישורים הרחבים יותר:
השלב שקודם החטא מקביל לתמימותו של האדם בהיותו ילד. הילד אינו בוש בעצמו ובמערומיו הפיזיים והנפשיים, למעשה הוא אינו יודע כלל בושה מהי, מכיוון שמושג ה'אני' שלו איננו מגובש. מעורב הוא לחלוטין עם ה'אני' של הוריו. במצב זה חי הוא, כפי שהסביר פרויד, על פי עקרון העונג, שבו הוא מוּנע על פי מה שמסב לו תענוג וכל פעילותו היא ספונטאנית. חי הוא בעולם שכולו משחק ושעשוע, מעין גן-עדן. זהו גם מקור המשיכה העצומה של המבוגרים אל הילדים – מעוררים הם בנו כיסופים אל עולם אבוד.
ההתבגרות, שהיא האכילה מעץ-הדעת, הינה שלב הכרחי בבנין ה'אני'. בשלב כלשהו מתגלה לילד שלמעשה הוא איננו חי בעולם אינסופי, מוקף הוא במגבלות, אלא שהוא לא היה מודע אליהן. גבולות אלו מוטלים עליו כציווי: אל תיגע בזה, אל תאכל את זה, וכו'. איסור זה עצמו מעורר את התסביך האדיפאלי, שהרי ככל שהילד נעשה מודע יותר לעצמו הדברים האסורים נעשים מפתים יותר. רואה הוא את הגבולות שמציבים לו הוריו כמיותרים ומעיקים, וחש הוא דחף גדול לפרוץ אותם. נדמה לו שהוריו (– ובעיקר אביו) מקנאים למעמדם ולכן מונעים ממנו את מה שמותר להם. הוא איננו יודע שהאיסור איננו מוחלט כמו שהוא מוצג, ושמוחלטותו נובעת רק מקטנותו שלו. רוצה הוא לדעת מהו הטוב הצפון באותו האסור, ומהו הרע שמנסים למנוע ממנו. מורד הוא בהוריו, ובחטאו זה קונה הוא את התחושה המשכרת של עצמיות ועצמאות.
ה'אני' מתגבש אם כן כתוצאה מהחיכוך עם הגבולות שמציבים ההורים, תוך כדי היווצרותה של שניות (– פיצול) והדחקת חלקים אחדים מן האישיות לתוך הלא-מודע. שניות זו היא היא הבגרות. האדם כבר איננו חי את עצמו בפשיטות אלא יש לו 'אני' המודע לעצמו ומבקר פנימית את עצמו. ביקורת עצמית זו היא תוצאת הפנמת הנורמות של ההורים והפיכתן לציווים פנימיים, שהם המצפון שלו – 'האני העליון'. הפנמת הנורמות של ההורים, וקבלת המגבלות כחלק ממציאות חייו, מאפשרת לו את ההתגברות על התסביך האדיפאלי ומעבר ל'עקרון המציאות'. בכך רוכש הוא את הכלים להתמודדות עם עולם שיש בו גבולות.
הורים המפנקים את ילדיהם וחוסכים מהם מגע מכאיב עם המציאות, מתוך רצון לשמר את גן-העדן הפנימי של הילד, גורמים להם נזק בטווח הארוך – ילדים אלו יוצאים פעמים רבות חסרי גיבוש עצמי, ומודעותם לאחֵר נשארת אינפנטילית.
ואמנם ישנן כמה דעות (כמו זו של הרב מפשיסחא, שם, סי' כט), שחטאו של אדם הראשון היה מהלך הכרחי לפיתוחו הרוחני, בבחינת עבירה צורך מצווה.
בקבלה מבואר, שהכלים נוצרים על ידי ביטוש (– הכאה) של האורות במסך של המלכות ועלייתם למעלה בסוד אור חוזר. אור אינסוף חודר את האצילות בבחינת אור ישר, ובהגיעו למלכות נעצר במסך וחוזר למעלה. רק אחרי הופעת הכלים על ידי האור החוזר יכול אור אינסוף להיתפס באצילות. בירידת האור חזרה למטה הוא מתלבש בכלים, ובהגיעו למלכות מתלבש הוא בה, ועמה יורד ויוצר את ספירות עולם הבריאה. אותו מהלך חוזר על עצמו בשאר העולמות – בריאה, יצירה ועשייה.<sup class="footnote-marker">19</sup><i class="footnote">ראה: <b>תלמוד עשר ספירות</b> לרב יהודה-ליב אשלג, ח"ג פרקים א-ב, (הוצ' י-ם תשנ"ז) עמ' קנח-קס, ושם פרק יב. מקורו בכתבי האריז"ל: <b>עץ חיים</b> שער מז פרק א, <b>שער ההקדמות</b> דרוש ב דא"ק (דף לא).</i>
מה משמעות הדברים? הרפלקסיה של המודעות העצמית, ה'אני' האלוקי (מידת המלכות מכונה 'אני', והיא שורש ה"אני אמלוך" של מלכין דתוהו), היא היוצרת את הכלים, כלומר את הבריאה הנפרדת והעומדת מול הבורא.
התנועה הראשונית מבפנים החוצה, הספונטאניות, חבויה היא כולה באחדות האלוקית ואין בה מוחצנות אמתית. לכן אין בה מקום לנברא נפרד. רק התנועה ההפוכה, מבחוץ פנימה, היא שיוצרת את הנברא כנפרד ומאפשרת לו לעמוד אל מול האלוקים. באותו אופן מוסברת גם נסירת האישה מן האדם – נפרדות לצורך זיווג.
עמלק שהוא שורש הסטרא-אחרא שואב את כוחו מבחינת אחוריים של המלכות,<sup class="footnote-marker">20</sup><i class="footnote">ע"פ האר"י ז"ל.</i> כלומר מהצד המעשי, הנמוך, של הצורך בנפרדות, והוא אכן "מפריד אלוף", מחזיק הוא את האדם כנפרד ולא מאפשר לו להתחבר ולהתבטל. לכן עמלק תקף את ישראל ברפידים, מקום ש"רפו ידיהם מן התורה".
התיקון השלם של ימות המשיח, כפי שמבאר הרב מפשיסחא, איננו חזרה אל השלמות הראשונית, אלא היכולת לעמוד בשני העולמות בו-זמנית. האדם הקדוש, הוא דמות של אדם חכם-תמים, שבו התמימות והעורמה הפכו לאחד. זוהי 'תמימות שנייה', שהיא תמימות שמתוך בחירה, תמימות המודעת לעצמה וזאת בלי לפגום בתמימותה.<sup class="footnote-marker">21</sup><i class="footnote">זוהי לדעתי התמימות שמטיף אליה ר' נחמן פעמים רבות בספריו, להיות חכם מתוך תמימות כמו במעשה החכם והתם, להיות תמים מתוך ריבוי החכמה, ולהכיר שבסופו של חשבון היכולת להיות תמים היא החכמה העמוקה ביותר. ראה ליקוטי מוהר"ן תנינא יב, מד, ועוד. שם גם מבאר באורך שעמלק הוא החכמה של הפילוסופים, דהיינו הדעת המרוחקת והמנוכרת (א.צ.).</i> במצב זה ההכרה נשארת בנפרדותה – מחד, ומאידך קונה היא מחדש את יכולת הביטול. זהו פרדוקס שלא מובן לנו לעת עתה, ובעולם-הזה מדרגה זו מושגת רק מתוך שכרות של "עד דלא ידע".<sup class="footnote-marker">22</sup><i class="footnote">בלשון האריז"ל: אור החכמה מאיר ישר למלכות כדי לבנותה. כלומר, הביטול והנפרדות נעשים אחד, אור הביטול לאין סוף מאיר בכלי הנפרדות עצמה. עי' <b>שער הכונות </b>בעניין הפורים דרוש א.</i> השכרות היא אי-הידיעה היודעת. זהו המצב של לעתיד לבוא. ועל זה נאמר: "ולא יכנף עוד מוריך והיו עיניך רואות את מוריך", ואמרו חז"ל: "כל זמן שזרעו של עמלק קיים, כאלו כנף מכסה את הפנים. אבד זרעו מן העולם, 'לא יכנף עוד מוריך'". הכנף היא חוסר היכולת שלנו לעמוד אל מול הבורא ית' ולראותו פנים אל פנים.
<big><strong>הביטוש של קבלת התורה</strong></big>
התורה באה דווקא מתוך המקום של פנים בפנים, כמו שמובא כמה פעמים בתורה: "ודבר ד' אל משה פנים אל פנים", "פנים בפנים דבר ד' עמכם" ועוד, אולם חוץ ממשה ואהרון<sup class="footnote-marker">23</sup><i class="footnote">שהם בניו של עמרם, שעליו אמרו חז"ל (בבא-בתרא יז, ע"א) שהיה אחד מארבעה שמתו בעטיו של נחש, היינו שלא היה נגוע בחטא אדה"ר, אלא מת מחמת הגזירה הכללית על המוות. וכן דוד משיח ישראל היה בנו של ישי שנקרא נחש (שמואל ב יז, כה), ומת בעטיו של נחש. לאמור: משה, נותן התורה, תחילת התיקון, ומשיח – סוף התיקון, הם עצמם נולדו מתוך המציאות הזו של התמימות שקודם החטא. וראה על דוד בס' <b>חדות שמחה</b>, שם, סי' כז, ובס' <b>ערפלי טוהר </b>לראי"ה קוק, עמ' כא (א.צ.).</i> לא היה מוכשר כלל העם למדרגה זו בגלל מציאותה של השניות. המציאות השלמה, שהיא מציאותה של התורה, של עמידה מבוטלת מתוך נפרדות, מוטלת על ישראל ככפייה, מופיעה היא אליהם כמו מבחוץ, כתוצאה מהמדרגה שאחרי החטא.
זהו הביטוש שיוצר עמלק: כדי לקבל עלי עול מלכות שמים, כדי להחליט, אני חייב לצאת מעצמי. ההחלטה עצמה הינה החצנה, אך החצנה זו גורמת לכך שאאבד את השכנוע הפנימי של ודאותי והחלטתי, שהרי שוב אינני פועל מתוך עצמי, אלא מכוח ההחלטה שהיא כבר חיצונית לי. זהו הסתר הפנים של "הסתר אסתיר",<sup class="footnote-marker">24</sup><i class="footnote">המקור לאסתר מן התורה על פי הגמרא (חולין קלט, ב).</i> ששורשו בעמלק ה"מכסה על הפנים".
ישראל לא יכולים לקבל את התורה בעולם-הזה מתוך אהבה והרמוניה גמורה,<sup class="footnote-marker">25</sup><i class="footnote">השווה לדברי מהר"ל לעיל, ובמקומות נוספים.</i> וכך גם האדם היחידי. השניות שבנו תגרום לנו תמיד לשאול: למה להיות דווקא דתי? מי אמר שזה באמת כדאי? הדבר נתפס כמקרי. המקריות היא תוצאה של הספק והניכור, שהוא התוצאה של ההסתכלות מבחוץ. אי היכולת הזאת להתחבר היא היוצרת את הכפייה. יודע הוא האדם שבלא תורה לא יהיה לו עולם, אבל הוא אינו מסוגל להתבטל אל התורה כי רוצה הוא לשמור על ישותו העצמאית. מאידך, הוא איננו מסוגל לקבל את ישותו בדיוק בגלל זה שאין לו יכולת ההתחברות. הפתרון חייב להופיע אם כן ככפייה. התורה מופיעה אליו כמנוכרת, אבל דווקא ככזו היא מקבלת ישות ואובייקטואליוּת, מקבלת קשיחות של כלי. מפני שאיננה משהו הנובע מפנימיותו של האדם היא איננה שייכת לאור אלא לכלים, לעולם הסופי והשרירותי. וזהו תפקידו של עמלק.
אדמו"ר הזקן מסביר בספרו <b>תורה אור</b>, שהמן דקדושה הוא היוצר את הלבושים לגילוי האלוקות בעולם,<sup class="footnote-marker">26</sup><i class="footnote">דף קכ-קכא, מובא בדרשה הקודמת.</i> בסוד הפסוק: "ויקח המן את הלבוש ואת הסוס" וכו'. לפיכך מלחמת עמלק מופיעה דווקא בין יציאת מצרים למתן תורה, וזוהי הסיבה לכך שדווקא אחרי המלחמה בהמן קבלו ישראל את התורה מחדש. הנפרדות עצמה היא המאפשרת את הופעתם של הלבושים הדתיים של כל הדורות, את הפרשנות היצירתית על התורה לכל ריבויה והסתעפויותיה. במצב של הביטול אין מקום לפרשנות וליצירה שהרי הכל מובן מאליו. רק במקום שישנה עמימות והדעת פגומה יש צורך בפרשנות, הפרשנויות חולקות זו על זו, ובכך, בכל פעם מחדש, נצבעים התורה והרצון האלוקי בריבוי גוונים.
שלוש פעמים בהיסטוריה מופיע עמלק: לפני מתן תורה – אז יוצר הוא את הכפייה. לפני ימי בית שני – יוצר הוא את הקבלה המחודשת ואת עולם הפרשנות היצירתית – התורה שבע"פ; ובימות המשיח, "מעמיד עליהם מלך שגזירותיו קשות כהמן וישראל עושים תשובה"<sup class="footnote-marker">27</sup><i class="footnote">סנהדרין צז, ע"ב.</i> – כהכנה לגילוי העליון של התורה – תורת משיח. הנפרדות היוצרת את הצורך (והאפשרות) לקבלת התורה עצמה, היא – בהתעדנה – יוצרת את הלבושין דאוריתא, שהוא עניין יצירת העולמות – "והייתם כאלוקים", ולעתיד לבוא היא נמחית מתחת השמים (אך לא מעל השמים)<sup class="footnote-marker">28</sup><i class="footnote">ראה: <b>מידות הראי"ה</b>, אהבה, ו.</i> ומביאה לאיחוד האדם עם הא-ל פנים בפנים,<sup class="footnote-marker">29</sup><i class="footnote">שאז ייעשה האדם לבורא (עולמות) ממש, בבחינת "אילו בעו צדיקי ברו עלמא" (סנהדרין סה, ע"ב). על האדם כבורא עי' <b>אורות הקודש </b>ח"ב, עמ' תקכז, פס' יא; וח"ג, עמ' מב-מו, סז-סט, עב: "...עליית האדם מתהומותיו אל מרומיו, עד שיבא להיות דומה לקונו, שיהיה בורא עולמות במאמרו ורצונו. ומה שגם עכשיו נאמר בצדיקים ותגזר אומר ויקם לך, זהו רק התנוצצות קטנה מאור העתיד, שיתפשט בכל מילוי הנשמות כולן".</i> שהוא עניין ימות המשיח. המצב של התיקון השלם איננו חזרה אל האחדות אלא הכנסת השניות והכללתה בייחוד האלוקי. כפי שמבאר רמח"ל בכמה מקומות,<sup class="footnote-marker">30</sup><i class="footnote">ראה לעיל הערה 21.</i> השניות עצמה היא חלק מהשגת הייחוד השלם, חלק מהזיווג עצמו.
<big><strong>שמחת קבלת התורה בפורים</strong></big>
כאן אנו חוזרים אל פורים: רק השמחה השכרותית של פורים היא זו שפותחת בפנינו, בעולם שלאחר החטא, את היכולת לקבל עול מלכות שמים ועול תורה ומצוות. מה מיוחד בשמחת פורים?
יום-טוב לא קיבלו עליהם – אומרת הגמרא לגבי פורים. השמחה של פורים שונה מזו של יום-טוב. וכך כותב אדמו"ר האמצעי מחב"ד:
<small>דהנה כל שמחת יום-טוב הוא על פי התורה דכתיב "ושמחת בחגך"... בהיות ידוע בשרש בחינת יום-טוב שהוא בחינת מוחין דאמא דכתיב בה "אם הבנים שמחה", לפי שהשמחה הוא בחינת גילוי ההעלם כידוע, ובכל מועד ורגל יש גילוי ההעלם מאור אינסוף בבחינת בינה... וזהו עפ"י סדר השתלשלות... אבל בפורים עיקר השמחה הוא למעלה מבחינת השתלשלות דסובב וממלא, דהיינו רק מבחינת עצמותו ומהותו ית' ממש כנ"ל, שזהו ע"י בחינת מסירות נפש שלמעלה מהטעם ודעת, ועל כן אין השמחה בבחינת הטעם ודעת כמו שמחת יום-טוב... ולכן הפליגו חז"ל בשמחת פורים כי "חייב איניש לבסומי עד דלא ידע"... שתהיה השמחה למעלה מן הדעת ולא ידע בין ארור המן [לברוך מרדכי] ...מצד עצמותו יתברך דוקא דקמיה כולא [כלא חשיב] כו' כחשיכה כאורה שוין ממש... ושם אין הפרש בין ארור המן וכו' וזהו עד דלא ידע ההפרש בין כו' וד"ל.</small><sup class="footnote-marker">31</sup><i class="footnote"><b>שערי אורה</b> דף צט.</i>
השמחה של יום-טוב באה מאור הבינה, שהיא התיישבות האור בכלי. הבינה היא שורש היש, שורש הנשמה, חיותה ועצמיותה. אור הבינה הוא גילוי המשמעות והטעם של הקיום. האדם מוצא תכלית לחייו וזה ממלא אותו שמחה. זוהי החכמה הנמצאת במציאות עצמה, כגון בעשיית חסד, הסיפוק שבעשיית מצווה, וכו'. זוהי שמחה שהינה הוויה.
לא כן השמחה של פורים. "ויהי בימי אחשוורוש" – אומרת הגמרא:<sup class="footnote-marker">32</sup><i class="footnote">מגילה י, ע"ב.</i> "כל 'ויהי' הוא לשון צער", ומסביר מהר"ל: " 'ויהי' הוא מורה על הוויה בלתי נשלמת, והוא המשך זמן, והוויה שהיא בזמן היא השתנות, מפני שעצם ההוויה הוא השתנות מעניין לעניין, וכל שינוי רע".<sup class="footnote-marker">33</sup><i class="footnote"><b>אור חדש</b> עמ' סא.</i> המציאות של פורים היא של הוויה חסרה, הוויה שעודנה שרויה בתוך הזמן, בשינוי דינאמי, ואין בה את הפרספקטיבה המאפשרת תחושת סיפוק ומלאוּת. שמחת פורים איננה לפיכך שמחה ביש המתמלא, אלא שמחת החסר, אך דווקא משום כך היא שמחה עצמית. אנו שמחים לא בגלל שיש, אלא בגלל שאין – אך אין צורך שיהיה! זו היא שמחה שיסודה במידת ההשתוות.<sup class="footnote-marker">34</sup><i class="footnote">גילוי האַיִן, בחינת "רישא דלא אתידע".</i> שמחת המלך הכסיל, אחשוורוש, המבוססת על ביטול שמתוכו אדם מגיע לשמחה בעצם ההיוֹת.
זוהי שמחה דיוניסית: כמאמר הפתגם החסידי – "אדם יסודו מעפר וסופו לעפר, אבל בינתיים כוס משקה ביד". שמחה אכסטטית, פורצת גבולות, שלא כשמחת יום-טוב, ומצויה היא מעבר לטוב ורע.
החירות האמיתית המאפשרת את קבלת התורה שורשה דווקא בנקודה זו. כל זמן שה'דאגה' שולטת בנו, איך ומה יהיה, כל עוד שואלים אנו את שאלת המשמעות, לכודים אנו בהרגשה-העצמית העמלקית. רק הוויתור על הדעת ועל הרצון למלאוּת מאפשר לאדם לבחור בעצמו, ולהתמיד בדרכו. 'עד דלא ידע בין ארור לברוך' – זוהי שמחה של "כחשיכה כאורה". שמחה הנובעת לא מכך שאני שווה, אלא מכך שאינני שווה וממילא אינני מרגיש צורך להיות שווה.
הייאוש מה'משמעות', שבא דווקא מתוך תמציתו של האני הנפרד, הוא משיכת השניות פנימה אל האחדות והפיכתה לריקוד. הזרות הופכת לשעשוע, שהוא שמחת ימות-המשיח, בהם נתקן חטא אדם הראשון בשורשו ע"י המשיח המצוי בשניות ואחדות בו-זמנית,<sup class="footnote-marker">35</sup><i class="footnote">כמובא לעיל בשם הרב מפשיסחא.</i> והתורה מתגלה אז כעומק הרצון והטבע האנושי.
<b>"הדור קיבלוה בימי אחשוורוש"!</b>

כתיבת המגילה וגאולת פורים

<big><strong>למשמעות כתיבת מגילת אסתר</strong></big>
<big><strong>מגילת אסתר – תורה שבעל פה או תורה שבכתב?</strong></big>
כתיבת המגילה היוותה מקור לדיונים אצל חז"ל, על סמכותם של מרדכי ואסתר לכתוב את המגילה. מה שנראה פשוט לקורא המגילה, בה מובאת עובדת הכתיבה כדבר מובן וטבעי: "ותכתב אסתר המלכה... את כל תוקף לקים את אגרת הפורים הזאת השנית... ומאמר אסתר קיים דברי הפורים האלה ונכתב בספר" (אסתר ט) – לא היה פשוט כלל לחכמים, שהרי "דברים שבכתב אי אתה רשאי לאמרם על פה, דברים שבעל פה אי אתה רשאי לאמרם בכתב" (גטין ס, ע"ב). בכמה מקומות אנו מוצאים שחכמי ישראל הקדומים התנגדו לכתיבת המגילה, ואצל האמוראים אנו מוצאים דיונים ביחס למעמדה בתוך שאר הכתובים:
<small>שלחה להם אסתר לחכמים: כתבוני לדורות. שלחו לה: "הלא כתבתי לך שלישים" (משלי כב) – שלישים ולא רבעים. עד שמצאו לו מקרא כתוב בתורה: "כתב זאת זכרון בספר" (שמות יז). כתב זאת – מה שכתוב כאן ובמשנה תורה, זכרון – מה שכתוב בנביאים, בספר – מה שכתוב במגילה. כתנאי: כתב זאת – מה שכתוב כאן, זכרון – מה שכתוב במשנה תורה, בספר – מה שכתוב בנביאים, דברי רבי יהושע. רבי אלעזר המודעי אומר: כתב זאת – מה שכתוב כאן ובמשנה תורה, זכרון – מה שכתוב בנביאים, בספר – מה שכתוב במגילה.</small><sup class="footnote-marker">1</sup><i class="footnote">מגילה ז, ע"א.</i>
<small>רבי שמואל בר נחמן בשם רבי יונתן: שמונים וחמשה זקינים ומהם שלשים וכמה נביאים היו מצטערין על הדבר הזה. אמרו: כתיב "אלה המצות אשר צוה ד' את משה" – אלו המצות שנצטוינו מפי משה, כך אמר לנו משה: אין נביא אחר עתיד לחדש לכם דבר מעתה. ומרדכי ואסתר מבקשים לחדש לנו דבר?! לא זזו משם נושאין ונותנין בדבר, עד שהאיר הקב"ה את עיניהם ומצאו אותה כתובה בתורה ובנביאים ובכתובים, הדא היא דכתיב: "ויאמר ד' אל משה כתוב זאת זכרון בספר", זאת – תורה, כמה דתימא "וזאת התורה אשר שם משה לפני בני ישראל"; זכרון – אילו הנביאים, "ויכתב ספר הזכרון לפניו ליראי ד'" וגו'; בספר – אילו הכתובים, "ומאמר אסתר קיים את דברי הפורים האלה ונכתב בספר".</small><sup class="footnote-marker">2</sup><i class="footnote">ירושלמי מגילה א, ה.</i><small> </small>
יש להדגיש, כי הדיון כאן אינו דיון על סמכות חכמים בכלל לחדש דינים ותקנות. תורה שבעל פה קדמה לזמן מרדכי ואסתר, ודברים שבעל פה נאמרו זה מכבר למשה מסיני. פירושים, גזירות וסייגים היו מאז ומעולם בסמכות חכמים, החידוש של מרדכי ואסתר הוא בהפיכתם של דברים שבעל פה לדברים שבכתב, תוך קבלת מעמד של תורה שבכתב!
איך הופכת המגילה, יצירת חכמים, למסורת מקודשת כתורה שבכתב שניתנה מן השמים?
<big><strong>מעמד המגילה בהלכה</strong></big>
הלכות שונות מבטאות מהפך זה, הלכות המעמידות את המגילה במעמד ביניים בין תורה שבכתב לתורה שבעל פה, בין ספר לבין אגרת, ובאות לידי ביטוי הן בדיני כתיבתה (שרטוט, תפירה וכו') והן באפשרות לדרוש אותה כתורה שבכתב:
<small>א. ואמר רבי חלבו אמר רב חמא בר גוריא אמר רב: מגילה נקראת ספר ונקראת אגרת, נקראת ספר – שאם תפרה בחוטי פשתן פסולה, ונקראת אגרת – שאם הטיל בה שלשה חוטי גידין כשרה. אמר רב נחמן: ובלבד שיהו משולשין.<br><b>רש"י:</b> נקראת ספר – ונכתב בספר; אם תפרה בחוטי פשתן פסולה – דאיכא למאן דאמר במסכת מכות (יא, א) ספר תורה שתפרו בפשתן פסולה; ונקראת אגרת – לומר שאינה חמורה כספר; שיהו משולשין – שיהא מראש התפר עד מקום תפירת הגיד כממנו ועד הגיד השני, ומן השני לשלישי כמשלישי לסוף התפר.</small><sup class="footnote-marker">3</sup><i class="footnote">מגילה יט, ע"א, ורש"י שם.</i>
<small>ב. "דברי שלום ואמת" – אמר רבי תנחום, ואמרי לה אמר רבי אסי: מלמד שצריכה שרטוט כאמיתה של תורה.</small><sup class="footnote-marker">4</sup><i class="footnote">שם טז, ע"ב.</i>
<small>ג. רבי חלבו רבי חונה בשם רב: "והימים האלה נזכרים ונעשים" – נזכרים בקריאה ונעשים בסעודה. זאת אומרת, שמגילת אסתר ניתנה להידרש.<br>רבי חלבו רבי יסא בשם רבי לעזר: נאמר כאן "דברי שלום ואמת" (אסתר ט, ל), ונאמר להלן "אמת קנה ואל תמכור" (משלי כג, כג) – הרי היא כאמיתה של תורה, מה זו צריכה סירטוט אף זו צריכה סירטוט; מה זו ניתנה להידרש אף זו ניתנה להידרש.</small><sup class="footnote-marker">5</sup><i class="footnote">ירושלמי מגילה א, א.</i>
הגדיל לעשות ריש לקיש בדרשתו המפורסמת, המלמדת שכל הכתובים בטלים לעתיד לבוא חוץ מהמגילה:
<small>ר' יוחנן ורבי שמעון בן לקיש. רבי יוחנן אמר: הנביאים והכתובים עתידין ליבטל וחמשת ספרי תורה אינן עתידין ליבטל, מה טעמא? "קול גדול ולא יסף". רבי שמעון בן לקיש אמר: אף מגילת אסתר והלכות אינן עתידין ליבטל. נאמר כאן "קול גדול ולא יסף", ונאמר להלן "וזכרם לא יסוף מזרעם". הלכות – "הליכות עולם לו".</small><sup class="footnote-marker">6</sup><i class="footnote">ירושלמי מגילה א, ה.</i>
בעוד חכמי ישראל דנים האם בכלל ניתן לצרף את המגילה אל הכתובים וצריכים לשם כך לימוד מיוחד, בא ריש לקיש והופך את המגילה ל"כתב יותר מכתב". הנביאים והכתובים, שאמירתם ברוח-הקודש אינה מוטלת בספק, הינם ארעיים ועתידים להתבטל (השוו למאמר חז"ל: "נבואה שהוצרכה לדורות נכתבה ושלא הוצרכה לא נכתבה",<sup class="footnote-marker">7</sup><i class="footnote">מגילה יד, ע"א.</i> המקפל בתוכו את ההנחה שרוב הנבואות אופיין אקטואלי ולא נצחי, ואף אלו שנכתבו אינן נצחיות אלא רלבנטיות לדורות רבים יותר) ואילו המגילה שיסודה אנושי, על גבול רוח-הקודש, דווקא היא נצחית.
זאת ועוד: ההכרעה עצמה שאסתר ניתנת להיכתב, לא באה על פי נבואה או על ידי בת קול, כפי שהיינו מצפים ביחס לעניין כזה – והרי היו ביניהם נביאים רבים – אלא הסתמכה על דרשה, שהיא עצמה אמצעי של התורה שבעל פה. גם כאן טמון פרדוקס: על פי דרשה בעל פה לומדים שאפשר לצרף את המגילה ולהפכה לחלק מהתורה שבכתב, שממנה ידרשו אחר כך דרשות. – 'מעגל סגור', המוכיח את נצחיותה של המגילה מתוך המגילה עצמה!
<big><strong>עולם הכתב ועולם הדיבור</strong></big>
מאמר חז"ל אחר מלמד שתקופת מרדכי ואסתר הייתה תקופת מעבר בין עולם הכתב לעולם הבעל פה, בין עולם המקרא לעולמם של חכמים ושל הדרשות:
<small>אמר רב אסי: למה נמשלה אסתר לשחר? לומר לך, מה שחר סוף כל הלילה, אף אסתר סוף כל הנסים. והא איכא חנוכה? – ניתנה לכתוב קא אמרינן.</small><sup class="footnote-marker">8</sup><i class="footnote">יומא כט, ע"א.</i>
נס פורים הוא הנס האחרון שניתן להיכתב. ישנם ניסים השייכים לעולם הכתיבה, לעולם התנכ"י, וישנם ניסים השייכים לעולם הסיפור האגדי (– הַגדי – מלשון היגד), לעולם שעל-הפה. נס חנוכה, עם כל עוצמתו והשלכותיו הלאומיות הרחבות, לא ניתן כבר להיכתב. אין לו את הנצחיות ואת המוחלטות שבגילוי האלוקי המופיע בניסים המקראיים. האם הכוונה להבדל שבין נס נסתר המלובש בדרך הטבע לבין נס גלוי שלמעלה מן הטבע? לאו דווקא, שהרי נס פורים היה מלובש לגמרי בדרך הטבע, ולעומת זאת רבים סיפורי הניסים שלמעלה מן הטבע אצל חז"ל. ההבדל הינו כאמור בעוצמה הנצחית של הנס.
מהו ההבדל המהותי שבין כתיבה לדיבור?
במונחים הנוהגים היום ניתן לנסח את ההבדל שבין דיבור לכתיבה באמצעות הבחנה עקרונית בין שני סוגי ייצוג: חיווי, והבעה. כתיבה הינה חיווי, רוצה לומר: מערכת סימנים חסרת חיים המתפקדת כציונים במערכת של מובנים שרירותיים. המילים מציינות או מצביעות על מסומנים מוחשיים או מופשטים הקיימים מעבר למילים, על פי כללי הלשון של אותה שפה. הדיבור, לעומת זאת, הינו הבעה, הוא מייצג את תוקף הכוונה אשר מחיה את הלשון. בדיבור נוכח הדובר, והוא נושא את כוונתו. מכאן נובעת חיוניותו ומיידיותו של הדיבור. וכך כותב ר' צדוק הכהן מלובלין:
<small>...אבל דברים שבעל פה הוא להיפך – אי אפשר לאמרם בכתב, כי דברים שבעל פה הוא חכמת חכמי ישראל, ועל ידי דיבור החכם בפה יש בו חיותו, מה שאין כן בכתב, אין בו חיות עוד.<br>...אבל חיות האדם הוא חיות פרטי שחלק לו השם יתברך ואין לו תפיסה והתלבשות בכלי גופני אלא באותו כלי שקבע והגביל לו השם יתברך, ואי אפשר לו ליכנס לכלי ולבוש אחר להחיות כלל [שלא ברצון השם יתברך]. ועל כן, על פי התורה אסור לכתוב דברים שבעל פה כי בכתיבה מסתלק חיות האדם המדבר אותם דברים ואין משיג אלא גשמיות הדבר בלא חיות.</small><sup class="footnote-marker">9</sup><i class="footnote"><b>רסיסי לילה </b>סי' נו.</i>
פער זה בין הכתיבה לדיבור מבוטא בדברי חז"ל:
<small>לא כעולם הזה העולם הבא. העולם הזה נכתב ביו"ד ה"י ונקרא באל"ף דל"ת, אבל לעולם הבא כולו אחד, נקרא ביו"ד ה"י ונכתב ביו"ד ה"י... רבי אבינא רמי: כתיב (שמות ג) "זה שמי לעֹלם וזה זכרי לדור דור" – אמר הקדוש ברוך הוא: לא כשאני נכתב אני נקרא. נכתב אני ביו"ד ה"א ונקרא אני באל"ף דל"ת.</small><sup class="footnote-marker">10</sup><i class="footnote">פסחים נ, ע"א.</i><small> </small>
את שם ד' אי אפשר להשיג בדרך ההבעה אלא בדרך החיווי. קדושתו היא כה גבוהה עד שאי אפשר לו לאדם להביע אותה כמבע אנושי פנימי ויכול הוא רק להצביע עליו מרחוק. בכתבי חב"ד משתמשים רבות בהבחנה שבין 'ידיעת המציאות' לעומת 'השגת המהות'. את מהותו של שם הוי' אי אפשר להשיג, אלא רק לדעת את עצם מציאותו. האמת האלוקית בעולם-הזה איננה מוארת אלא מעומעמת, ולפיכך יכולה היא להופיע רק באמצעות פעולת ה'הזרה' של הכתיבה. "זה שמי לעולם" – אל תקרי לעולם אלא לעַלֵם, 'העלימהו'.<sup class="footnote-marker">11</sup><i class="footnote">ע"פ קידושין עא, ע"א.</i> יש כמובן יתרון להבעה, משום שיש בה נוכחות. ואולם, הפסדו של החיווי יוצא בשכרו – מוחצנותו וקיבעונו מסגלים אותו לייצוג המוחלט.
<big><strong>עמלק – הסתר הפנים</strong></big>
הפער שבין החיווי – הרומז על הקדושה הנשגבת, לבין הדיבור – המביע את הקדושה הנמוכה יותר, שורשו, על פי כתבי החסידות, בעמלק. מלחמת עמלק מתפרשת בכתבים אלו כמאבק של גישור על הפער שבין אור עולם-הבא לאור עולם-הזה, או – בלשון הקבלית – בין 'אור אינסוף הסובב כל עלמין' ל'אור אינסוף הממלא כל עלמין'. יסודם של דברים כבר בדברי חז"ל על הפסוק "כי יד על כס י-ה מלחמה לד' בעמלק מדור דור" (שמות יז, טז):
<small>רבי ברכיה בשם רבי אבא בר כהנא אמר: כל זמן שזרעו של עמלק קיים, כאלו כנף מכסה את הפנים. אבד זרעו מן העולם – "לא יכנף עוד מוריך" (ישעיה ל, כ). רבי לוי בשם רבי אחא ברבי חיננא אומר: כל זמן שזרעו של עמלק בעולם, לא השם שלם, ולא הכסא שלם. אבד זרעו של עמלק, השם שלם והכסא שלם. מה טעם? "האויב תמו חרבות לנצח" וגו' (תהלים ט, ז). מה כתיב אחריו – "וד' לעולם ישב כונן למשפט כסאו" (שם שם ח), הרי השם שלם והכסא שלם.</small><sup class="footnote-marker">12</sup><i class="footnote">תנחומא כי-תצא, יא.</i>
אין השם שלם ואין הכיסא שלם עד שימחה שמו של עמלק. חוסר השלמות של השם הוא הפער שבין הנוכחות האלוקית עצמה לבין השם והכיסא – ייצוגה בעולם. בכתבי ח"ן מבואר, שעמלק הוא הכוח המפריד בין שתי האותיות הראשונות של שם הוי"ה לשתי האחרונות. הראשונות, שהן עצמן שם (י-ה), מייצגות את אור עולם-הבא, ואת העולמות העליונים הנסתרים, "עלמא דאתכסיא". בעולמות אלו מופיעה הנוכחות האלוקית ללא מסכים רבים, והאור עובר בהם דרך כלים 'שקופים'. שתי האותיות האחרונות הן נשמתו של העולם-הזה, ההופעה האלוקית דרך הרגש ודרך החומר, הופעה הנקראת בכלליות "עלמא דאתגליא", כיון שעניינה ותכליתה של הופעה זו הוא התגלות האלוקות 'החוצה' דווקא, לשרות בתוך חומר נמוך, ובלשונם של חכמים: "לעשות לו יתברך דירה בתחתונים" (תנחומא נשא, טז). "אין השם שלם" – פירושו לפיכך שקיים נתק בין הגילוי העצום בעולמות ה'י-ה' לבין הגילוי (המומעט ממילא) שבעולמות ה'וה', נתק שהוא מקור החושך והרוע בעולמנו. ה'אספקה' של אור אלוקי לעולם-הזה איננה סדירה ואיננה תקינה, קשה לכונן אותה וקל להרוס אותה. בלשון התורה ולשון חז"ל נקראת תופעה זו "הסתר פנים".
בפסיקתא רבתי (פר' יב) מובא: "כל זמן שזרע עמלק קיים כביכול כאילו הפנים מכוסות. נעקר זרעו מן העולם – נתגלו הפנים".
מהו כיסוי פנים ומהו גילוי פנים?
במגילה, כמו בחיים, אנו מוצאים שלושה מימדים של פרשנות למציאות או להשתלשלות האירועים: מקרה, גורל, והשגחה.<sup class="footnote-marker">13</sup><i class="footnote">דיון מפורט על כך לעיל בפרק "הידיעה שאינה יודעת".</i> זהו אמנם תוכנה של המגילה – צירופי מקרים המתגלים כגורל אלוקי וכהשגחה: "ובשנים עשר חודש... ביום אשר שיברו אויבי היהודים לשלוט בהם, ונהפוך הוא אשר ישלטו היהודים המה בשונאיהם" (ט, א); "ובבואה לפני המלך אמר עם הספר ישוב מחשבתו הרעה אשר חשב על היהודים על ראשו, ותלו אותו ואת בניו על העץ" (שם, כה). פה מתגלה מחשבתו של השם יתברך, שגלגלה את העלילות שהעלילו המן ושונאי ישראל להשמדתו של הצאצא העמלקי, בן בנו של אגג, לקיים מה שנאמר: "מלחמה לד' בעמלק מדור דור" (שמות יז, טז).
עמלק "אשר קרך בדרך" (דברים כה, יח) מסמל לפי חז"ל את המקריות. מחיית עמלק היא לפי זה מחיית המקריות, הגילוי העמוק ביותר שאין מקריות כלל. מחייה זו מתממשת ע"י כך שמתברר שהמקרה עצמו הוא חלק מהידיעה וההשגחה האלוקית.
<big><strong>הגאולה – ההתגברות על הסובייקטיביות</strong></big>
נתרגם את הדברים למונחים אקסיסטנציאליים: המקריות הינה חוסר קיום. אם קיומי וחיי הינם אפשריים בלבד, אם הכל יכול להיות אחרת, הרי שקיום זה איננו קיום מוחלט, ואין בו שום דבר מן המוחלט. לעומת זאת, תפיסת החיים כגורל הינה קבלת עצמי וקבלת המקריות עצמה כהכרחית (פטליזם). "כך הוא ולא יכול להיות אחרת"! הגורל הוא מעבר לאפשרות, וגם מעבר לשפיטה עצמה. בכך נוצרת <b>העצמיות</b>. האדם מקבל את עצמו כמות שהוא ומכריז: "אני זה אני". מופיע הוא כרצון הרוצה את עצמו. במישור של הגורל אין לחפש משמעות אובייקטיבית לקיום, המשמעות הינה סובייקטיבית בלבד, ומקורה בגילוי האלוקי העליון הנקרא 'סובב כל-עלמין', שלמעשה הינו חוסר-משמעות במובנים האנושיים הרגילים. ר' נחמן מברסלב בתורה ס"ד מקשר דרגה זאת לאמירה המפורסמת של הקב"ה למשה על גורלו של ר' עקיבא: "שתוק, כך עלה במחשבה לפני". בכתבי חב"ד מכונה דרגה זו דרגת 'היחיד':<sup class="footnote-marker">14</sup><i class="footnote">ראה: אדמו"ר האמצעי, <b>נר מצווה ותורה אור</b>, "שער היחוד" פרק יא.</i> סובייקטיביות המקבלת את עצמה, ומכוננת את המשמעות מכוח האין.
אך גם בהפיכת המקרה לגורל אין די. המועקה של שאלת המשמעות במובן הפשוט, האובייקטיבי ('עלמא דאתגליא') עדיין מציקה ולא נותנת מנוח.
הגאולה המוחלטת (– והניצחון על עמלק) הינה גילוי המקרה כהשגחה, הגילוי העצום שכיסוי הפנים לא היה אלא פן של גילוי פנים, ושאין מקרה כלל בעולם. מקורה של גאולה זו אינו באין אלא ביש המוחלט שמעליו. הקיום מקבל משמעות אובייקטיבית, כאשר היחיד יוצא מהעצמיות והאותנטיות שלו ואינו נשען על עצמו אלא דווקא על אמונו בזולת, ליתר דיוק על האמונה באמונה שלו. האמונה – השייכת לבחינת היחיד הסובייקטיבית – הופכת באחת לאובייקטיבית כאשר מישהו מתבונן עליה מבחוץ.
כדוגמא לכך אפשר להביא את הפער הגדול שבין יחסם של הרבי'ים החסידיים לעצמם לעומת יחסם של החסידים אליהם ואל תורתם. אמונתו של זולתי הינה מבחינתי עובדה אובייקטיבית, וככזו יכול אני להישען עליה אף יותר מאשר הישענותי על אמונתי הפנימית.<sup class="footnote-marker">15</sup><i class="footnote">מסופר, שפעם אחת חלשה דעתו של הבעש"ט מאוד ועלו בו ספקות קשים על דרכו. היה יושב בחדרו ומתייסר. לפתע נכנס תלמיד לחדר, ניצב לפניו באימה וקרא "רבי!" – עמידתו זאת ואמונתו הפשוטה של התלמיד ברבו החייתה את הבעש"ט והחזירה אותו לאיתנו. (א.צ.)</i> אך לשם כך מוכרח אני לבצע קפיצה לא פשוטה, שהיא הינה הדילוג של האמונה. דילוג שמשמעו אמונה במוצקותו של הזולת, ולא כמוצקות עובדתית יבשה כי אם כמוצקות רוחנית, אור אלוקי אובייקטיבי המגרש את הצללים, אור ה'סובב כל עלמין' המופיע דרך הזולת הטרנסצנדנטלי. דילוג זה מושג ע"י השכרות הפורימית.
גילוי הפנים' שהינו הגאולה מופיע בנוכחות השקופה של הפנים, במפגש הסובייקטים פנים-אל-פנים וביכולתם ליצור שיח חי ופורה. האר"י הקדוש רואה את עיקר הגאולה כגאולת הדיבור ויציאתו מהגלות, "פסח – פה סח". הדיבור הגאול איננו רק הבעה, אלא גם התקשרות. זהו לא המונולוג המדעי ואף לא זה האקסיסטנציאליסטי סובייקטיבי, אלא ה<b>דיאלוג</b>. מחייב הוא את הבלתי אפשרי – תפיסת הזולת כחירות. בדרך כלל נוטים אנו לראות בזולת אובייקט, אחד מתוך אובייקטים רבים בעולמנו. בתור שכזה אנו שוללים ממנו את חירותו, היינו את האינסופיות שלו ואת האינטימיות שלו.
האמון בזולת כחרות הינה הנכונות לקבל את הבלתי צפוי. האם אני יכול לתת בו אמון ולא לחשוד בנגיעותיו בדבר? ה'אתה' והנוכחות נוצרים באמונה לאמונה של הזולת, היינו בחוסר הנגיעות שלו. רק משנותן האדם אמון ברציונאליות של השיח, נוצרת שקיפות של נוכחות. ה'משמעות' הנוצרת מתוך הדיאלוג הינה משמעות שאיננה נובעת מה'אין', מחוסר המשמעות שבבחירה בעצמי, אלא דווקא מהישות המוחלטת. זוהי לא 'הבעה', השייכת לדרגת ה'יחיד', אלא דווקא 'חיווי', היינו האחר. לא רחמים אלא כבוד ואהבה.
במגילה מתרחש המהפך שבו העל-פה נהפך לכתב ולנצחיות, היצירה הסובייקטיבית מתקבעת והופכת למקור. זוהי הגאולה. בכך שהסובייקט מצליח לדלג על עצמו ולהאמין בזולת, זוכה הוא עצמו לקיום מוחלט ולאמונה בעצמו. ב'אור חוזר' הופך הוא עצמו לאובייקט, ויצירתו הופכת לספר. מגילת אסתר הפכה אם כן לספר לא בזכות ההשראה (– רוח-הקודש) של אסתר ומרדכי, אלא דווקא באמצעות האישור שבא לה מבחוץ ע"י הציבור: "ורצוי לרוב אחיו" (י, ג); "קיימו וקבלו היהודים עליהם" (ט, כז).
אמונה זו בזולת הינה למעלה מטעם ודעת, אין לה הנמקה. אין שום סיבה בעולם שתצליח לשכנע אותי להאמין בעצמי או בזולתי. רק אם אכן <b>אאמין</b> (<b>–</b> סתם כך, באופן פשוט וללא סיבה), תהפוך ההבעה לחיווי ותקבל את המוחלטות שלו. לפיכך רק השכרות של "עד דלא ידע", שפירושה דילוג על המודעות והפנימיות, מכניעה את הספק העמלקי והופכת את אי-הידיעה לידיעה, את האמונה הפנימית לוודאות ולמציאות, ואת עולם ה'זה', הנוקשה, לעולם ה'בא', עולם רך, מלא סוד, אלוקי.<sup class="footnote-marker">16</sup><i class="footnote">ראה הדגשה נוספת בעניין זה באפילוג.</i>

רשפי אש

<big><strong>ייחודיותה של שמחת פורים</strong></big>
<big><strong>פתיחה</strong></big>
בסוף השנה, בחודש אדר, מוצאים אנו את הפורים. "אסתר סוף כל הניסים" – אומרת הגמרא.<sup class="footnote-marker">1</sup><i class="footnote">יומא כט, ע"א.</i> לכאורה המועד הנחות ביותר בין מועדי ישראל. אין בו הקדושה, המנוחה והשגב של השבת, ואף לא השמחה החגיגית של הימים הטובים. בשכרות, במשתה ובליצנות נחגג הפורים. המחוות המורחקות מהיהודי כל השנה כולה הפכו למצווה בפורים.
מופתעים אנו לפיכך לקרוא את דברי המדרש:
<small>כל המועדים עתידים להיות בטלים, וימי הפורים אינם בטלים לעולם, שנאמר "וימי הפורים האלה לא יעברו מתוך היהודים" (אסתר ט, כח). אמר ר' אלעזר: אף יום הכפורים אינו בטל לעולם, שנאמר "והיתה זאת לכם לחקת עולם לכפר על בני ישראל מכל חטאתם אחת בשנה" (ויקרא טז, לד).</small><sup class="footnote-marker">2</sup><i class="footnote">מדרש משלי פ"ט, פס' ב.</i>
ובתיקוני זוהר (תיקון כא) מובא: "פורים אתקריאת על שם יום הכיפורים". החסידים הפליגו יותר: "כיפורים – כפורים".<sup class="footnote-marker">3</sup><i class="footnote"><b>תורה אור </b>קכא, א; <b>פלא יועץ </b>לרמ"ד מהאראנסטייפל.</i> היינו שמעלתו של פורים גבוהה מזו של יום-הכיפורים, אדרבה עיקר מעלתו של יום-הכיפורים היא משום שהוא דומה לפורים!
יום-הכיפורים – היום הנשגב של השנה, והפורים – אחרית השנה, מושווים זה לזה. זהו סודו של הפורים – סוד ההיפוך, "ונהפוך הוא", "נעוץ סופן בתחילתן".
זאת ועוד, פורים הינו חג גלותי. סיפור המגילה מתרחש בעיקר בחצר המלך הפרסי. אין בו מגבורת הלוחמים הנאבקים לשחרור מולדתם. "אכתי עבדי אחשוורוש אנן", מנמקת הגמרא<sup class="footnote-marker">4</sup><i class="footnote">מגילה יד, ע"א.</i> את ההלכה לפיה אין אמירת הלל בפורים. הסיפור רצוף אינטריגות, תככים ומלשינות, ובלבו – הנערה היהודייה הנישאת למלך אחשוורוש, ומה יכול להיות עצוב וטראגי מזה? מרדכי הינו אב-טיפוס של השתדלן היהודי השוהה בחצר המלך, המגן על עמו ומולדתו במסירות נפש ומפעם לפעם אף עולה בידו לעלות לגדולה. אבל גם החגיגה, המשתה, השמחה, משלוח המנות, ההמולה והרעש הפורימי הינם יהודיים, מאד יהודיים ומאד גלותיים. כאמור, ההילה והשגב של הימים הטובים נהפכו כאן לקרנבל פורימי עליז ופרוע.
לפי תחושתי, הביטוי הבולט ביותר ליהודיות זו הינה הנעימה העצובה של מגילת איכה המשתזרת בקריאת המגילה: "וכלים מכלים שונים" (א, ז) – אלו הם כלי המקדש המשמשים למשתה אחשוורוש (!).<sup class="footnote-marker">5</sup><i class="footnote">ראה: אסתר רבה ב, יא.</i> המלנכוליה פולשת ללב השמחה הפורימית, אך היא איננה מעיבה עליה, נהפוך הוא – נעימה זו הופכת להתרסה ולקריאת "אף על פי כן!" המלבה את השמחה, אך בו זמנית היא מעצבת אותה לכלל השמחה הפורימית היהודית כל כך, שבתשתיתה עומדים הייסורים, הסבל והגלות. לא בכדי קבעו חכמים שאין לומר הלל בפורים בנימוק שהוזכר קודם – "אכתי עבדי אחשוורוש אנן".
במרכז עבודת היום השמחה, כך אדר כולו. זו גם נמצאת בשיאה של המגילה: "ליהודים היתה אורה ושמחה וששון ויקר" (ח, טז). המגילה כולה רצופה משתאות, שמחות ושכרות.
השמחה הינה ערך ומצווה מרכזית ביותר בתורה. "תחת אשר לא עבדת את ד' אלוהיך בשמחה ובטוב לבב" (דברים כח, מז) – אומר הפסוק בפרשת התוכחה. מצות יו"ט איננה אלא השמחה לפני ד'. אין ספק שמחבר המגילה חפץ להנגיד את שמחת המן היוצא ממשתה אסתר "שמח וטוב לב" לשמחה וטוב הלבב שבתורה. ובכל זאת ישנו הבדל עמוק בין שמחת החג לבין שמחת הפורים, או ליתר דיוק בין שמחת אחרית-השנה של חג הסוכות – שהוא כידוע חג השמחה של התורה – לבין שמחת אחרית-השנה של חג הפורים.
<big><strong>דתיות ושמחה</strong></big>
השמחה הינה מהתכונות העיקריות של היהודי בכלל ושל החסיד בפרט. שמחה של בטחון בד' והתמסרות שמקורן בתודעת ה"אתה בחרתנו" – מודעות הייחוד, הבחירה והיעוד היהודי; האמון במשמעות הקיום היהודי ונצחיותו.
שמחה זו איננה מובנת מאליה, וגם לא תמיד היא ספונטאנית, למעשה השמחה הינה הכרעה. זאת משום שהאופי הדתי איננו בהכרח אופי שמח, ולא עוד אלא שישנו אופי דתי היונק את משאביו דווקא מהעצבות והמלנכוליה. כך כותב הרב סולובייצ'יק:
<small>בודאי ישנה בי נטייה רוחנית לאלגיה, למלנכוליה דתית, איזה מיתר רב חשיבות מתחיל רועד בי כשאני שומע את הנגינה העצובה של "כל נדרי" או של הקדיש שלפני מוסף בראש השנה, או את הוידוי של הכהן הגדול ביום הכיפורים, "אנא השם". גל עצבות פרדוקסאלית שזורת גילה חרישית מציף את תודעתי ואני מרגיש את עצמי פדוי וגאול.</small><sup class="footnote-marker">6</sup><i class="footnote"><b>דברי השקפה</b> עמ' 135-136. ראה גם: <b>דברי הגות והערכה </b>עמ' 218, 242-241, 253; <b>בסוד היחיד והיחד </b>עמ' 120 ואילך, על המלנכוליה הטיפוסית לאיש הדת. הגרי"ד מתאר שכשפחד מות היה תוקף את סבו הגר"ח מבריסק היה מתמכר בכל כוחו להלכות אהלות וטומאות כדי להשקיט את המיית נפשו ולהשרות עליו רוח של שמחה וחדווה. והשווה לג'יימס, <b>החוויה הדתית לסוגיה</b>, מוסד ביאליק, עמ' 107: "מעתה נוכל לראות מה גדול הניגוד העלול להיווצר מאליו בין תפיסת החיים של הנפש הבריאה ובין אופן המחשבה הרואה את חוויית הרע כראות דבר מה עיקרי. בעיני בעלי תפיסה זו – נוכל לקרוא אותה 'תפיסת הנפש הדוויה' – נראית הרגשת בריאות הנפש הפשוטה והתמימה כדבר שטחי שכולו סנוורים. ולהיפך: בעיני בעלי הנפש" וכו', עיי"ש; "נמצאנו למדים שהדתות השלמות ביותר הן אותן שהיסודות הפסימיסטים מפותחות בהן ביותר" (עמ' 109).</i>
לא פעם נתפסת השמחה כשטחית בהשוואה לטראגי ולמלנכולי: המגע עם העמוק עובר על פי רוב דרך התהומי, ושוכן הוא בכיליון של כלות הנפש. אך נראה שבעומקה של השמחה היהודית שוכנת דווקא תהום זו של הלב הנשבר, אך זהו שברון-לב המתגבר על עצמו ולא נותן לעצמו ליפול, היודע להפוך את הייאוש לביטחון ואת העצבות לאכסטזה. האכסטזה הינה היפוכו של הייאוש, ובלעדיו היא לא תיכון. ההבדל בין פורים לבין יום טוב הינו ההבדל בין שמחה לאכסטזה.
<big><strong>השמחה החסידית</strong></big>
שמחת החסידים איננה שמחת החיים הפשוטה והטבעית, אלא התגברות על העצב, מאבק עם היסודות שבתוכנו המושכים אותנו לא פעם לייאוש ורחמים עצמיים. הקריאות החוזרות ונשנות של החסידים להיות שמח ולהתרחק מהעצבות רק מוכיחות זאת. רבות מהדמויות החסידיות הבולטות, הרבי'ים הגדולים (הדוגמא הבולטת לכך היא ללא ספק ר' נחמן מברסלב), היו אנשים פסימיים עם נטיות דיכאוניות, שהשמחה הייתה מאבק עצמי והתגברות על נטיות אלו. כפי שתיארו רבים, הטיפוס הדתי הינו מאנו-דיפרסיבי, נע הוא בין קצוות חריפים של שמחה אכסטטית ותודעה עצמית גבוהה לבין דיכאון. המלנכוליה והנוסטלגיה מביאות אותו במגע עם האינסופי והנחרץ.<sup class="footnote-marker">7</sup><i class="footnote">הנוסטלגיה הינה נוכחות של העבר בתוך ההווה, אך לא כמאורע שחלף אלא כנצח. העבר אינו בר-שינוי וככזה הינו ייצוג של המוחלט. 'חיים בעבר' יכולים בהקשר זה להיות עלייה מתוך ההווה אל הנצח, האל-זמני. כאשר ההווה הוא קשה הרי שבכך ישנה גאולה (ויש יאמרו – בריחה). אך הנוסטלגיה איננה רק אמצעי לגאולה, אלא אף אפשרות להשלמה. הנטייה לרגשות מלנכוליים ונוסטלגיים ולהשלמה עמם מביאה לעיתים גם כן צורה של השלמה.</i> כך גם הטראגיות, שהינה עמידה הרואית מול הגורל.
השמחה החסידית רוויה פסימיות, וניתן אף לומר שהיא יונקת את עוצמתה דווקא מתוך פסימיות זו. שמחה זו הינה למעשה הכרעה פנימית והתגברות על המצב המייאש. התגברות זו איננה אחיזה בנימוקים וסיבות לשמחה, אלא אדרבה – היא הוויתור עליהם, ובכך דווקא היא מגלה את חירותה (כפי שיוסבר לקמן) והופכת את הפסימיות לשמחה. ככל שהראשונה עמוקה יותר כך אי תלותה ועוצמתה של השמחה תתרבינה. תורף הדבר הוא, שהפסימיות עצמה הופכת בסופו של דבר להיות השחרור ואי-האחיזה, שהם השער לשמחת הקיום בעצמו. כשאין במה להיאחז מתפרצת העצמיות הטהורה בשמחה אכסטטית.
כך כותב ר' נחמן:
<small>בענין השמחה. על פי משל, שלפעמים כשבני אדם שמחים ומרקדים, אזי חוטפים איש אחד מבחוץ, שהוא בעצבות ומרה-שחורה, ומכניסים אותו בעל כרחו לתוך מחול המרקדים, ומכריחים אותו בעל כרחו שיהיה שמח עמהם גם כן, כן יש בענין השמחה. כי כשאדם שמח, אזי המרה-שחורה ויסורים נסתלקים מן הצד. אבל מעלה יתרה להתאמץ לרדוף אחר המרה-שחורה דוקא, להכניס אותה גם כן בתוך השמחה, באופן שהמרה-שחורה בעצמה תתהפך לשמחה. שיהפך המרה-שחורה וכל היסורין לשמחה, כדרך הבא לתוך השמחה, שאז מגודל השמחה והחדוה מהפך כל הדאגות והעצבות והמרה-שחורה שלו לשמחה. נמצא שחוטף המרה-שחורה ומכניס אותה בעל כרחה לתוך השמחה, כמשל הנ"ל.<br>וזה בחינת (ישעיה לה): "ששון ושמחה ישיגו ונסו יגון ואנחה", שהיגון ואנחה בורחים ונסים מן השמחה, כי בעת השמחה דרך היגון ואנחה לעמוד מן הצד כנ"ל, אבל צריך לרדוף אחריהם דיקא, ולהשיגם ולהגיעם, להכניס אותם דוקא לתוך השמחה כנ"ל. וזהו: "ששון ושמחה ישיגו" וכו' שהששון ושמחה ישיגו ויתפסו את היגון ואנחה, שהם נסים ובורחים מן השמחה, להכניס אותם בעל כרחם לתוך השמחה כנ"ל. כי יש יגון ואנחה שהם הסטרא-אחרא, שאינם רוצים להיות מרכבה אל הקדושה, ועל כן הם בורחים מן השמחה. על כן צריך להכריח אותם לתוך הקדושה, דהיינו השמחה, בעל כרחם כנ"ל.</small><sup class="footnote-marker">8</sup><i class="footnote"><b>ליקוטי מוהר"ן</b> תנינא, כג.</i>
התנועה שמתאר ר' נחמן הינה של הכנסת הפסימיות והכללתה בשמחה, השמחה תתגבר בעקבות הכללת הפסימיות בה עצמה. איך?
<big><strong>פסימיות ושמחה</strong></big>
בחב"ד אנו מוצאים את העבודה במרירות הנפש. דווקא בצורה זו – לימדו אדמו"רי חב"ד – יכול האדם לבוא במגע עם התהומי הממשי. באופן אחר מובאים הדברים כבר בזוה"ק,<sup class="footnote-marker">9</sup><i class="footnote">ח"ב, קיז ב; ח"ג, קסח א; תקו"ז צג, ב.</i> שם מתפרש המושג הידוע "צדיק ורע לו" כגורל ושורש נשמה של צדיק שעבודתו היא במרירות ומלחמה מתמדת עם הרע. צדיק כזה מרגיש בשמחה רמייה ושטחיות. וכך כותב אדמו"ר האמצעי בקונטרס ההתפעלות (עמ' קסט):
<small>ודבר זה שמעתי בפירוש מפי אאמו"ר [– אדוני אבי מורי ורבי] ז"ל ששמע בזה הלשון מהרב המגיד ז"ל, שלא יוכל אדם לבוא לקבלה אמיתי רזין דאורייתא... בלתי אם יש בו המרה שחורה הטבעית והעצמית שמושרשת בו מנעוריו דוקא, ודוקא בבחינת ההיולי שבו הכללית, אם הוא לעומק האמיתית דוקא (דהיינו צו בראכנקייט [– שברון לב] האמיתית בטבע עד שמואס ממש בחייו בתמידיות בכל שעה ושעה) אז ישכון בו ממקור כל בחיים ממקורא דכולא להחיות רוח נדכאים... ואז נהפך האנחה שלו והמרה שחורה הטבעית הנ"ל לשמחה ועונג רק מצד אלוקות ששורה על נפשו ממש. </small>
על בסיס הדברים האלו כותב אדמו"ר הזקן בתניא (פרק כו):
<small>ומה שכתוב "בכל עצב יהיה מותר", פירוש, שיהיה איזה יתרון ומעלה מזה, הנה אדרבה מלשון זה משמע שהעצב מצד עצמו אין בו מעלה רק שיגיע ויבא ממנו איזה יתרון והיינו השמחה האמיתית בד' אלהיו הבאה אחר העצב האמיתי לעתים מזומנים על עונותיו במר נפשו ולב נשבר, שע"י זה נשברה רוח הטומאה וסטרא-אחרא ומחיצה של ברזל המפסקת בינו לאביו שבשמים, כמו שכתוב בזהר על הפסוק "רוח נשברה לב נשבר" וגו', ואזי יקוים בו רישיה דקרא "תשמיעני ששון ושמחה וגו' השיבה לי ששון ישעך ורוח נדיבה" וגו', וזהו טעם הפשוט לתיקון האר"י ז"ל לומר מזמור זה אחר תיקון חצות קודם הלימוד כדי ללמוד בשמחה אמיתית בד' הבאה אחר העצב, שיש לשמחה זו יתרון כיתרון האור הבא מן החשך דוקא, כמו שכתוב בזהר על פסוק "וראיתי שיש יתרון לחכמה מן הסכלות כיתרון האור כו' ע"ש וד"ל.</small>
מכאן נובעת החשיבות של העבודה בשברון לב בחסידויות חב"ד וברסלב. הבעיה בעבודה מסוג זה נובעת מהקִרבה שבין שברון הלב לעצבות שהיא חוסר-חיות ומוות של הלב. באחת משיחותיו לימד ר' נחמן כי רק יחידי סגולה יכולים להיות תדיר בלב נשבר מבלי שהדבר גולש לעצבות, אך לגבי שאר החסידים הוא מייעץ ליחד שעה ביום לשברון הלב ובשאר הזמן להיות בשמחה דווקא.
נחזור לדברינו לעיל: האכסטזה הינה אם כן ההכרעה לעמדה של שמחה, המתגלית לעצמה כיכולת להכריע כן מתוך חירות. חופש זה הוא האכסטזה. הוא מגלה את ממשותו כיכולת, ומכאן באה האכסטזה, שהינה – בלשון החסידית – גילוי של אור שמעל לכלים. כשהיא באה בבחינת 'אור ישר' ('מלמעלה למטה') הרי היא ההתלקחות של העצמיות הצרופה הבאה לכלל ביטוי דווקא מתוך הייאוש.
בהתגברות העצמית על העצבות והמלנכוליה מתגלה חירות עצומה הנובעת מהשחרור מכל תלות שהיא. בהכרעה זו של השמחה אנו מפגינים את חירותנו מהנסיבות החיצוניות. תגלית זו שאני יכול להיות שמח גם במצבים של ייאוש ודיכאון מביאה להתלקחות אכסטטית עצומה. "רשפיה רשפי אש שלהבת יה". הסיבה לכך היא שבחירות עצמה, שהינה יכולת וחופש, ישנה שמחה רבה – זוהי ההתלקחות של העצמיות עצמה שאיננה שמחה בגלל שיש לה, אלא היא שמחת הקיום השמח בקיומו; שמחה החורגת מהקיום בעולם, או בלשון החסידית – 'שמחה שלמעלה מההשתלשלות', ולכן היא חורגת מהשמחה הרגילה. זוהי שמחה על ד' לבדו, בחינת "ויספו ענווים בד' שמחה, ואביוני אדם בקדוש ישראל יגילו" (ישעיהו כט, יט).
<big><strong>שמחת החג</strong></big>
לשמחת החג שני יסודות: הראשון הוא הביטחון בד' שהינו תוצאת האמונה, והוא הנותן ליהודי את הביטחון בקיומו. זה איננו בטחון בקיומו בעולם-הזה; מידת הביטחון, כפי שלמדנו מדברי ראשונים ואחרונים,<sup class="footnote-marker">10</sup><i class="footnote">רבנו בחיי ב<b>חובות הלבבות</b>, החזון-אי"ש ב<b>אמונה ובטחון</b>.</i> איננה מבוססת על בטחון ארצי, היא איננה אמירה של 'יהיה טוב', שהרי אי אפשר להיות בטוח בהתרחשות עתידית שלא התגלתה מפורשות בנבואה. למעשה זהו בטחון בהווה, בַּערך של חיי היהודי ושל מה שהוא עושה. בטחון שאיננו מבוסס על העולם-הזה, שלגביו ישנה לא פעם דווקא עמדה של פסימיות וביטול, אלא על העולם הבא, העולם הרצוי, גם אם אין לו מימוש כרגע. במונחי הקבלה – השמחה שייכת לספירת בינה, המכונה 'עולם הבא', ולא למלכות שהיא העיקרון של העולם-הזה.
היסוד השני הוא בחירת ישראל, תודעת ה"אתה בחרתנו", המביאה גם לאהבת ישראל ולסולידאריות יהודית. אני מזהה בזולת את עצמי היהודי, כמוני כמוהו. בכך נוצרת אחווה עמוקה שהינה הכלי לשמחה ב'היות יהודי'.
קדושת החג משמעה החגיגיות כגילויו של הטרנסצנדנטלי.
החגיגיות הינה חלק מהאופי הדתי, בפרט זה של 'איש ההלכה', אשר במידה רבה הוא גם 'איש ההדר' (במונחי הספר 'איש האמונה'): "מאידך גיסא נכווה איש ההלכה בשמחה יתירה, בחדווה משוללת כל יסוד הגיוני בריא, בשכרות רוחנית ובצהלת החיים הרועשת מדיי. יש באיש ההלכה את החגיגיות שבאופי" – כותב הרב סולובייצ'יק.<sup class="footnote-marker">11</sup><i class="footnote"><b>בסוד היחיד והיחד</b> עמ' 123.</i>
על חגיגיות זו כותב ג'יימס בספרו "החוויה הדתית לסוגיה":
<small>כל עמדה שאנו מכנים אותה דתית, מן ההכרח שיהיה בה משהו חגיגי, רציני ועדין... חפץ הייתי כי תעמדו על חוויות האמונה כחוויות חגיגיות בדווקא... האלוהי יהיה פירושו בשבילנו רק ריאליות מקורית כזו, המכריחה את הפרט להגיב בחגיגיות ובכובד ראש, ותגובה שאין עמה לא קללה ולא ויתורים.</small><sup class="footnote-marker">12</sup><i class="footnote">שם, עמ' 29.</i><small> </small>
החגיגיות של איש ההלכה נובעת מהיותו שייך במהותו ל'עולם התיקון'. עולם ההלכה הוא עולם הכלים והשמחה שבו שהיא שמחת ההוויה, השמחה המציאותית, בחינת אורות בכלים, שהיא החגיגיות.<sup class="footnote-marker">13</sup><i class="footnote">כאמור לעיל, 'איש הדת' לעומתו קרוב יותר ל'עולם התוהו', אופיו מתפרץ ונעדר חוקיות. מכאן נובע גם אופי השמחה שלו המאנו-דיפרסיבי (ראה <b>אורות הקודש </b>ח"ג, עמ' קכו: האופי הקבוע והמתנודד). כאמור, האופי החסידי הוא כזה, ומכאן נובעות הנפילות הקשות המאפיינות לא פעם חסידים ואף אדמו"רים גדולים.</i>
לחגיגיות אופי טקסי ולכן היא מייצגת את הקדושה ואת הטרנסצנדנטליות. קשורה היא לסדר ולאמון בסדר, הללו יוצרים את חוויית ההרמוניה והאמון במציאות.
שמחת החגים מגיעה לשיאה בחג הסוכות. שמחת הסוכות שייכת לסוף הזמן, "באספך את מעשיך מן השדה" (שמות כג, טז). לשמחה זו שני מובנים. הראשון – שמחת האסיף: "נתתה שמחה בלבי מעת דגנם ותירושם רבו" (תהלים ד, ח) – הסיפוק והמלאוּת שיש לו לאדם אחרי שגמר את תפקידו. רואה הוא, כמו הקב"ה, "את כל אשר עשה והנה טוב מאד", חש הוא ברכה ושפע בעמלו, ואלו ממלאים אותו רגש של תודה ושמחה על חייו. דומה היא שמחה זו באיכותה לשמחת הזקנים, כבביטוי התנכ"י "זקן ושבע ימים" – שובע וסיפוק של אדם זקן היושב בקרב צאצאיו, סוקר את חייו אחורנית, ואומר: אכן היה כדאי.
אך השפע לכשעצמו לא מספיק, מביא הוא לשמחה רק כשמלווה הוא <b>בברכה</b>, וזהו המובן השני של שמחת הסוכות: "ברכת ד' היא תעשיר ולא יוסיף עצב עימה" (משלי י, כב). "כי יברכך ד' אלוהיך בכל תבואתך ובכל מעשה ידיך – והיית אך שמח" (דברים טז, טו). הברכה והשמחה תלויים באופן מלא אחד בשני. ההצלחה היחידה שלא נמהלת בעצב וחוסר סיפוק, המתלווים תמיד להצלחתנו, היא זו שמקורה בברכת ד'.
<big><strong>שמחת בית השואבה ושמחת הפורים</strong></big>
לשמחת פורים, כאמור, אופי שונה. היא איננה שמחת ההוויה, אלא 'שמחה שלמעלה מההשתלשלות', כדברי הזוהר המפורסמים על הפסוק "אז תתענג על ד'" – 'על ד' דיקא',<sup class="footnote-marker">14</sup><i class="footnote">ח"א ריט, א, ובעוד מקומות.</i> כלומר למעלה משם הוי"ה – המציין את התגלות אור אינסוף בתוך כלי העולם. היא איננה מבוססת על המלאוּת של ההוויה. לא הצלחה וסיפוק חומרי, לא השמחה על הערך שבחיים היהודיים, ואף לא הביטחון בד' הם יסודותיה, אלא דווקא השפלות והמימד הפסימי שבחיים. הלא-כלום הוא שמעניק לה את עוצמתה האדירה. זוהי שמחתו של הקיום השמח בעצם קיומו, יהיה אשר יהיה, ולו גם קיום סובל ומיוסר.
נוכל להשוותה לשמחת בית השואבה של החסידים ואנשי המעשה המתוארת בדברי הרמב"ם:<sup class="footnote-marker">15</sup><i class="footnote">בירור היחס שבין שמחת יו"ט לשמחת בית השואבה, והבנת פשר ההבדלים ביניהן כפי שמוצגים בדברי הרמב"ם, דורשים מאמר בפני עצמו. שמחת בית השואבה אינה בדיוק שמחת פורים וברור מאליו שהיא מגיעה ממקום אחר לגמרי, כהקצנה של 'שמחת ההוויה' של החג עצמו, לעומת שמחת פורים ששואבת כאמור את חילה דווקא מן הפסימיות של היומיום ('העלאת הדינים לשרשם בגבורות דבינה' – בניסוח החסידי) וה'עיבור' של החורף. אעפ"כ בסופו של דבר ההגעה היא למקום דומה, למרות נקודות המוצא ההפכיות. התיאור של הרמב"ם לשמחת בית השואבה מובא כאן א"כ עמ"נ להמחיש את ההבדל שבין שמחה לאכסטזה. שמחת בית השואבה היא המודל של השמחה האכסטטית בהלכה, כזו הקיימת גם בפורים ואף בחריפות גדולה יותר, אלא שתיאורים כאלו לגבי פורים חסרים הן בגמרא והן בהלכה, ושמא לא בכדי...(א.צ.)</i>
<small>והיאך היתה שמחה זו? החליל מכה ומנגנין בכנור ובנבלים ובמצלתים, וכל אחד ואחד בכלי שיר שהוא יודע לנגן בו, ומי שיודע בפה – בפה, ורוקדין, ומספקין, ומטפחין, ומפזזין ומכרכרין כל אחד ואחד כמו שיודע, ואומרים דברי שיר ותושבחות. ...מצוה להרבות בשמחה זו. ולא היו עושין אותה עמי הארץ וכל מי שירצה אלא גדולי חכמי ישראל וראשי הישיבות והסנהדרין, והחסידים והזקנים ואנשי מעשה הם שהיו מרקדין ומספקין ומנגנין ומשמחין במקדש בימי חג הסוכות, אבל כל העם, האנשים והנשים, כולן באין לראות ולשמוע.<br>השמחה שישמח אדם בעשיית המצוה ובאהבת האל שצוה בהן, עבודה גדולה היא, וכל המונע עצמו משמחה זו ראוי להפרע ממנו, שנאמר (דברים כח) "תחת אשר לא עבדת את ד' אלהיך בשמחה ובטוב לבב", וכל המגיס דעתו וחולק כבוד לעצמו ומתכבד בעיניו במקומות אלו חוטא ושוטה, ועל זה הזהיר שלמה ואמר "אל תתהדר לפני מלך". וכל המשפיל עצמו ומקל גופו במקומות אלו הוא הגדול המכובד העובד מאהבה, וכן דוד מלך ישראל אמר (שמואל ב, ו) "ונקלותי עוד מזאת והייתי שפל בעיני", ואין הגדולה והכבוד אלא לשמוח לפני ד', שנאמר (שמואל ב, ו) "והמלך דוד מפזז ומכרכר לפני ד'".</small><sup class="footnote-marker">16</sup><i class="footnote"><b>משנה-תורה</b> הל' שופר וסוכה ולולב, ח, יג-טו.</i>
השמחה המתוארת כאן איננה השמחה שמתוחמת בכלים (בחינת 'אהבת עולם'), אלא זו היוצאת מהכלים (בחינת 'אהבה רבה', אהבה כרשפי אש), ולכן כרוכה היא בשפלות, שהיא מצבו הנפשי של העובד מאהבה על פי הרמב"ם. שפלות זו המכונה בחסידות 'ביטול היש', מביאה לכך שהאדם לא חש עוד את עצמו כ'דבר', כישות העומדת בפני עצמה, אלא כחלק מהמציאות האלוקית. ביטול זה עם המרירות שכרוכה בו מביאים להתלקחות של שמחה עצמית שאיננה סיבתית, אלא שמחה בד' ממש (ראה דבריו של אדמו"ר האמצעי לעיל).
שמחה עלאה זו של בית-השואבה באה לידי ביטוי בריקודים וכרכורים דווקא (לעומת שמחת יום-טוב שהינה מאופקת יותר)<sup class="footnote-marker">17</sup><i class="footnote">ראה: שם הל' יו"ט, ו, יז-כא.</i> ולא בכדי. שמחה שמקורה בשפלות בוקעת ועולה עד עצמות הנפש, בחינת יחידה שבנפש, ולכן 'יורדת' היא עד הרובד הנמוך של הגוף. בקבלה מבואר שדווקא ספירת המלכות הנמוכה היא הביטוי הישיר ביותר של ספירת הכתר, בחינת "נעוץ סופן בתחילתן" דווקא. השפלות היא שמגלה את העצמות, וזו מאחדת את הגוף עם הנשמה ועושה אותם לאחד. אור העצמות הוא אור מקיף (שנקרא 'מקיף דכתר' או 'מקיף דאור חוזר') שאיננו מכיר את השניות של גוף ונשמה, ושניהם מביעים אותו באותה המידה.
לאכסטזה לפיכך מימד גופני בולט. שלא כמו השמחה הרגילה המופנמת (שמקורה בדרגת הנשמה, בחינת בינה) בחינת "נתתה שמחה בלבי" (תהלים ד, ח), הרי האכסטזה של שמחת בית השואבה ושמחת פורים מלווה בתנועות גופניות עזות. נוצר כאן מעבר ישיר מן ה'למעלה מן הדעת' ל'למטה מן הדעת'. הקצוות מתחברים. כך כותב אדמו"ר הזקן על ההבדל שבין שמחת פורים לשמחת יום טוב:
<small>...שמחת פורים עצומה ויתירה מהשמחה שביו"ט. כי הנה על כל יו"ט כתיב "רננו צדיקים בהוי"ה". וכמבואר בזוהר תרומה (דף קלז, ע"ב) דלכך אומרים מזמור זה בשבתות וימים טובים. והנה הוי"ה הוא בחינת השתלשלות העולמות, יו"ד חכמה ה' בינה כו', ורננו בהוי"ה היינו שממשיכים תוספת אור וגלוי מלמעלה מהשתלשלות בסדר ההשתלשלות... והנה תוספת אור זה הוא גם כן בשיעור ומדה (על פי קו המדה כו') מאחר שנמשך בהשתלשלות חכמה ובינה ואינו ערוך למהותו ועצמותו יתברך הפשוט בתכלית הפשיטות, וסדר ההשתלשלות הוא רק כטפה מן הים כו', ולכן מצות שמחת יו"ט שנאמר ושמחת בחגך היא בגבול ומדה, בשלמי שמחה, אין שמחה אלא בבשר, ועכשיו משחרב בהמ"ק אין שמחה אלא ביין, וברביעית יין יוצא ידי חובת שמחת יו"ט, שהשמחה היא בגבול ושיעור (וכמו שלמעלה תוספת האור מתלבש בחכמה ובינה כו' כך הוא למטה שהשמחה מתלבשת בהדעת כו') מה שאין כן שמחת פורים שהשמחה גדולה יותר למעלה מהדעת, עד דלא ידע כו', והוא מפני ענין המבואר למעלה שע"י המסירות נפש שהיה בהם אז כל השנה, שהוא בחינה שלמעלה מהטעם ודעת, הנה באתערותא דלתתא ובטול זה הגיעו למעלה מעלה בעצמות אינסוף ב"ה שלמעלה מעלה מגדר ההשתלשלות שאינו בגדר סובב וממלא כו', שמזה דוקא נמשך בחינת המסירות נפש כנ"ל באריכות. ולכן השמחה מגילוי זה הוא למעלה מהדעת. והיינו "עד דלא ידע בין ארור המן לברוך מרדכי", כי בהגלות נגלות הארת עצמותו יתברך כולם שוים ממש וכחשכה כאורה, כמו שכתוב "גם חשך לא יחשיך [ממך]". וכמו שכתוב "אם צדקת מה תתן לו ורבו פשעיך מה תעשה לו".<br>...והנה בכל זה יובן הטעם שלא נזכר שם הוי"ה במגלה ולא שאר שמות של הקב"ה, והענין הוא על דרך המשל המבואר בזהר סוף פר' בחוקותי גבי "לכלתם כתיב", כמשל החתן שהולך ללון לבורסקי בשביל הכלה כו' ע"ש, כן מלכות דאצילות נשפלת למטה מאד בעולמות תחתונים ומתלבשת בקליפת נגה ולמטה יותר, וכמאמר רז"ל "גלו לבבל שכינה עמהם". ועכ"ז החתן העליון בחינת חסד שלמעלה נמשך ויורד לשם, ואם כן אדרבה אז נראה ונפלאה האהבה יותר, ועל דרך זה הוא גם כן התלבשות הנס בלבוש הטבע כו' שהוא מעוצם האהבה הולך גם כן להתלבש בבית הבורסקי שהוא לבוש הטבע כו' ועל כן לא נזכר שם הוי"ה במגלה מפני שאז היתה הכלה הכלולה בתכלית השפלות שמסתתרת כו'. על כן מוכרח להיות גילוי החסד שלמעלה גם כן בבחינת התלבשות לירד לשם אל המקום אשר הם, ולכן לא נזכרים השמות, שהוא בחינת הגילוי שבלי לבוש כו'. אך כמו שבהמשל הנה ירידה זו הוא מורה על עוצם האהבה כמו שכתוב בזהר שם. כמו כן האור המלובש במגלה זו הוא למעלה מבחינת שמות. ותדע שהרי אמרו רז"ל שהנביאים עתידים להבטל לעתיד לבא ומגלת אסתר לא תבטל אע"פ שאין בה שם ובנביאים יש שמות הרבה, אלא הענין כי השם שהוא גילוי הארה שבסדר ההשתלשלות יו"ד חכ' ה' בינה כו' הוא רק כטפה מהים לגבי עצמיות אור אינסוף ב"ה וכמו שם האדם שאין זה עצמיותו. אבל בפורים ע"י המסירות נפש הגיעו לעצמות אינסוף ב"ה שלמעלה מבחינת שם הוי"ה...</small><sup class="footnote-marker">18</sup><i class="footnote"><b>תורה אור</b> צט, ג – ק, ב.</i>
הסיבה לשמחה העצומה של פורים הינה, לפי אדמו"ר הזקן, מסירות הנפש של ישראל בימי גזירת השמד. מסירות הנפש הינה התגברות על השכל הרציונאלי, התגברות ואמונה שלמעלה מיכולתו של הכלי – האגו, התודעה והרגשות. יכולת זו כשמגיעה לכלל שכנוע פנימי מביאה לאכסטזה. היא מגיעה מעולם שאין בו הפרדה ושניות, עולם בו האור והכלי הם אחד, האלוקי והאנושי הם אחד, ולכן מביאה היא בסופו של דבר לידי ההכרה העצומה ש<b>אין על מה להתגבר</b>. הכרה זו היא עצמה גאולת הנפש שהינה מודעות עצמית חריפה.
העיקרון של ההבדל בין יו"ט לפורים הוא, שדווקא האור הגבוה מחייב התלבשות בדבר נמוך. אור העצמות, מכיוון שאינו נתון בקטגוריות, אינו מסוגל לעצב לעצמו כלי, ולכן הוא מופיע דווקא בעולם הנמוך. רק הנוקשות של החומר ושל הטבע שהינו כפי שהוא – סתמי וסגור בתוך עצמו, בלתי נכנע לפרשנויות ומשמעויות רוחניות – היא היכולה להכיל את האור הגדול.<sup class="footnote-marker">19</sup><i class="footnote">עיקרון זה חוזר הרבה במאמרי אדה"ז. ראה גם <b>תורה אור </b>לפר' ויגש, מג, ג ואילך; ושם צג, ג, ד"ה והנה פורים: "כי הנה ידוע ממשל הארי שהוא מחיות טמאות ובמרכבה הקדושה פני אריה אל הימין, <b>מפני שמרוב מדרגתו הגבוה אין לו כלים במה להתלבש עדיין אלא במקום היותר נמוך והוא בבהמה טמאה במקום קליפות. מה שאין כן בטהורה היה הכלי מתבטל מפני האור</b>. וכמו כן הארת חכמה עלאה מוכרח להתלבש במקום היותר נמוך. דהיינו עניני הלכות טמא כשר כו' שהוא התגלות הרצון העליון שבחכמה עלאה בעניני זה העולם. וזהו "ומרדכי יצא מלפני המלך" – מרדכי חכמה עלאה יצא מבחינת מלכות בלבוש מלכות הם ענינים גשמיים... והנה כתיב "אותותינו לא ראינו אין עוד נביא ולא אתנו יודע עד מה". שבזמן הגלות על הרוב כל הנסים והנפלאות נעשים דרך הטבע כמו אצל אחשוורוש שלא היה דבר נראה לעין שהוא למעלה מהטבע רק ע"י אהבת אסתר, ומכל מקום נראה בחוש שכל הסבות היו רק למעלה מהטבע, והוא שהנס נשתלשל ובא על דרך הטבע מפני כי כשהיו המדות עליונות מאירים פנים-בפנים היו התגלות המדות עליונות בבי"ע [– בריאה יצירה ועשייה] כמו שכתוב "מוליך לימין משה". ולכן היו נביאים פירוש שלוחים ממדות דקדושה ובא לדבור שלהן בורא ניב שפתים, וכל הנביאים הם מנצח והוד דאצילות. פירוש, נצח והוד הם תרי פלגי דגופא, כליות יועצות מבשלי הזרע היאך תהיה ההמשכה מן בחינת יסוד כידוע, והם לבר מגופא. פירוש שאינם מעצמות הגוף, שהם המדות חסד וגבורה, רק שלוחים לשלוח דבר מפניהם, והוא ענין נביאים. <b>וכשנסתלקו המדות ונשאר ההארה ממקום יסוד אבא כו' צריך להתלבש בדברים תחתונים על פי הטבע </b>שהוא בחינת אלקים גימטריא הטבע".</i> דווקא ההסתר מכשיר את הופעת העצמות.
גילוי העצמות הינו גילוי של אמונה חסרת משמעות, אמונה שלא מעניקה לאדם משהו מסוים ואין לה מבחן וקריטריון מציאותי, זהו מקור מסירות הנפש. התגלותה היא דווקא בהתפרצות של האכסטזה, שהינה גילוי של היכולת להשתחרר מכבלי המציאות. ולכן היא מתגלית דווקא בנס הנסתר המראה שהעולם לכאורה איננו אלוקי, אך דווקא בו, ליתר דיוק בהיפוך שלו, מתגלה האלוקי. היפוך זה הינו תכנה של המגילה. ההיפוך בא ללמד שהמציאות החיצונית והחוקיות הינן חסרות משמעות. המציאות החיצונית מאבדת את 'ככותה' ונעשית גמישה רק בעקבות מסירות הנפש של ישראל. מסירות נפש זו יוצרת מציאות דווקא בגלל שהיא חסרת משמעות. המוכנות להתמסר ללא סיבה אל הברית, אל הקיום היהודי כפי שהוא, גם במחיר איבוד החיים, מקורה גבוה יותר מהמקום של המלאוּת והמשמעות היהודית (– בחינת אור פנימי). באה היא מהמקום של אחיזת היהודי בעצמות האלוקית, אחיזה שאין לה הסבר חוץ מעצם קיומה. "הלוא אח עֵשׂו ליעקב נאום ד', ואוהב את יעקב, ואת עֵשׂו שנאתי" (מלאכי א, ב-ג). כשם שאין לה הסבר מבחינת הקב"ה כך אין לה הסבר מבחינת היהודי, והיא אף איננה זקוקה להסבר. היא היא, בחינת "אנוכי – מי שאנוכי".<sup class="footnote-marker">20</sup><i class="footnote">ראה: <b>לקוטי תורה </b>פ, ב.</i> אך ההגעה אליה אפשרית רק ע"י התנועה של ההיזרקות וההפקרה העצמית אל רצון ד', יהיה מה שיהיה. תנועה חסרת מובן של 'איתכפיא' ההופכת לכלי להשראת האורות המקיפים של עצמות הנשמה שהינה אחת עם עצמות הבורא.
בהגות האקסיסטנציאליסטית נמצא תיאור דומה של השמחה:
<small>האדם משום שהבין עצמו כסופי וגילה שהסופיות איננה, מגלה את עצמו כאינסופי, מגלה את מציאותו ואת העולם כדבר אחד... ולפיכך כרוכה בה גם שמחה מיוחדת במינה שבה משתחרר האדם מן האפשרויות הקטנות והמבדרות של היום יום, שמחה היורדת על המגלה המבין. שמחה זו הכרוכה בגילוי העולם באמיתותו ובהתמזגות בו, אינה אלא מושג האושר הקלאסי המצטרף תמיד למושג התיאוריה, לאותו שלב שבו מגלה האדם את האמיתות הראשוניות...<br>גם אוטנטיות וגם חסרונה מעניקות לאדם שמחה שיש בה מן השחרור, אלא שהשנייה מתגלית לאדם כשיעבוד.</small><sup class="footnote-marker">21</sup><i class="footnote">רן סיגד, <b>אקסיסטנציאליזם</b>, מוסד ביאליק (תשמ"ב), עמ' 196.</i>
<big><strong>סיכום</strong></big>
שמחת יו"ט היא שמחה חגיגית שהיא בחינת אור בכלי, שמחת השפע והברכה. שמחת פורים לעומתה היא למעלה מהכלי, מעבר להשתלשלות, שמחה של הקיום עצמו, וזוהי שמחה אכסטטית. אין בה קדושה וחגיגיות כשל יו"ט, כיון שהיא שמחה בחול עצמו; שמחה שאיננה החדרת הקדושה לכלי, אלא ה'היות' החורג מכליו.
שמחה זו מתאימה לגלות, מבוססת היא על הסבל ועל המצב הגלותי הרעוע. כאן מונח גם שורש השמחה הדיוניסית, הרוצה להגיע לשמחה ע"י התפרקות העולם. השמחה המופקרת מאפשרת את חשיפת העצמיות הטהורה, ולכן גם היא שורשה למעלה מההשתלשלות, ומכאן כוח משיכתה. אך בפורים מתגלה כאמור העצמיות לא ע"י פירוק העולם אלא ע"י התעלמות מהתבניות שלו והאחיזה בברית האלוקית שמקומה האמיתי הוא למעלה מהעולם וסדריו, מעבר להרמוניה שלו.<sup class="footnote-marker">22</sup><i class="footnote">כאן נעוצה המחלוקת בין המקובלים לרמב"ם בעניין טעמי המצוות, ודוק. (א.צ.)</i> מתגלה שהברית יסודה לא רק מעבר לסדר אלא אף מעבר לאנרכיה, בכך היא כוללת בתוכה הן את החופש האנרכי ("עד דלא ידע") והן את שורש הסדר והצמצום ("הדור קיבלוה בימי אחשוורוש") בכפיפה אחת.<sup class="footnote-marker">23</sup><i class="footnote">זוהי סיבת חידוש הברית בין העם לאלוקיו דווקא בימי מרדכי, "הדור קיבלוה". האחיזה בעצמות משחררת את האדם מהצורך למרוד, מכיוון שהוא מגלה שהכלים עצמם אינם מהווים באמת צמצום לאור העצמות, הצמצום קיים בעיקר בתודעה ולא במציאות. הדבר נכון הן לגבי הצמצום שבקיום עצמו והן ביחס לצמצום שבברית. למעשה זהו צורך של האדם (על מנת לבסס את נפרדותו ועמידתו מול האינסוף האלוקי) ולא רצון אלוקי עצמי ("מה אכפת לו להקדוש ברוך הוא שיאכלו ישראל בלא שחיטה...? תדע, שלא נצטוה השחיטה הזו אלא כדי לצרף את ישראל" – תנחומא שמיני, ז).<br>גילוי עצום זה שייך דווקא לגלות. הברית בימי ביהמ"ק הייתה מבוססת על הטוב של העולם-הזה, שהוא אור בכלים. רק חושך הגלות יכול היה לחשוף את העומק האי-רציונאלי והעצמותי של הקשר בין העם לאלוקיו, את הטוב שאיננו מוכל בכלים של העולם-הזה, והוא הטוב האמיתי של הברית, "מה רב טובך אשר צפנת ליראיך", "שכר מצווה בהאי עלמא ליכא" (קידושין לט, ע"ב). (א.צ.)</i>

סיפור הפלטין; הבדיחה כביטול היש

סיפור הפלטין, אחד מסיפוריו של ר' נחמן מברסלב, הינו סיפור עם ידוע, הנמצא אף בקובץ סיפורי אלף-לילה-ולילה, אלא שר' נחמן שינה את סיומו. כידוע, ר' נחמן חיבב סיפורים אלו, שאותם שמע מחסידיו, ונהג לעדכנם ולספרם בגרסה חדשה. וכך היא גרסתו לספור זה:
<small>מעשה במלך אחד, שבנה לעצמו פלטין וקרא לשני אנשים וצוה אותם שיציירו את הפלטין שלו. וחילק להם את הפלטין לשני חלקים, היינו שמחצה הפלטין יהיה מוטל על האחד לציירו ומחצה השני יהיה מוטל על השני לציירו. וקבע להם זמן, שעד אותו הזמן מחויבים הם לציירו. והלכו להם אלו השני אנשים. והלך אחד מהם ויגע וטרח מאד ולימד עצמו זאת האמנות של ציור וכיור היטב היטב, עד שצייר את חלקו שהיה מוטל עליו, בציור יפה ונפלא מאד, וצייר שם חיות ועופות וכיוצא בזה בציורים נפלאים ונאים מאד. והשני לא שם אל לבו גזרת המלך ולא עסק בזה כלל, וכאשר הגיע סמוך לזמן המוגבל שהיו צריכין לגמור מלאכתם, הנה הראשון כבר גמר מלאכתו ואמנותו בחלקו בציור נאה ונפלא מאוד. וזה השני התחיל להסתכל על עצמו מה זאת עשה שכילה הזמן בהבל וריק, ולא חש לגזרא דמלכא, והתחיל לחשוב מחשבות מה לעשות, כי בודאי באלו הימים המועטים הסמוכים לזמן המוגבל אי אפשר לתקן עוד ללמוד לעצמו ולעשות אמנות הציור לצייר חלקו בזה הזמן המועט, כי היה סמוך מאוד למועד הקבוע להם. ונתישב בדעתו, והלך והטיח כל חלקו במשיחת סמנין (שקורין פאקיסט [– זפת מבהיק]), ועשה פאקיסט שחור על כל חלקו. והפאקיסט היה כמו של אספקלריא ממש, שהיו יכולים להתראות בו כמו באספקלריא ממש. והלך ותלה וילון לפני חלקו, להפסיק בין חלקו ובין חלק חברו. ויהי כי הגיע מועד הקבוע שקבע להם המלך, הלך המלך לראות תבנית מלאכתם אשר עשו באלו הימים, וראה חלק הראשון, ושהוא מצויר בציורים נאים ונפלאים מאד, ומצוירים שם מחלקו ציפורים וכו' בדרכים נפלאים מאוד, וחלק השני היה תלוי בוילון חושך תחתיו, ואין רואים שם מאומה. ועמד השני ופרש את הוילון, והזריח השמש, ובאו והאירו כל הציורים הנפלאים כלם בחלקו, מחמת שהיה שם הפאקיסט, שהיה מאיר כמו אספקלריא, על כן כל הציפורים המצוירין בחלק הראשון ושאר כל הציורים הנפלאים, כולם נראו בתוך חלקו, וכל מה שראה המלך בחלק הראשון ראה גם כן בחלקו של זה. ונוסף לזה, שגם כל הכלים הנפלאים וכל הקרידנצן [– רהיטים] וכיוצא, שהכניס המלך לתוך הפלטין, כולם נראו גם כן בחלק השני, וכן כל מה שירצה המלך להכניס עוד כלים נפלאים לתוך הפלטין יהיו כולם נראים בחלקו של השני. והוטב הדבר לפני המלך וכו' (ויותר מזה אינני זוכר).</small><sup class="footnote-marker">1</sup><i class="footnote">הערת ר' נתן תלמידו, מחבר הספר. מתוך: <b>חיי מוהר"ן</b> סי' צח.</i><small> </small>
<big><strong>חשיבותם של סיפורי המעשיות</strong></big>
ר' נחמן ראה בסיפורי המעשיות העממיים סיפורים שיש בהם רובד נסתר, אך טען שהללו השתבשו ולכן יש לתקנם ולספרם כראוי.
<small>בסיפורי המעשיות שהעולם מספרים, יש בהם נסתרות הרבה ודברים גבוהים מאד. אך שנתקלקלו המעשיות כי חסר מהם הרבה, וגם נתבלבלו ואינם מספרים אותם כסדר, כי מה ששייך בתחילה מספרים בסוף וכן להיפך וכיוצא בזה. אבל באמת יש בהמעשיות שמספרים העולם, דברים נעלמים גבוהים מאד... וגם לפעמים סיפר מעשה מהמעשיות שמספרין העולם, אבל הוסיף בהם הרבה והחליף ותיקן הסדר...</small><sup class="footnote-marker">2</sup><i class="footnote">מתוך הקדמת ר' נתן לספר <b>ספורי מעשיות</b>.</i>
ולא עוד אלא שהוא סבר שהיצירה הספרותית הינה אקט מיסטי:
<small>והבעש"ט זצוק"ל היה יכול ע"י סיפור מעשה ליחד יחודים. כשהיה רואה שנתקלקלו צנורות עליונים ולא היה באפשר לתקן אותם ע"י תפילה(!), היה מתקנם ומייחדם ע"י ספור מעשה.</small><sup class="footnote-marker">3</sup><i class="footnote">שם.</i><small> </small>
שיפוץ הסיפור הינו שיפוץ מיסטי, תיקון העולמות העליונים! במקום אחר טען ר' נחמן שהקבלה הקדומה נלמדה באמצעות סיפורי מעשיות.
כך גם בסיפור הפלטין, שר' נחמן מתקן את סיומו. בסיום המקורי של הסיפור "מסדר" המלך את הגיבור. המלך חוזר על ה"תרגיל" של הגיבור, ומשלם את שכרו לא בכסף ממשי, אלא בכסף שמשתקף במראה, בבחינת "יכה יוסי את יוסי". ללא ספק סיום אלגנטי ושנון יותר מזה שמציע ר' נחמן. ר' נחמן משנה את הסיום: "והוטב הדבר בעיני המלך וכו'".
מדוע "מקלקל" ר' נחמן את הסיום? ובכלל, למה "טוב הדבר בעיני המלך", האם אין בכך עוול כלפי הראשון ש"יגע וטרח מאד"? מדוע מגיע לשני שכר? ר' נחמן מתעלם מהבעיה המוסרית שמעורר סיום הסיפור לפי גרסתו.
<big><strong>ר' נחמן מספר על ר' נחמן</strong></big>
עלינו לדעת, שבגלריית הדמויות שבסיפורי ר' נחמן, המלך איננו אלא מלך מלכי המלכים הקב"ה, והגיבור הבטלן, ככלל גיבוריו של ר' נחמן, איננו אלא ר' נחמן עצמו. כבר אמר מי שאמר, ר' נחמן לא מספר אלא על ר' נחמן, ואין ספק שגם סיפור זה מתאר את תודעתו העצמית של הרבי.
מדוע? ר' נחמן חש את עצמו כמוקיון, כחקיין של הרבי האמיתי, כתדמית של מה שהוא אמור להיות. הוא איננו מסוגל לצייר ציור ממשי, לתקן תיקונים אמיתיים, תיקוניו אינם אלא השתקפות של מה שהוא אינו.
אפשר להעיז יותר ולומר, ששני הגיבורים – הרציני והמוקיון, הינם ר' נחמן. ר' נחמן חי את מה שהינו במה שאינו. זאת, במונחים של סארטר, הכשל האנושי היסודי.<sup class="footnote-marker">4</sup><i class="footnote">סארטר טען, שהאדם ממהותו אף פעם איננו היכן שהוא נמצא, תמיד מצויה תודעתו בחרג אל המקום שאיננו בו. לכן הוא חסר עצמיות.</i> בכל אופן, ר' נחמן בדרכו הופך כשל זה לניצחון, באמצעות הבדיחה: הרי המלך מאשר זאת!
דיאלקטיקות מעין אלו שכיחות בתורותיו של ר' נחמן. באחת מהן (ליקוטי מוהר"ן קמא, ו) הוא מלמד שבעל התשובה חייב תמיד לעשות תשובה על תשובתו. תשובה שנייה זו מקורה בתובנה, שתשובתו הראשונה איננה "רצינית", אך לא במובן הדתי הרגיל של חוסר כנות, אלא מעצם הגדרתה כתשובה בעולם-הזה, כתשובה דתית רגילה. הוא חייב לעשות, אך בו זמנית לחייך על עשייתו. זאת היא דרכו להתגבר על השניות הסארטרית-עמלקית.
במקום אחר,<sup class="footnote-marker">5</sup><i class="footnote"><b>ליקוטי מוהר"ן</b> קמא, סג.</i> חוזר ר' נחמן לדיאלקטיקה זו באופן שונה. הנושא של תורה זו הוא הכנפיים שבאמצעותן מעופף הצדיק. הכנפיים הינם "בחינת מגלה טפח ומכסה טפח".
<small>כי לפעמים הוא [הצדיק, היינו ר' נחמן] אצל העולם בחינת מגלה, שמגלה ומקרב עצמו אליהם. ולפעמים הוא בחינת מכסה... ולא די שמתרחק מהם ומתרומם מהם... אלא שנופלים עליו קושיות ותמיהות, עד שנתעקם ונתבלבל מוחם... על כן הוא צריך להתכסות ולהתלבש עצמו בדברים קטנים [– במעשי שטות]. </small>
מעוף הצדיק נוצר באמצעות הדיאלקטיקה של הכיסוי והגילוי. אלא ששם הפוזה הפוכה מזו שבסיפורנו. ר' נחמן ה"אמיתי" הינו ר' נחמן שלמעשה אי אפשר להכירו. הדרך לגלות את עצמו לחסידיו היא "להתכסות ולהתלבש עצמו בדברים קטנים", "עד שנתבלבל ונתעקם מוחם". רק באמצעות שבירת המוסכמות וניפוץ התדמית הרצינית והכבדה של הרבי, יכול ר' נחמן להמשיך ולעוף.
<big><strong>סיום הסיפור</strong></big>
נוכל לתאר לעצמנו שלושה סיומים אפשריים לסיפור. הראשון – המלך כועס ומעניש את הגיבור. השני – ההפוך, זה של ר' נחמן. והשלישי – שהוא למעשה המוצא של הדילמה הפנימית של הסיפור – הינו הסיום שבסיפורי אלף לילה ולילה, המלך משלם לגיבור בכסף פיקטיבי.
בחינה מדוקדקת יותר, תפסול את הסיום הראשון. המלך איננו יכול להעניש את הגיבור. שנינותו של הגיבור לא מאפשרת זאת. למעשה הגיבור טמן פח למלך באמצעות התרגיל שעולל לו, משום שאם המלך יכעס עליו ויעניש אותו, הוא יתגלה כחסר חוש הומור, כלא נדיב וכיוצא בזה. עליונותו של הגיבור על המלך שתופגן במקרה כזה איננה נסבלת, ולמעשה אין למלך מוצא, אלא לקבל את הבדיחה. הנמשל: הצדיק מנתב את הקב"ה למעגל קסמים, ובכך כופה את רצונו עליו.
בסיום המקורי, זה שבאלף לילה ולילה, מוצא המלך מפלט והופך את הקערה על פיה. הוא משתמש בשנינותו של הגיבור נגדו עצמו, ובכך מתגבר עליו. הכסף, שכרו של הגיבור, פיקטיבי בדיוק כמו העבודה שעבד. זאת נקמתו ה"מתוקה" של המלך, יוצא הוא וידו על העליונה.
ר' נחמן מתקן את הסיפור, המלך מוכן לקבל את הבדיחה, ולא עוד אלא שמקבל הוא אותה ברצון כאילו אמנם ביצע הגיבור את המשימה שהוטלה עליו. מדוע?
ברובד הראשון ניתן לומר, שהמלך מוכן לקבל גם את הבדיחה הטובה ואת תושייתו של הגיבור וכושר ההמצאה שלו, כתחליף לעבודה הרצינית. המטרה היא להַנות את המלך, וניתן לגרום לו נחת רוח באמצעות הבדיחה לא פחות מאשר באמצעות העבודה והעמל הרציניים, ו"מאי אולמיה האי מהאי?"
ברובד עמוק יותר – המתגלה מתוך ההקשר האישי, שהוא הסיפור האמיתי, הסיפור על ר' נחמן עצמו, על הצדיק והקב"ה: ממנו עולה בברור, שהמלך מעדיף את ר' נחמן לא רק על שום תושייתו המבודחת, אלא משום שבדחנות זו הינה מימוש גבוה יותר של האלוקי.
הצדיק נמצא במצוקה, חש הוא את הכזב הפנימי שבהווייתו. לעולם לא יוכל בעולם-הזה לממש את האמת האלוקית שהוא משתוקק אליה. אך יכולתו להפוך את מצוקתו לבדיחה, היא דווקא הביטוי לאינסופיות האלוקית, וגבוהה היא לאין שעור מכל ניסיון לצמצם את הפער ע"י עבודה רצינית. רוחניותו של העולם, אינסופיותו, באים לפיכך לכלל ביטוי דווקא בצדיק הפיקטיבי.
למעשה, הבדיחה היא וריאציה של "ביטול היש" החסידי המפורסם. הרי בסופו של דבר, אלוקים לא צריך את היש – שכלל איננו קיים לפי התפיסה החסידית, ולפיכך מעדיף אלוקים דווקא את הצדיק שעבודתו איננה בבחינת יש אלא מבליטה את העובדה שהיש איננו קיים, ע"י שעושה היא ממנו בדיחה. הביטוי המובהק לכך הינו הלגלוג שבהפיכת ציווי המלך לפארסה. המקדמה והתנאי לכך שלגלוג זה אמנם יהיה ביטול היש, ולא חילול הקודש חלילה, הינה תושייתו הבלתי נלאית והחתרנית של הצדיק. תושייה שהינה תוצאה של עוז רוח וגבורה, הבאה לכלל ביטוי ביכולתו להפוך את מצוקתו לבדיחה, ובכך להשתחרר מכבלי העולם.
למעשה ר' נחמן רואה במה שאיננו את מה שהינו. נכונותו לקבל זאת, היא היא ביטול היש. ללא ספק יש בדברים כאלו קריאת תיגר על תפיסה רצינית וכבדה של הדת. "ביטול היש" איננו משהו שקיים, אלא משהו שאיננו קיים, זאת היא "קלות בלתי נסבלת" (– בעיני החסידים), והבדיחה הינה ביטויה המובהק. כאן נמצא גם הפתרון של הבעיה המוסרית, איך מקבל הצייר הזייפן שכר כמו איש העמל המתייגע (והכוונה כמובן יגיעה בעבודת ד'): המאמץ הקליל של הראשון איננו פחות מאמץ, מבחינה פנימית, מאשר של השני, ויש בו לא פחות – ואף יותר – מידה של סיכון וכנות.
סיפור זה מצטרף לסדרה של סיפורים על העצמיות חסרת-העצמיות של ר' נחמן, כמו: סיפור האינדיק, מעשה מביטחון, המעשה במרגלית ועוד. המסר בכל אלה הוא שלילתה של עצמיות כגרעין קשה.<sup class="footnote-marker">6</sup><i class="footnote">ידועה אמירתו של ר' נחמן (<b>שבחי הר"ן</b>, כה-כו) שאין מדרגתו של האדם תלויה כלל בשורש נשמתו, וכי עיקר ההבדל בין הרבי לחסיד איננו מבחינת איכותן הפנימית של נשמותיהם אלא במוכנות לעבוד קשה (א.צ.).</i> את מקום חיפוש העצמיות החסידי הקלאסי ועבודת ביטול-היש המפרכת והמתסכלת תופסת הגישה של העצמיות כאין, ומכיוון שהיא איננה, היא ניתנת לעיצוב, אין לה משקל והיא איננה מהוה "נושא". בכך משתחרר החסיד מהתסבוכת חסרת המוצא שמעמידה התודעה בפני רצונו לבטל את ישותו.<sup class="footnote-marker">7</sup><i class="footnote">בדרך החסידית הרגילה טמון פרדוקס, שכבר עמדו עליו אדמו"רי חב"ד: עבודת ביטול היש היא אולי העבודה היחידה שהמאמץ בה הוא הכשלתה, מכיוון שדווקא כשהאדם "עושה עניין" מביטול עצמו, הרי בכך הוא מתייחס לעצמו בכובד ראש, "יש לי מה לבטל", ובכך המאמץ עצמו גורם דווקא לניפוח ישותו. ר' נחמן פוטר אותנו מכל זה: אינך צריך לבטל את עצמיותך. פשוט <b>אין לך עצמיות</b>. ברגע שתבין את זה – והבנה זו באה ע"י כך שתהיה מסוגל לעשות מעצמך בדיחה – אז תגיע לאחדות עם הקב"ה. במקום אחר (<b>חיי מוהר"ן</b> קמ) הוא אומר כי הסיבה שהבעש"ט לא הצליח להגיע לארץ ישראל ולהשיג את מדרגותיה העצומות, כפי שהוא הצליח, היא בגלל שהוא לא היה מסוגל להביא את עצמו לקטנות כפי שעשה ר"נ בדרכו לא"י, וכפי שמבואר ב<b>שבחי הר"ן</b> (ט-יג), עיקר קטנות זו הייתה הורדה עצמית ע"י מילי דשטותא ובזיונות. (א.צ.)</i>
ר' נתן כותב שאיננו זוכר את סיום הסיפור. יתכן אם כן, שגם לפי ר' נחמן, כמו באלף לילה ולילה, שולם לצדיק בכסף פיקטיבי, אלא שכסף זה הוא הוא הכסף האמיתי. על בדיחתו של הצדיק, עונה אלוקים בבדיחה משלו, אך לא כבסיפור המקורי, כעונש ותחרות של שנינות, אלא כמשחק של טוב לב.
גם אם ר' נחמן לא סיים כך, הרי ודאי שהתכוון לכך. בכל אופן, הרי מותר לנו לתקן גם את הסיום של ר' נחמן, ותהא זאת בדיחתי שלי.
<big><strong>הצחוק החבד"י ומסירות נפש</strong></big>
מלכתחילה היו בחב"ד, שחלקים נכבדים ממנה לבשו לאחרונה צביון של תנועה בעלת אידיאולוגיה מטפיסית קשוחה וקיבעונית, גם רגעים של צחוק. נצטט משפטים ספורים מתוך הספר <b>תורה אור</b> של אדמו"ר הזקן.
<small>כי הנה יצחק הוא לשון צחוק ותענוג, והוא גילוי תענוג העליון לצדיקים לעתיד לבוא, כמו שכתוב "לויתן זה יצרת לשחק בו"... והענין כי "שמש ומגן ד' אלוקים". ששם אלוקים הוא המגן ונרתק על שם הוי"ה המהוה מאין ליש... וכמשל אור וזיו השמש המאיר דרך מסך ופרגוד... ומחמת נרתק ומגן זה נעשו הנבראים בחינת יש ודבר נפרד... ועל כן ירדה הנשמה למטה לעבוד ולתקן את בחינת החושך וההסתר... והוא ע"י ביטול היש לאין... והיינו ע"י מסירות נפש בתפילה וע"י תורה ומצוות. וזהו "צחוק עשה לי אלוקים", שעיקר הצחוק ותענוג העליון נמשך ע"י שם אלוקים, כמשל הצחוק שעושים השרים שהוא מדבר חדש, כמו מלחמת הארי עם חיה אחרת שמההתחדשות נמשך הצחוק והתענוג, כך בחינת ביטול היש...</small><sup class="footnote-marker">8</sup><i class="footnote">יז, ב – יח, א, עיין שם.</i>
בקצרה, לדברי אדמו"ר הזקן אין לבריאה ממשות אונטית לכשעצמה. שרויה היא בשורשה במקורה עליון, האינסוף ברוך הוא, ושם הוי"ה מחיה אותה תמיד. רק שם אלוקים מסתיר אמת אונטולוגית זו, והוא מקור ההסתר והבערות שבעטיים תופסים אנו את עצמנו כישות עצמאית. על הנברא מוטל התפקיד של השבת היש לאין, היינו השבת העולם למצבו המקורי שבו אין הסתר, החצנה וניכור כל שהם. אזי ישובו הבריאה והאדם שבתוכה להיות שרויים בפנימיות האלוקית הטהורה, החופשית והאין-סופית.
תהליך זה של התמוססות היש באין הוא מסירות הנפש בעבודת התורה ומצוות, שהרי בהתמוססות זו מוותר האדם על האגו האגוצנטרי שלו לטובת מודעות גבוהה ואין-סופית. הוא מת בכמיהתו לאלוקים. אך כמיהה זו הינה שורש הצחוק והתענוג (שיש בו ללא ספק יסוד ארוטי, וכפי שממשיך שם לדרוש על הפסוק "והנה יצחק מצחק את רבקה אשתו", עיי"ש).
כמו באירוע קומי שבו מגלים אנו דבר המעמיד פנים רציניות או חשובות במלא אפסותו, כך גם ביטול היש מגלה את היש בפניו המגוחכות, כבדיחה. מכאן הצחוק, אך גם התענוג. לא נרחיב את הדיבור על התענוג המתלווה לצחוק, די אם נאמר שהצחוק מסומל דווקא בדמותו של יצחק, המתוארת בספרי קבלה כמסמלת דווקא את הפחד. יצחק הוא הנעקד על גבי המזבח כדי למות על פי הציווי האלוקי. יצחק – בעל הייסורים – הוא האדם הצוחק. מסירות-נפש ותענוג, תנטוס וארוס הולכים שלובי זרוע בנקודה זו של ביטול היש.

חלק ג; "פורים תוירע" נוסח ברסלב

תנו שכר

<big><strong>תנו שכר לאובד ויין למרי נפש</strong></big> (משלי לא, ו)
<small>(פורים תוירע)</small>
תנו שכר לאובד – זהו האובד את ד'. "ויין למרי נפש" – זו בחינת "ונפשה מרה לה וד' העלים ממני" (מלכים ב, ד, כז). למה נפשה מרה לה? כי ד' העלים ממני, היינו: ד' התעלם ממני.
א. כי יש אבידה מדעת. ויש אבידה שלא מדעת. ואבידה מדעת, היינו מי שאיבד את הדעת, הוי ייאוש, ושלא מדעת – היינו שלא איבד את דעתו, לא הוי ייאוש.<sup class="footnote-marker">1</sup><i class="footnote">בבא-מציעא כא, ע"ב.</i> ועיקר הייאוש הוא כשאיבד דעתו, בחינת "עד דלא ידע". ולכך "תנו שכר לאובד", לאובד את ד', למאבד הדעת. כי רק המאבד את הדעת הוא בבחינת אובד את ד'. ולכך "מיחייב איניש לבסומי בפוריא עד דלא ידע" (מגילה ז, ע"ב). ולכך "תנו שכר לאובד ויין למרי הנפש". "לאובד" הוא בחינת ייאוש מדעת, "למרי הנפש" – בחינת מרירות הנפש.
כי ישנו עובד את ד', וישנו אובד את ד'. ונאמר בפסוק "אשר לא יעבדוך יאבדו" (ישעיה ס, יב), הרי ששתי בחינות אלו, של עובד את ד' ואובד את ד' מוציאות אחת מהשנייה. וע"י שמבטל בחינת עובד את ד' זוכה לבחינת אובד את ד'. וזהו שנאמר "יש צדיק אובד בצדקו" (קהלת ז, טו), אובד ע"י צדקו, ע"י בחינת הצדיקות שבו. ובחינת עובד את ד' היא בחינת משה רבנו ע"ה שנקרא עבד ד', ובחינת משה היא בחינת התורה, שעל ידיו ניתנה תורה.
ובחינת "לא יעבדוך" היא בחינת ביטול תורה. וביטולה הוא קיומה. וזהו שנאמר: "עת לעשות לד' הפרו תורתך" (תהלים קיט, קכו). וע"י ביטולה, "לא יעבדוך", זוכה לבחינת האין, בחינת יאבדו, כפי שנאמר "יהיו כאין ויאבדו" (ישעיה מא, יא), בחינת אובד את ד', שהיא בחינת האין הגבוהה כידוע מבחינת התורה, בחינת מרע"ה. שגם על החכמה, שורש התורה, "נובלות חכמה של מעלה – תורה" (בראשית רבה, מד) — נאמר "מאין תמצא", הרי שהתורה באה מהאין, נמצא שורש התורה, בחינת ה"אין", בחינת ביטול תורה, גבוה מהתורה.
והם ייסורים של אהבה, כפי שאמרו רז"ל: "אם רואה אדם שיסורין באים עליו... פשפש ולא מצא יתלה בביטול תורה. ואם תלה ולא מצא בידוע שיסורים של אהבה הם, שנאמר 'כי את אשר יאהב ד' יוכיח'" (ברכות ה, ע"א). נמצא שדרגת ביטול תורה, ביטולה הוא קיומה, היא דרגה אחת פחות מייסורים של אהבה. ולמאן דאמר (שם) – "אלו ואלו" – יסורים של ביטול תורה ותפילה – "יסורים של אהבה הם". נמצא שביטול תורה הם ייסורים של אהבה, שעיקר הייסורים של האדם ע"י שמבטל מהתורה, בבחינת ה"אין", שמבטל התורה לאין, וע"י כן זוכה לייסורים של אהבת ד'.
וזו בחינת עמלק. וכפי שדרשו רז"ל על הפסוק "ויבוא עמלק וילחם עם ישראל ברפידים" (שמות טז, ח): "רפידים – שרפו ידיהם מן התורה" (תנחומא בשלח, כה), וע"י שביטלו מן התורה, על ידי כך "ויבוא עמלק". ושם נאמר ששאלו ישראל "היש ד' בקרבנו אם אין, ויבוא עמלק". היינו ששאלו האם כבר זכו לבחינת עמלק, בחינת האין, ביטול היש, או שד' בקרבם בבחינת היש דייקא. ונענו שבחינתם באין ולכך "ויבוא עמלק".
ובעמלק נאמר: "כל זמן שזרעו של עמלק בעולם לא השם שלם, ולא הכסא שלם" (תנחומא כי תצא, יא). ולעתיד לבוא נאמר "ביום ההוא יהיה ד' אחד ושמו אחד" (זכריה יד, ט), בחינת אחד. ואמרו רז"ל: "אטו האידנא לאו אחד הוא?" ותירצו: "לא כעולם-הזה העולם-הבא, בעולם-הזה על בשורות טובות מברך ברוך הטוב והמיטיב, ועל בשורות רעות מברך ברוך דיין האמת, לעולם הבא כולו הטוב והמטיב" (פסחים נ, א). הרי בחינת השם אחד, היא בחינת "מברך על הרעה כשם שמברך על הטובה" (משנה ברכות ט, ה), בחינת עולם הבא. וכל זמן שעמלק קיים אין השם אחד, ואי אפשר לברך על הרעה כשם שמברך על הטובה, והם הם הייסורים, בחינת "ונפשה מרה לה וד' העלים ממני".
ב. ועוד דרשו רז"ל: "אסתר מן התורה מנין – 'ואנכי הסתר אסתיר'" (חולין קלט, ע"ב). בחינת אסתר היא בחינת הסתרת הפנים, ייסורין, בחינת הסתרת התורה, ביטול והעלמת תורה, והיא בחינת סתרי תורה, שהתורה נעלמת ונסתרת ומתלבשת.
ובחינה זו של סתרי תורה, הסתרת התורה, היא דווקא ע"י עמלק. שנאמר "ולא יכנף עוד מוריך" (ישעיה ל, כ), ואמרו רז"ל (תנחומא שם): "כל זמן שעמלק קיים כאילו כנף מכסה את הפנים". הרי בחינת הסתרת פנים, ייסורים, סתרי תורה, היא דווקא ע"י עמלק.
ג. וע"י בחינת הייסורין זוכה לצאת מבחינת עובד את ד' לבחינת אובד את ד'. וכפי שלמדנו, "מה שן ועין עבד יוצא בהן לחירות, יסורין על אחת כמה וכמה".<sup class="footnote-marker">2</sup><i class="footnote">ברכות ה, ע"א.</i> והיא בחינת מרדכי. ואמרו רז"ל (חולין שם) "מרדכי מן התורה מנין – שנאמר 'מור דרור' ומתרגמינן 'מירא דכיא'". מור זו בחינת מרירות, בחינת "ויין למרי נפש", בחינת ייסורין. דרור זו בחינת ציפור דרור, בחינת כנפיים, בחינת "מה עוף אינו פורח אלא בכנפים אף ישראל" (שמות רבה, ה), בחינת "יהיו כאין ויאבדו", ובכך זוכה הוא לדרור, לחירות. וזהו שנאמר "ולחומי רשף וקטב מרירי" (דברים לב, כד), קטב מרירות, זו בחינת מרירות בחינת ייסורין, כמאמר רז"ל: "אין רשף אלא יסורין שנאמר 'ובני רשף יגביהו עוף', ואין עוף אלא תורה, שנאמר 'התעיף עינך בו ואיננו'" (ברכות ה, ע"א).
והייסורין שהם בחינת כנפיים, מגביה עוף, הם בחינת תורה הנסתרת, ביטול תורה, שנאמר בה "התעיף עינך בו ואיננו".
ונאמר "בשתים יכסה פניו ובשתים יכסה רגליו ובשתים יעופף" (ישעיה ו, ב). בשתים יכסה פניו – זו בחינת עמלק, בחינת "אין השם שלם", שאינו אחד אלא שנים, בחינת שאיננו מברך על הרעה כשם שמברך על הטובה. יכסה פניו – הכנף המכסה על הפנים, הסתרת הפנים. ובשתים יכסה רגליו – זו בחינת "אין הכסא שלם", שהוא בחינת הגילוי, הרגלים, כידוע.<sup class="footnote-marker">3</sup><i class="footnote">עי' <b>תורה אור </b>עז.</i> ובשתים יעופף – זו בחינת צפור דרור, בחינת חירות, בחינת אובד את ד'.
[פירוש: דווקא בעומק השניות הזו של עמלק, בפער הזה שבין המברך על הטובה למברך על הרעה, בהסתרת הפנים הזו מתגלה ה"אין" האלוקי. ובו ועל ידו מתרומם ומזדכך האדם]
וכשם שהמלח ממתק את הבשר, כך הייסורין, מרירות הנפש, מרי הנפש, ממתקים את האדם, ו"הקב"ה מרפא מר במר" כדדרשו רז"ל,<sup class="footnote-marker">4</sup><i class="footnote">מכילתא דרבי ישמעאל, מסכתא דויסע, פרשה א.</i> ומבחינת המר זוכה לבחינת המור, שמן המור.
ד. ובחינה זו של הכנפיים המסתירות את הפנים, בחינת ציפור הדרור, היא עצמה ההתחפשות של פורים, התחפשות יעקב לעשיו, הלובש את בגדי עשיו החמודות. יעקב הוא בחינת התורה, כידוע דמשה מלגאו ויעקב מלבר,<sup class="footnote-marker">5</sup><i class="footnote">עי' תיקוני-זוהר, תיקון יג, כט, ע"א.</i> הלובש את בגדי עשיו, בחינת הסתרת התורה, הסתרת הפנים, התורה המתלבשת, ובה ודרכה מתגלים סתרי תורה, בחינת הסתר, האַיִן, "יושב בסתר עליון".
ולכך המלך במגילה הוא מלכו של עולם המסתתר,<sup class="footnote-marker">6</sup><i class="footnote">מגילה טו, ע"ב.</i> ו'המלך' בגימטרייה 'המן', ומרדכי מתלבש ומתחפש בבגדי המלך. ואי אפשר לזכות לדרור רק ע"י התחפשות זו. וזהו שאמרו רז"ל: "למה נקרא שמה צפור דרור? שדרה בבית כבשדה" (שבת קו, ע"ב). בית זה בחינת יעקב, כפי שארז"ל "כיעקב שקראו בית, שנאמר 'ויקרא את שם המקום ההוא בית אל'" (פסחים פח, ע"א), שדה זו בחינת עשיו, שנאמר "איש יודע ציד איש שדה", בחינת ציפור דרור שדרה בבית כבשדה, בחינת שתי כנפיים לאחד, בחינת הסתרת פני יעקב המתחפש בעשיו. והוא שנאמר: "איך נחפשו עֵשׂו נבעו מצפוניו" (עובדיה א, ו). כי יש מתחפש, ויש נחפשׂ, ויש חופשׁ. וע"י ההתחפשות של יעקב זוכה לבחינת החופש, מה שאין כן עשיו מבחינת נחפש הופך לבחינת נחשף, וביעקב איפכא, הנחפש הוא הוא בחינת החופש, ציפור דרור, מירא דכיא דמרדכי.
וזהו כשחטאו ישראל בעגל נאמר: "כי פרוע הוא כי פרעה אהרון" (שמות לב, כה), ות"א – בטלינון אהרון. "עשו להם עגל מסכה" (שם, ח), היינו התחפשו. והתיקון היה בכרובים כידוע, שנאמר בהם שהיו פורשים בכנפיהם על הארון, בחינת כנפיים, בחינת ייסורין של אהבה כמבואר לעיל.
ולכך מצווים על שתית יין, בחינת "תנו שכר לאובד", בחינת נכנס יין יצא סוד (סוד בגימטרייה יין), היינו סתרי תורה.

מעשה ביש ואין שנתחלפו

מעשה. פעם אחת היה זוג, איש ואשתו, והיו יראי אלוהים מופלגים מאד מאד. ולא היה מכיר בה מתוך צניעות שביניהם.<sup class="footnote-marker">1</sup><i class="footnote">ראה רש"י לבראשית יב, יא.</i> וכבר נאמר (שבת נג, ע"ב): "כמה צנוע אדם זה שלא הכיר בה באשתו". "ועמדה לפני המלך ותהי לו לסוכנת, ושכבה בחיקך וחם לאדוני המלך... והמלך לא ידעה" (מלכים א, א, ב-ד). ואף היא הייתה מסתירה פניה כי נתבוששה מהביט אליו, שנאמר "ויסתר משה פניו כי ירא מהביט אל האלוהים" (שמות ג, ו).<sup class="footnote-marker">2</sup><i class="footnote"><b> "אסתר </b>מן התורה מניין? – ואנכי הס<b>תר אסתיר</b>"<b> </b>(חולין קלט, ע"ב). ואע"פ שנאמר "כי עין בעין יראו" (ישעיה נב, ח), כבר דרשוהו חז"ל – אל תקרי עין אלא אין, שנאמר "היש ד' בקרבנו אם אין" (שמות יז, ז).</i> ומנהגם היה מנהג יהודים, ואת מאמר אישה הייתה עושה כי הייתה באמנה איתו, והמלך לא ידעה. והייתה נותנת יקר לבעלה, ואף הוא היה מכבדה יותר מגופו, והיה חוט של חסד משוך עליהם. וחיו חייהם בנעימים. אף הם זכו לזרע של קיימא, שנאמר: "אשתך כגפן פוריה בירכתי ביתך" (תהלים קכח, ג).
והיה מקיים בה את מאמר הרמב"ם ז"ל "כאילו כפאו שד", אל תקרי כפאו אלא קפאו (כמו שנאמר "והיה ביום ההוא לא יהיה אור יקרות וקפאון" (זכריה יד, ו) – אור של הצדיקים בעולם-הזה קפוי הוא לעולם הבא.<sup class="footnote-marker">3</sup><i class="footnote">ראה פסחים נ, ע"א.</i> "אשר קרך בדרך" – דרשו רז"ל: קררך, לשון טומאת קרי. וזהו שאמרו בגמרא (ראש השנה כח, ע"א): "כפאו ואכל מצה – מאי כפאו? אילימא כפאו שד" וכו').
ופעם אחת חלם לה (– לאישה) שבא השד וקפאו לבעלה, וישב על כיסאו ונדמה לה בדמות בעלה (וזהו שאמרו על שלמה, מלך שהשלום שלו: "אשמדאי נדמה כדמות שלמה והעמידו מכסאו וישב תחתיו" (גטין סח, ע"ב)<sup class="footnote-marker">4</sup><i class="footnote">וכתיב: "כי יד על כס יה" (שמות יז, טז), ודרשו רז"ל: "כל זמן שזרעו של עמלק בעולם לא השם שלם, ולא הכסא שלם" (תנחומא כי תצא, יא). וכיסא שלמה הוא כסא ה', שנאמר: "וישב שלמה על כסא ה' למלך" (דברי הימים א', כט, כג), ודרשו רז"ל: "'כסא ה'' – ממש" (שמות רבה פרשה ח ופרשה טו), שהיה מושל גם בעליונים.</i>). והקיצה, ותרא והנה חלום. ואף שראתהו לבעלה שהכל כשורה אצלו, ועדיין נוהג הוא בה בקיפאון, היה ליבה נוקפה מאד, ונבהלה מאד על דבר החלום, ולא יכול היה לצאת מדעתה דבר החלום, ולהביט בו לא הייתה יכולה מתוך יראת שמים וצניעות שהייתה בה.
ופעם נדמה לה כבעלה ופעם כאשמדאי, והייתה עומדת מחיקו של אשמדאי וטובלת (– כאסתר המלכה) ויושבת בחיקו של אישה, ועומדת מחיקו של אישה ויושבת בחיקו של אשמדאי.
והבעל שראה שהיו פניה משתנות, ונבהלת הייתה מפניו מחמת החלום שזכרה, שאל לה: הגידי לי, מה זאת, שבכל עת אשר את באה אצלי משתנים פנייך ואת נבהלת מאד?
ותספר לו כל אותו העניין, שחלם לה כנ"ל, ומאותו היום היה ליבה נוקפה מאד וכו' כנ"ל, ושאלה לו: האתה הוא אישי אם אין? ויבא עמלק.<sup class="footnote-marker">5</sup><i class="footnote">ראה שמות רבה פרשה כו. עמלק בגימטרייה: ספק.</i>
והאיש כששמע את חלומה נבהל והשתומם, שאפשר שאינו בעלה, שהרי לא הכיר בה, ואפשר שאמנם הוא איננו בעלה, והיא איננה אלא לילית. ותאמר לו: הלא אנוכי אשת חיקך אשר הסכנת עמי מעודך ועד היום זה. ותבךּ ותתחנן לו להשיב לה אשר הוא בעלה.
וחרה מאד לבעל הנ"ל, כי ממאי נפשך: אם איני בעלה – איני בעלה, ואם אני הוא – איך אפשר לי שאני מסתפק אם אני הוא? ולומר שאני הוא – שמא באמת איני הוא? ואולי אני הוא ואולי לא. וחרה לו מאד, ומחמת זה לקח את עצמו אל השתייה ורצה לבלות בזה כל ימיו, היינו להשתכר ולילך בשרירות לבו.
והאישה הרכה והענוגה, אשר לא ניסתה כף רגלה הצג על הארץ מהתענג ומרוך, ראתה אשר נשבר מטה לחמה והילדים צועקים, ועיניה רואות וכלות ואין כל איתה בבית.
והתיישבה האישה בדעתה, באשר יש מדינה של לא-דבר, ובאותה מדינה יש עיר הכוללת בתוכה את כל העיירות של המדינה, ובאותה עיר יש בית אחד הכולל כל הבתים של העיר, ושם יושב שידא אשמדאי הממונה אכולהו זוגי (פסחים קי, ע"א), ומסורת לו מאבותיו שאם יעשה לו בבואה, ולבבואה יעשה בבואה, ולבבואה דבבואה יעשה בבואה דבבואה וכו', ויראה שהוא רואה את עצמו, ויראה שהוא רואה את זה שהוא רואה את עצמו וכו' – יהיה מלא-דבר לדבר. ויהפוך האין ליש. ונהפוך הוא.
והדרך אצלו שהיה אוסף אנשים שינהגו כמוהו כקוף בבני אדם ("אדם בפני שכינה כקוף בפני אדם" – בבא בתרא נח, ע"א), ומנהגו שהיה יושב על כיסא מלכותו, וכל אשר היה עושה היו עושים כמוהו, היינו שהראשון היה עושה כמוהו, והשני כראשון, והשלישי כשני וכו', וכאשר יעשו כן בני המדינה כולה יהיה האין ליש. והיה נותן להם מאכל ומשתה שינהגו כמוהו.
והתיישבה (היינו האישה) בדעתה שתשכיר עצמה לו, ושכרה יהיה שתשאל לו אם הוא אישה אם אין, ובינתיים ייתן לה לחם. וכן היה.
וכשהייתה שואלת לו אם הוא בעלה אם אין היה אומר: מחר. היינו – מחר, כשיתאספו כל בני המדינה, ויהיה מלא-דבר לדבר, אזי תדע. והייתה מקווה, ובינתיים הייתה עמלה לאסוף את כל בני המדינה אליו, והוא סיפק לה מאכל ומשתה.<sup class="footnote-marker">6</sup><i class="footnote">"אדם לעמל יולד" (איוב ה, ז) – עמל בחינת עמלק. "ולא אותי קראת יעקב כי יגעת בי ישראל" (ישעיה מג, כב). "ולא ראה עמל בישראל" (במדבר כג, כא), ו"מחר" הוא גם כן בחינת עמלק: "'ומחר אעשה כדבר המלך' (אסתר ה, ח) – מה ראתה אסתר לומר 'ומחר אעשה כדבר המלך'? אלא שכל זרעו של עמלק רגיל ליפול למחר, שנאמר (שמות יז, ט): 'מחר אנכי נצב על ראש הגבעה'" (ילקוט שמעוני אסתר סי' תתרנו), וראה מהר"ל, <b>אור חדש</b>, עמ' קסז.</i>
והייתה (היינו האישה) אדוקה מאד בדעתה, ואספה גוזמות של אנשים שנהגו כמנהגה שהיו עושים מנהג הלא-דבר, כי הייתה מקווה שכשתאסוף אליה כל בני המדינה, והיה הלא-דבר לדבר, אז יענה לה. ואספה אליו כל בני המדינה.
רק בעלה שמשך עצמו אל השתייה נהג כנוהַג עצמו, והייתה מוכיחתו ומדברת אל לבו שינהג כמנהג המדינה, והייתה אומרת לו: הלא כל בני המדינה כך נוהגים, ומה תכלית לך שתנהג כנהגך, ואלמלא כן היה הלא-דבר הופך לדבר ("תנו שכר לאובד" (משלי לא, ו), אל תקרי אובד אלא עובד. "ושבתם וראיתם וגו' בין עובד אלוהים לאשר לא עבדו" (מלאכי ג, יח)).
והייתה מפצירה בו, וענה לה: ממאי נפשך, אם אני אני – למה שאנהג כמנהגו? ואם אני אינני אני – ודאי שאין לי לנהוג כמנהגו. והייתה מדברת אל לבו והוא היה מסרב.
פעם אחת שהייתה מתחננת ובוכה לו, ריחם עליה והלך (היינו לשד).<sup class="footnote-marker">7</sup><i class="footnote">זה בחינת "ברחמים גדולים אקבצך" (ישעיה נד, ז).</i> והלך וישב בסוף השורה (היינו של בני המדינה אשר נהגו כמנהג האשמדאי), ונאספו שם כל בני המדינה. כיון שהיה שיכור נתבלבל, וכשהניחו כל בני המדינה ידיהם הוא הרימן, וראה זה שלפניו וחשב הוא שנתבלבל, והרים אף הוא את ידיו, וגם זה שלפניו חשב כנ"ל והרים כנ"ל, והרימו כולם ידיהם, והפך הלא-דבר לדבר, וראתה האישה שהוא בעלה היושב על הכיסא, והכירה בו שהוא בעלה.
<b>פירוש המעשה</b>: כתיב "קימו וקיבלו עליהם היהודים", ודרשו רז"ל "הדור קיבלוה בימי אחשוורוש", ובפורים הייתה קבלת התורה ע"י ישראל עצמן, והיא הארת פורים שהיא בחינת אור אבא שמאיר לנוק' כמובא בספרים, שהוא בחינת ידיו נטפו מור עובר, ויפֹזו זרועי ידיו, ראשו כתם פז, בחינת יוסף שומר הברית, ואלו השידין שנולדו לאדם-הראשון מק"ל טיפות הקרי, והם הם הדור שקיבלו את התורה. ובא לציון גואל. "חזה ציון קרית מועדינו" – ר"ת מצחק.

אפילוג; האמונה, יש או אין

<small>ויקרא שם המקום מסה ומריבה, על ריב בני ישראל ועל נסותם את ד', לאמר היש ד' בקרבנו אם אין. ויבא עמלק וילחם עם ישראל ברפידים.</small><sup class="footnote-marker">1</sup><i class="footnote">שמות יז, ז-ח.</i>
<small><b>רש"י</b>: ויבא עמלק וגו'. סמך פרשה זו [– עמלק] למקרא זה [– "היש ד' בקרבנו"] לומר: תמיד אני ביניכם ומזומן לכל צרכיכם, ואתם אומרים היש ד' בקרבנו אם אין?! חייכם, שהכלב בא ונושך אתכם, ואתם צועקים אלי ותדעון היכן אני!</small>
לפי הפרשנות החסידית שאלת "היש ד' בקרבנו אם אין?", הינה השאלה: האם האמונה היא בחינת 'יש' או 'אַיִן'?
יש אמונה שהיא בחינת אין, והיא מבוססת על הראייה שהמציאות איננה יש העומד בפני עצמו, ואין ליחס לה אבסולוטיות. כיון שכך, בבחינה זו של סובב-כל-עלמין, הכל אפשרי, ומכאן גם אפשרות האמונה. חומר האין הוא חומר האינסוף, ובריאת יש מאין פירושה שהיש עצמו קיים באין ומכיוון שכך אפשר להכריעו לכאן ולכאן, אין לו מוצקות.
אך יש בחינה גבוהה יותר מהאין – שהינו 'העדר נמצא', והיא היש המוחלט. אמונה בבחינת האין הינה הסובייקטיביות החופשית להעניק משמעות לדברים, היוצרת ערכים, וקיימת בשביל עצמה. זוהי בחינת 'היחיד', הקיים כפנימיות. אך בחינת היש נוצרת באתה. ה'אתה' הוא ההתגלות, שהינה שקיפות של נוכחות. העצמיות יוצאת ממִריָה ועצמיותה – כלשונו של רוזנצווייג<sup class="footnote-marker">2</sup><i class="footnote"><b>כוכב הגאולה</b>,<b> </b>מוסד ביאליק (תשנ"ג),<b> </b>עמ' 203.</i> – ונפתחת לאהבה.
זוהי ההשגחה שלמעלה מהגורל, שהינה למעשה מקריות המקבלת את עצמה. כאן ישנה פניה אל מחוצה לי. זהו לא היש הקיים בבדידותו, אלא זה המוצא את אישורו בזולת.
יכולה אמונתי להישען על האותנטיות שלי. אך היא יכולה להישען גם על האמונה באמונה של הזולת. הרי הוא מאמין, לאמונתו יש ערך אובייקטיבי מבחינתי, ובעזרתה יכול אף אני לזכות לאמונה במובן האובייקטיבי שלה. בכך נחלץ אני מאמונתי הסובייקטיבית האישית ונפתח למגע עם המוחלט בעזרת הזולת הטרנסצנדנטי. האמונה בזולת, באמונה ובחופש שלו, היא כבר התרחשות ממשית ולא סובייקטיבית. זהו היש המוחלט.
התשובה לשאלה אם ד' הוא יש או אין, באה ע"י ההתמודדות עם עמלק. עמלק ה"מכסה על הפנים" – כלשון חז"ל,<sup class="footnote-marker">3</sup><i class="footnote">תנחומא כי תצא, יא.</i> הוא שורש השניות וההרגשה העצמית של האדם. אי אפשר להתגבר עליו באמונה בבחינת אין, היינו באמונה שהינה פנימיות סובייקטיבית, אלא רק באינטר-סובייקטיביות. רק ראיית פנים-בפנים של הזולת מביאה את האדם לאמונה בבחינת ה"יש המוחלט", לנוכחות ההוויה, הבאה לכלל ביטוי בשקיפות הראייה של ההשגחה, ובהתגברות על החיצוניות, ולא רק בהצדקת הפנימיות ובמשיכת החוץ פנימה. ראיית פנים-בפנים זו, היא שממוססת את השניות שבין פנים לחוץ, בין סובייקט לאובייקט, והיא הניצחון הגמור על עמלק המכסה על הפנים.

הערות והוספות

א. על נושא זה של אחדות החופש (שהוא יסוד האפשרי) וההכרח שביסוד ההוויה כותב הרב קוק בכמה מקומות:
<small>במה שהעצמות האלוהית זורחת בקירוב גדול אין לומר טבע כלל, אפילו טבע רוחני מוחלט.<br>ולכן אין באח"פ [– אוזן, חוטם, פה] בחינות עיגולים רק יושר לבד... החפץ החופשי העליון, המבוע של הרצון המוחלט.<br>בההוויה עצמה לכל צורותיה נכרים בה סימני ההכרח, מצד המקוריות העליונה של העצמות, וסימני החופש, מצד שגופה של המציאות הרי הוא חידוש רצוני, כלומר דבר שלול מההכרח.<br>אמנם גם הנחת ההכרה על המציאות מצד צורת ההכרח ודאי בחופש גמור הוא, שהיא אחת מצורות החידוש. אבל החופש עצמו מדריך להיות חותם ההכרח ניכר בהוויה, ובתוכיותה חותם החופש, המתגלה ביסוד הרצוני שבמציאות...<br>ואין ההכרח הכרח, כי אם ענין נעלה בכל מרצון.<br>(<b>אורות הקודש</b> ח"ג, עמ' כה-כו)<br>מה שמישב את הדעת הוא יסוד האושר שבחופש, הצדק החופשי המלא, הטוב המוחלט, החופשי, שנוטה בחופשו אל הטוב הוא מחויב המציאות, וכל יחיד יכול להתעלות בעצם חופשו אל מקור החפץ הטוב... ולא תהיה שום הבדלה בינו לבין אלוהיו.<br>(שם ח"ב, עמ' שצה)</small>
ב. כדוגמא טובה ליצירת ערכים דתיים חדשים אפשר להביא את הרב קוק, שביחסו לציונות, לחילוניות ולהשכלה, ואף ביחס לניטשה עצמו, היטיב, כידוע, לחשוף את הפוטנציאל הדתי שגלום בהם, ופיתח בהשראתם ערכים דתיים חדשים, שחלקם בעצם ישנים-נושנים.
כך למשל בקטע זה:
<small>הביטול של התכנים המורגלים... בעניני הקדושה והאמונה, הם גורמים חידוש לטובה בעולם...<br>השינוי הבא ע"י הביטול הוא כעין רקב המוקדם להצמיחה הגרעינית... הרקבון משחרר הוא את כח החיים, הגנוז בנקודה המצערה של הגרעין, ואז יצא הכח בכל חופשו, ומוליד את ההפריה הנאדרה.<br>...וכיוצא בו נעשה באור הקודש, שלתכלית השתילה החדשה של כרם בית ישראל, באופן שיהיה אור הנבואה האמתית חוזר בסגולת האומה, <b>מוכרחים הערכים המורגלים... שנתקיימו אחרי הפסק הנבואה להיות מטשטשים על ידי כח החוצפא שבעקבתא דמשיחא</b>, ומכח הרקבון הזה יצא אור חדש ומאיר בשפעת נגהו, כעצם השמים לטוהר.<br>(<b>שמונה קבצים</b>, קובץ ח, רו. הודפס בשינויים<br>באוה"ק ח"א עמ' קנב. ההדגשות שלי)</small>
כך הוא גם לגבי תורת-העצמיות שלו, המקבילה לדיבוריו של ניטשה על האמת הפנימית החופשית של האדם, שצריכה לעמוד במרכז הווייתו. ראה למשל: אוה"ק ח"א, עמ' קעו-קעח; שם ח"ג, עמ' קמ.
וכך הוא גם במשנתו המוסרית, ביחס למידת הגאווה, שאחרי שלילה מוחלטת של הפן הרע שבה מעלה הוא אותה לדרגה של מידה קדושה. ראה: מוסר-אביך, "מידות הראי"ה", גאוה, פסקאות כה-כז.