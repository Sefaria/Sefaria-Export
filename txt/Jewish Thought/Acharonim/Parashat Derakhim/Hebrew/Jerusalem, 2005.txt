Parashat Derakhim
פרשת דרכים
Jerusalem, 2005
https://www.nli.org.il/he/books/NNL_ALEPH002656089/NLI

פרשת דרכים

הקדמת המחבר

סֵפֶר
<b>פָּרָשַׁת דְּרָכִים</b>
וְהֵם שִׁשָּׁה וְעֶשְׂרִים דְּרוּשִׁים
הֱכִינָם וְגַם חֲקָרָם הַתַּיָּר הַגָּדוֹל מוֹפֵת הַדּוֹר וַהֲדָרוֹ הָרַב הַמֻּפְלָא שֶׁבַּסַּנְהֶדְרִין רֶכֶב יִשְׂרָאֵל וּפָרָשָׁיו כמהר"ר יְהוּדָה רוֹזַאנֵיס זלה"ה
בַּעַל מִשְׁנֶה לַמֶּלֶךְ עַל הַיָּד הַחֲזָקָה לְהָרַמְבַּ"ם זַ"ל
<b>הקדמת החכם השלם הדיין המצויין כמהור"ר אברהם רוזאניס נר"ו</b>
<b>מלתא</b> דתמיהא מידכר דכירי אינשי כל כי האי כוותיה ומטעמיה דמר ליתנהו בזכירה לא בסבי דאזלי אתיגרי ואיתהפיך כרעי: כי הפלה ה' יחיד בדורו לשם ולתפארת ומאן דתני עדיה"ן לא משתבש דמעטרא להו כסאסא וצבי עדיו לגאון שמהו לעילא מכל לא הניח דבר קטן ודבר גדול ספרא וספרי כולהו שמעי: כי גמ"ר חסיד מיום עד לילה ולילה כיום אחת ארוכה ואחת קצרה רבי לא שנא"ה ויהי ע"ר לבו כלב האריה בקש להתנמנם מקום אשר יפול שם תהא מטת"ו אדו"ר בלבושו וילט פניו באדרתו אינו דומה שונ"ה לא שכב בפאת מטה בלבל יצועי: זה דרכו דרך הקדש כולהו שני דרב יהודה אשר בצאתו מרחם קדשוהו שמים קדושי תורה כבר שית כבר שבע ותנח עליו הרוח אורייתא יהבה ליה לאשה וישנא"ה במשלם שער"י על כפים כסה אור קדמה וימה אל ארבעת מקצועי: האי מאן דחזי ליה לרבי אגלימא דאכתפיה זרחה השמש עליו ורבי יתקרי ויחכם מכל אדם אלו בדידיה קא משתעי: ויותר שהיה חכם הרבה גבולו פועלים לתורה כולהו רבנן דמתיבתא מרב יהודה גמרי כל יומא ויומא שמעתתיה בפומייהו ודרדיג משחא ארישייהו חכמתא לחכימין ומנדעא ליודעי: כי יפלא מעיני העדה ויספו"ק עלימו ספיקא דאורייתא לא דברו חכמים בהוה וגם דמ"ו הנה נדרש שאינו נקו"ב דרבנן סגר עליהם המדב"ר אקצירי ואמריעי: מלתא אגב אורחא כד סליק אדרגא את מקורו הערה שורש דבר נמצא הדמי"ן יתעבד דוגמא לדבר ברגע קטון מהר צועה: את הדבר הקשה והלכה מקופחת נזרקה מפי חבורה ולשון חכמים מלאו עלומי"ו ולא מצאו כל אנשי חיל ידיהם אם אבן הוא נמוח לפי שכלו ואם ברזל מפעפעו ועשה אותם ריקועי: כי יתפו"ס איש לבטא בשפתים ועליו יציץ נזר"ו דרך בני אדם לאתפוס"י אדר"א ושרים עצר"ו כחא דהיתרא ונעלם דבר ברוח שפתיו כאשר ינתק פתיל הנעורת נדרים פורחים ושבועות מטו"ת ק"ל נדרי ושבועי: כי ינצו אנשים דבר הגורם לממון חב"ל על דעבדי"ן דרך התגרים מעשה נצי"ם אחד באחד יגשו האידנא דשכיחי גשושאי מילי דנזיקין השור והבור והמבעה: ד"ן ידין עמו כאשר ישאל איש בדבר האלהים וכל היוצא מפיו הן הן הדברים שנאמרו למשה בסיני ומשפטיו עם ישראל בשובה ונחת כרועה עדרו ירעה: אם יהיו כל חכמי ישראל בשקול הדעת שאני רב יהודה דאפילו ספיקי דגברי גריס גדול שבכולם לגבי דידיה בדבר הלכה כבן ננ"ס באחד ענ"ק ומשכילים בכל חכמה כי התעסק"ו עמו תנו"ע דעתם בביטול כל מודעי: מי בשחק יערוך כמוהו מורה ולבבו ל"ו כן יחשוב אדם כיוצא בו ותורה יבקשו מפיהו לשמוע כלמודים רחמנא ליצלן מהאי דעתא קלישתא הוא צריך לשקועי:
<b>אוי</b> לו לדור שכך עלה בימיו מה אנו"ש כי תזכרנו כי עלה שרטון וכ"ל בשלי"ש והא הכא שני שלישי גדי"ל וחד גלא"י: כי נשבה ארון האלהים נצחו אראלים את המצוקים והנה מהרה ק"ל מן שמיא נפל יהודה יעלה בישיבה של מעלה אתר דמתבעי: אך גדול היה באותו היום בהנח"ל עליון נחל"ה מבוהלה שדי מומא בדוקין שבעין שורייני דעינא דתלו אליב"א דכולי עלמא נש"א לבבנו אל כפים רחמנא ליבא בעי: על זאת ישומו ישרים והנם צועקים איה סופר איה שוקל גופי הלכות אהרוניות ערניות ובין טמא לטהור יודיענו כל כי האי גוונא צריך לאודועי: כי מי יוכל לדון ספיקות וספיקי ספיקות דכל שעתא ושעתא מתרחיש בבי מדרשא דבר שבערוה חומ"ר מים רבים וספק טריפה דאשתכחת בה תרי בועי: על כן תפוג תורה כי אבדה כלי חמדתה והיולדה ומחזיקה האי תנא הוא ובמקום הרים קאי תחת אב"ן ספנא דארעיה: על דא ודאי יבכון כל מרירי ליבא דחסרא לארעא חסרון לא יוכל להמנות ימים או עשור צריך לממני יומי ולממני שבועי: על זאת תאבל הארץ וכל האיש אשר נגע אלהים בלבו המ"ר ימירנ"ו כהמ"ר על הבכור כי פק"ד ה' את עמו יום שמת רבי גלה כבוד מישראל וגם דל"ה דל"ה מאי עניות עניות דתורה מאן יהיב לן מעפריה ונכחול לעיינין כחו"ל שוויוה רבנן עפרא דתותי כרעיה:
<b>לולי</b> ה' צבאות הותיר לנו ספרי דבי רב מתורתו של רבי תורה שלימה והמה בכתובים אשר שמענו ונדעם מפיו יקרא אלינו בשבתנו על צי"ר מזוזות פתחיו משכן צל"ו לעומת קלעי: זה יצא ראשונה אשר כוננו ידיו גלילי זהב הגיע ל<b>פרשת דרכים</b> קטן הכמות ורב הערך דרושים הנחמדים מזהב ומפז לפניו לא היה כן נא"ה דור"ש טוב לעמו כל חיך שטועמו בתר ערב"א קא אזיל ורהיט כי פרס"ה אפילו המלך שואל בשלומ"ו מי הוא זה ער"ב לכל שומעי: ולדידי חזי לי יושב ודורש כמשה מפי הגבורה וארשת שפתיו נהרי נחלי דבש וחל"ב ביהודה בהדי דדרי"ש שדי זיהרי"ה כזוהר הרקיע גלייה לדרעיה: הני מילי דאגדתא אשר חכמים יגיד"ו דברים הקשים כגידים דברו לשון הבאי תבנית כל רמ"ז מאלמי"ם אלומי"ם וכל הרוצה ליטול דברים ככתבן אינו אלא טועה: שנה ופירש דברי חכמים וחידותם הקיפן בהלכות ילמד סתום מן המפורש דברי ספרים מדברי סופרים סיועי מסייעי: כל שישנו במקרא דלאו רישיה סיפיה קשו קראי אהדדי דרשינהו מר כסיני וירכב אותם במרכבת המשנ"ה והתלמוד איתקוש הוייו"ת דאביי וכללן זה בזה מקרא מעט והלכות מרובות בחדא מחתא מחתינהו ובלולי"ם יעלו נכוחים למבין וישרים חיים לכל מוצאיהם סם חיי מאן בעי:
<b>ומחזיקנא</b> טיבותא לב' צנתרות הזהב אחים גם יחד להרב המחבר זלה"ה ראשון שבראשון החכם השלם כמה"ר <b>חיים</b> רוזאניס יצ"ו מחיה חיים ישמרו ויחייהו ומשנהו כלאב החכם השלם הוא <b>אהרן</b> בחיר ה' שניהם מלאים התורה והמצוה יחיו דגן ויפרחו כגפן וכגנה זרועי: העומדים על משמרת להוציא לאור כל כתבי הקודש של הרב ז"ל בל יראה ובל ימצא דבצרי חדא מכל הנמצא כתוב יושר דברי אמת ותפלתי קבע דלא ליתו לאמנועי: על משמרתי אעמודה כפי פרושות קדם מרנא דבשמיא כהדין נקדים רחמין למיבעי: עד אימת נצטער וניזיל בידי אדונים קשים מלכות שאינה הוגנת מכים ועונשים שלא מן הדין בשבט אנשים ובנגע"י: אין לך יום שאין קללתו מרובה דשים אותנו כדבילה להכות באגרוף אחת ושתים על שלשה פצע"י: אומה של בוזזים אשר בידיהם זימ"ה לחשוב מחשבות היכא דקיימי זוזי מוציאין מיד המוחזק וארעא היכא דקיימא נחתי לנכסייהו דאלימי לאפקועי: הבט נא וראה כל אשר המה עושים אולי לא תאבה זכור נא את בנך את יחידך שנשבה לבין הגוים חיים בלעונו אחו"י לך בלועי: לא חייש מר משום לזות שפתים אז יאמרו בגוים כי גע"ל ה' את יעקב וישליכם אל ארץ שוינהו לדמייהו לתרי מעי: וזרע אברהם אשר אהב הפיצם ה' על פני כל הארץ אפקריה רחמנא לזרעיה: ליתי בר נפלי ולינקוט פיזרא וליתיב ארישייהו על חד תרין תלתא דפורענותא כל קבל דאשתכחא בהו כמה ריעי: מאי רבותייהו כלפי שמיא לאפס ותוהו נחשבו כמו שבלול תמס הני עכברי רשיעי: ואנחנו עמך נקומה ונעלה בית אל כדי שיקלוט העי"ן כהנים בעבודתם נזונים בזרוע לחיים והקיבה שיתין צעי: ואנא בריה קלה ישבתי משתומם מראות ברע כי נפקד ממנו את המור"ה לצדקה גונח מלבו מיפעא פעי: וחליתי והייתי כגבר אין איל אין בפי מענה ולא גמירנא שותא אפילו שיחה קלה לישני קטיעי: זאת היתה לי הנה ארש"י אר"ש לא מטוהרה היא על כן יהיו דברי מעטים לישנא יתירא לגרועי: נאם הגבר דשף מדוכתיה מעת הוסר התמיד ור"ב סליק לבי קברי אין דעתו מיושבת עליו דולג על המפתן מבית לבית ומחצר לחצר כארי ידי ורגלי מסיעי"ן מסועו"ת אלה מסעי:
<b>כותב</b> בדמע כל זמן ועת שאני בעולם יגון בלבבי יהא מונ"ח עד שיבא אליהו יבשו"ר רוח נגידים כי בא השמש משיח אלהי יעקב נחזי אנן בנו"ת ירושלים דדהבא נדחי ישראל יכנס: הצעיר <b>אברהם רוזאניס</b>:

הקדמת המסדר

<b>דרך הקדימ"ה</b>
<b>הקדמת המסדר החכם המרומם כמה"ר יעקב כולי נר"ו</b>
קול הנער הנצב פורץ לעשות לו דרך בתוך הבאים. זכות הוא לעבד עומד ומשמש לעבוד עבודה: עמוס בלשונו כרוך ותני עשרה תנאי"ם. תני תנא קמיה דרבי יהודה:
<b>תנא</b> ארישא קאי. הלא מראש הבינותם מוסדות הארץ ורוזנים יחוקקו צדק מילין לצד עילאה ועד עתיק יומיא מטא. כי ה' הוא האלהים היושבי בשמים ושם חביון עזו מעולם לא ירדה שכינה למטה. ראו חיבתכם לפני המקום הופיע מהר פארן וירד ה' על הר סיני שביק פתחא רב"א ועייל בפתחא זוטא. בהראותו את יקר תפארת גדולתו בשביל ישראל שנקראו ראשית אלהים נצב בעדת אל כגבור איש מלחמה הרים נזלו וינועו אמות הסיפים ארץ יראה מוט התמוטטה. מימינו אש דת ויתן לנו נחלת שדי ממרומים חמדה גנוזה בחקל תפוחין קדישין חלקת השדה אשר נטה. ולא זו בלבד אלא שבכל דור ודור קדמה שכינה ואתיא תוך תוך בהתאסף ראשי עם קדש אלופינו בתורה שמופלאים במעשיהם העומדים ברומו של עולם הן הן מעשה מרכבה תואמים מלמטה. עוד זאת יתירה שה פזורה לעטרת צבי ולצפירת תפארה שאפילו אחד שיושב ועוסק בתורה ה"ן השכינה שורה ונהורא עמיה שריא על ראש המטה. ואף גם זאת בכל צרתם לו צר בכל המקום שגלו הבנים מעל שלחן אביהם שכינה שרויה ביניהם וה' הולך לפניהם כנשר יעיר קנו ולהחיות לכם לפליטה. ועמא דארעא לא ידעו ולא יבינו היש ה' בקרבנו כלם נפנו על כסף וזהב דרך גבר בעלמא דהבא טבע"א הוי דעתיה אפרוטה. ושנות"ם בבהלה על עסקי קש ותבן איש לפי אכלו ובגד ללבוש אגב עמר נקי סדינא בקייטא. והחי יתן אל לבו לעולם שכולו טוב כי גרים אנחנו כצל ימינו עלי ארץ האחד בא לגור וכארח נטה. כמה גדולים מעשה צדיקים זבחי אלהים מאנין תבירין דקב"ה דיתבין ועסקין באורייתא קדישתא מוהרקייהו דהני בטפסא דמלכא מנח שם יתנו צדקות ה' פמליא של מעלה ופמליא של מטה. ה"ן עומדין להתפלל יעשו דרך בקשה בעד השארית הנמצאה פליטת בית <b>יהודה</b>:
<b>תנא</b> דידן קא חשיב ממעל לחשוב חטיבה אחת בעולם ועם קדושים נאמן אהוב למעלה ונחמד למטה. והנה אמת דרך התגרים כותבי ספרים דרך הקדי"ם מרבים העם להביא מילי"ן על גבי מילין בשבח המגיע לכתפים וכל המרבה לספר חשיב"א בעלמא הוי יעשה טוב ולא יחטא. לא כאלה חלק יעקב כי מי הוא זה ערב אל לבו לגשת בארשת שאין הפה יכול לדבר וכל הרוצה ליטול את השם אפילו הוא עושה כן אלף אלפי אלפים עדין לא הגיע לחצי כבוד אפילו כמכחול בשפופרת ק"ו מחטה. תמיה אני הנמצא כזה אחד מאלף שיכול להשמיע כל תהלתו וחכם לכשירצה עדיו לבלום משתקין אותו בנזיפה הדר חזא סיוטא. יחשוב ה' לו עון האמור"י כי מגרעות נתן מעלה עליו הכתוב כאלו חטא. הלא אב בחכמה וכתרה של תורה משיירי כנסת הגדולה ביודעה ומכירה קא אמינא אגב ריהטא. מה דמות תערכו לו אם יהיו כל חכמי ישראל בכף מאזנים אין היקש למחצה ויחכם מכל האדם בשעה שפותח בדברי תורה נעשו הכל כחרשין פותחין בחרטה. דומה הרב למלאך וצדיק יסוד עולם אדבורא דידיה קא סמיך ונשמע קולו בבואו אל הקודש פנימה שמע ה' קול <b>יהודה</b>:
<b>תנא</b> בעלמא קאי. עלמא דקשוט אזיל תגא ויתיב בדוכתא בבית מותבא רבא בי גזא דרחמנא ונפשי אותה זה השלחן אשר לפני ה' מקשטא ליה תכא ומקשטא. אנן מה תהוי עלן יד עניי יתמי דיתמי לן יאות למבכי לספוד לצר"ה דרך אני"ה ויהי העם כמתאונני"ם ה"ן אנינות שהיה העולם שמם ויסעו ממתק"ה ויבאו מרת"ה והמה בוכים כל ראש מוקרח וכל כתף מרוטה. איכה ישבה בדד העיר רבתי עם אוי לו לעולם שאבד מנהיגו ואוי לה לספינה שאבדה קברניטה. מי שצריך לו עם קדש מטיפה של גשמים אבי יתומים ולכל בני ישראל היה אור זה כלל גדול בתורה גברא דנפיש נהוריה צדיק כתמר יפרח בתוך האהל אשר נטה. מי האיש הירא את דבר ה' פורש ובוכה בכיה לדורות וכך היא חובתנו להיות קו"ל איש צור"ר בביתו ואדמה על ראשו הלוך ערום ויחף רבי יהודה מחייב בכפיית המטה. תיתי לי כי זה שנתים ימים ביום פקדי לחזות בנועם ה' חזיתיה לרבי מצער נפשיה ברחמי טובא אמר מר קרבה שנת השבע שנת השמיטה. שמעתי ותרגז בטני אז אמרתי אני אל לבי ווי לעלמא בההיא שעתא כד תסתלק מיניה אשר נשיא יחט"א. הן בעון נח נפשיה דרבי ביום שמיני של פסח משנת התפ"ז ומעת הוסר התמיד תשש כחן של חכמים וכהה מאור עיניהם ונסתלקה עטרה מראש כל אדם כי נשבה ארון הקודש גלתה <b>יהודה</b>:
<b>תנא</b> ושייר. ה' השאיר לנו שריד תולדותיהם של צדיקים מעשים טובים מהני מילי מעלייתא המצויינים בהלכה מילי דאפילו בימי יהושע בן נון לא אתמר כותייהו ואיהו עבד מלמטה. ידו פרש ש"ר לכל היד החזקה אשר עשה משה הר"ם במז"ל וסיעת מרחמוהי אעיקרא קאי ספרא וספרי וכולי תלמודא דינא רבה ודינא זוטא. ואגבן ידיו רב לו בתורת עסקא טובה תוכחת מגולה עם כל ראשי בשמים כמה גדולים דברי חכמים ראשונים ואת אחרונים איגלגל מלתא ומטא. אף כי רוב חכמתו תורה יוצאה לכל ישראל הלכתא למשיחא וכלהו תנויי בסדר קדשים וסדר טהרות דברים שלא שמעתן אזן מעולם וזה דבר השמיט"ה. זו היא תורה של חסד וכתב לה לשמה נפקא מינא כמה הלכתא גברוותא כך היא דרכה של תורה נעוץ סופה בתחלתה הנה היא לוטה. ועוד ידו נטויה לו זרוע עם גבורה כל שאתה יכול לרבות ספיקות בתר דבעיא הדר פשטה. הדור אתם ממנו תראו עצמותי"ו של יהודה הן הן גבורותיו עצמו מספר זה הים גדול כמעין המתגבר והזהר"ו כזהר הרקיע שהלכות קבועות הן הן גופי תורה הבו גודל לאלהינו ברוך שחלק מחכמתו ליריאיו להשאיר לנו פליטה. שארית <b>יהודה</b>:
<b>תנא</b> אקרא קאי. זה יצא ראשונה מידי דאתיא ליה מדרשא דברים שהם מתוקים מחלב חטה. מן התורה ומן הנביאים ומשולש בכתובים דרשינהו לקראי כסיני באמתה של תורה ול"ו המדרש הוא העיקר מזהב ומפז רב כאן שנה רבי מקרא מועט והלכות מרובות הלכה אדם מישראל בריא בחיובא לקוח את ספר התורה הזה וימלא כריסו מקדשי שמים יכנסו בעלי מקרא ירוצו לשמוע דברי עתיק יומיא אגרא דפרקא ריהטא. אלו ואלו דברי אלהים חיים וקרני ראם יפוצו מעיינותיו חוצה לעיני כל ישראל תרוממנה קרנות צדיק בצוותא דעלמא טפי מעלי ומלאה הארץ דעה אתן במדבר ארז שטה. וינחם <b>יהודה</b>:
<b>תנא</b> גמר מאברהם. פרי צדיק עץ חיים כי חפץ חסד הוא זכה ונעשה אושפיזכאן לשכינה כי ש"ם ביתו בית וועד לפני כל יודעי דת ודין האי מאן דרחים ומוקיר רבנן תפשו והושיבו על מטה. דרכו של איש לקדם בשלום כל אדם בסבר פנים יפות ועושה חסד לאלפים הענקה והעבטה. גדול המעשה נודע ביהודה שממנו מכלל יופיו של עולם הוא הראש הרב הכולל שר וגדול בישראל כמהר"ר <b>חיים קמחי</b> נר"ו רץ כצבי לעשות רצון צדיק המצדיק עצמו מלמטה. ואני תפלתי ניעול מר ברישא לעילא מן כל כל ברכתא בבנים הראוים להוראה סימן יפה לבנים העומדים בבית ה' בלילות מגידי בעלטה. ואען ואומר אמן תבנה בעולם הזה ותכונן בעולם הבא ועשה פרי למעלה ושרש למטה. והיה לאב ליושבי <b>ירושלם</b> ולבית <b>יהודה</b>:
<b>תנא</b> שלמי"ם הבאים האנשים האלה שלמים טובים השנים תרוייהו אית להו דרב חסד"א חסד ואמת נפגשו שבת אחים ולא יתפרדו מזרעא דיוסף דלא שלטא. ה"ה החכמים השלמים כמה"ר <b>חיים</b> וכמה"ר <b>אהרן</b> רוזאניש יצ"ו אחי הרב המחבר ז"ל יחדיו יהיו תמים דשנים ורעננים משמע שניהם כאחד ומשמע כל אחד בפני עצמו ברואים זה את זה חיים ארוכים ומתוקנים איש תחת גפנו התאנה חנטה. זכות הרב המחבר יגן עליהם במעמד שלשתם וינטלם וינשאם עליונים למעלה וזכרם לא יסוף מזרעם לא יסור שבט מ <b>יהודה</b>:
<b>תנא</b> ירושלמאה דתני לישנא קלילא ואר"ש לא מטוהרה ואריכנא מגלתא אל אר"ש אשר לא עבר בה איש כי פי המדבר בריה קלה ינוקא דלא מטא. הן קדם מי אנכי לשוב בדרך הזה באתרא דמרי ביתא תלי זייניה קולבא רעיא קולתיה תלה אם אמרתי מטה. חסדך ה' יסעדני זאת הפעם אודה את ה' שהביאני עד הלום אשרי עיני שכך ראו ותהי זאת נחמתי שאתבשם גם אני מתורתו של רבי מאיר לרגל המלאכה אשר לפני הנה אלהים שליט בעולמו נאמן עלי כמה גדול כח של מלאכה ולבי ער לילו כיומו ראוי להיות חוזר כל כתבי הקדש בין רגע לרגע לא נתחלף לי והיד כותבת אלכה נא השדה ואלקטה. כל כי האי מילתא שרי ליה לאיניש לאודועי כי מלאכה היא ואינה חכמה והוא דרך חול הלא זה הדבר כי בעמדי לשרת בקדש הנה באתי במעמקי מים שאין להם סוף הני מילי דדרשא עייפינהו וסדרינהו רבינו הגדול ז"ל ענינים ארוכים וקשורים זה בזה ובהקדמה אחת הוא פור"ש כמה מאמרים ובנה עליה מצודים גדולים מחתינהו בחדא מחטא. ואף גם זאת יגעתי ול"ו מצאתי כמה ענינים נפלאים זעיר שם זעיר שם והמה בכתובים על הנייר קטן הכמות והדברים עתיקים שלחופי הוו משלחפי ואב"א זה שלא כנגד זה הוו קיימי זוהי שקשה מלתא דשף מדוכתיה סחור סחור והדבר צריך תלמוד למען דעת תנא אהיכא קאי מה למעלה מה למטה. אז אמרתי אין התורה נקנית אלא בסימנים ושנוי בנביאים הציבי לך ציונים ואחשבה לדעת לתת ריוח מענין לענין למען ירוץ הקורא בו וראיתי אני כי נכון הדבר לסדר כל סוג בפני עצמו בדרך בדרך אלך אברך את ה' אשר יעצני ותאורנה עיני לחבר את האהל להיות אחד טעמו וראו כמה יפין דרכיו זה לזה כל שיטה ושיטה. הלא מעתה כל הרוצה ליהנות להתבונן בדרכים נכון לבו בטוח בחזקה שקנ"ה חכמה הגיע ל<b>פרשת דרכים</b> דסלקא ליה שמעתתא אליבא דהלכתא זה שמו אשר יקראו לו והוא שם העצם ועוד בה דברים בגו אשר יש"א את שמו כי חשבון <b>פרשת דרכים</b> עולה לחשבון <b>רב יהודה רוזאניס זכר צדיק לברכה</b> מזקנים אתבונן מעשה רוקח זו היא דרך ישרה טוב לגבר לרשום שמו על ספרו תיתי לי דעבידנא ליה נייח נפשיה וערבה לה' מנחת <b>יהודה</b>:
<b>תנא</b> גזלות וחבלות. מכאן לקובלנא מן התורה אך גדול היה יצא מנח"ם וערבה קו"ל שמחה ותהי צעקה מוחלפת השיטה. על שבעתה באתי מן המודיעי"ת להודיע לבני האדם שבהיותי סובב הולך דרך העברה לתקן את הדרכים אשתומם כשעה חדא וידי נטפו מ"ר מעוצר רעה ויגון ומוצא אני מר ממות כי רובא דמנכר אורייתא דיליה היא חסורי מחסרא גזלה יש כאן גזל הנאכל בית הצביטה. והנה שלש ספרים ארוכים ומתוקנים מזה ומזה הם כתובים ספו תמו נאמרה שליחות יד למטה. חבל על דאבדין ועוד זאת רעה חולה שרוב הענינים אדוקים זה בזה ודברי תורה עניים במקומם ועשירים במקום אחר והיה המחנה הנשאר לפליט"ה. ה"ן עניות במקום עשירות יען שהרב המחבר סמך על מ"ש במקום אחר כאשר ראה ראיתי בכמה דוכתי מרגלא בפומיה למימר ובמקום אחר הארכתי ש"ם רמז נתן בהם סימנים באותו פרק באותו מקום ולא אתנו יודע עד מה מי אשר חטא. הלא לאמונה לאיש אשר אלה לו אשר שלח ידו כבלע את הקדש כבר מלתיה אמורה אל יהי ברוך הוא כיבה אורו של עולם וחרבו שלופה עליו מאשר חטא. ומונע בר יקבוהו לאום והוא חטא רבים נש"א על שתי כתפיו לזכרון מזכרת עון ונפשו של הרב המחבר ז"ל עליו תאבל אהא ליט"א ול"ו תהא מלטטא. וגמולו ישוב בראשו דבר שה"ן זרעו כלה יש אש אוכלת אש תמיד תוקד בקיץ ובחורף יהיה אשתא דסתוא קשה מדקייטא. ולמוכיחים ינעם זה השב בינתים שידע בעצמו שחטא. והיה שכרו רבוע יהיה כפול זה מעלה ארוכה לזכות את ישראל ויגל את מסך <b>יהודה</b>:
<b>תנא</b> אסיפא קאי. ותפלתי על חיקי תשוב מי שזיכני לסדר האי ספר"א דבי רב הקל הקל תחלה הוא יגמור בעדי כי חנוניו הם חנונים ויעזרני על דבר כבוד שמו שאשמש בכהונה גדולה לסדר החבור הגדול הנזכר על סדר הלכות הר"ם במז"ל אלהא דמאי"ר ענני לבל אכשל בדבר הלכה גל עיני ואביטה. ישמח לבי גם אני כי המ"ר שדי לי צ"ר לי המקום אבי השביענ"י במרורים וכסלי מלאו נקלה ותזנח משלום נפשי אפילו שבתות וימים טובים מרוב שיחי אמאס בקול שירי"ם למען דגני בבית אפל בי סתוא בקייטא. ועוצם עיניו מראות עולם כמנהגו יתיצב על דרך לא טוב ליכא קושטא. וימאסו באר"ש חמדה הכל היה בכלל אחד מוכר מרגליות ואחד מוכר מיני סדקית עשו את שאינו זוכה כזוכה כאן בהגבהה כאן בהבטה. אין לי מועדות אלא אלו הני ספרי דברי רב פקודי ה' ישרים משמחי לב הן הן החזירוני לנערותי כי באלה חפצתי כל ימי הייתי מצטער מתי יבא לידי ומשער ראשי אמרטה. ועכשיו שבא לידי אחזתיו ולא ארפנו בטחתי בקוני בזאת יכופר עון יעקב לפום צערא יהא כפרה עלי על כל דבר פשע אנא ה' מלטה. ועל שאר התפלה ספרא בתר צלותיה קאמר הכי בעד כל קהל ישראל וגלות החל הזה דא כנסת ישראל שרחמ"ה ס"ר קפץ רחמיו שחמת"ה מרובה ביום חמ"ה מהלכת למטה. אף לילות עברה וזעם וצרה וישראל לבוזזים דבקו צערי"ם זה בזה ברשעת הגוים מכין ועונשין שלא מן הדין ישנה לשחיטה. ועל המדינות יאמר נא ישראל הנה נא העיר הזאת נעמי קרתא קדישא דירושלם היינו עזובה היינו שכוחה ניטל טעם ביאה מבלי באי מועד עד מתי עשנת בתפלת עמך ואתה אמרת ה"ן בן דוד בא עד שתכלה פרוטה. אם כן אוי למה לנצח תשכחנו ראה נא בעניינו אתה תשמע קו"ל בית ישראל טובא מגר"ר גריר עלמא בתר דוד מתי יבא בעל הכרם ויכלה את קוציו במטאטא השמד שקולי טאטא. זיל פייסינהו ליתמי השת"א לשקול מר אגר ביתא מייתבא יתיב כהנים בעבודתם ולוים במעמדם וישראל עושה חיל אסא דקאי ביני חלפא אף על פי שחטא. והיינו לעם אחד בארעא דישראל נכסי רשיעייא צדיקיא יחסנון קל מן שמיא יריע אף יצריח אבוא בירושלים מטה. הלא דוד מסתתר מלך ביפיו בא יבא ברנה ושמח את אשתו דא כנסת ישראל וסימן לדבר ישמח הר ציון תגלנה <b>בנות יהודה</b>:
הלא כה דברי איש צעי"ר מתאבק בעפר לפני כל יודעי דת יומי ולילי.&lt;qr&gt;
הצעיר <b>יעקב כולי</b>:





Chapter 1

<big><strong>דֶּרֶךְ הָאֲתָרִים</strong></big>
<small>וּבוֹ שְׁלשָׁה דְרוּשִׁים</small>
שִׂים עֵינֶיךָ בַּדֶּרֶךְ הַזֶּה כִּי הוּא מִקְצוֹעַ גָּדוֹל. עַל פִּיו יַחֲנוּ כָּהֵנָּה וְכָהֵנָּה מִקְרָאֵי קֹדֶשׁ וּמַאַמְרֵי רַבּוֹתֵינוּ זַ"ל תַּלְמוּד גָּדוֹל. וּבְלֶכְתְּךָ בַדֶּרֶךְ הַזֶּה אָז תִּקְרָ"א שְׁלשָׁה דְרוּשִׁים עוֹלִים בְּקָנֶה אֶחָד וְהַדְּרָשָׁא תִּדָּרֵשׁ דֶּרֶךְ הַתַּיָּר הַגָּדוֹל.
<b>הַדְּרוּשׁ הָרִאשׁוֹן:</b> בּוֹ יִתְבָּאֵר אִם אַבְרָהָם אָבִינוּ יָצָא מִכְּלַל בְּנֵי נֹחַ לְגַמְרֵי אֲפִלּוּ לְהָקֵל, מֵאַחַר שֶׁקִּיֵּם כָּל הַתּוֹרָה, אוֹ לֹא. וְעַל פִּי הַקְדָּמָה זוֹ הוּא פּוֹרֵ"שׁ כַּמָּה מַאַמְרֵי רַבּוֹתֵינוּ זַ"ל. / נָתַן בְּלִבּוֹ לְיַשֵּׁב קֻשְׁיַת הַמְפָרְשִׁים מִי הִתִּיר לְתָמָר לְהַכְשִׁיל לְאוֹתוֹ צַדִּיק לָבוֹא עַל כַּלָּתוֹ. / נִסְתַּפֵּק בְּגוֹי שֶׁבָּא עַל אִמּוֹ וְכִוֵּן לִקְנוֹתָהּ בְּבִיאָה זוֹ אִי חֲשִׁיבָא אֵשֶׁת אִישׁ לְחַיֵּב הַבָּא עָלֶיהָ, אוֹ דִלְמָא כֵּיוָן דְּחַיָּב מִיתָה לָא מְהַנֵּי לִקְנוֹתָהּ. וּבָתַר דְּבָעֲיָא הֲדַר פַּשְׁטַהּ. / חָקַר וְדָרַשׁ אֵיךְ עָשָׂה מַעֲשֶׂה רְאוּבֵן לִשְׁכַּב עִם אֵשֶׁת אָבִיו.
<b>הַדְּרוּשׁ הַשֵּׁנִי:</b> בְּעִנְיַן בֶּן נֹחַ שֶׁאֵינוֹ מְצֻוֶּה עַל קִדּוּשׁ הַשֵּׁם, וְאִיהוּ דִּידֵהּ אָמַר דְּאֵינוֹ אֶלָּא בַּעֲבוֹדָה זָרָה וְגִלּוּי עֲרָיוֹת, אֲבָל בִּשְׁפִיכוּת דָּמִים יֵהָרֵג וְאַל יַעֲבֹר, דְּהָא מִסְּבָרָא נָפְקָא דְּמַאי חֲזַיְתָ וְכוּ'. / מְצַדֵּד לוֹמַר דְּבִבְנֵי נֹחַ אֵין שָׁלִיחַ לִדְבַר עֲבֵרָה חוּץ מִשְּׁפִיכוּת דָּמִים דְּחַיָּב הַמְשַׁלֵּחַ דְּגַלִּי בֵּהּ קְרָא. / מַיְתִי פְּלֻגְתָּא אִם בֶּן נֹחַ רַשַּׁאי לְהַחְמִיר עַל עַצְמוֹ, דִּלְדַעַת מַהֲרִימַ"ט אַף לְמָאן דְּאָמַר דְּגַבֵּי יִשְׂרָאֵל רַשַּׁאי מוֹדֶה בְּבֶן נֹחַ דְּאֵינוֹ רַשַּׁאי לַחְבֹּל בְּעַצְמוֹ, וּלְדַעַת מַהֲרַ"שׁ יָפֶה אַף לְמָאן דְּאָמַר דְּגַבֵּי יִשְׂרָאֵל מִתְחַיֵּב בְּנַפְשׁוֹ בֶּן נֹחַ רַשַּׁאי לִמְסֹר עַצְמוֹ. אִי נָמֵי אֵין חִלּוּק בֵּינֵיהֶם וּכְמַחֲלֹקֶת בְּיִשְׂרָאֵל הָכֵי נָמֵי פְּלִיגִי בִּבְנֵי נֹחַ.
<b>הַדְּרוּשׁ הַשְּׁלִישִׁי:</b> לַחְקֹר אִם הָאָבוֹת הָיוּ נֶעֱנָשִׁים בְּעָנְשֵׁי שָׁמַיִם כְּשֶׁלֹּא הָיוּ מְקַיְּמִים אַחַת מִמִּצְו‍ֹת הַשֵּׁם, אוֹ דִלְמָא לֹא הָיוּ נֶעֱנָשִׁים אֶלָּא בְּשֶׁבַע מִצְו‍ֹת דִּידְהוּ. / בְּנֵי נֹחַ אֵינָן מֻזְהָרִין עַל לָאו דְּ'לֹא יַחֵל דְּבָרוֹ' אֲפִלּוּ בַּמֶּה שֶׁנּוֹדְרִים לַשָּׁמַיִם. / לְעִנְיַן קִיּוּם הַמִּצְו‍ֹת אִם שְׂכָרָם כִּמְצֻוֶּה וְעוֹשֶׂה אוֹ לֹא. / הָא דְהָאוֹמֵר סֶלַע זוֹ לִצְדָקָה בִּשְׁבִיל שֶׁיִּחְיֶה בְּנִי וְכוּ' הֲרֵי זֶה צַדִּיק גָּמוּר, אִם הַיְנוּ דַוְקָא בְּמִצְוַת הַצְּדָקָה אוֹ בְּכָל מִצְוָה שֶׁתִּהְיֶה שְׁרִי לֵהּ לֶאֱנָשׁ לַעֲשׂוֹתָהּ כְּדֵי לִזְכּוֹת לָעוֹלָם הַבָּא.
<big><strong>דְּרוּשׁ רִאשׁוֹן</strong></big>
<b>בְּרֵאשִׁית רַבָּה פָּרָשַׁת וַיֵּשֶׁב (פרשה פד סימן ז) וְזֶה לְשׁוֹנָם: "וְיִשְׂרָאֵל אָהַב אֶת יוֹסֵף" וְגוֹמֵר, "וַיִּשְׂנְאוּ אֹתוֹ" (בראשית לז, ג-ד). רַבִּי שִׁמְעוֹן בֶּן לָקִישׁ בְּשֵׁם רַבִּי אֶלְעָזָר בֶּן עֲזַרְיָה: "לְכוּ וּרְאוּ מִפְעֲלוֹת אֱלֹהִים" (תהלים סו, ה), וּכְתִיב בָּתְרֵהּ (פסוק ו): "הָפַךְ יָם לְיַבָּשָׁה". לָמָּה 'וַיִּשְׂנְאוּ אֹתוֹ'? כְּדֵי שֶׁיִּקָּרַע הַיָּם לִפְנֵיהֶם. עַד כָּאן.</b>
<b>מִמִּדְבַּר</b> קְדֵמוֹת אֶשָּׂא עֵינַי בַּחֲקִירָה אַחַת עָמְדוּ עָלֶיהָ הַמְפָרְשִׁים זַ"ל מַעֲרָכָה מוּל מַעֲרָכָה, אִם קֹדֶם מַתַּן תּוֹרָה, מֵאַחַר שֶׁנִּמּוֹל אַבְרָהָם וְקִיֵּם כָּל הַמִּצְו‍ֹת וַאֲפִלּוּ עֵרוּבֵי תַּבְשִׁילִין, כְּמוֹ שֶׁאָמְרוּ רַבּוֹתֵינוּ זַ"ל (יומא כח ע"ב), אִם יָצְאוּ מִכְּלַל בְּנֵי נֹחַ לְגַמְרֵי וַאֲפִלּוּ לְהָקֵל אוֹ לֹא?
<b>וְהִנֵּה</b> מַהֲרַ"שׁ יָפֶה זַ"ל פָּרָשַׁת וַיִּגַּשׁ (פרשה צג סימן ה) אַהָא דְאָמְרִינַן הָתָם: אָמַר רַבִּי סִימוֹן: אָמַר לוֹ: בְּנִימוּסוֹת שֶׁלָּנוּ כָּתוּב (שמות כב, ב): "אִם אֵין לוֹ וְנִמְכַּר בִּגְנֵבָתוֹ", וְזֶה יֵשׁ לוֹ לְשַׁלֵּם, הִקְשָׁה, שֶׁהֲרֵי קַיְמָא לָן (ע"ז עא ע"ב) דְּבֶן נֹחַ נֶהֱרָג עַל שָׁוֶה פְּרוּטָה וְלֹא נִתַּן לְהִשָּׁבוֹן, וּמִי הוֹצִיאָם מִדִּין זֶה כֹּל שֶׁלֹּא נִתְּנָה תּוֹרָה עֲדַיִן? וְתֵרֵץ, שֶׁבְּנֵי יִשְׂרָאֵל יָצְאוּ מִדִּין בְּנֵי נֹחַ אַף לְהָקֵל מִשֶּׁנִּבְדַּל אַבְרָהָם בְּמִילָה. עַד כָּאן. וְכֵן כָּתַב הָרַב הַנִּזְכָּר בְּפָרָשַׁת בְּרֵאשִׁית (פרשה טז סימן ט ד"ה ג"ע מנין ודבק באשתו) וְזֶה לְשׁוֹנוֹ: וְאִיכָּא לְמֵידַק: לְמָאן דְּיָלֵף כָּל עֲרָיוֹת בִּבְנֵי נֹחַ, הֵיכִי נְסֵב יַעֲקֹב שְׁתֵּי אֲחָיוֹת? וְתֵרֵץ, דְּאַחַר שֶׁנִּמּוֹל אַבְרָהָם נִבְדַּל הוּא וְזַרְעוֹ מִדִּין שְׁאָר בְּנֵי נֹחַ, וּכְשֶׁנָּשָׂא יַעֲקֹב שְׁתֵּי אֲחָיוֹת וְגִיְּרָן לֵית בְּהוּ אִסּוּר קֻרְבָה, דְּהָווּ לְהוּ כְּגֵר שֶׁנִּתְגַּיֵּר דְּמִדִּין תּוֹרָה לֵית בֵּהּ אִסּוּר קֻרְבָה וְנוֹשֵׂא אֲפִלּוּ אֲחוֹתוֹ (רמב"ם איסורי ביאה פי"ד הי"ב). עַד כָּאן. וְהַדָּבָר פָּשׁוּט, שֶׁכָּל זֶה הוּא אִי אָמְרִינַן דְּיָצְאוּ מִכְּלַל בְּנֵי נֹחַ לְגַמְרֵי, חֲשִׁיבִי רָחֵל וְלֵאָה כְּגֵר שֶׁנִּתְגַּיֵּר דְּלֵית בֵּהּ קֻרְבָה; אַךְ אִם לֹא יָצְאוּ מִכְּלַל בְּנֵי נֹחַ לְהָקֵל, אֵיךְ הֻתְּרוּ לוֹ רָחֵל וְלֵאָה, כֵּיוָן דְּלִבְנֵי נֹחַ חֲשִׁיבִי עֲרָיוֹת.
<b>וְיֵשׁ</b> סַעַד לָזֶה מִדְּאָמְרִינַן בִּבְרֵאשִׁית רַבָּה סֵדֶר וַיִּשְׁלַח (פרשה עט סימן ז) וְזֶה לְשׁוֹנָם: "וַיִּחַן אֶת פְּנֵי הָעִיר" (בראשית לג, יח) — נִכְנַס בְּעֶרֶב שַׁבָּת עִם דִּמְדּוּמֵי חַמָּה מִבְּעוֹד יוֹם וְקָבַע תְּחוּמִין מִבְּעוֹד יוֹם. הָדָא אָמְרָה, שֶׁשָּׁמַר יַעֲקֹב הַשַּׁבָּת קֹדֶם שֶׁנִּתַּן. עַד כָּאן. גַּם בְּפָרָשַׁת מִקֵּץ (פרשה צב סימן ד) אָמְרִינַן: "וּטְבֹחַ טֶבַח וְהָכֵן" (בראשית מג, טז). אֵין 'וְהָכֵן' אֶלָּא שַׁבָּת, כְּמָה דְאַתְּ אָמַר (שמות טז, ה): "וְהָיָה בַּיּוֹם הַשִּׁשִּׁי וְהֵכִינוּ". הָדָא אָמְרָה, שֶׁשָּׁמַר יוֹסֵף אֶת הַשַּׁבָּת. עַד כָּאן. וְקָשֶׁה, דְּהָא קַיְמָא לָן בְּפֶרֶק אַרְבַּע מִיתוֹת (סנהדרין נח, ב) דְּבֶן נֹחַ שֶׁשָּׁבַת חַיָּב מִיתָה, דִּכְתִיב (בראשית ח, כב): "וְיוֹם וָלַיְלָה לֹא יִשְׁבֹּתוּ"; וְאִם כֵּן, אֵיךְ שָׁמְרוּ יַעֲקֹב וְיוֹסֵף אֶת הַשַּׁבָּת? אֶלָּא וַדַּאי דְּיָצְאוּ מִכְּלַל בְּנֵי נֹחַ אֲפִלּוּ לְהָקֵל.
<b>וּמֵהָא</b> דְּאָמְרִינַן בִּבְרֵאשִׁית רַבָּה (פרשה טז סימן ח עה"פ בראשית ב, טו): "וַיַּנִּחֵהוּ בְגַן עֵדֶן" — שֶׁנָּתַן לוֹ מִצְוַת שַׁבָּת, הֵיךְ מָה דְאַתְּ אָמַר (שמות כ, יא): "וַיָּנַח בַּיּוֹם הַשְּׁבִיעִי"; "לְעָבְדָהּ" — "שֵׁשֶׁת יָמִים תַּעֲבֹד" (שם שם, ט); "וּלְשָׁמְרָהּ" — "שָׁמוֹר אֶת יוֹם הַשַּׁבָּת לְקַדְּשׁוֹ" (דברים ה, יב). עַד כָּאן. אֵין לְהוֹכִיחַ כְּלָל, מִשּׁוּם דַּעֲדַיִן לֹא נֶאֶמְרָה אַזְהָרָה זוֹ דְ'יוֹם וָלַיְלָה לֹא יִשְׁבֹּתוּ', וּמִשּׁוּם הָכֵי שָׁמַר אָדָם הָרִאשׁוֹן אֶת יוֹם הַשַּׁבָּת. גַּם מֵהַהִיא דְאָמְרִינַן בִּבְרֵאשִׁית רַבָּה (פרשה צד סימן ג) וְזֶה לְשׁוֹנָם: רַבִּי לֵוִי בְּשֵׁם רַבִּי יוֹחָנָן בַּר שָׁאוּל: אָמַר לָהֶם (יוֹסֵף לְאֶחָיו): אִם יַאֲמִין לָכֶם — הֲרֵי מוּטָב, וְאִם לָאו — אַתֶּם אוֹמְרִים לוֹ: בְּשָׁעָה שֶׁפֵּרַשְׁתִּי מִמְּךָ לֹא בְּפָרָשַׁת עֶגְלָה עֲרוּפָה הָיִיתִי עוֹסֵק?! הָדָא הוּא דִכְתִיב (בראשית מה, כז): "וַיַּרְא אֶת הָעֲגָלוֹת וְגוֹ' וַתְּחִי רוּחַ יַעֲקֹב". עַד כָּאן. אֵין לִלְמֹד מִכָּאן דְּהָיָה לָהֶם דִּין יִשְׂרָאֵל אֲפִלּוּ לְהָקֵל, דְּאִם לֹא כֵּן, מִי הִתִּיר לְיַעֲקֹב וְיוֹסֵף לַעֲסֹק בְּפָרָשַׁת עֶגְלָה עֲרוּפָה, וַהֲלוֹא הֲלָכָה רוֹוַחַת: גּוֹי שֶׁעָסַק בַּתּוֹרָה — חַיָּב מִיתָה, וְלֹא הֻתַּר לָהֶם לִלְמֹד אֶלָּא בְּשֶׁבַע מִצְו‍ֹת דִּידְהוּ, כִּדְאִיתָא בְּפֶרֶק אַרְבַּע מִיתוֹת (סנהדרין נט, א). מִשּׁוּם דְּמִידִי הוּא טַעְמָא אֶלָּא מִשּׁוּם דִּכְתִיב (דברים לג, ד): "תּוֹרָה צִוָּה לָנוּ משֶׁה מוֹרָשָׁה" — לָנוּ מוֹרָשָׁה וְלֹא לָהֶם, וְחַיָּבִים עָלֶיהָ מִשּׁוּם גָּזֵל. וְאִיכָּא מָאן דְּאָמַר מִשּׁוּם גִּלּוּי עֲרָיוֹת, וְאַל תִּקְרֵי 'מוֹרָשָׁה' אֶלָּא 'מְאֹרָשָׂה'. וְכָל הָנֵי טַעֲמֵי לָא שָׁיְכִי אֶלָּא מִסִּינַי וְאֵילָךְ שֶׁנִּתְּנָה תּוֹרָה, אֲבָל מִקַּמֵּי הָכֵי לָא שָׁיְכִי כְּלָל. בְּאֹפֶן דְּאֵין לְהַכְרִיחַ סְבָרַת מַהֲרַ"שׁ יָפֶה זַ"ל, דְּדִין יִשְׂרָאֵל הָיָה לָהֶם אֲפִלּוּ לְהָקֵל, כִּי אִם מֵהַהִיא דְיַעֲקֹב וְיוֹסֵף שֶׁשָּׁמְרוּ אֶת הַשַּׁבָּת, וּכְדִכְתַבְנָא.
<b>וְרָאִיתִי</b> לְהָרְאֵ"ם פָּרָשַׁת שְׁמוֹת, אַהָא דְאָמְרִינַן אָמוּל וְאֵצֵא סַכָּנָה הִיא לַוָּלָד, שֶׁכָּתַב וְזֶה לְשׁוֹנוֹ: אַךְ קָשֶׁה, הֵיאַךְ הִתִּיר לַעֲבֹר עַל מִצְוַת עֲשֵׂה דְמִילָה מִשּׁוּם סַכָּנַת הַוָּלָד, וַהֲלֹא עֲדַיִן לֹא נִתְּנָה תּוֹרָה, דִּכְתִיב בָּהּ (ויקרא יח, ה): "וָחַי בָּהֶם" — וְלֹא שֶׁיָּמוּת בָּהֶם, עַד שֶׁיַּתִּיר בִּמְקוֹם סַכָּנָה. וְאַף עַל פִּי שֶׁאַבְרָהָם אָבִינוּ קִיֵּם כָּל הַתּוֹרָה כֻּלָּהּ, כִּדְאִיתָא בְּיוֹמָא (כח ע"ב), וּמִסְּתָמָא מָסַר אוֹתָהּ לְבָנָיו אַחֲרָיו, כְּמוֹ שֶׁדָּרְשׁוּ גַבֵּי 'וַיַּרְא אֶת הָעֲגָלוֹת' שֶׁהָיָה עוֹסֵק בְּפָרָשַׁת עֶגְלָה עֲרוּפָה כְּשֶׁפֵּרַשׁ הֵימֶנּוּ, הֲוָה מָצֵי לְהַחְמִיר עַל עַצְמוֹ לְקַיֵּם גַּם הַמִּצְו‍ֹת שֶׁאֵינָן מִכְּלַל הַשֶּׁבַע מִצְו‍ֹת, אֲבָל לְהַתִּיר הַמִּילָה שֶׁנִּצְטַוָּה עָלֶיהָ בִּמְקוֹם סַכָּנָה, שֶׁעֲדַיִן לֹא נִתְּנָה תּוֹרָה לְהַתִּיר בִּמְקוֹם סַכָּנָה, מִי מָצֵי לְהָקֵל?! עַד כָּאן. וּמַה שֶּׁיֵּשׁ לַעֲמֹד בְּדִבְרֵי הָרְאֵ"ם הַלָּלוּ עַיֵּן לְקַמָּן בִּדְרוּשׁ שֵׁנִי. הֲרֵי מְבֹאָר מִדְּבָרָיו דִּסְבִירָא לֵהּ דְּמַה שֶּׁקִּיְּמוּ כָּל הַתּוֹרָה הוּא דַוְקָא לְהַחְמִיר עֲלֵיהֶם, אֲבָל לֹא לְהָקֵל מֵעֲלֵיהֶם מִמַּה שֶּׁחַיָּבִים בְּנֵי נֹחַ. אַלְמָא דִסְבִירָא לֵהּ דְּלֹא יָצְאוּ מִכְּלַל בְּנֵי נֹחַ לְהָקֵל.
<b>שׁוּב</b> רָאִיתִי שֶׁדָּבָר זֶה הוּא מַחֲלֹקֶת קָדוּם בֵּין אֲבוֹת הָעוֹלָם, הוּבָא בְּהָרַמְבַּ"ן זַ"ל פָּרָשַׁת אֱמֹר בְּעִנְיַן מְגַדֵּף, דִּכְתִיב בֵּהּ (ויקרא כד, י): "בְּתוֹךְ בְּנֵי יִשְׂרָאֵל", וְדָרְשׁוּ בְּתוֹרַת כֹּהֲנִים: מְלַמֵּד שֶׁנִּתְגַּיֵּר. וְהִקְשָׁה הָרַמְבַּ"ן, דִּלְמַאי אִצְטְרִיךְ שֶׁנִּתְגַּיֵּר? הָא קַיְמָא לָן (יבמות כג ע"א), דְּגוֹי וְעֶבֶד הַבָּא עַל בַּת יִשְׂרָאֵל — הַוָּלָד כָּמוֹהָ. וְכָתַב, שֶׁחַכְמֵי צָרְפַת אָמְרוּ, כִּי טַעַם הַגֵּרוּת הָיָה מִפְּנֵי שֶׁהָיָה קֹדֶם מַתַּן תּוֹרָה, וְהָיָה מִשְׁפָּטוֹ לֵילֵךְ אַחַר הַזָּכָר, מִמַּה שֶּׁאָמְרוּ (קידושין סז ע"א): בָּאֻמּוֹת הַלֵּךְ אַחַר הַזָּכָר. וְכַאֲשֶׁר נוֹלַד זֶה לֹא מָלוּ אוֹתוֹ, כִּי מִצְרִי הָיָה כְּדִינוֹ, אֲבָל כְּשֶׁגָּדַל נִתְגַּיֵּר לְדַעְתּוֹ וְנִמּוֹל. וְהָרַמְבַּ"ן הֵשִׁיב עֲלֵיהֶם וְזֶה לְשׁוֹנוֹ: וְאֵין דַּעְתִּי כֵּן, כִּי מֵעֵת שֶׁבָּא אַבְרָהָם בַּבְּרִית הָיוּ יִשְׂרָאֵל וּבַגּוֹיִם לֹא יִתְחַשָּׁבוּ, וּכְמוֹ שֶׁאָמְרוּ בְּעֵשָׂו (שם יח ע"א): וְדִלְמָא יִשְׂרָאֵל מוּמָר שָׁנֵי? וּמַה שֶּׁאָמְרוּ שֶׁנִּתְגַּיֵּר, הוּא שֶׁנִּכְנַס לִבְרִית מִילָה וּטְבִילָה וְהַרְצָאַת דָּמִים בִּשְׁעַת מַתַּן תּוֹרָה כְּכָל יִשְׂרָאֵל וְכוּ', יְעֻיַּן שָׁם. הֲרֵי מְבֹאָר, שֶׁדַּעַת חַכְמֵי צָרְפַת הוּא כְּדַעַת הָרְאֵ"ם זַ"ל, שֶׁקֹּדֶם מַתַּן תּוֹרָה לֹא יָצְאוּ מִכְּלַל בְּנֵי נֹחַ לְהָקֵל, וּלְפִיכָךְ הֻצְרַךְ לְהִתְגַּיֵּר מִשּׁוּם דְּקַיְמָא לָן בָּאֻמּוֹת הַלֵּךְ אַחַר הַזָּכָר. אַךְ הָרַמְבַּ"ן אָזֵל לְשִׁיטַת הָרַ"שׁ יָפֶה, שֶׁהָאָבוֹת יָצְאוּ מִכְּלַל בְּנֵי נֹחַ אַף לְהָקֵל.
<b>וּלְדַעְתִּי,</b> הָרְאָיָה שֶׁהֵבִיא הָרַמְבַּ"ן מִמַּה שֶּׁאָמְרוּ גַבֵּי עֵשָׂו וְדִלְמָא יִשְׂרָאֵל מוּמָר שָׁנֵי, הִיא רְאָיָה חוֹתֶכֶת. וְכֵן נִרְאֶה דְּיֵשׁ לְהַכְרִיחַ מִמַּה שֶּׁאָמְרוּ פֶּרֶק הַמּוֹכֵר פֵּרוֹת (ב"ב ק ע"א): תַּנְיָא, הָלַךְ בָּהּ לְאָרְכָּהּ וּלְרָחְבָּהּ — קָנָה, דִּכְתִיב (בראשית יג, יז): "קוּם הִתְהַלֵּךְ בָּאָרֶץ לְאָרְכָּהּ וּלְרָחְבָּהּ". עַד כָּאן. וְאֵין סָפֵק שֶׁמִּדִּין חֲזָקָה נָגְעוּ בָּהּ, וְהָרַמְבַּ"ם בְּפֶרֶק רִאשׁוֹן מֵהִלְכוֹת מְכִירָה (דין יז) וּבְפֶרֶק רִאשׁוֹן מֵהִלְכוֹת זְכִיָּה וּמַתָּנָה (דין יד) כָּתַב שֶׁאֵין הַגּוֹי קוֹנֶה בַּחֲזָקָה; וְאִם אָמַרְתָּ דְלֹא יָצְאוּ מִכְּלַל בְּנֵי נֹחַ, אֵיךְ קָנָה אַבְרָהָם בַּחֲזָקָה?
<b>וְרָאִיתִי</b> לְהַתּוֹסָפוֹת פֶּרֶק מִי שֶׁמֵּת (ב"ב קמא ע"א ד"ה בת), אַהָא דְּאָמְרִינַן: "וַייָ בֵּרַךְ אֶת אַבְרָהָם בַּכֹּל" (בראשית כד, א) — רַבִּי יְהוּדָה אוֹמֵר: שֶׁהָיְתָה לוֹ בַּת וּבַכֹּל שְׁמָהּ, שֶׁהִקְשׁוּ: וְאִם תֹּאמַר, לָמָּה לֹא הִשִּׂיאָהּ לְיִצְחָק, לְמָאן דְּאָמַר בְּפֶרֶק אַרְבַּע מִיתוֹת (סנהדרין נח ע"ב) דְּגוֹי מֻתָּר בַּאֲחוֹתוֹ? עַד כָּאן. כַּנִּרְאֶה דְּאָזְלִי לְשִׁיטָתָם דְּלֹא יָצְאוּ מִכְּלַל בְּנֵי נֹחַ עַד שֶׁבָּאוּ לְהַר סִינַי. וַאֲנִי תָּמֵהַּ, דְּהֵן לוּ יְהִי דְּנֵימָא דְלֹא יָצְאוּ מִכְּלַל בְּנֵי נֹחַ, הוּא דַוְקָא לְהָקֵל מֵעֲלֵיהֶם מֵחֻמְרוֹת דִּבְנֵי נֹחַ; אֲבָל שֶׁיִּהְיֶה לָהֶם דִּין בְּנֵי נֹחַ לְגַמְרֵי, זוֹ לֹא שָׁמַעְנוּ. וַהֲרֵי בְּפֶרֶק שְׁלִישִׁי דְיוֹמָא (כח ע"ב) וּבְשִׁלְהֵי קִדּוּשִׁין (פב ע"א) אָמְרִינַן: קִיֵּם אַבְרָהָם אָבִינוּ כָּל הַתּוֹרָה כֻּלָּהּ עַד שֶׁלֹּא נִתְּנָה, שֶׁנֶּאֱמַר (בראשית כו, ה): "עֵקֶב אֲשֶׁר שָׁמַע אַבְרָהָם בְּקֹלִי" וְגוֹמֵר. וְתוּ אָמְרִינַן הָתָם, דְּקִיֵּם אֲפִלּוּ עֵרוּבֵי תַּבְשִׁילִין, שֶׁנֶּאֱמַר (שם): "תּוֹרֹתָי" — אֶחָד תּוֹרָה שֶׁבִּכְתָב וְאֶחָד תּוֹרָה שֶׁבְּעַל פֶּה. וְאֵיךְ יִתָּכֵן, דְּמַה שֶּׁאָסַר אַבְרָהָם אָבִינוּ עַל עַצְמוֹ, וְקָבַע לוֹ הַשֵּׁם שָׂכָר עַל הַדָּבָר לְמַעַן אֲשֶׁר יְצַוֶּה אֶת בָּנָיו וְאֶת בֵּיתוֹ אַחֲרָיו לָלֶכֶת בִּדְרָכָיו, שֶׁיַּשִּׂיא לִבְנוֹ אֲהוּבוֹ אֶת אֲחוֹתוֹ שֶׁעֲתִידָה תּוֹרָה לֶאֱסֹר וְעָנַשׁ עָלָיו כָּרֵת. וְהַתּוֹסָפוֹת בְּפֶרֶק אַרְבַּע מִיתוֹת (סנהדרין נז ע"ב ד"ה לנערה המאורסה) כָּתְבוּ, שֶׁסִּפֵּר הַכָּתוּב בִּגְנוּתוֹ שֶׁל לוֹט בְּדָבָר שֶׁעֲתִידָה תּוֹרָה לֶאֱסֹר. דְּאָמְרִינַן (סנהדרין נח ע"ב): גּוֹי מֻתָּר בְּבִתּוֹ, וּבְפֶרֶק כֹּהֵן מָשִׁיחַ (הוריות י ע"ב) אָמְרִינַן גַּבֵּי לוֹט וּשְׁתֵּי בְּנוֹתָיו: הֵם שֶׁנִּתְכַּוְּנוּ לִדְבַר מִצְוָה — "וְצַדִּקִים יֵלְכוּ בָם" (הושע יד, י), הוּא שֶׁנִּתְכַּוֵּן לִדְבַר עֲבֵרָה — "וּפשְׁעִים יִכָּשְׁלוּ בָם" (שם). עַד כָּאן. הֲרֵי שֶׁקְּרָאוֹ הַכָּתוּב לְלוֹט פּוֹשֵׁעַ בַּמֶּה שֶׁבָּא עַל בִּתּוֹ, אַף שֶׁהִיא מֻתֶּרֶת לוֹ, לְפִי שֶׁעֲתִידָה תּוֹרָה לֶאֱסֹר. וְאִם כֵּן, אֵיךְ יִתָּכֵן שֶׁיַּשִּׂיא אַבְרָהָם לְיִצְחָק אֶת אֲחוֹתוֹ?
<b>וְאַף</b> לְמַה שֶּׁכָּתַב הָרַמְבַּ"ן בְּפָרָשַׁת תּוֹלְדֹת (בראשית כו, ה) עֲלַהּ דְּהַהִיא דְשָׁמַר אַבְרָהָם אָבִינוּ כָּל הַתּוֹרָה עַד שֶׁלֹּא נִתְּנָה, וְהִקְשָׁה מִיַּעֲקֹב שֶׁנָּשָׂא שְׁתֵּי אֲחָיוֹת, וְתֵרֵץ שֶׁאַבְרָהָם אָבִינוּ שָׁמַר כָּל הַתּוֹרָה בָּאָרֶץ וְיַעֲקֹב נָשָׂא הָאֲחָיוֹת בְּחוּץ לָאָרֶץ, כִּי הַמִּצְו‍ֹת מִשְׁפַּט אֱלֹהֵי הָאָרֶץ וְכוּ', יְעֻיַּן שָׁם. הִנֵּה הַתֵּרוּץ הַזֶּה לֹא יִצְדַּק גַּבֵּי יִצְחָק, שֶׁהֲרֵי יִצְחָק לֹא הֻרְשָׁה לָצֵאת מֵאֶרֶץ יִשְׂרָאֵל לְחוּץ לָאָרֶץ, וְכִדְאָמְרִינַן בִּבְרֵאשִׁית רַבָּה סֵדֶר תּוֹלְדֹת (פרשה סד סימן ה) וְזֶה לְשׁוֹנָם: "גּוּר בָּאָרֶץ הַזֹּאת" (בראשית כו, ג). אָמַר רַבִּי אוֹשַׁעְיָא: אַתָּה עוֹלָה תְּמִימָה, מָה עוֹלָה תְּמִימָה אִם יָצְאָה חוּץ לַקְּלָעִים נִפְסֶלֶת, אַף אַתָּה אִם יָצָאתָ חוּץ לָאָרֶץ נִפְסַלְתָּ. עַד כָּאן. וְאַבְרָהָם אָבִינוּ יָדַע כָּל זֶה, וּמִטַּעַם זֶה אָמַר לְעַבְדּוֹ (שם כד, ח): "רַק אֶת בְּנִי לֹא תָשֵׁב שָׁמָּה", וּכְמוֹ שֶׁכָּתַב מַהֲרַ"שׁ יָפֶה בְּסֵדֶר חַיֵּי שָׂרָה (פרשה נט סימן יד ד"ה בן בני), יְעֻיַּן שָׁם.
<b>וְכִי</b> תֹאמַר בִּלְבָבְךָ: לְדִידַן נָמֵי תִּקְשֵׁי מֵהַהִיא דְפֶרֶק אַרְבַּע מִיתוֹת (סנהדרין דף נח), שֶׁנֶּחְלְקוּ רַבִּי אֱלִיעֶזֶר וְרַבִּי עֲקִיבָא, דִּלְרַבִּי אֱלִיעֶזֶר אֲחוֹתוֹ מֵאִמּוֹ אֲסוּרָה לִבְנֵי נֹחַ וְלֹא אֲחוֹתוֹ מֵאָבִיו, מִשּׁוּם דְּאֵין אָבוּת לְגוֹי, וּלְרַבִּי עֲקִיבָא אַף אֲחוֹתוֹ מֵאִמּוֹ שַׁרְיָא לְבֶן נֹחַ. וְהִקְשׁוּ לְרַבִּי עֲקִיבָא מִדִּכְתִיב (בראשית כ, יב): "וְגַם אָמְנָה אֲחֹתִי בַת אָבִי הִיא אַךְ לֹא בַת אִמִּי", מִכְּלָל דְּבַת הָאֵם אֲסוּרָה. עַד כָּאן. וּלְדִידַן דְּקִיֵּם אַבְרָהָם אָבִינוּ כָּל הַתּוֹרָה תִּקְשֵׁי, דְּהֵיכִי קָאָמַר 'אֲחֹתִי בַת אָבִי הִיא'? דְּאַכַּתִּי אֵיךְ נְשָׂאָהּ מֵאַחַר שֶׁעֲתִידָה תּוֹרָה לֶאֱסֹר? הָא לָא קַשְׁיָא כְּלָל מִתְּרֵי טַעֲמֵי. חֲדָא, דְּאַבְרָהָם לֹא בָּא אֶלָּא לְהַצִּיל עַצְמוֹ מִקֻּשְׁיַת אֲבִימֶלֶךְ, דְּאֵיךְ אָמַר דְּשָׂרָה הִיא אֲחוֹתוֹ וְהִנֵּה הִיא אִשְׁתּוֹ, וְהֵם מַאֲמָרִים סוֹתְרִים, דַּאֲחוֹתוֹ אֲסוּרָה לְבֶן נֹחַ. וְלָזֶה הֵשִׁיב אַבְרָהָם דְּאֵין זֶה מַאֲמָר סוֹתֵר, דַּאֲחוֹתִי בַת אָבִי הִיא וְלֹא בַת אִמִּי, וּמֻתֶּרֶת הִיא לִבְנֵי נֹחַ מִשּׁוּם דְּאֵין אָבוּת לְגוֹי. וַאֲבִימֶלֶךְ לֹא יָדַע שֶׁקִּיֵּם אַבְרָהָם כָּל הַתּוֹרָה. וּלְפִי הָאֱמֶת מֻתֶּרֶת הָיְתָה לְאַבְרָהָם אַף בְּדִינֵי יִשְׂרָאֵל, שֶׁהֲרֵי בַּת אָחִיו הָרָן הָיְתָה, אֶלָּא שֶׁאַבְרָהָם לֹא בָּא אֶלָּא לְתַקֵּן דְּבָרָיו שֶׁאָמַר שֶׁהִיא אֲחוֹתוֹ וְאֵיךְ הָיְתָה אִשְׁתּוֹ, וְהֵשִׁיב דְּיִתָּכֵן שֶׁתִּהְיֶה אֲחוֹתוֹ וְתִהְיֶה אִשְׁתּוֹ מֵאַחַר שֶׁאֵינָהּ אֲחוֹתוֹ מֵאִמּוֹ. וָעוֹד, דְּאַף דְּנֵימָא דַּאֲבִימֶלֶךְ יָדַע שֶׁאַבְרָהָם הָיָה מְקַיֵּם הַתּוֹרָה עַד שֶׁלֹּא נִתְּנָה, שַׁפִּיר הֵשִׁיב אַבְרָהָם 'אֲחֹתִי בַת אָבִי הִיא', מִשּׁוּם דְּקַיְמָא לָן דְּגֵר שֶׁנִּתְגַּיֵּר מֻתָּר מִן הַדִּין בַּאֲחוֹתוֹ וְכֵן בְּכָל הָעֲרָיוֹת, מִשּׁוּם דְּגֵר שֶׁנִּתְגַּיֵּר כְּקָטָן שֶׁנּוֹלַד דָּמֵי, וְכִדְאִיתָא בְּפֶרֶק שֵׁנִי דִיבָמוֹת (כב ע"א) וּבְפֶרֶק נוֹשְׂאִין עַל הָאֲנוּסָה (יבמות צז ע"ב). וּמִיהוּ בַּעֲרָיוֹת שֶׁהָיָה אָסוּר בְּעוֹדוֹ גוֹי אָסוּר אַף לְאַחַר שֶׁנִּתְגַּיֵּר, שֶׁלֹּא יֹאמְרוּ בָּאנוּ מִקְּדֻשָּׁה חֲמוּרָה לִקְדֻשָּׁה קַלָּה. וְכִדְתַנְיָא (שם צח ע"א): גֵּר יֵשׁ לוֹ שְׁאֵר הָאֵם וְאֵין לוֹ שְׁאֵר הָאָב. כֵּיצַד? נָשָׂא אֲחוֹתוֹ מִן הָאֵם — יוֹצִיא, מִן הָאָב — יְקַיֵּם וְכוּ'. וְטַעְמָא הוּא: דַּאֲחוֹתוֹ מִן הָאֵם, שֶׁהָיְתָה אֲסוּרָה לוֹ אַף בְּעוֹדוֹ גוֹי — יוֹצִיא, שֶׁלֹּא יֹאמְרוּ בָּאנוּ מִקְדֻשָּׁה חֲמוּרָה לִקְדֻשָּׁה קַלָּה; אֲבָל אֲחוֹתוֹ מִן הָאָב — יְקַיֵּם, מִשּׁוּם דְּגֵר שֶׁנִּתְגַּיֵּר כְּקָטָן שֶׁנּוֹלַד דָּמֵי. וְאִם כֵּן, מִן הַדִּין אַף שֶׁשָּׂרָה הָיְתָה אֲחוֹת אַבְרָהָם שַׁרְיָא לֵהּ, דְּכֵיוָן שֶׁנִּתְגַּיְּרוּ שׁוּב אֵין לָהֶם אַחֲוָה וּכְקָטָן שֶׁנּוֹלַד דָּמֵי, וּכְמוֹ שֶׁכָּתַבְתִּי לְעֵיל בְּשֵׁם מַהֲרַ"שׁ יָפֶה בְּטַעְמָא דְאֵיךְ נָשָׂא יַעֲקֹב שְׁתֵּי אֲחָיוֹת. אֶלָּא דְמִכָּל מָקוֹם, אִם הָיְתָה אֲסוּרָה שָׂרָה לְאַבְרָהָם קֹדֶם שֶׁנִּתְגַּיְּרוּ מִדִּין בֶּן נֹחַ, אַף שֶׁנִּתְגַּיְּרוּ אַכַּתִּי אֲסוּרָה לְאַבְרָהָם, שֶׁלֹּא יֹאמְרוּ בָּאנוּ מִקְּדֻשָּׁה חֲמוּרָה לִקְדֻשָּׁה קַלָּה. וְלָזֶה הֶאֱשִׁים אֲבִימֶלֶךְ לְאַבְרָהָם, דְּכֵיוָן שֶׁהִיא אֲחוֹתוֹ אֵיךְ הִיא אִשְׁתּוֹ? דְּאַף שֶׁנִּתְגַּיֵּר וּכְקָטָן שֶׁנּוֹלַד דָּמֵי, מִכָּל מָקוֹם אַכַּתִּי אֲסוּרָה לֵהּ מִטַּעְמָא דְשֶׁלֹּא יֹאמְרוּ. וְלָזֶה הֵשִׁיב אַבְרָהָם דְּהָא לָא קַשְׁיָא כְּלָל, מִשּׁוּם דַּ'אֲחֹתִי בַת אָבִי הִיא אַךְ לֹא בַת אִמִּי', וּמֵעוֹלָם לֹא הָיְתָה אֲסוּרָה לִבְנֵי נֹחַ, וְאִם כֵּן לֹא שַׁיָּךְ כָּאן גְּזֵרָה כְּלָל, וּכְפִי דִין תּוֹרָה מֻתֶּרֶת הִיא לוֹ כֵּיוָן שֶׁנִּתְגַּיְּרוּ. אֶלָּא דִלְרַבִּי עֲקִיבָא דִּסְבִירָא לֵהּ דְּאֵין חִלּוּק בֵּין אֲחוֹתוֹ מֵאָבִיו לַאֲחוֹתוֹ מֵאִמּוֹ, דִּבְכֻלְּהוּ לֵיכָּא אִסּוּרָא לִבְנֵי נֹחַ, הִקְשׁוּ בַּגְּמָרָא דִּלְאֵיזֶה תַּכְלִית אָמַר אַבְרָהָם 'אֲחֹתִי בַת אָבִי הִיא אַךְ לֹא בַת אִמִּי'. הַכְּלָל הָעוֹלֶה: דִּלְכֻלֵּי עָלְמָא קִיְּמוּ הָאָבוֹת הַתּוֹרָה עַד שֶׁלֹּא נִתְּנָה, אֶלָּא דִלְהָרְאֵ"ם לֹא יָצְאוּ מִכְּלַל בְּנֵי נֹחַ לְהָקֵל עֲלֵיהֶם מִדִּין בְּנֵי נֹחַ אֶלָּא לְהַחְמִיר עֲלֵיהֶם מִדִּין תּוֹרָה.
<b>שׁוּב</b> רָאִיתִי דְּמַחֲלֹקֶת זֶה קָדוּם וְנֶחְלְקוּ בּוֹ חַכְמֵי הַתַּלְמוּד. דִּבְפֶרֶק אַרְבַּע מִיתוֹת (סנהדרין נח ע"ב) אָמְרִינַן: אָמַר רַבִּי חֲנִינָא: גּוֹי שֶׁהִכָּה אֶת יִשְׂרָאֵל — חַיָּב מִיתָה, שֶׁנֶּאֱמַר (שמות ב, יב): "וַיִּפֶן כֹּה וָכֹה וַיַּרְא כִּי אֵין אִישׁ וַיַּךְ אֶת הַמִּצְרִי". וּפֵרֵשׁ רַשִׁ"י: 'וַיַּךְ אֶת הַמִּצְרִי', מִשּׁוּם דְּהִכָּה אֶת הָעִבְרִי. וְאִם כֵּן עַל כָּרְחִין לוֹמַר דִּסְבִירָא לֵהּ דְּיָצְאוּ מִכְּלַל בְּנֵי נֹחַ לְגַמְרֵי, דְּהָא פְּשִׁיטָא דְּבֶן נֹחַ הַמַּכֶּה לְבֶן נֹחַ חֲבֵרוֹ אֵינוֹ חַיָּב מִיתָה, וְאִם אִיתָא דְּלֹא יָצְאוּ מִכְּלַל בְּנֵי נֹחַ כִּי אִם לְהַחְמִיר — אֵיךְ הֻתַּר לְמשֶׁה רַבֵּנוּ לַהֲרֹג אֶת הַמִּצְרִי, כֵּיוָן שֶׁכְּפִי דִינֵי בְּנֵי נֹחַ לֹא הָיָה חַיָּב מִיתָה? אֶלָּא וַדַּאי דִּסְבִירָא לֵהּ לְתַלְמוּדָא דִידַן דְּיָצְאוּ מִכְּלַל בְּנֵי נֹחַ לְגַמְרֵי אֲפִלּוּ לְהָקֵל. וּבִשְׁמוֹת רַבָּה (פרשה א סימן ב) אָמְרִינַן וְזֶה לְשׁוֹנָם: כֵּיוָן שֶׁיָּדַע הַנּוֹגֵשׂ שֶׁהִרְגִּישׁ בּוֹ הֶחֱזִירוֹ לַעֲבוֹדַת פֶּרֶךְ וְהָיָה מַכֶּה אוֹתוֹ וּמְבַקֵּשׁ לְהָרְגוֹ וְכוּ'. אָמַר משֶׁה: וַדַּאי זֶה חַיָּב מִיתָה, כְּמוֹ שֶׁכָּתוּב (ויקרא כד, כא): "וּמַכֵּה אָדָם יוּמָת". עַד כָּאן. וְכָתַב שָׁם מַהֲרַ"שׁ יָפֶה: אֲבָל לוּלֵא זֶה, מִפְּנֵי מַה שֶּׁהָיָה מַלְקֵהוּ וּמְרַדֵּהוּ לֹא הָיָה לוֹ מִשְׁפַּט מָוֶת. וּמַה שֶּׁכָּתַב הָרְאֵ"ם עַל דִּבְרֵי רַשִׁ"י שֶׁפֵּרֵשׁ וּמַלְקֵהוּ וּמְרַדֵּהוּ, וְאָמַר: וַאֲפִלּוּ הָכֵי קַטְלֵהּ, דְּאָמַר רַבִּי חֲנִינָא: גּוֹי שֶׁהִכָּה אֶת יִשְׂרָאֵל — חַיָּב מִיתָה, כִּדְאִיתָא בְּפֶרֶק אַרְבַּע מִיתוֹת. אֶפְשָׁר דִּפְלִיג מִדְרָשׁ זֶה עֲלַהּ וּסְבִירָא לֵהּ דְּהַיְנוּ בָּתַר מַתַּן תּוֹרָה שֶׁנִּבְדְּלוּ יִשְׂרָאֵל לְשֶׁבַח, אֲבָל מִתְּחִלָּה — כֻּלְּהוּ בְּנֵי נֹחַ חֲשִׁיבִי, וְלֵיכָּא מִיתָה אֶלָּא לְשׁוֹפֵךְ דַּם הָאָדָם. עַד כָּאן. הֲרֵי דִסְבִירָא לֵהּ לַמִּדְרָשׁ דְּלֹא יָצְאוּ מִכְּלַל בְּנֵי נֹחַ לְגַמְרֵי לְהָקֵל.
<b>וּבִשְׁמוֹת</b> רַבָּה (פרשה ד סימן א) אָמְרִינַן וְזֶה לְשׁוֹנָם: (תהלים כד, ד) "נְקִי כַפַּיִם" — זֶה משֶׁה, "אֲשֶׁר לֹא נָשָׂא לַשָּׁוְא נַפְשׁוֹ" — שֶׁל מִצְרִי, שֶׁלֹּא הָרַג אֶת הַמִּצְרִי עַד שֶׁעָמַד עָלָיו בַּדִּין וְרָאָה שֶׁחַיָּב מִיתָה וַהֲרָגוֹ. וְכָתַב שָׁם מַהֲרַ"שׁ יָפֶה, כִּי לֹא הֲרָגוֹ עַל מַה שֶּׁהָיָה מַכֶּה אֶת הָעִבְרִי לְבַד, אֶלָּא עַל עִנְיָנִים נִסְתָּרִים וְכוּ', שֶׁרָאָה אֶת הַמַּלְאָכִים וְנִמְלַךְ בָּהֶם, וְהַיְנוּ שֶׁהוֹדִיעוּהוּ מַה שֶּׁבָּא עַל אִשְׁתּוֹ. וְלָכֵן אָמְרוּ שֶׁעָמַד עָלָיו בְּדִין וְרָאָה שֶׁחַיָּב מִיתָה וַהֲרָגוֹ וְכוּ', דִּסְבִירָא לֵהּ שֶׁלֹּא הָיָה חַיָּב מִיתָה עַל הַכָּאַת הָעִבְרִי, כִּי לֹא הִכָּהוּ מַכַּת מָוֶת. וְאַף עַל גַּב דְּאָמְרִינַן בְּפֶרֶק אַרְבַּע מִיתוֹת, דְּנִתְחַיֵּב מִיתָה מִשּׁוּם דְּסוֹטֵר לֹעוֹ שֶׁל יִשְׂרָאֵל חַיָּב מִיתָה, סְבִירָא לֵהּ דְּאַכַּתִּי לָא הֲווֹ רַק בְּנֵי נֹחַ, וּפְלִיג אַהַהִיא וּסְבִירָא לֵהּ כְּהַהִיא דִלְעֵיל (פרשה א סימן לב) דִּסְבִירָא לֵהּ דַּחֲשִׁיבִי כִּבְנֵי נֹחַ. עַד כָּאן לְשׁוֹנוֹ. הֲרֵי דִסְבִירָא לֵהּ, דִּלְדַעַת הַמִּדְרָשׁ לֹא יָצְאוּ מִכְּלַל בְּנֵי נֹחַ לְגַמְרֵי. בְּאֹפֶן שֶׁמַּחֲלֹקֶת זֶה אִם קֹדֶם מַתַּן תּוֹרָה יָצְאוּ יִשְׂרָאֵל מִכְּלַל בְּנֵי נֹחַ לְגַמְרֵי אוֹ לֹא יָצְאוּ לְגַמְרֵי נִפְתַּח בִּגְדוֹלִים וְנִסְתַּיֵּם בִּגְדוֹלִים, דְּתַלְמוּדָא דִידַן אָזֵל בְּשִׁיטַת הָרַמְבַּ"ן וּמַהֲרַ"שׁ יָפֶה, וְהַמִּדְרָשׁ אָזֵל בְּשִׁיטַת חַכְמֵי צָרְפַת וְהָרְאֵ"ם זַ"ל.
<b>וּבְפֶרֶק</b> קַמָּא דַחֲגִיגָה (ג ע"א) אָמְרִינַן: דָּרַשׁ רָבָא: מַאי דִּכְתִיב (שה"ש ז, ב): "מַה יָּפוּ פְעָמַיִךְ בַּנְּעָלִים בַּת נָדִיב"? בִּתּוֹ שֶׁל אַבְרָהָם אָבִינוּ שֶׁנִּקְרָא נָדִיב, שֶׁנֶּאֱמַר (תהלים מז, י): "נְדִיבֵי עַמִּים נֶאֱסָפוּ עַם אֱלֹהֵי אַבְרָהָם". וְכִי אֱלֹהֵי אַבְרָהָם וְלֹא אֱלֹהֵי יִצְחָק וְיַעֲקֹב?! אֶלָּא אֱלֹהֵי אַבְרָהָם שֶׁהָיָה תְּחִלָּה לַגֵּרִים. וְכָתְבוּ הַתּוֹסָפוֹת: תְּחִלָּה לַגֵּרִים, שֶׁנִּצְטַוָּה עַל הַמִּילָה טְפֵי מִכָּל אוֹתָם שֶׁלְּפָנָיו. וּלְפִי מַה שֶּׁכָּתַבְנוּ, דְּתַלְמוּדָא דִידַן סְבִירָא לֵהּ דְּאַבְרָהָם יָצָא מִכְּלַל בְּנֵי נֹחַ לְגַמְרֵי וּבַגּוֹיִם לֹא יִתְחַשָּׁב וַאֲפִלּוּ לְהָקֵל, וּכְמוֹ שֶׁכָּתַב הָרַמְבַּ"ן, אֵין צֹרֶךְ לְמַה שֶּׁכָּתְבוּ הַתּוֹסָפוֹת, אֶלָּא הוּא כִּפְשׁוּטוֹ, דּוּמְיָא דְכָל גֵּרִים דְּעָלְמָא שֶׁיּוֹצְאִים מִכְּלַל בְּנֵי נֹחַ לְגַמְרֵי, כָּךְ אַבְרָהָם יָצָא מִכְּלַל בְּנֵי נֹחַ לְגַמְרֵי.
<b>וּבִשְׁמוֹת</b> רַבָּה (פרשה א סימן לג) אִיתָא, שֶׁמּשֶׁה רַבֵּנוּ נִמְלַךְ בַּמַּלְאָכִים וְאָמַר לָהֶם: חַיָּב זֶה הֲרִיגָה? אָמְרוּ לוֹ: הֵן. וְכָתַב מַהֲרַ"שׁ יָפֶה, שֶׁנִּמְלַךְ בַּמַּלְאָכִים וְחָקַר בְּחֶלְקֵי הַסּוֹתֵר כֹּה וָכֹה, אִם חַיָּב מִיתָה עַל הַכָּאָתוֹ כְּגוֹי הַמַּכֶּה יִשְׂרָאֵל שֶׁחַיָּב מִיתָה, אוֹ שֶׁמָּא אֵין עֲדַיִן בְּנֵי יִשְׂרָאֵל בִּכְלַל דִּין זֶה עַד שֶׁבָּאוּ לְסִינַי. וְהַמַּלְאָכִים הֵשִׁיבוּ לוֹ: הֵן, דְּחַיָּב מִיתָה, מִשּׁוּם דְּמִימוֹת אַבְרָהָם יָצְאוּ מִכְּלַל בְּנֵי נֹחַ וְיֵשׁ לָהֶם דִּין יִשְׂרָאֵל. וְהִסְכִּימָה דַעְתּוֹ דַּעַת עֶלְיוֹן לְדִבְרֵי הַמַּלְאָכִים וְהִכָּה אֶת הַמִּצְרִי כְּדִין גּוֹי הַמַּכֶּה אֶת יִשְׂרָאֵל שֶׁחַיָּב מִיתָה.
<b>וּבָזֶה</b> יוּבַן מַאֲמַר רַבּוֹתֵינוּ זַ"ל בִּבְרֵאשִׁית רַבָּה (פרשה צח סימן ח) וְזֶה לְשׁוֹנָם: "אָז חִלַּלְתָּ יְצוּעִי עָלָה" (בראשית מט, ד). רַבָּנָן אָמְרִי: אָמַר לוֹ יַעֲקֹב: אֵינִי לֹא מְרַחֶקְךָ וְלֹא מְקָרֶבְךָ, אֶלָּא אֲנִי תּוֹלֶה אוֹתְךָ בְּרִפְיוֹן עַד שֶׁיָּבוֹא משֶׁה שֶׁכָּתוּב בּוֹ (שמות יט, ג): "וּמשֶׁה עָלָה אֶל הָאֱלֹהִים", מַה שֶּׁדַּעְתּוֹ רוֹאֶה לַעֲשׂוֹת בְּךָ עוֹשֶׂה. כֵּיוָן שֶׁבָּא משֶׁה הִתְחִיל מְקָרְבוֹ, שֶׁנֶּאֱמַר (דברים לג, ו): "יְחִי רְאוּבֵן". עַד כָּאן. וְיֵשׁ לְדַקְדֵּק, בַּמֶּה נִסְתַּפֵּק יַעֲקֹב אָבִינוּ שֶׁאָמַר אֵינִי לֹא מְרַחֶקְךָ וְלֹא מְקָרֶבְךָ? וְעוֹד יֵשׁ לְדַקְדֵּק בַּמֶּה שֶׁתָּלָה סָפֵק זֶה בְּמשֶׁה רַבֵּנוּ, דְּמַה שַּׁיָּכוּת יֵשׁ לוֹ בַּדָּבָר הַזֶּה שֶׁל רְאוּבֵן? אָמְנָם עַל פִּי הַקְדָּמָתֵנוּ יָבוֹא עַל נָכוֹן. דְּהִנֵּה מוּדַעַת זֹאת דְּפִילַגְשִׁים הֵם בְּלֹא קִדּוּשִׁין. וְאִם כֵּן, בִּלְהָה שֶׁהָיְתָה פִּילֶגֶשׁ יַעֲקֹב לָא חֲשִׁיבָא אֵשֶׁת יַעֲקֹב מֵאַחַר שֶׁלֹּא קִדְּשָׁה, וּמִשְׁנָה שְׁלֵמָה שָׁנִינוּ (יבמות צז, א): נוֹשֵׂא אָדָם אֲנוּסַת אָבִיו וּמְפֻתַּת אָבִיו, וְהוּא הַדִּין פִּילֶגֶשׁ אָבִיו. וְכָל זֶה הוּא בְּיִשְׂרָאֵל דַּוְקָא; אֲבָל בִּבְנֵי נֹחַ, דְּלֵית בְּהוּ קִדּוּשִׁין אֶלָּא בִּבְעִילָה תַּלְיָא מִלְּתָא — מִלְּתָא דִפְשִׁיטָא הוּא שֶׁחַיָּב עַל פִּילֶגֶשׁ אָבִיו מִשּׁוּם אֵשֶׁת אִישׁ וּמִשּׁוּם אֵשֶׁת אָב. וְהִנֵּה יַעֲקֹב נִסְתַּפֵּק אִם יָצְאוּ מִכְּלַל בְּנֵי נֹחַ לְגַמְרֵי וְיֵשׁ לָהֶם דִּין יִשְׂרָאֵל אוֹ לֹא יָצְאוּ. דְּאִם יָצְאוּ — אֵין עַל רְאוּבֵן עָו‍ֹן אֲשֶׁר חָטָא, דְּלָא חֲשִׁיבָא בִּלְהָה אֵשֶׁת יַעֲקֹב; וְאִם לֹא יָצְאוּ מִכְּלַל בְּנֵי נֹחַ — יֵשׁ עַל רְאוּבֵן חֵטְא דְּאֵשֶׁת אִישׁ וְאֵשֶׁת אָב. וְזֶהוּ שֶׁאָמַר יַעֲקֹב לִרְאוּבֵן: אֵינִי מְרַחֶקְךָ, דְּשֶׁמָּא יָצְאוּ מִכְּלַל בְּנֵי נֹחַ, וְאֵינִי מְקָרֶבְךָ, דְּשֶׁמָּא לֹא יָצְאוּ מִכְּלַל בְּנֵי נֹחַ, עַד שֶׁיָּבוֹא משֶׁה, שֶׁהוּא גַם כֵּן עָמַד בַּחֲקִירָה זוֹ, וְשָׁאַל לַמַּלְאָכִים אִם חַיָּב הַמִּצְרִי מִיתָה כְּדִין גּוֹי הַמַּכֶּה אֶת יִשְׂרָאֵל, מִשּׁוּם דְּמִימוֹת אַבְרָהָם יָצְאוּ מִכְּלַל בְּנֵי נֹחַ, [אוֹ שֶׁמָּא לֹא יָצְאוּ מִכְּלַל בְּנֵי נֹחַ] עַד סִינַי. וְהֵשִׁיבוּ לוֹ הַמַּלְאָכִים: הֵן, דְּחַיָּב מִיתָה מִשּׁוּם דְּיָצְאוּ מִכְּלַל בְּנֵי נֹחַ. וְעָשָׂה מַעֲשֶׂה עַל פִּיהֶם וְהָרַג אֶת הַמִּצְרִי. וְאִם כֵּן, משֶׁה הוּא יְקָרֶבְךָ, דְּכֵיוָן דְּנִפְשַׁט לוֹ הַסָּפֵק וְגָזַר אֹמֶר דְּיָצְאוּ מִכְּלַל בְּנֵי נֹחַ, אִם כֵּן אֵין לִרְאוּבֵן עָו‍ֹן אֲשֶׁר חָטָא בְּמַעֲשֵׂה בִּלְהָה, וּמִשּׁוּם הָכֵי אָמַר משֶׁה: "יְחִי רְאוּבֵן".
<b>וְרָאִיתִי</b> לְהָרְאֵ"ם פָּרָשַׁת קְדשִׁים עַל פָּסוּק (ויקרא כ, יז) "אִישׁ אֲשֶׁר יִקַּח אֶת אֲחֹתוֹ חֶסֶד הוּא", שֶׁכָּתַב רַשִׁ"י זַ"ל וְזֶה לְשׁוֹנוֹ: וּמִדְרָשׁוֹ: אִם תֹּאמַר קַיִן נָשָׂא אֲחוֹתוֹ, חֶסֶד עָשָׂה הַמָּקוֹם לִבְנוֹת עוֹלָמוֹ, שֶׁנֶּאֱמַר (תהלים פט, ג): "עוֹלָם חֶסֶד יִבָּנֶה". וְכָתַב הָרְאֵ"ם וְזֶה לְשׁוֹנוֹ: וְיֵשׁ לִתְמֹהַּ עַל הַמִּדְרָשׁ הַזֶּה, שֶׁמִּמֶּנּוּ נִרְאֶה שֶׁאִלּוּ לֹא הָיָה שָׁם חֶסֶד הָעוֹלָם לֹא הָיָה מַנִּיחוֹ הַבּוֹרֵא יִתְבָּרַךְ לִשָּׂא אֶת אֲחוֹתוֹ, וְאִם כֵּן אֵיךְ הִנִּיחַ אֶת הַשְּׁבָטִים שֶׁיִּשְׂאוּ אַחְיוֹתֵיהֶם, אַלִּבָּא דְרַבִּי יְהוּדָה דְּאָמַר: תְּאוֹמוֹת נוֹלְדוּ עִם כָּל שֵׁבֶט וָשֵׁבֶט וּנְשָׂאוּם (רש"י בראשית לז, לה), וְעַמְרָם אֵיךְ נָשָׂא אֶת דּוֹדָתוֹ, וְיַעֲקֹב אֵיךְ נָשָׂא שְׁתֵּי אֲחָיוֹת? וְלֵיכָּא לְמֵימַר שֶׁיַּעֲקֹב אָבִינוּ גִיְּרָן וְגֵר שֶׁנִּתְגַּיֵּר כְּקָטָן שֶׁנּוֹלַד דָּמֵי, דְּאִם כֵּן לָמָה אָמַר יַעֲקֹב אֵינִי מְבָרֵךְ שֶׁנָּשָׂאתִי שְׁתֵּי אֲחָיוֹת, כְּשֶׁאָמְרוּ לוֹ טֹל וּבָרֵךְ (פסחים קיט ע"ב). אֲבָל מִמַּה שֶּׁכָּתַב הָרַמְבַּ"ן בְּפָרָשַׁת תּוֹלְדֹת, שֶׁשְּׁמִירַת הַמִּצְו‍ֹת שֶׁשָּׁמְרוּ הָאָבוֹת אֵינוֹ אֶלָּא בְּאֶרֶץ יִשְׂרָאֵל לְבַד, וְיַעֲקֹב בְּחוּץ לָאָרֶץ נָשָׂא הָאֲחָיוֹת, וְכֵן עַמְרָם אֶת דּוֹדָתוֹ, כִּי הַמִּצְו‍ֹת מִשְׁפַּט אֱלֹהֵי הָאָרֶץ הֵם, אַף עַל פִּי שֶׁהֻזְהַרְנוּ בְּחוֹבַת הַגּוּף בְּכָל מָקוֹם; הִנֵּה זֶה הַטַּעַם יַסְפִּיק גַּם לַשְּׁבָטִים שֶׁנָּשְׂאוּ אַחְיוֹתֵיהֶם, מִפְּנֵי שֶׁהַשְּׁבָטִים לֹא הָיוּ יוֹשְׁבִים אָז בָּאָרֶץ רַק דֶּרֶךְ עֲרַאי, כִּי כְּבָר נִגְזַר עֲלֵיהֶם גְּזֵרַת "כִּי גֵר יִהְיֶה זַרְעֲךָ" (בראשית טו, יג). אֲבָל קַיִן הָיָה מְקוֹם דִּירָתוֹ בָּאָרֶץ, כִּי מִשָּׁם הֻצְבַּר הֶעָפָר שֶׁמִּמֶּנּוּ נִבְרָא אָבִיו וְכוּ' וְשָׁם נוֹלַד קַיִן וּנְשָׂאָהּ שָׁם. עַד כָּאן לְשׁוֹנוֹ.
<b>וְדִבְרֵי</b> הָרְאֵ"ם הַלָּלוּ נִפְלְאוּ מִמֶּנִּי. חֲדָא, בַּמֶּה שֶׁהֻקְשָׁה לוֹ מֵאַגָּדָה זוֹ דְ'חֶסֶד הוּא', דְּנִלְמַד מִמֶּנָּה דְּלִבְנֵי נֹחַ אֲסִירִי הָאֲחָיוֹת, דְּאֵיךְ נָשָׂא יַעֲקֹב שְׁתֵּי אֲחָיוֹת? דְּנִרְאֶה דִסְבִירָא לֵהּ דְּהָא בְּהָא תַּלְיָא, דְּמָאן דְּאָסַר הָאָחוֹת לִבְנֵי נֹחַ אָסַר נָמֵי שְׁתֵּי אֲחָיוֹת. וְלֹא יָדַעְתִּי הֵיכָן רְמִיזָא, דְּהָא רַבִּי אֱלִיעֶזֶר דְּסָבַר דַּאֲחוֹתוֹ אֲסִירָא לֵהּ, וּמִכָּל מָקוֹם שְׁתֵּי אֲחָיוֹת אֵינָם עֶרְוָה לִבְנֵי נֹחַ. וַהֲרֵי הָרַמְבַּ"ם זַ"ל בְּפֶרֶק תְּשִׁיעִי מֵהִלְכוֹת מְלָכִים (דין ה) פָּסַק דְּהָאָחוֹת אֲסוּרָה לְבֶן נֹחַ, וַאֲפִלּוּ הָכֵי לֹא מָנָה אֶלָּא שֵׁשׁ עֲרָיוֹת דַּאֲסוּרוֹת לָהֶם. אַלְמָא דִשְׁתֵּי אֲחָיוֹת לָא אֲסִירִי לִבְנֵי נֹחַ. וְכֵן כָּתַב רַשִׁ"י בְּפֶרֶק אַרְבַּע מִיתוֹת בְּסֻגְיָא זוֹ דְרַבִּי אֱלִיעֶזֶר (נח ע"א ד"ה לאתויי אשת אביו), יְעֻיַּן שָׁם. גַּם מַה שֶּׁהִקְשָׁה הָרְאֵ"ם דְּאֵיךְ הַשְּׁבָטִים נָשְׂאוּ אַחְיוֹתֵיהֶם אַלִּבָּא דְרַבִּי יְהוּדָה, גַּם בָּזֶה לֹא יָדַעְתִּי כַּוָּנָתוֹ. דְּאַף דְּנֵימָא דְּחֶסֶד עָשָׂה הַמָּקוֹם עִם עוֹלָמוֹ בַּמֶּה שֶׁהִנִּיחַ לְקַיִן לִשָּׂא אֶת אֲחוֹתוֹ, הַיְנוּ לְפִי שֶׁהָיְתָה אֲחוֹתוֹ מִן הָאֵם, דְּאַף מָאן דְּאָסַר אֲחוֹתוֹ לִבְנֵי נֹחַ הַיְנוּ דַוְקָא אֲחוֹתוֹ מֵאִמּוֹ, אֲבל אֲחוֹתוֹ מֵאָבִיו שַׁרְיָא, דְּאֵין אָבוּת לְגוֹי, כְּדַאֲמַרַן לְעֵיל. וְאִם כֵּן, אֶפְשָׁר שֶׁבְּנֵי לֵאָה נָשְׂאוּ תְּאוֹמוֹת הַשְּׁבָטִים שֶׁל שְׁאָר הָאִמָּהוֹת, וְהַשְּׁבָטִים שֶׁל שְׁאָר הָאִמָּהוֹת נָשְׂאוּ תְּאוֹמוֹת הַשְּׁבָטִים שֶׁל בְּנֵי לֵאָה, שֶׁאֵין אָבוּת לְגוֹי. וְאִי קַשְׁיָא, לָא קַשְׁיָא אֶלָּא לְאוֹתָהּ אַגָּדָה שֶׁדָּרְשׁוּ עַל פָּסוּק (בראשית מו, י) "וְשָׁאוּל בֶּן הַכְּנַעֲנִית" — בֶּן דִּינָה שֶׁנִּבְעֲלָה לִכְנַעֲנִי, דְּשִׁמְעוֹן אֵיךְ נָשָׂא אֶת דִּינָה שֶׁהִיא אֲחוֹתוֹ מֵאָב וָאֵם? אֲבָל לְאַגָּדָה זוֹ דְרַבִּי יְהוּדָה, דְּאָמַר: תְּאוֹמוֹת נוֹלְדוּ עִם כָּל שֵׁבֶט וָשֵׁבֶט וּנְשָׂאוּם, לָא קַשְׁיָא כְּלָל אַהַךְ דְּרָשָׁה דְ'חֶסֶד הוּא'. וְכֵן כָּתַב הָרְאֵ"ם עַצְמוֹ בְּפָרָשַׁת וַיִּגַּשׁ, יְעֻיַּן שָׁם. גַּם מַה שֶּׁהִקְשָׁה דְּעַמְרָם אֵיךְ נָשָׂא דוֹדָתוֹ, הָכֵי נָמֵי לָא קַשְׁיָא כְּלָל, מִשּׁוּם דְּיוֹכֶבֶד הָיְתָה אֲחוֹת קְהָת מִן הָאָב וְלֹא מִן הָאֵם, וְזוֹ שַׁרְיָא לִבְנֵי נֹחַ כֹּל שֶׁלֹּא הָיְתָה אֲחוֹת קְהָת מִן הָאֵם. וְהָכֵי אִיתָא בְּפֵרוּשׁ בְּפֶרֶק אַרְבַּע מִיתוֹת (סנהדרין נח ע"ב), שֶׁהִקְשׁוּ לְמָאן דְּאָמַר דַּאֲחוֹת אָבִיו אֲסוּרָה לִבְנֵי נֹחַ מִדִּכְתִיב (שמות ו, כ): "וַיִּקַּח עַמְרָם אֶת יוֹכֶבֶד דֹּדָתוֹ", מַאי לָאו דּוֹדָתוֹ מִן הָאֵם. וְתֵרְצוּ: לָא, דּוֹדָתוֹ מִן הָאָב. וּמַה שֶּׁדָּרְשׁוּ הָכָא 'חֶסֶד הוּא' עַל מַה שֶּׁנָּשָׂא קַיִן אֶת אֲחוֹתוֹ, הַיְנוּ מִשּׁוּם שֶׁהָיְתָה אֲחוֹתוֹ אַף מֵאִמּוֹ; אֲבָל קֻרְבָה דְמִצַּד הָאָב לָא אֲסִיר לִבְנֵי נֹחַ, דְּאֵין אָבוּת לְגוֹי. עוֹד אֲנִי תָּמֵהַּ בְּדִבְרֵי הָרַב, דְּאַף דְּנֵימָא דְּגַם שְׁתֵּי אֲחָיוֹת אֲסִירִי לְבֶן נֹחַ, הַיְנוּ בַּאֲחָיוֹת מִן הָאֵם, אֲבָל בַּאֲחָיוֹת מִן הָאָב וְלֹא מִן הָאֵם — פְּשִׁיטָא דִשְׁרִי! דּוּמְיָא דַאֲחוֹתוֹ וַאֲחוֹת אָבִיו דַּאֲסִירִי לִבְנֵי נֹחַ, וַאֲפִלּוּ הָכֵי לָא אֲסִירִי אֶלָּא בִּשְׁאֵר דְּמִצַּד הָאֵם, אֲבָל בִּשְׁאֵר דְּמִצַּד הָאָב וְלֹא מִן הָאֵם לָא אֲסִירִי. וְאִם כֵּן, אַף אִם תִּמָּצֵי לוֹמַר דִּשְׁתֵּי אֲחָיוֹת אֲסִירִי לִבְנֵי נֹחַ, הַיְנוּ דַוְקָא בַּאֲחָיוֹת מִן הָאֵם. וְאִם כֵּן, מָאן אָמַר לָן דְּרָחֵל וְלֵאָה הָיוּ מֵאֵם אַחַת, אֵימָא דִּשְׁתֵּי נָשִׁים נָשָׂא לָבָן.
<b>וְהִנֵּה</b> לְתָרֵץ כָּל זֶה סָבוּר הָיִיתִי לוֹמַר דְּהָרְאֵ"ם סְבִירָא לֵהּ כִּסְבָרַת הַתּוֹסָפוֹת (סנהדרין נח ע"א ד"ה נשא), דְּאִית לְהוּ דְּרַבִּי אֱלִיעֶזֶר דְּדָרַשׁ (בראשית ב, כד) "עַל כֵּן יַעֲזָב אִישׁ אֶת אָבִיו" דְּהַיְנוּ אֲחוֹת אָבִיו, "וְאֶת אִמּוֹ" דְּהַיְנוּ אֲחוֹת אִמּוֹ, מוֹדֶה דְּבַאֲחוֹתוֹ אֲפִלּוּ מֵאִמּוֹ לֹא אָסַר לְבֶן נֹחַ, וּפְלִיג עִם רַשִׁ"י דְּאִית לֵהּ דִּלְרַבִּי אֱלִיעֶזֶר דְּאָסַר לְבֶן נֹחַ אֲחוֹת אָבִיו כָּל שֶׁבֵּן אֲחוֹתוֹ מֵאִמּוֹ. וְהַשְׁתָּא כֵּיוָן דִּסְבִירָא לֵהּ כְּהַתּוֹסָפוֹת, לָזֶה הֻקְשָׁה לוֹ, דְּהַךְ אַגָּדָה דְּ'חֶסֶד הוּא', דְּמַשְׁמַע דִּסְבִירָא לַהּ דַּאֲחוֹתוֹ אֲסִירָא לְבֶן נֹחַ, כְּמָאן אָתְיָא? אִי כְּרַבִּי אֱלִיעֶזֶר — אִיהוּ לֹא אָסַר אֶלָּא אֲחוֹת אָבִיו וְלֹא אֲחוֹתוֹ, וְאִי כְּרַבִּי עֲקִיבָא — הָא לֹא אָסַר אֶלָּא חַיָּבֵי מִיתוֹת בֵּית דִּין וְלֹא חַיָּבֵי כָּרֵתוֹת, כַּמְבֹאָר שָׁם בַּסֻּגְיָא. אֶלָּא עַל כָּרְחִין לוֹמַר דְּלָא אָתְיָא אֶלָּא כַּחֲכָמִים, דְּקָאָמְרִי הָתָם (נז ע"ב): הַרְבֵּה עֲרָיוֹת יֵשׁ שֶׁאֵין בֵּית דִּין שֶׁל יִשְׂרָאֵל מְמִיתִין עֲלֵיהֶן וּבֶן נֹחַ מֻזְהָר עֲלֵיהֶן. וּפֵרֵשׁ רַשִׁ"י: הַרְבֵּה עֲרָיוֹת יֵשׁ, כְּגוֹן כָּל חַיָּבֵי כָּרֵתוֹת. בֶּן נֹחַ מֻזְהָר עֲלֵיהֶן, דִּלְרַבָּנָן אִתְרַבּוּ בְּנֵי נֹחַ מֵ'אִישׁ אִישׁ' לְכָל הָאָמוּר בַּפָּרָשָׁה. וְכֵיוָן דְּלַחֲכָמִים בְּנֵי נֹחַ מֻזְהָרִים עַל כָּל הָעֲרָיוֹת כְּיִשְׂרָאֵל, מִשּׁוּם הָכֵי הֻקְשָׁה לוֹ מִיַּעֲקֹב וְעַמְרָם וְהַשְּׁבָטִים.
<b>אָמְנָם</b> מִלְּבַד הַדֹּחַק שֶׁיֵּשׁ בְּתֵרוּץ זֶה, דְּאֵיךְ סָתַם הָרְאֵ"ם קֻשְׁיָתוֹ אַלִּבָּא דְהַתּוֹסָפוֹת, מֵאַחַר דְּאַלִּבָּא דְרַשִׁ"י, דְּכָל יוֹמָא וְיוֹמָא שְׁמַעְתָּתֵהּ בְּפֻמֵּהּ, לָא קַשְׁיָא כְּלָל, דִּלְדִידֵהּ הַךְ אַגָּדָה דְ'חֶסֶד הוּא' אָתְיָא כְּרַבִּי אֱלִיעֶזֶר דְּאִית לֵהּ דַּאֲחוֹתוֹ אֲסִירָא לְבֶן נֹחַ. וְעוֹד נִרְאֶה לִי, דְּאַף לַחֲכָמִים דִּסְבִירָא לְהוּ דְּכָל חַיָּבֵי כָּרֵתוֹת בֶּן נֹחַ מֻזְהָר עֲלֵיהֶן, הוּא דַוְקָא בְּקֻרְבָה דְמִצַּד הָאֵם, אַךְ קֻרְבָה דְמִצַּד הָאָב — כֻּלֵּי עָלְמָא לָא פְּלִיגִי דְּלֵית לְהוּ קֻרְבָה. וּרְאָיָה לַדָּבָר, דְּבַגְּמָרָא הִקְשׁוּ מִדִּכְתִיב "וַיִּקַּח עַמְרָם אֶת יוֹכֶבֶד דֹּדָתוֹ", וְתֵרְצוּ: דּוֹדָתוֹ מִן הָאָב הָיְתָה. וְאִם אִיתָא, דְּלַחֲכָמִים אַף בְּקֻרְבָה דְמִצַּד הָאָב נִצְטַוּוּ בְּנֵי נֹחַ, מַה יַּעֲנוּ חֲכָמִים בִּקְרָא דְ"וַיִּקַּח עַמְרָם אֶת יוֹכֶבֶד דֹּדָתוֹ"? אֶלָּא וַדַּאי דְּאַף אַלִּבָּא דַחֲכָמִים לֹא הֻזְהֲרוּ בְּנֵי נֹחַ אֶלָּא בְּקֻרְבָה דְמִצַּד הָאֵם, אֲבָל בְּקֻרְבָה דְמִצַּד הָאָב — לֹא, מִשּׁוּם דְּאֵין אָבוּת לְגוֹי. וְאִם כֵּן, אַף דְּנֵימָא דְּאַגָּדָה הַלֵּזוּ דְּ'חֶסֶד הוּא' אָתְיָא כַּחֲכָמִים, עֲדַיִן כָּל מַה שֶּׁהִקְשִׁינוּ לְהָרְאֵ"ם זַ"ל בִּמְקוֹמוֹ עוֹמֵד, דְּלֵיכָּא קֻשְׁיָא מִיַּעֲקֹב וְעַמְרָם וְהַשְּׁבָטִים, דְּאִיכָּא לְמֵימַר דְּכָל הָנֵי לֹא הָיְתָה קֻרְבָתָם מִצַּד הָאֵם כִּי אִם מִצַּד הָאָב, וּכְדִכְתַבְנָא.
<b>עוֹד</b> אֲנִי תָּמֵהַּ בְּדִבְרֵי הָרַב, דְּאֵיךְ הִכְרִיחַ מֵאַגָּדָה זוֹ דְ'חֶסֶד הוּא' דַּאֲחוֹתוֹ אֲסוּרָה לְבֶן נֹחַ, וְהֻקְשָׁה לוֹ מֵהַשְּׁבָטִים אֵיךְ נָשְׂאוּ אַחְיוֹתֵיהֶם, דְּהָא בַּגְּמָרָא בְּפֶרֶק אַרְבַּע מִיתוֹת (סנהדרין נח ע"ב) הֵבִיאוּ אַגָּדָה זוֹ לְהַקְשׁוֹת לְמָאן דְּאָמַר אֲחוֹתוֹ שַׁרְיָא, וְתֵרֵץ כֵּיוָן דְּאִשְׁתְּרִי אִשְׁתְּרִי. עַד כָּאן. וְאִם כֵּן לֵיכָּא לְאוֹכוֹחֵי מֵאַגָּדָה זוֹ דִּסְבִירָא לַהּ דַּאֲחוֹתוֹ אֲסוּרָה לְבֶן נֹחַ, דְּאִיכָּא לְמֵימַר כֵּיוָן דְּאִשְׁתְּרִי אִשְׁתְּרִי. וְאַף עַל גַּב דִּלְרַבִּי אֱלִיעֶזֶר דְּאִית לֵהּ דַּאֲחוֹתוֹ אֲסוּרָה לְבֶן נֹחַ, אָתְיָא אַגָּדָה זוֹ כִּפְשׁוּטָהּ, דְּדַוְקָא לְקַיִן הֻתְּרָה אֲחוֹתוֹ מִשּׁוּם חֶסֶד, הָא לָאו הָכֵי אֲסוּרָה, מִכָּל מָקוֹם כֵּיוָן דְּאַגָּדָה הַלֵּזוּ סוֹבֶלֶת שְׁנֵי פֵּרוּשִׁים, וְאִיכָּא לְמֵימַר דִּסְבִירָא לַהּ כֵּיוָן דְּאִשְׁתְּרִי אִשְׁתְּרִי, לֵיכָּא לְאַקְשׁוֹיֵי עֲלַהּ מֵהַשְּׁבָטִים.
<b>עוֹד</b> יֵשׁ לְדַקְדֵּק בְּדִבְרֵי הָרַב, בַּמֶּה שֶׁרָצָה לְצַדֵּד עַל יַעֲקֹב דְּמַה שֶּׁנָּשָׂא שְׁתֵּי אֲחָיוֹת הוּא מִשּׁוּם דְּיַעֲקֹב אָבִינוּ גִיְּרָן וְגֵר שֶׁנִּתְגַּיֵּר כְּקָטָן שֶׁנּוֹלַד דָּמֵי, וְדָחָה זֶה מִשּׁוּם דְּאִם כֵּן לָמָה אָמַר יַעֲקֹב אָבִינוּ אֵינִי מְבָרֵךְ שֶׁנָּשָׂאתִי שְׁתֵּי אֲחָיוֹת כְּשֶׁאָמְרוּ לוֹ טֹל וּבָרֵךְ. עַד כָּאן. דְּמָה מַיְתִי מֵהָתָם, דְּעַל כָּרְחִין אוֹתָהּ אַגָּדָה פְּלִיגָא אַהַךְ אַגָּדָה דְ'חֶסֶד הוּא'. דְּאִלּוּ מֵהָכָא מַשְׁמַע דְּבֶן נֹחַ אָסוּר בַּאֲחוֹתוֹ, וְאִלּוּ בְּעַרְבֵי פְּסָחִים אָמְרִינַן שֶׁאָמַר יַעֲקֹב אֵינִי מְבָרֵךְ לְפִי שֶׁנָּשָׂאתִי שְׁתֵּי אֲחָיוֹת שֶׁעָתִידָה תּוֹרָה לְאָסְרָן, אַלְמָא דְבֶן נֹחַ מֻתָּר בַּאֲחוֹתוֹ. וְאוּלַי כַּוָּנַת הָרַב הִיא, דִּנְהִי דִפְלִיגִי בְּדִינָא אִם בֶּן נֹחַ מֻזְהָר בַּאֲחוֹתוֹ אוֹ לֹא, מִכָּל מָקוֹם אִם אִיתָא שֶׁגִּיְּרָן — הֵיכִי קָאָמַר אֵינִי מְבָרֵךְ לְפִי שֶׁעֲתִידָה תּוֹרָה לְאָסְרָן, הָא אֲפִלּוּ מִדִּין תּוֹרָה מֻתָּר בִּשְׁתֵּי אֲחָיוֹת שֶׁנִּתְגַּיְּרוּ, מִשּׁוּם דְּגֵר שֶׁנִּתְגַּיֵּר כְּקָטָן שֶׁנּוֹלַד דָּמֵי.
<b>עוֹד</b> אֲנִי תָּמֵהַּ בַּמֶּה שֶׁרָצָה לְתָרֵץ כָּל מַה שֶּׁהִקְשָׁה עִם מַה שֶּׁכָּתַב הָרַמְבַּ"ן בְּפָרָשַׁת תּוֹלְדֹת יִצְחָק שֶׁשְּׁמִירַת הַמִּצְו‍ֹת שֶׁשָּׁמְרוּ הָאָבוֹת אֵינָהּ אֶלָּא בְּאֶרֶץ יִשְׂרָאֵל לְבַד, כִּי הַמִּצְו‍ֹת מִשְׁפַּט אֱלֹהֵי הָאָרֶץ הֵם וְכוּ'. דְּמִלְּבַד שֶׁהָרַב עַצְמוֹ בְּפָרָשַׁת תּוֹלְדֹת יִצְחָק הֵבִיא כָּל דִּבְרֵי הָרַמְבַּ"ן הַלָּלוּ וְתָמַהּ עֲלֵיהֶם, דְּאִם אֵין הַמִּצְו‍ֹת חוֹבָה אֶלָּא בָּאָרֶץ לְבַדָּהּ, מַה זֶּה שֶׁאָמְרוּ בְּפֶרֶק עַרְבֵי פְּסָחִים כְּשֶׁאָמְרוּ לְיַעֲקֹב אָבִינוּ טֹל וּבָרֵךְ אָמַר אֵינִי מְבָרֵךְ מִפְּנֵי שֶׁנָּשָׂאתִי שְׁתֵּי אֲחָיוֹת, וַהֲלוֹא לֹא חָטָא בָּזֶה כְּלוּם מִכֵּיוָן שֶׁנְּשָׂאָן בְּחוּצָה לָאָרֶץ. וְלֹא יָדַעְתִּי לָמָּה כָּאן נִתְיַשְּׁבָה דַעְתּוֹ בְּדִבְרֵי הָרַמְבַּ"ן הַלָּלוּ.
<b>עוֹד</b> אֲנִי תָּמֵהַּ עַל הָרַב, דְּעַד כָּאן לֹא קָאָמַר הָרַמְבַּ"ן שֶׁשְּׁמִירַת הַמִּצְו‍ֹת שֶׁשָּׁמְרוּ הָאָבוֹת אֵינָהּ אֶלָּא בָּאָרֶץ לְבַד אֶלָּא עֲלַהּ דְּמַה שֶּׁדָּרְשׁוּ רַבּוֹתֵינוּ זַ"ל שֶׁשָּׁמַר אַבְרָהָם אָבִינוּ כָּל הַתּוֹרָה כֻּלָּהּ עַד שֶׁלֹּא נִתְּנָה וַאֲפִלּוּ עֵרוּבֵי תַּבְשִׁילִין, וְהֻקְשָׁה לוֹ דְּאִם כֵּן אֵיךְ הֵקִים יַעֲקֹב אָבִינוּ מַצֵּבָה וְנָשָׂא שְׁתֵּי אֲחָיוֹת וְעַמְרָם נָשָׂא אֶת דּוֹדָתוֹ, וְאֵיךְ אֶפְשָׁר שֶׁיִּהְיוּ נוֹהֲגִים הֶתֵּר בַּמֶּה שֶׁאָסַר אַבְרָהָם אֲבִיהֶם עַל עַצְמוֹ, וְהוּא יְצַוֶּה אֶת בָּנָיו וְאֶת בֵּיתוֹ אַחֲרָיו לָלֶכֶת בִּדְבָרָיו? לָזֶה תֵּרֵץ, שֶׁמַּה שֶּׁשָּׁמְרוּ הָאָבוֹת הַתּוֹרָה עַד שֶׁלֹּא נִתְּנָה לֹא הָיָה אֶלָּא בָּאָרֶץ לְבַד. אֲבָל כְּפִי סְבָרַת הָרַב, דְּהִכְרִיחַ מֵאַגָּדָה זוֹ דְ'חֶסֶד הוּא' דְּבֶן נֹחַ אָסוּר בַּאֲחוֹתוֹ וְאָסוּר בִּשְׁתֵּי אֲחָיוֹת, מַה הֶפְרֵשׁ יֵשׁ בֵּין אֶרֶץ יִשְׂרָאֵל לְחוּץ לָאָרֶץ? וְכִי שֶׁבַע מִצְו‍ֹת שֶׁנִּצְטַוּוּ בְּנֵי נֹחַ, בָּאָרֶץ נִצְטַוּוּ וְלֹא בְּחוּץ לָאָרֶץ?! הָא וַדַּאי לֹא נִתַּן לְהֵאָמֵר דָּבָר זֶה. וְאַף שֶׁאֵין צֹרֶךְ לְהָבִיא רְאָיָה לָזֶה, שֶׁהַדְּבָרִים הֵם פְּשׁוּטִים מִצַּד עַצְמָם, יֵשׁ לְהַכְרִיחַ זֶה מִמַּה שֶּׁהִקְשׁוּ בַּגְּמָרָא מֵעַמְרָם שֶׁנָּשָׂא אֶת דּוֹדָתוֹ וְהֻצְרְכוּ לוֹמַר שֶׁהָיְתָה אֲחוֹת אָבִיו מִן הָאָב וְלֹא מִן הָאֵם, וְלָמָּה לֹא תֵּרְצוּ דְּעַמְרָם נְשָׂאָהּ בְּחוּץ לָאָרֶץ? אֶלָּא וַדַּאי דִּלְגַבֵּי מַה שֶּׁהֻזְהֲרוּ בְּנֵי נֹחַ אֵין חִלּוּק בֵּין אֶרֶץ יִשְׂרָאֵל לְחוּץ לָאָרֶץ, וְזֶה פָּשׁוּט. בְּאֹפֶן שֶׁדִּבְרֵי הָרַב הַלָּלוּ נִפְלְאוּ מִמֶּנִּי.
<b>עוֹד</b> יֵשׁ לְדַקְדֵּק בְּדִבְרֵי הָרְאֵ"ם הַלָּלוּ, בַּמֶּה שֶׁצִּדֵּד לוֹמַר דְּמַה שֶּׁנָּשָׂא יַעֲקֹב שְׁתֵּי אֲחָיוֹת הוּא לְפִי שֶׁגִּיְּרָן וְקַיְמָא לָן דְּגֵר שֶׁנִּתְגַּיֵּר כְּקָטָן שֶׁנּוֹלַד דָּמֵי. שֶׁהֲרֵי הוּא עַצְמוֹ כָּתַב בְּפָרָשַׁת שְׁמוֹת, וְכָתַבְנוּ דְבָרָיו לְעֵיל, דְּמַה שֶּׁקִּיְּמוּ הָאָבוֹת הַתּוֹרָה עַד שֶׁלֹּא נִתְּנָה הוּא דַוְקָא לְהַחְמִיר עַל עַצְמָם לְקַיֵּם עֲלֵיהֶם גַּם הַמִּצְו‍ֹת שֶׁאֵינָם מִכְּלַל הַשֶּׁבַע מִצְו‍ֹת, אֲבָל לֹא לְהָקֵל מֵעֲלֵיהֶם מִמַּה שֶּׁאָסוּר לִבְנֵי נֹחַ. וְאִם כֵּן, כְּפִי דִבְרֵי הָרַב דִּשְׁתֵּי אֲחָיוֹת אֲסִירִי לִבְנֵי נֹחַ, אִם כֵּן מַה מּוֹעִיל מַה שֶּׁנִּתְגַּיְּרוּ וְקִבְּלוּ עֲלֵיהֶם לִשְׁמֹר כָּל הַתּוֹרָה עַד שֶׁלֹּא נִתְּנָה לְהָקֵל מֵעֲלֵיהֶם אִסּוּר דִּשְׁתֵּי אֲחָיוֹת, שֶׁהֲרֵי קֹדֶם הַגֵּרוּת כְּפִי דְבָרָיו הָיוּ אֲסוּרוֹת לְיַעֲקֹב, וְאִם כֵּן אֵיךְ יִתָּכֵן שֶׁיּוֹעִיל הַגֵּרוּת לְהָקֵל מֵעָלָיו?
<b>וְיֵשׁ</b> לְיַשֵּׁב דִּבְרֵי הָרַב דְּהָכֵי קָאָמַר: וְלֵיכָּא לְמִימַר שֶׁיַּעֲקֹב אָבִינוּ גִיְּרָן וְגֵר שֶׁנִּתְגַּיֵּר כְּקָטָן שֶׁנּוֹלַד דָּמֵי, דְּוַדַּאי לָא מְהַנֵּי הַגֵּרוּת לְהָקֵל מֵעָלָיו מִמַּה שֶּׁהָיָה אָסוּר לִבְנֵי נֹחַ. וְהֵבִיא רְאָיָה מִמַּה שֶּׁאָמַר יַעֲקֹב אֵינִי מְבָרֵךְ מִפְּנֵי שֶׁנָּשָׂאתִי שְׁתֵּי אֲחָיוֹת, וְאִם אִיתָא שֶׁהַגֵּרוּת מְהַנֵּי אַף לְהָקֵל — הָא אֵין בְּיַעֲקֹב עָו‍ֹן אֲשֶׁר חָטָא בַּמֶּה שֶׁנָּשָׂא שְׁתֵּי אֲחָיוֹת, מֵאַחַר שֶׁגִּיְּרָן וְקַיְמָא לָן גֵּר שֶׁנִּתְגַּיֵּר כְּקָטָן שֶׁנּוֹלַד דָּמֵי. וְלֵיכָּא לְמֵימַר שֶׁאוֹתָהּ אַגָּדָה סְבִירָא לַהּ שֶׁיַּעֲקֹב אָבִינוּ לֹא גִיְּרָן וּמִשּׁוּם הָכֵי לֹא רָצָה לְבָרֵךְ, דְּהָא פְּשִׁיטָא לֵהּ לְהָרַב, דְּכֻלֵּי עָלְמָא מוֹדוּ שֶׁיַּעֲקֹב אָבִינוּ לֹא הָיָה נוֹשֵׂא אִשָּׁה אֶלָּא אִם כֵּן הָיְתָה מִתְגַּיֶּרֶת וּמְקַבֶּלֶת כָּל מַה שֶּׁקִּבֵּל אַבְרָהָם אָבִינוּ עַל עַצְמוֹ וְצִוָּה לְבָנָיו וּבֵיתוֹ אַחֲרָיו לָלֶכֶת בִּדְרָכָיו. אֶלָּא עַל כָּרְחִין לוֹמַר דְּאַף שֶׁגִּיְּרָן מִכָּל מָקוֹם לֹא רָצָה לְבָרֵךְ, מִשּׁוּם דְּהַגֵּרוּת לָא מְהַנֵּי לְהָקֵל אֶלָּא לְהַחְמִיר.
<b>וּמִכָּל</b> מָקוֹם לֹא נִתְקָרְרָה דַעְתִּי בָּזֶה. דְּלֵיכָּא לְמֵימַר שֶׁאוֹתָהּ אַגָּדָה דְעַרְבֵי פְּסָחִים סְבִירָא לַהּ דְּטַעְמָא דְלָא מְהַנֵּי מַה שֶּׁגִּיְּרָן יַעֲקֹב הוּא מִשּׁוּם דְּלָא מְהַנֵּי גֵרוּת לְהָקֵל, שֶׁהֲרֵי סִיְּמוּ שָׁם בְּטַעֲנַת יַעֲקֹב: שֶׁנָּשָׂאתִי שְׁתֵּי אֲחָיוֹת שֶׁעֲתִידָה תּוֹרָה לְאָסְרָן. וְאִי אָמְרַת בִּשְׁלָמָא דְּאִסּוּר זֶה דִשְׁתֵּי אֲחָיוֹת הָיָה נוֹהֵג בִּבְנֵי נֹחַ, נִיחָא דְלָא מְהַנֵּי הַגֵּרוּת לְהָקֵל מִדִּין בֶּן נֹחַ; אֲבָל כֵּיוָן דְּאֵין אִסּוּר זֶה נוֹהֵג אֶלָּא בְּיִשְׂרָאֵל, מֵהֵיכָא תֵּיתֵי שֶׁלֹּא יוֹעִיל הַגֵּרוּת לְהָקֵל מֵעָלָיו בַּמֶּה שֶׁרָצָה לְהַחְמִיר וּלְקַיֵּם הַתּוֹרָה קֹדֶם שֶׁנִּתְּנָה, מֵאַחַר דְּאַחַר שֶׁנִּתְּנָה הַתּוֹרָה הַדִּין הוּא כֵּן דְּגֵר שֶׁנִּתְגַּיֵּר כְּקָטָן שֶׁנּוֹלַד דָּמֵי? אֶלָּא וַדַּאי עַל כָּרְחִין לוֹמַר שֶׁכַּוָּנַת הָרַב בְּאָמְרוֹ וְלֵיכָּא לְמֵימַר שֶׁיַּעֲקֹב אָבִינוּ גִיְּרָן וְכוּ', טַעְמוֹ הוּא: אוֹ מִשּׁוּם דִּסְבִירָא לֵהּ דְּלֹא נִתְגַּיְּרוּ, וְהִכְרִיחַ זֶה מִמַּה שֶּׁלֹּא רָצָה יַעֲקֹב אָבִינוּ לְבָרֵךְ. אוֹ דִסְבִירָא לֵהּ דְּגֵרוּת לָא מְהַנֵּי לוֹמַר דִּכְקָטָן שֶׁנּוֹלַד דָּמֵי אֶלָּא לְאַחַר שֶׁנִּתְּנָה תּוֹרָה וְאָנוּ מְצֻוִּים לְקַיְּמָהּ, אִם כֵּן הַמִּתְגַּיֵּר כְּקָטָן שֶׁנּוֹלַד דָּמֵי; אֲבָל קֹדֶם מַתַּן תּוֹרָה, דְּמַה שֶּׁהָיוּ מְקַיְּמִים הַתּוֹרָה הָיָה מֵרְצוֹנָם כְּמִי שֶׁאֵינוֹ מְצֻוֶּה וְעוֹשֶׂה, לָא חֲשִׁיב כְּשֶׁנִּתְגַּיְּרוּ לְהַחְשִׁיבָם כְּקָטָן שֶׁנּוֹלַד. וְהִכְרִיחַ זֶה הָרַב מִמַּה שֶּׁלֹּא רָצָה יַעֲקֹב אָבִינוּ לְבָרֵךְ, דְּאִי חֲשִׁיב גֵּרוּת מַה שֶּׁנִּתְגַּיְּרוּ קֹדֶם מַתַּן תּוֹרָה — הָא אֵין בְּיַעֲקֹב עָו‍ֹן אֲשֶׁר חָטָא בַּמֶּה שֶׁנָּשָׂא שְׁתֵּי אֲחָיוֹת. אִם כֵּן הָדְרָא קֻשְׁיָן לְדוּכְתַהּ, דְּלָמָּה לֹא דָחָה הָרְאֵ"ם סְבָרָא זוֹ, דְּמַה שֶּׁנָּשָׂא יַעֲקֹב שְׁתֵּי אֲחָיוֹת הוּא מִשּׁוּם דְּגִיְּרָן וְקַיְמָא לָן דְּגֵר שֶׁנִּתְגַּיֵּר כְּקָטָן שֶׁנּוֹלַד דָּמֵי, מִשּׁוּם דְּגֵרוּת לָא מְהַנֵּי כִּי אִם לְהַחְמִיר, לֹא לְהָקֵל מִמַּה שֶּׁהָיוּ מְצֻוִּים מִדִּין בְּנֵי נֹחַ, מֵאַחַר דְּהָרַב סָבוּר דִּשְׁתֵּי אֲחָיוֹת אֲסִירִי לִבְנֵי נֹחַ.
<b>הֵן</b> אֱמֶת דְּבִשְׁנֵי מְקוֹמוֹת שֶׁהֵבִיא הָרְאֵ"ם אַגָּדָה הַלֵּזוּ דְעַרְבֵי פְּסָחִים, לֹא הֵבִיא הַךְ סִיּוּמָא דְּקָאָמַר שֶׁעֲתִידָה תּוֹרָה לְאָסְרָן, אֶלָּא בְּקִצּוּר שֶׁלֹּא רָצָה לְבָרֵךְ לְפִי שֶׁנָּשָׂא שְׁתֵּי אֲחָיוֹת. וְאֶפְשָׁר דְּהַךְ אַגָּדָה סְבִירָא לַהּ כַּחֲכָמִים, דִּסְבִירָא לְהוּ דְּאַף אִסּוּר דִּשְׁתֵּי אֲחָיוֹת נוֹהֵג בִּבְנֵי נֹחַ. וּלְפִי זֶה אֶפְשָׁר לְצַדֵּד וְלוֹמַר, שֶׁכַּוָּנַת הָרְאֵ"ם בְּאָמְרוֹ וְלֵיכָּא לְמֵימַר שֶׁגִּיְּרָן וְכוּ', הוּא מִשּׁוּם דְּגֵרוּת לָא מְהַנֵּי לְהָקֵל, וְהִכְרִיחַ זֶה מִמַּה שֶּׁלֹּא רָצָה יַעֲקֹב לְבָרֵךְ לְפִי שֶׁנָּשָׂא שְׁתֵּי אֲחָיוֹת.
<b>וּבָזֶה</b> נְבָאֵר קְצָת פְּסוּקִים דִּישַׁעְיָה (כט, כב-כג): "לָכֵן כֹּה אָמַר יְיָ אֶל בֵּית יַעֲקֹב אֲשֶׁר פָּדָה אֶת אַבְרָהָם, לֹא עַתָּה יֵבוֹשׁ יַעֲקֹב וְלֹא עַתָּה פָּנָיו יֶחֱוָרוּ. כִּי בִרְאוֹתוֹ יְלָדָיו מַעֲשֵׂה יָדַי בְּקִרְבּוֹ יַקְדִּישׁוּ שְׁמִי, וְהִקְדִּישׁוּ אֶת קְדוֹשׁ יַעֲקֹב וְאֶת אֱלֹהֵי יִשְׂרָאֵל יַעֲרִיצוּ". עַד כָּאן. וְיֵשׁ לְדַקְדֵּק בִּפְסוּקִים אֵלּוּ טוּבָא. חֲדָא בַּמֶּה שֶׁאָמַר 'לֹא עַתָּה יֵבוֹשׁ יַעֲקֹב וְלֹא עַתָּה פָּנָיו יֶחֱוָרוּ', דִּמְהֵיכָא תֵּיתֵי דְּבִשְׁבִיל שֶׁאָמַר 'יַעֲקֹב אֲשֶׁר פָּדָה אֶת אַבְרָהָם' יֵבוֹשׁ יַעֲקֹב וּפָנָיו יֶחֱוָרוּ, עַד שֶׁהֻצְרַךְ לוֹמַר 'לֹא עַתָּה יֵבוֹשׁ יַעֲקֹב וְלֹא עַתָּה פָּנָיו יֶחֱוָרוּ'. וָעוֹד, בַּמֶּה שֶּׁסִּיֵּם 'כִּי בִרְאוֹתוֹ יְלָדָיו מַעֲשֵׂה יָדַי בְּקִרְבּוֹ' וְגוֹמֵר, דִּנְהִי דְהַשְּׁבָטִים הֵם גְּדוֹלִים בְּחָכְמָה וּבְמִנְיָן, מִכָּל מָקוֹם פְּשִׁיטָא דִּגְדֻלַּת יַעֲקֹב הִיא לְמַעְלָה מֵהֶם, וְרַבּוֹתֵינוּ זַ"ל (ב"ר פרשה עו סימן א) קְרָאוּהוּ לְיַעֲקֹב בָּחוּר שֶׁבָּאָבוֹת, וְאִם כֵּן אֵיךְ אָמַר שֶׁלֹּא יֵבוֹשׁ יַעֲקֹב בִּשְׁבִיל רְאוֹתוֹ יְלָדָיו מַעֲשֵׂה יָדַי בְּקִרְבּוֹ? וְעוֹד יֵשׁ לְדַקְדֵּק בַּמֶּה שֶׁסִּיֵּם 'וְהִקְדִּישׁוּ אֶת קְדוֹשׁ יַעֲקֹב וְאֶת אֱלֹהֵי יִשְׂרָאֵל יַעֲרִיצוּ', מַה הִיא הַכַּוָּנָה?
<b>וְנִרְאֶה</b> דְּזֶה יוּבַן עִם מַה שֶּׁכָּתַבְנוּ לְעֵיל בְּשֵׁם מַהֲרַ"שׁ יָפֶה, שֶׁהִקְשָׁה לְמָאן דְּאָמַר דְּכָל הָעֲרָיוֹת הָאֲסוּרוֹת לְיִשְׂרָאֵל אֲסוּרוֹת לִבְנֵי נֹחַ הֵיכִי נְסֵב יַעֲקֹב שְׁתֵּי אֲחָיוֹת? וְתֵרֵץ, דְּאַחַר שֶׁנִּמּוֹל אַבְרָהָם נִבְדַּל הוּא וְזַרְעוֹ מִבֵּין שְׁאָר בְּנֵי נֹחַ, וּכְשֶׁנָּשָׂא יַעֲקֹב שְׁתֵּי אֲחָיוֹת וְגִיְּרָן לֵית בְּהוּ אִסּוּר קֻרְבָה, דְּהָווּ לְהוּ כְּגֵר שֶׁנִּתְגַּיֵּר דְּמִדִּין תּוֹרָה לֵית בְּהוּ אִסּוּר קֻרְבָה וְנוֹשֵׂא אֲפִלּוּ אֲחוֹתוֹ. עַד כָּאן. וּכְבָר כָּתַבְתִּי לְעֵיל דְּתֵרוּץ זֶה מוֹעִיל אִי אָמְרִינַן דְּיָצְאוּ מִכְּלַל בְּנֵי נֹחַ לְגַמְרֵי — חֲשִׁיבִי רָחֵל וְלֵאָה כְּגֵר שֶׁנִּתְגַּיֵּר דְּלֵית בְּהוּ קֻרְבָה, אַךְ אִם לֹא יָצְאוּ מִכְּלַל בְּנֵי נֹחַ לְגַמְרֵי לְהָקֵל עֲלֵיהֶם — פְּשִׁיטָא דְלֹא הֻתְּרוּ לוֹ רָחֵל וְלֵאָה, כֵּיוָן דְּלִבְנֵי נֹחַ חֲשִׁיבִי עֲרָיוֹת. וְאִם כֵּן יֵשׁ לַחְקֹר לְמָאן דְּאָמַר דְּלֹא יָצְאוּ מִכְּלַל בְּנֵי נֹחַ לְהָקֵל, לְמָאן דְּיָלֵף כָּל הָעֲרָיוֹת בִּבְנֵי נֹחַ הֵיכִי נְסֵב יַעֲקֹב שְׁתֵּי אֲחָיוֹת? לָזֶה צָרִיךְ לוֹמַר הַתֵּרוּץ הָאַחֵר שֶׁתֵּרֵץ שָׁם מַהֲרַ"שׁ יָפֶה, דְּיַעֲקֹב עַל פִּי הַדִּבּוּר נַסְבִינְהוּ. וְכֵן כָּתַב הָרַ"שׁ יָפֶה בְּפָרָשַׁת וַיֵּצֵא יַעֲקֹב (פרשה ע סימן יג) אַהַהִיא דְאָמְרִינַן דַּאֲמַר לֵהּ יַעֲקֹב: מָה אַתְּ סָבוּר, מָמוֹן אֲתֵית בָּעֵי מֵיגַר? לָא אֲתֵית אֶלָּא בְּגִין תַּרְתֵּין טַלְיָתָא. עַד כָּאן. וְכָתַב שָׁם הָרַב: וְאֵין לְהַקְשׁוֹת אֵיךְ בִּקֵּשׁ מֵעַצְמוֹ לִשָּׂא שְׁתֵּי אֲחָיוֹת, דְּעַל פִּי הַדִּבּוּר נְשָׂאָן. עַד כָּאן. וְכֵן כָּתַב בְּפָרָשַׁת בְּרֵאשִׁית (פרשה יא סימן ח) וְזֶה לְשׁוֹנוֹ: וְלִי אֶפְשָׁר לוֹמַר, דְּיַעֲקֹב עַל פִּי הַדִּבּוּר נְשָׂאָן לְצֹרֶךְ קִיּוּם שְׁנֵים עָשָׂר שְׁבָטִים. עַד כָּאן.
<b>הַכְּלָל</b> הָעוֹלֶה מִמַּה שֶּׁכָּתַבְנוּ, דִּלְמָאן דְּאָמַר דְּיִשְׂרָאֵל יָצְאוּ מִכְּלַל בְּנֵי נֹחַ לְגַמְרֵי קֹדֶם מַתַּן תּוֹרָה, הַתֵּרוּץ לְיַעֲקֹב אֵיךְ נָשָׂא שְׁתֵּי אֲחָיוֹת הוּא מִשּׁוּם דְּגִיְּרָן וְגֵר שֶׁנִּתְגַּיֵּר כְּקָטָן שֶׁנּוֹלַד דָּמֵי; וּלְמָאן דְּאָמַר דְּלָא יָצְאוּ מִכְּלַל בְּנֵי נֹחַ לְגַמְרֵי, הַתֵּרוּץ לְיַעֲקֹב אֵיךְ נָשָׂא שְׁתֵּי אֲחָיוֹת הוּא דְּעַל פִּי הַדִּבּוּר נְשָׂאָן. וְהַחִלּוּק שֶׁיֵּשׁ בֵּין שְׁנֵי הַתֵּרוּצִים הַלָּלוּ הוּא, דְּאִי אָמְרִינַן דְּיָצְאוּ מִכְּלַל בְּנֵי נֹחַ לְגַמְרֵי וְהַטַּעַם שֶׁנָּשָׂא שְׁתֵּי אֲחָיוֹת הוּא מִשּׁוּם דְּגִיְּרָן, הוּא תֵּרוּץ פָּשׁוּט לְכָל בָּאֵי עוֹלָם; כְּשֶׁיִּשְׁאֲלוּ אֵיךְ נָשָׂא יַעֲקֹב שְׁתֵּי אֲחָיוֹת — הַתֵּרוּץ הוּא מְבֹאָר, שֶׁכְּבָר יוֹדְעִים הַכֹּל שֶׁהָאָבוֹת לֹא הָיוּ לוֹקְחִים נָשִׁים בְּגַיּוּתָן, וּפְשִׁיטָא שֶׁגִּיְּרָן יַעֲקֹב, וְגֵר שֶׁנִּתְגַּיֵּר כְּקָטָן שֶׁנּוֹלַד דָּמֵי. אַךְ אִי אָמְרִינַן שֶׁלֹּא יָצְאוּ קֹדֶם מַתַּן תּוֹרָה מִכְּלַל בְּנֵי נֹחַ לְגַמְרֵי, וּמַה שֶּׁנָּשָׂא יַעֲקֹב שְׁתֵּי אֲחָיוֹת הָיָה עַל פִּי הַדִּבּוּר — הִנֵּה תֵּרוּץ זֶה הוּא נֶעְלָם, דְּלֹא יְדָעוֹ אֶלָּא הַשֵּׁם שֶׁהוּא הַמְצַוֶּה, וְכָל בָּאֵי עוֹלָם לְפִי פְּשׁוּטָן שֶׁל דְּבָרִים יִקְשֶׁה בְּעֵינֵיהֶם אֵיךְ נָשָׂא יַעֲקֹב שְׁתֵּי אֲחָיוֹת.
<b>וְהִנֵּה</b> הַמִּבְחָן לֵידַע אִם יָצְאוּ יִשְׂרָאֵל מִכְּלַל בְּנֵי נֹחַ לְגַמְרֵי אוֹ לֹא הוּא הַצָּלָתוֹ שֶׁל אַבְרָהָם אָבִינוּ מֵאוּר כַּשְׂדִּים. שֶׁהֲרֵי בְּנֵי נֹחַ אֵינָם מֻזְהָרִים עַל קִדּוּשׁ הַשֵּׁם, וְכִדְאִיתָא בַּגְּמָרָא (סנהדרין עד ע"ב — עה ע"א). וְקַיְמָא לָן (רמב"ם יסודי התורה פ"ה ה"ד), דְּכָל מִי שֶׁנֶּאֱמַר בּוֹ יַעֲבֹר וְאַל יֵהָרֵג, אִם נֶהֱרַג — הֲרֵי זֶה חוֹבֵל בְּעַצְמוֹ וְעוֹבֵר עַל מַה שֶּׁכָּתוּב (בראשית ט, ה): "וְאַךְ אֶת דִּמְכֶם לְנַפְשֹׁתֵיכֶם אֶדְרשׁ". וְאִם אַבְרָהָם אָבִינוּ נִצּוֹל בִּשְׁבִיל זְכוּתוֹ, עַל כָּרְחִין לוֹמַר דְּיָצְאוּ מִכְּלַל בְּנֵי נֹחַ לְגַמְרֵי אֲפִלּוּ לְהָקֵל, וּמִשּׁוּם הָכֵי מָסַר עַצְמוֹ עַל קְדֻשַּׁת הַשֵּׁם כְּדִין יִשְׂרָאֵל שֶׁמֻּזְהָר עַל קְדֻשַּׁת הַשֵּׁם, וְהַשֵּׁם הִצִּילוֹ כְּדֶרֶךְ שֶׁמַּצִּיל לְכָל הַצַּדִּיקִים הַמּוֹסְרִים עַצְמָן עַל קְדֻשַּׁת הַשֵּׁם, וּכְמוֹ שֶׁעָשָׂה לַחֲנַנְיָה מִישָׁאֵל וַעֲזַרְיָה. אַךְ אִם נֹאמַר שֶׁלֹּא נִצּוֹל אַבְרָהָם בִּשְׁבִילוֹ כִּי אִם בִּשְׁבִיל יַעֲקֹב, וְכִדְאִיתָא בִּבְרֵאשִׁית רַבָּה (פרשה סג סימן ב): רַבִּי שְׁמוּאֵל בַּר רַב יִצְחָק אָמַר: אַבְרָהָם לֹא נִצּוֹל מִכִּבְשַׁן הָאֵשׁ אֶלָּא בִּזְכוּתוֹ שֶׁל יַעֲקֹב וְכוּ'. הָדָא הוּא דִכְתִיב: "לָכֵן כֹּה אָמַר יְיָ אֶל בֵּית יַעֲקֹב אֲשֶׁר פָּדָה אֶת אַבְרָהָם" — יַעֲקֹב פָּדָה אֶת אַבְרָהָם. לְפִי זֶה עַל כָּרְחִין לוֹמַר שֶׁלֹּא יָצְאוּ מִכְּלַל בְּנֵי נֹחַ לְגַמְרֵי כִּי אִם לְהַחְמִיר, וְאִם כֵּן אַבְרָהָם עָשָׂה שֶׁלֹּא כַּדִּין בַּמֶּה שֶׁמָּסַר עַצְמוֹ לְכִבְשַׁן הָאֵשׁ, דְּהָא בְּנֵי נֹחַ אֵינָן מְצֻוִּין עַל קִדּוּשׁ הַשֵּׁם, מִשּׁוּם הָכֵי לֹא נִצּוֹל בִּשְׁבִילוֹ אֶלָּא בִּשְׁבִיל יַעֲקֹב.
<b>עוֹד</b> נַקְדִּים מַה שֶּׁאָמְרוּ בַּגְּמָרָא בְּקִדּוּשִׁין (ע ע"א): כָּל הַנּוֹשֵׂא אִשָּׁה שֶׁאֵינָהּ הוֹגֶנֶת לוֹ — הָוַיִן לֵהּ בָּנִים שֶׁאֵינָן מְהֻגָּנִים; שֶׁנֶּאֱמַר (הושע ה, ז): "בַּייָ בָּגָדוּ כִּי בָנִים זָרִים יָלָדוּ". וְאָמְרִינַן בַּמִּדְרָשׁ, הֱבִיאוֹ הָרַאֲנָ"ח פָּרָשַׁת מַסְעֵי: כָּל הַנּוֹשֵׂא אִשָּׁה הֲגוּנָה — הַקָּדוֹשׁ בָּרוּךְ הוּא מוֹצִיא מֵהֶם בַּעֲלֵי הוֹרָאָה, שֶׁנֶּאֱמַר (תהלים סח, ז): "אֱלֹהִים מוֹשִׁיב יְחִידִים בַּיְתָה מוֹצִיא אֲסִירִים בַּכּוֹשָׁרוֹת"; וְאֵין יָחִיד אֶלָּא לְשׁוֹן גְּדֻלָּה, שֶׁנֶּאֱמַר (בראשית כו, י): "כִּמְעַט שָׁכַב אַחַד הָעָם", וְאוֹמֵר (דהי"א יז, כא): "וּמִי כְּעַמְּךָ יִשְׂרָאֵל גּוֹי אֶחָד". עַד כָּאן. לָמַדְנוּ מִכָּאן, שֶׁהַמִּבְחָן לִרְאוֹת אִם הָאִשָּׁה שֶׁלָּקַח הִיא הוֹגֶנֶת הֵם הַבָּנִים, שֶׁאִם הֵם הֲגוּנִים הִיא הוֹכָחָה שֶׁהָאִשָּׁה הוֹגֶנֶת לוֹ.
<b>וּבָזֶה</b> נָבוֹא לְבֵאוּר הַכְּתוּבִים: "כֹּה אָמַר יְיָ אֶל בֵּית יַעֲקֹב אֲשֶׁר פָּדָה אֶת אַבְרָהָם". כְּלוֹמַר, יַעֲקֹב אֲשֶׁר פָּדָה אֶת אַבְרָהָם, דְּבִשְׁבִיל יַעֲקֹב נִצּוֹל אַבְרָהָם מִכִּבְשַׁן הָאֵשׁ. וְכִי תֵּימָא זוֹ אַלְיָה וְקוֹץ בָּהּ, דִּנְהִי דְזֶה הוּא שֶׁבַח גָּדוֹל לְיַעֲקֹב דְּבִשְׁבִיל זְכוּתוֹ נִצּוֹל אַבְרָהָם, מִכָּל מָקוֹם מוּכָח מִזֶּה, מִדְּלֹא נִצּוֹל אַבְרָהָם בִּשְׁבִיל עַצְמוֹ, שְׁמַע מִנַּהּ דְּלֹא יָצָא מִכְּלַל בְּנֵי נֹחַ לְגַמְרֵי. וְאִם כֵּן הָיָה עוֹלֶה עַל הַדַּעַת שֶׁיֵּבוֹשׁ יַעֲקֹב מִזֶּה, שֶׁהֲרֵי אֵין לוֹ תְּשׁוּבָה נִצַּחַת לַשּׁוֹאֲלִין אוֹתוֹ מִפְּנֵי מָה נָשָׂא שְׁתֵּי אֲחָיוֹת. שֶׁאִם יָשִׁיב שֶׁעַל פִּי הַדִּבּוּר נְשָׂאָן — זוֹ הִיא תְּשׁוּבָה נֶעְלֶמֶת שֶׁלֹּא יָדַע בָּהּ שׁוּם אָדָם וְנֶעֶלְמָה מֵעֵינֵי כָל חָי בִּלְתִּי לַייָ לְבַדּוֹ. לָזֶה אָמַר: "לֹא עַתָּה יֵבוֹשׁ יַעֲקֹב וְלֹא עַתָּה פָּנָיו יֶחֱוָרוּ", לְפִי שֶׁהַתְּשׁוּבָה שֶׁיֵּשׁ לוֹ שֶׁעַל פִּי הַדִּבּוּר נְשָׂאָן הִיא גַם כֵּן גְּלוּיָה וּמְפֻרְסֶמֶת לַכֹּל, "כִּי בִרְאוֹתוֹ יְלָדָיו מַעֲשֵׂה יָדַי בְּקִרְבּוֹ" — כֻּלּוֹ זֶרַע אֱמֶת, מַטַּע יְיָ לְהִתְפָּאֵר, עַל כָּרְחָם יוֹדוּ דְּעַל פִּי הַשֵּׁם נְשָׂאָן. דְּאִם אִיתָא דְּשֶׁלֹּא מֵהַדִּין נְשָׂאָן — אֵיךְ נוֹלְדוּ לוֹ בָּנִים כָּאֵלּוּ? וְאִם כֵּן עַל כָּרְחָם "יַקְדִּישׁוּ אֶת קְדוֹשׁ יַעֲקֹב וְאֶת אֱלֹהֵי יִשְׂרָאֵל יַעֲרִיצוּ", וְיֹאמְרוּ: גְּזֵרַת מֶלֶךְ הִיא, וְאֵין לָנוּ עֵסֶק בַּנִּסְתָּרוֹת.
<b>וְזוֹ</b> הָיְתָה כַּוָּנַת הַזְּקֵנִים בְּאָמְרָם לְבֹעַז (רות ד, יא): "יִתֵּן יְיָ אֶת הָאִשָּׁה הַבָּאָה אֶל בֵּיתֶךָ כְּרָחֵל וּכְלֵאָה" וְגוֹמֵר, דְּמַאי שְׁיָטַיְהוּ דְרָחֵל וְלֵאָה בַּבְּרָכָה הַלֵּזוּ? וְהִנֵּה רַבּוֹתֵינוּ זַ"ל (רות רבה פרשה ז סימן ו) אָמְרוּ, דְּטַעַם הַגּוֹאֵל שֶׁאָמַר (רות ד, ו): "לֹא אוּכַל לִגְאֹל פֶּן אַשְׁחִית אֶת נַחֲלָתִי", שֶׁאָמַר: חַס לִי לִטְּלָהּ, אֵינִי מְעָרֵב פְּסֹלֶת בְּבָנַי. וְלֹא הָיָה יוֹדֵעַ שֶׁכְּבָר נִתְחַדְּשָׁה הַהֲלָכָה מוֹאָבִי וְלֹא מוֹאָבִית. הֲרֵי שֶׁהַגּוֹאֵל הָיָה סָבוּר שֶׁרוּת הָיְתָה אֲסוּרָה לָבוֹא בַּקָּהָל. וּמָצִינוּ גַם כֵּן (יבמות עו ע"ב), דְּבִזְמַן שָׁאוּל הָיָה מַחֲלֹקֶת בַּדָּבָר, וְדוֹאֵג הָיָה סָבוּר שֶׁגַּם מוֹאָבִית אֲסוּרָה לָבוֹא בַּקָּהָל. וְהִנֵּה כְּבָר הִקְדַּמְנוּ, שֶׁהַמִּבְחָן לָדַעַת שֶׁהָאִשָּׁה שֶׁלּוֹקֵחַ הָאָדָם אִם הִיא הוֹגֶנֶת לוֹ הֵם הַבָּנִים, וּמִמַּה שֶּׁרָאִינוּ שֶׁבְּנֵי יַעֲקֹב הָיוּ צַדִּיקִים, זֶרַע אֱמֶת, יָדַעְנוּ שֶׁמַּה שֶּׁלָּקַח יַעֲקֹב רָחֵל וְלֵאָה מֵאֵת הַשֵּׁם הָיְתָה לוֹ. וְזֶהוּ כַּוָּנָתָם בְּאָמְרָם לְבֹעַז: אַל תִּצְטַעֵר שֶׁאַתָּה לוֹקֵחַ אִשָּׁה דְּאִית בָּהּ קְּצָת פִּקְפּוּק בַּדָּבָר, כִּי עַל כֵּן לֹא לְקָחָהּ הַגּוֹאֵל, לְפִי שֶׁהַשֵּׁם יִתֵּן אֶת הָאִשָּׁה הַבָּאָה אֶל בֵּיתֶךָ כְּרָחֵל וּכְלֵאָה וְגוֹמֵר, דְּכִי הֵיכִי דְהָתָם הֶרְאָה הַשֵּׁם אֵיךְ אוֹתוֹ הַזִּוּוּג הָיָה דָבָר נָאֶה וּמִתְקַבֵּל מֵאֵת הַשֵּׁם מִן הַשָּׁמַיִם, הָכָא נָמֵי כֹּה יַעֲשֶׂה הַשֵּׁם. וְכֵן הָיָה, שֶׁנּוֹלְדוּ מִמֶּנּוּ אֲנָשִׁים צַדִּיקִים וְיָצָא מִשָּׁם כָּל זֶרַע הַמְּלוּכָה.
<b>וְעַל</b> פִּי זֶה יוּבַן מַאֲמַר רַבּוֹתֵינוּ זַ"ל בְּסוֹף רוּת רַבָּתִי וְזֶה לְשׁוֹנָם: רַבִּי אַבָּא בַּר כָּהֲנָא פָּתַח (תהלים ד, ה): "רִגְזוּ וְאַל תֶּחֱטָאוּ". אָמַר דָּוִד לִפְנֵי הַקָּדוֹשׁ בָּרוּךְ הוּא: עַד מָתַי הֵם מִתְרַגְּזִים עָלַי וְאוֹמְרִים: לֹא פְּסוּל מִשְׁפָּחָה הוּא, וְלֹא מֵרוּת הַמּוֹאֲבִיָּה הוּא? "אִמְרוּ בִלְבַבְכֶם עַל מִשְׁכַּבְכֶם". אַף אַתֶּם לֹא בָּאתֶם מִשְּׁתֵי אֲחָיוֹת? אַתֶּם רְאוּ מָה עִקַּרְכֶם "וְדֹמּוּ סֶלָה". וְאַף תָּמָר שֶׁלְּקָחָהּ יְהוּדָה זְקַנְכֶם לֹא מִפְּסוּל מִשְׁפָּחָה הוּא? עַד כָּאן. וְיֵשׁ לְדַקְדֵּק בְּמַאֲמָר זֶה טוּבָא. חֲדָא, שֶׁאִם בְּנֵי דוֹרוֹ הָיוּ מִתְרַגְּזִים עַל דָּוִד וְהָיוּ אוֹמְרִים לוֹ שֶׁהוּא מִפְּסוּל מִשְׁפָּחָה שֶׁבָּא מֵרוּת הַמּוֹאֲבִיָּה, לְפִי שֶׁהָיוּ סְבוּרִים שֶׁגַּם הַנְּקֵבוֹת הֵם בִּכְלַל הָאִסּוּר — מַה הוֹעִיל לְדָוִד בְּאָמְרוֹ שֶׁגַּם הֵם בָּאִים מִשְּׁתֵי אֲחָיוֹת? הֲרֵי אוֹתוֹ הַפְּגָם שָׁוֶה בַּכֹּל, וְאַף דָּוִד הוּא בִּכְלַל אוֹתוֹ הַפְּגָם וְנוֹסַף גַּם הוּא שֶׁבָּא מֵרוּת הַמּוֹאֲבִיָּה. עוֹד יֵשׁ לִתְמֹהַּ בַּמֶּה שֶׁסִּיֵּם דָּוִד וְאָמַר: וְאַף תָּמָר שֶׁלְּקָחָהּ יְהוּדָה לֹא מִפְּסוּל מִשְׁפָּחָה הוּא? דְּמִלְּבַד שֶׁטַּעֲנָה זוֹ אֵינֶנָּה מַעֲלֶה אֲרוּכָה לְמַחֲלָתוֹ, זֹאת וָעוֹד, דְּבִפְגָם זֶה אֵין בּוֹ שׁוּם דֹּפִי לְיִשְׂרָאֵל כִּי אִם לְדָוִד.
<b>וְהַנִּרְאֶה</b> אֶצְלִי הוּא, שֶׁבְּנֵי דוֹרוֹ שֶׁל דָּוִד הָיוּ רוֹצִים לוֹמַר, שֶׁגַּם הַנְּקֵבוֹת הָיוּ בִּכְלַל הָאִסּוּר, וְכָךְ הָיְתָה סְבָרַת הַגּוֹאֵל וּסְבָרַת דּוֹאֵג, וּכְמוֹ שֶׁכָּתַבְנוּ לְמַעְלָה. וְדָוִד הָיָה רוֹצֶה לְהַכְרִיחַ אֵיךְ הַדִּין הוּא דְמוֹאָבִי וְלֹא מוֹאָבִית מִמַּה שֶּׁרָאִינוּ שֶׁיָּצְאוּ מֵאוֹתוֹ הַזִּוּוּג כֻּלָּם צַדִּיקִים, וְאִם הָיָה פְּסוּל מִשְׁפָּחָה בְּאוֹתוֹ הַזִּוּוּג לֹא הָיָה הַזֶּרַע מֵאוֹתוֹ הַזִּוּוּג שַׁלְשֶׁלֶת יֻחֲסִין שֶׁכֻּלָּם צַדִּיקִים. אַךְ אַנְשֵׁי דוֹרוֹ הָיוּ חוֹלְקִים בְּהֶכְרֵחַ זֶה, וְהָיוּ אוֹמְרִים, דְּהֵן לוּ יְהִי דְרוּת הָיְתָה אֲסוּרָה לָבוֹא בַּקָּהָל אֶפְשָׁר דְּיֵצְאוּ מִמֶּנָּה צַדִּיקִים. וְזֶהוּ מַה שֶּׁאָמַר דָּוִד: עַד אֵימָתַי הֵם מִתְרַגְּזִים עָלַי וְאוֹמְרִים שֶׁאֲנִי בָּא מִפְּסוּל מִשְׁפָּחָה, וְאוֹמְרִים שֶׁרוּת הָיְתָה אֲסוּרָה לָבוֹא בַּקָּהָל, וְאַף עַל פִּי שֶׁרוֹאִים שֶׁיָּצְאוּ מִמֶּנָּה צַדִּיקִים אֵין זֶה הֶכְרֵחַ בְּעֵינֵיהֶם. לָזֶה אָמַר לָהֶם: אִם כֵּן, אַתֶּם בָּאִים גַּם כֵּן מִפְּסוּל מִשְׁפָּחָה, דְּהַיְנוּ מִשְּׁתֵי אֲחָיוֹת. וּמִי מוֹדִיעַ הַדָּבָר, דְּחַס וְשָׁלוֹם דְּיַעֲקֹב נָשָׂא שְׁתֵּי אֲחָיוֹת בְּאִסּוּר? "בִּרְאוֹתוֹ יְלָדָיו" — מִשָּׁם לָמַדְנוּ דְּאוֹתוֹ הַזִּוּוּג הָיָה מֵאֵת הַשֵּׁם מִן הַשָּׁמַיִם. וְאִם כֵּן, הָכָא נָמֵי בְּדִידִי יֵשׁ לָכֶם לְהוֹדוֹת כִּי אוֹתוֹ הַזִּוּוּג שֶׁל רוּת הָיָה נָאֶה וּמִתְקַבֵּל מִמַּה שֶּׁרְאִיתֶם שֶׁיָּצְאוּ מִמֶּנָּה אֲנָשִׁים צַדִּיקִים. וְכִי תֵּימָא, מְנָא לָן דִּבְרָחֵל וְלֵאָה הָיָה אִסּוּר בַּדָּבָר בְּאוֹתוֹ זִוּוּג? אֵימָא דְּמַה שֶׁנָּשָׂא יַעֲקֹב שְׁתֵּי אֲחָיוֹת הוּא מִשּׁוּם דְּנִתְגַּיְּרוּ, וְקַיְמָא לָן דְּגֵר שֶׁנִּתְגַּיֵּר כְּקָטָן שֶׁנּוֹלַד דָּמֵי, וְהָאָבוֹת יָצְאוּ מִכְּלַל בְּנֵי נֹחַ אַף קֹדֶם מַתַּן תּוֹרָה, וְאִם כֵּן רָחֵל וְלֵאָה חֲשִׁיבִי גֵרִים גְּמוּרִים וְאֵין לָהֶם עוֹד אַחֲוָה כְּלָל. לָזֶה אָמַר, דְּאִם כֵּן דְּאַתֶּם סְבוּרִים דְּקֹדֶם מַתַּן תּוֹרָה יָצְאוּ מִכְּלַל בְּנֵי נֹחַ, אִם כֵּן תָּמָר שֶׁלְּקָחָהּ יְהוּדָה לֹא מִפְּסוּל מִשְׁפָּחָה הוּא? וְהָעִנְיָן הוּא, דְּטַעְמָא דְתָמָר הַצַּדֶּקֶת שֶׁהֻתַּר לָהּ לִשְׁכַּב עִם חָמִיהָ הוּא מִשּׁוּם דְּעֵר וְאוֹנָן שִׁמְּשׁוּ שֶׁלֹּא כְּדַרְכָּן, וּבִבְנֵי נֹחַ אֵין הָאִשָּׁה נִקְנֵית בִּבְעִילָה שֶׁלֹּא כְּדַרְכָּהּ, וְאִם כֵּן לֹא חֲשִׁיב יְהוּדָה חָמִיהָ, דְּמֵעוֹלָם לֹא הָיְתָה תָּמָר אֵשֶׁת עֵר וְאוֹנָן, וּכְמוֹ שֶׁנַּאֲרִיךְ בָּזֶה לְקַמָּן. וְאִם כֵּן, עַל כָּרְחִין לוֹמַר דְּקֹדֶם מַתַּן תּוֹרָה לֹא יָצְאוּ מִכְּלַל בְּנֵי נֹחַ, וּמִשּׁוּם הָכֵי הֻתְּרָה תָּמָר לִיהוּדָה. וְאִם כֵּן אָזְדָא לֵהּ תֵּרוּצָא דְּאֵיךְ נָשָׂא יַעֲקֹב שְׁתֵּי אֲחָיוֹת. דְּלֵיכָּא לְמֵימַר מִשּׁוּם דְּנִתְגַּיְּרוּ, דְּקֹדֶם מַתַּן תּוֹרָה לֹא שַׁיָּךְ לוֹמַר גֵּר שֶׁנִּתְגַּיֵּר כְּקָטָן שֶׁנּוֹלַד דָּמֵי, מֵאַחַר דְּלֹא יָצְאוּ מִכְּלַל בְּנֵי נֹחַ. אֶלָּא עַל כָּרְחִין לוֹמַר דְּעַל פִּי הַדִּבּוּר נְשָׂאָן. וּמִי מוֹדִיעַ הַדָּבָר שֶׁעַל פִּי הַדִּבּוּר נְשָׂאָן וְלֹא שֶׁחַס וְשָׁלוֹם בְּאִסּוּר נְשָׂאָן? הַבָּנִים שֶׁיָּצְאוּ מֵאוֹתוֹ הַזִּוּוּג, שֶׁהָיָה כֻּלּוֹ זֶרַע אֱמֶת. וְאִם כֵּן, עַל כָּרְחֲכֶם לוֹמַר שֶׁבִּהְיוֹת הַזֶּרַע זֶרַע אֱמֶת מוֹרֶה עַל הַזִּוּוּג שֶׁאֵין בּוֹ שׁוּם פְּסוּל כְּלָל. אִם כֵּן זֶה הַהֶכְרֵחַ עַצְמוֹ שַׁיָּךְ בְּדִידִי, דְּעַל כָּרְחִין רוּת הַמּוֹאֲבִיָּה בְּהֶתֵּר לְקָחָהּ בֹּעַז, מִמַּה שֶּׁרָאִינוּ שֶׁיָּצְאוּ מִמֶּנָּה אֲנָשִׁים צַדִּיקִים, וּכְמוֹ שֶׁכָּתַבְנוּ.
<b>וּמֵעַתָּה</b> אֶשָּׂא עֵינַי לְפָרֵשׁ מַאֲמַר הַקָּדוּם. וְנַקְדִּים מַאֲמַר רַבּוֹתֵינוּ זַ"ל בְּמִדְרַשׁ אַבְכִּיר, הֱבִיאוֹ מַהֲרַ"שׁ יָפֶה פָּרָשַׁת בְּשַׁלַּח (פרשה כא סימן ז ד"ה ער) וְזֶה לְשׁוֹנוֹ: "וְהַמַּיִם לָהֶם חוֹמָה" (שמות יד, כב). מְלַמֵּד, שֶׁיָּרַד ס"מ וְאָמַר: רִבּוֹנוֹ שֶׁל עוֹלָם, לֹא עָבְדוּ יִשְׂרָאֵל עֲבוֹדָה זָרָה בְּמִצְרַיִם וְאַתָּה עוֹשֶׂה לָהֶם נִסִּים? מָה הַלָּלוּ עוֹבְדֵי עֲבוֹדָה זָרָה, אַף הַלָּלוּ עוֹבְדֵי עֲבוֹדָה זָרָה. אָמַר לוֹ הַקָּדוֹשׁ בָּרוּךְ הוּא: שׁוֹטֶה שֶׁבָּעוֹלָם! וַהֲלוֹא לֹא עָבְדוּ אֶלָּא מִתּוֹךְ שִׁעְבּוּד וּמִתּוֹךְ טֵרוּף דַּעַת, וְאַתָּה דָן שׁוֹגֵג כְּמֵזִיד וְאֹנֶס כְּרָצוֹן. עַד כָּאן. וְיֵשׁ לְדַקְדֵּק בְּמַאֲמָר זֶה טוּבָא. חֲדָא, בַּמֶּה שֶׁקָּרָא הַשֵּׁם לְס"מ שׁוֹטֶה שֶׁבָּעוֹלָם, שֶׁלֹּא יִצְדַּק לוֹ תֹּאַר זֶה, וְאֵינוֹ אֶלָּא חָכָם לְהָרַע, וּבִשְׁאָר מְקוֹמוֹת רָאִיתִי לְרַבּוֹתֵינוּ זַ"ל שֶׁמְּכַנִּים אוֹתוֹ בְּשֵׁם רָשָׁע. עוֹד קָשֶׁה, מַאי דַּעְתֵּהּ דְּס"מ שֶׁרָצָה לְקַטְרֵג עַל יִשְׂרָאֵל? וְכִי לֹא יָדַע שֶׁיִּשְׂרָאֵל הָיוּ אֲנוּסִים וְשׁוֹגְגִים וּפְטוּרִים מִן הַדִּין?! וְעוֹד יֵשׁ לְדַקְדֵּק בַּמֶּה שֶׁהֵשִׁיב לוֹ הַשֵּׁם: וַהֲלוֹא לֹא עָבְדוּ אֶלָּא מִתּוֹךְ הַשִּׁעְבּוּד, דְּהַיְנוּ שֶׁהָיוּ אֲנוּסִים, וּמִתּוֹךְ טֵרוּף הַדַּעַת, דְּהַיְנוּ שֶׁהָיוּ שׁוֹגְגִים, דִּתְרֵי טַעְמֵי נִינְהוּ, וּכְדִמְסַיֵּם וְאַתָּה דָן שׁוֹגֵג כְּמֵזִיד וְאֹנֶס כְּרָצוֹן. דִּלְמַאי אִצְטְרִיכוּ תְּרֵי טַעְמֵי? וַהֲלוֹא בְּמַאֲמָר אֶחָד יָכֹל לְפָטְרָם מִן הַדִּין, אוֹ מִטַּעַם שֶׁהָיוּ שׁוֹגְגִים אוֹ מִטַּעַם שֶׁהָיוּ אֲנוּסִים.
<b>אָמְנָם</b> נִרְאֶה, דְּפֵרוּשׁ הָעִנְיָן כָּךְ הוּא. דְּהִנֵּה מוּדַעַת זֹאת, דְּבֶן נֹחַ אֵינוֹ מְצֻוֶּה עַל קִדּוּשׁ הַשֵּׁם, אַךְ יִשְׂרָאֵל מֻזְהָרִים עַל קְדֻשַּׁת הַשֵּׁם. וּבַמִּצְו‍ֹת שֶׁדִּינָם לֵהָרֵג וְלֹא לַעֲבֹר, אִם עָבְרוּ וְלֹא נֶהֶרְגוּ — נֶעֱנָשִׁים עַל זֶה עֹנֶשׁ גָּדוֹל. כִּדְאָמְרִינַן בְּפֶרֶק קַמָּא דִמְגִלָּה (יב ע"א): שָׁאֲלוּ תַּלְמִידָיו אֶת רַבִּי שִׁמְעוֹן בֶּן יוֹחַי: מִפְּנֵי מָה נִתְחַיְּבוּ יִשְׂרָאֵל שֶׁבְּאוֹתוֹ הַדּוֹר כְּלָיָה? וְהֵשִׁיב לָהֶם: מִפְּנֵי שֶׁהִשְׁתַּחֲווּ לַצֶּלֶם. וַהֲרֵי מַה שֶּׁהִשְׁתַּחֲווּ לַצֶּלֶם הָיָה בְּאֹנֶס דִּנְבוּכַדְנֶצַּר, כְּדִכְתִיב (דניאל ג, ו): "וּמַן דִּי לָא יִפֵּל וְיִסְגֻּד יִתְרְמֵא לְגוֹ אַתּוּן נוּרָא יָקִדְתָּא"; הֲרֵי דְיִשְׂרָאֵל שֶׁעָבַד עֲבוֹדָה זָרָה בְּאֹנֶס — חַיָּב מִיתָה לַשָּׁמַיִם. וְזוֹ הִיא חֻמְרָא שֶׁיֵּשׁ בִּבְנֵי יִשְׂרָאֵל מַה שֶּׁאֵין כֵּן בִּבְנֵי נֹחַ. וְאִלּוּ בְּדִין שׁוֹגֵג הוּא בְּהֵפֶךְ, כִּדְאָמְרִינַן בְּפֶרֶק שֵׁנִי דְמַכּוֹת (ט ע"א): לְפִיכָךְ, גֵּר וְגוֹי שֶׁהָרְגוּ — נֶהֱרָגִין. וּפֵרֵשׁ רַשִׁ"י: לְפִיכָךְ — אַשֶּׁבַע מִצְו‍ֹת בְּנֵי נֹחַ קָאֵי, וְקַיְמָא לָן אַזְהָרָתוֹ זוֹ הִיא מִיתָתוֹ, לְפִיכָךְ גֵּר תּוֹשָׁב אוֹ גוֹי שֶׁהָרְגוּ — נֶהֱרָגִין, וַאֲפִלּוּ בְּשׁוֹגֵג, שֶׁאֵין בְּנֵי נֹחַ צְרִיכִין הַתְרָאָה, כִּדְאָמְרִינַן בְּסַנְהֶדְרִין (נז ע"א). נִמְצָא, שֶׁבְּדִין שׁוֹגֵג יֵשׁ חֻמְרָא בְּבֶן נֹחַ מַה שֶּׁאֵין כֵּן בְּיִשְׂרָאֵל, וְגַבֵּי אֹנֶס הָוֵי אִפְּכָא.
<b>אֱמֹר</b> מֵעַתָּה, דִּכְבָר יָדַע ס"מ שֶׁיִּשְׂרָאֵל עָבְדוּ עֲבוֹדָה זָרָה בְּמִצְרַיִם מִתּוֹךְ שִׁעְבּוּד וּמִתּוֹךְ טֵרוּף הַדַּעַת, דְּהַיְנוּ שֶׁהָיוּ אֲנוּסִים וְשׁוֹגְגִים, אֶלָּא שֶׁהָיָה מְסֻפָּק בַּדָּבָר אִם יָצְאוּ מִכְּלַל בְּנֵי נֹחַ לְגַמְרֵי אַף לְהָקֵל, אוֹ דִלְמָא דִּלְעוֹלָם חֻמְרָא דִבְנֵי נֹחַ אִית לְהוּ. וּמִשּׁוּם הָכֵי כְּשֶׁבָּא לְקַטְרֵג קִטְרֵג אַף שֶׁיָּדַע שֶׁהָיוּ אֲנוּסִים וְשׁוֹגְגִים, מִשּׁוּם דְּאִם בָּאנוּ לְפָטְרָם מִטַּעַם אֲנוּסִים — יָהֲבִינַן לְהוּ חֻמְרָא דְיִשְׂרָאֵל דְּנֶעֱנָשִׁים עַל הָאֹנֶס, וְאִם בָּאנוּ לְפָטְרָם מִטַּעַם שׁוֹגְגִים — יָהֲבִינַן לְהוּ חֻמְרָא דִבְנֵי נֹחַ דְּקַיְמָא לָן דְּנֶהֱרָגִין עַל הַשּׁוֹגֵג. וְאָמְרִינַן בְּפֶרֶק אֵלּוּ טְרֵפוֹת (חולין מג ע"ב - מד ע"א): הָרוֹצֶה לַעֲשׂוֹת כְּדִבְרֵי בֵּית שַׁמַּאי — עוֹשֶׂה, כְּדִבְרֵי בֵּית הִלֵּל — עוֹשֶׂה, מֵחֻמְרֵי בֵּית שַׁמַּאי וּמֵחֻמְרֵי בֵּית הִלֵּל — עָלָיו הַכָּתוּב אוֹמֵר (קהלת ב, יד): "וְהַכְּסִיל בַּחשֶׁךְ הוֹלֵךְ". וּמִשּׁוּם הָכֵי, כְּשֶׁבָּא ס"מ לְקַטְרֵג עַל יִשְׂרָאֵל אַף שֶׁהָיוּ שׁוֹגְגִים וַאֲנוּסִים, מִטַּעַם דְּיָהֲבִינַן לְהוּ חֻמְרֵי דְיִשְׂרָאֵל וְחֻמְרֵי דִבְנֵי נֹחַ, אָמַר לוֹ הַקָּדוֹשׁ בָּרוּךְ הוּא: שׁוֹטֶה שֶׁבָּעוֹלָם! כֵּיוָן שֶׁאַתָּה רוֹצֶה לִתְפֹּס חֻמְרֵי דְיִשְׂרָאֵל וְחֻמְרֵי דְבֶן נֹחַ, עָלֶיךָ נֶאֱמַר: "וְהַכְּסִיל בַּחשֶׁךְ הוֹלֵךְ", דְּאַתָּה דָן שׁוֹגֵג כְּמֵזִיד וְאֹנֶס כְּרָצוֹן. הֲיִתָּכֵן דִּבְהִצְטָרְפוּת שְׁנֵי דְבָרִים הַלָּלוּ בְּבַת אַחַת שֶׁיִּתְחַיְּבוּ?! דְּלֹא יִמָּנַע, אִם יֵשׁ לָהֶם דִּין יִשְׂרָאֵל — הֲרֵי הֵם פְּטוּרִים מִטַּעַם שֶׁהֵם שׁוֹגְגִים, וְאִם דִּין בְּנֵי נֹחַ יֵשׁ לָהֶם — הֲרֵי הֵם פְּטוּרִים מִטַּעַם שֶׁהֵם אֲנוּסִים.
<b>עוֹד</b> נַקְדִּים מַה שֶּׁאָמְרוּ בִּבְרֵאשִׁית רַבָּה (פרשה פד סימן ז): "וַיָּבֵא יוֹסֵף אֶת דִּבָּתָם רָעָה אֶל אֲבִיהֶם" (בראשית לז, ב). מָה אָמַר? רַבִּי מֵאִיר אוֹמֵר: חֲשׁוּדִים הֵם בָּנֶיךָ עַל אֵיבָר מִן הַחַי. עַד כָּאן. וְהִנֵּה הָרְאֵ"ם הִקְשָׁה בָּזֶה, דְּאִם כֵּן לָמָּה לָקָה יוֹסֵף עַל זֶה? וַהֲלוֹא לֹא הִגִּיד לְאָבִיו אֶלָּא מַה שֶּׁרָאָה. וָעוֹד, אֵיךְ אֶפְשָׁר לוֹמַר שֶׁהַשְּׁבָטִים עָשׂוּ כֵּן? וְתֵרֵץ הָרַב זַ"ל, שֶׁהַשְּׁבָטִים כַּדִּין הָיוּ עוֹשִׂים, אֶלָּא שֶׁיּוֹסֵף הָיָה טוֹעֶה בַּדִּין וְהָיָה דָן אוֹתָם שֶׁעָשׂוּ שֶׁלֹּא כַּדִּין. וָהוּא, שֶׁהַשְּׁבָטִים הָיוּ חוֹתְכִים בָּשָׂר מִבֵּית הַשְּׁחִיטָה בְּעוֹדָהּ מְפַרְכֶּסֶת וּמַנִּיחִין אוֹתָהּ עַד שֶׁתָּמוּת וְאַחַר כָּךְ הָיוּ אוֹכְלִין אוֹתוֹ כְּדֵי שֶׁיַּבְרִיאוּ. וְיוֹסֵף הָיָה סָבוּר, שֶׁכֵּיוָן שֶׁחוֹתְכִין אוֹתוֹ בְּעוֹדָהּ מְפַרְכֶּסֶת יֵשׁ בּוֹ מִשּׁוּם אֵיבָר מִן הַחַי. וְאֵין הַדָּבָר כֵּן, מִשּׁוּם דַּאֲפִלּוּ לְרַב אַחָא בַּר יַעֲקֹב דְּאָמַר (חולין לג ע"א) דְּאִית בֵּהּ מִשּׁוּם אֵיבָר מִן הַחַי, הָנֵי מִלֵּי בְּגוֹי, מִשּׁוּם דְּגוֹיִם לֵית לְהוּ שְׁחִיטָה, אֶלָּא אֲפִלּוּ בִּנְחִירָה בְּעָלְמָא סַגִּי, וְכֵיוָן דִּבְמִיתָה תַּלְיָא מִלְּתָא אֵינָהּ יוֹצְאָה מִידֵי אֵיבָר מִן הַחַי שֶׁהֵם מֻזְהָרִים בּוֹ עַד שֶׁתָּמוּת, אֲבָל בְּעוֹדָהּ מְפַרְכֶּסֶת — לֹא. אֲבָל בְּיִשְׂרָאֵל, דְּבִשְׁחִיטָה תַּלְיָא מִלְּתָא, כֵּיוָן דְּשָׁחַט בָּהּ שְׁחִיטָה מְעַלְּיָא כְּבָר יָצָאת מִידֵי אִסּוּר אֵיבָר מִן הַחַי. עוֹד כָּתַב הָרְאֵ"ם, דְּאִיכָּא מָאן דְּאָמַר בַּגְּמָרָא (שם) דַּאֲפִלּוּ לְגוֹי שְׁרִי אֲפִלּוּ בְּעוֹדָהּ מְפַרְכֶּסֶת. וְאַף עַל גַּב דִּלְגוֹיִם בְּמִיתָה תַּלְיָא מִלְּתָא וְכָל זְמַן שֶׁהִיא מְפַרְכֶּסֶת יֵשׁ בָּהּ מִשּׁוּם אֵיבָר מִן הַחַי, אֲפִלּוּ הָכֵי שְׁרִי, מִשּׁוּם דְּלֵיכָּא מִידִי דִּלְיִשְׂרָאֵל שְׁרִי וּלְגוֹי אָסוּר. וְאִם כֵּן, כֵּיוָן דִּלְיִשְׂרָאֵל שְׁרִי מִשּׁוּם דְּבִשְׁחִיטָה תַּלְיָא מִלְּתָא, אַף לְגוֹי דִּבְמִיתָה תַּלְיָא מִלְּתָא לֵית בֵּהּ מִשּׁוּם אֵיבָר מִן הַחַי, מִשּׁוּם דְּלֵיכָּא מִידִי דִּלְיִשְׂרָאֵל שְׁרִי וּלְגוֹי אָסוּר. נִמְצָא דִּלְרַב אַחָא בַּר יַעֲקֹב, דִּמְפַלֵּג דִּלְיִשְׂרָאֵל שְׁרִי וּלְגוֹי אָסוּר, טָעוּתוֹ שֶׁל יוֹסֵף הָיְתָה שֶׁלֹּא חִלֵּק חִלּוּק זֶה וְהָיָה סָבוּר שֶׁגַּם לְיִשְׂרָאֵל יֵשׁ בּוֹ מִשּׁוּם אֵיבָר מִן הַחַי כֵּיוָן שֶׁהִיא מְפַרְכֶּסֶת. וּלְאִידָךְ מָאן דְּאָמַר, דְּאֶחָד גּוֹי וְאֶחָד יִשְׂרָאֵל שְׁרִי, טָעוּתוֹ שֶׁל יוֹסֵף הָיָה שֶׁלֹּא יָדַע דִּין זֶה דְּלֵיכָּא מִלְּתָא דִּלְיִשְׂרָאֵל שְׁרִי וּלְגוֹי אָסוּר.
<b>וְהָרַב</b> מַהֲרַ"שׁ יָפֶה זַ"ל הִקְשָׁה עָלָיו וְאָמַר, דִּכְפִי דִבְרֵי הָרַב, יוֹסֵף לֹא טָעָה בַּדִּין, וּמִן הַדִּין הָיָה אָסוּר לָהֶם בְּשַׂר מְפַרְכֶּסֶת, אִם הַדִּין כְּרַב אַחָא בַּר יַעֲקֹב דִּמְחַלֵּק בֵּין יִשְׂרָאֵל לְגוֹי, שֶׁהֲרֵי בְּנֵי יַעֲקֹב תּוֹרַת בְּנֵי נֹחַ לָהֶם, אֶלָּא שֶׁאַחַר כָּךְ נִתְחַדְּשָׁה הֲלָכָה לְיִשְׂרָאֵל לְמִשְׁרֵי לְהוּ מִשּׁוּם דְּבִשְׁחִיטָה תַּלְיָא מִלְּתָא. וְהִנֵּה כַּוָּנַת הָרַב זַ"ל הִיא, דְּאַף שֶׁבְּנֵי יַעֲקֹב קִיְּמוּ כָּל הַתּוֹרָה, מִכָּל מָקוֹם לֹא יָצְאוּ מִכְּלַל בְּנֵי נֹחַ לְהָקֵל אֶלָּא לְהַחְמִיר, וּמִשּׁוּם הָכֵי הִקְשָׁה דְּאַדְּרַבָּה הַשְּׁבָטִים הָיוּ טוֹעִים שֶׁהָיוּ סְבוּרִים שֶׁיָּצְאוּ מִכְּלַל בְּנֵי נֹחַ אֲפִלּוּ לְהָקֵל. וְלֹא יָדַעְתִּי לָמָּה שָׁכַח תַּלְמוּדוֹ שֶׁכָּתַבְנוּ לְעֵיל מִשְּׁמוֹ, דִּסְבִירָא לֵהּ מִשֶּׁנִּמּוֹל אַבְרָהָם אָבִינוּ יָצָא הוּא וְזַרְעוֹ אַחֲרָיו מִכְּלַל בְּנֵי נֹחַ אֲפִלּוּ לְהָקֵל, וְחִזַּקְנוּ זְרוֹעוֹתָיו מֵהַהִיא דְיַעֲקֹב וְיוֹסֵף שֶׁשָּׁמְרוּ אֶת הַשַּׁבָּת. וּלְפִי זֶה הַשְּׁבָטִים כַּדִּין עָשׂוּ בַּמֶּה שֶׁחָתְכוּ בְּעוֹדָהּ מְפַרְכֶּסֶת וְאָכְלוּ אַלִּבָּא דְרַב אַחָא בַּר יַעֲקֹב, מִשּׁוּם דִּסְבִירָא לְהוּ דְּיָצְאוּ מִכְּלַל בְּנֵי נֹחַ אֲפִלּוּ לְהָקֵל.
<b>עוֹד</b> הִקְשָׁה עָלָיו, דְּאַף לְמָאן דְּאָמַר דְּאֶחָד יִשְׂרָאֵל וְאֶחָד גּוֹי דְּמֻתָּרִים בִּמְפַרְכֶּסֶת, הַיְנוּ אַחַר שֶׁהֻתַּר לְיִשְׂרָאֵל הֻתַּר גַּם כֵּן לְגוֹי, מִשּׁוּם דְּלֵיכָּא מִידִי דִּלְיִשְׂרָאֵל שְׁרִי וּלְגוֹי אָסוּר, אֲבָל מֵעִקָּרָא הֲוָה אֲסִיר. עַד כָּאן. וְדַעַת הָרְאֵ"ם הוּא, דְּהָא דְאָמְרִינַן דְּאֶחָד גּוֹי וְאֶחָד יִשְׂרָאֵל מֻתָּרִין מִשּׁוּם דְּלֵיכָּא מִידִי דִּלְיִשְׂרָאֵל שְׁרִי וּלְגוֹי אָסוּר, הַיְנוּ דְּעַל כָּרְחִין מֵעוֹלָם לֹא נֶאֱסַר לִבְנֵי נֹחַ; דְּאִי נֶאֱסַר לִבְנֵי נֹחַ — אֵיךְ יִתָּכֵן שֶׁאַחַר כָּךְ יִהְיֶה מֻתָּר לְיִשְׂרָאֵל וּבֶן נֹחַ יִשָּׁאֵר בְּאִסוּרוֹ? מִי אִיכָּא מִידִי דִּלְיִשְׂרָאֵל שְׁרִי וּלְגוֹי אָסוּר?! וְכֵן פֵּרֵשׁ רַשִׁ"י בְּפֶרֶק אַרְבַּע מִיתוֹת (סנהדרין נט ע"א ד"ה לזה ולזה נאמרה) וְזֶה לְשׁוֹנוֹ: לֵיכָּא מִידִי דִּלְיִשְׂרָאֵל שְׁרִי וּלְגוֹי אֲסִיר, שֶׁכְּשֶׁיָּצְאוּ מִכְּלַל בְּנֵי נֹחַ לְהִתְקַדֵּשׁ יָצְאוּ וְלֹא לְהָקֵל. עַד כָּאן. מַשְׁמַע דְּמִטַּעַם דִּלְהִתְקַדֵּשׁ יָצְאוּ וְלֹא לְהָקֵל אָנוּ מַכְרִיחִים דְּלֵיכָּא מִידִי דִּלְיִשְׂרָאֵל שְׁרִי וּלְגוֹי אָסוּר, וְאִם כֵּן מֵעוֹלָם לֹא נֶאֱסַר לִבְנֵי נֹחַ מְפַרְכֶּסֶת מִשּׁוּם אֵיבָר מִן הַחַי, מִשּׁוּם דְּיִשְׂרָאֵל כְּשֶׁיָּצְאוּ מִכְּלַל בְּנֵי נֹחַ לְהִתְקַדֵּשׁ יָצְאוּ וְלֹא לְהָקֵל. וְאַף מַהֲרַ"שׁ יָפֶה בְּדֶרֶךְ אֶפְשָׁר אָמַר שֶׁאַחַר כָּךְ הֻתַּר לִבְנֵי נֹחַ, וְכַמְבֹאָר בִּדְבָרָיו.
<b>וְרָאִיתִי</b> לְהָרַב מַהֲרַ"שׁ יָפֶה שֶׁכָּתַב בְּשֵׁם רַבּוֹ זַ"ל, שֶׁטָּעוּת יוֹסֵף הָיָה שֶׁרָאָה אֶת אֶחָיו אוֹכְלִין בֶּן פְּקוּעָה בְּלֹא שְׁחִיטָה, דִּשְׁרִי כִּדְאִיתָא בְּפֶרֶק בְּהֵמָה הַמְקַשָּׁה (חולין עד ע"א), וְיוֹסֵף לֹא יָדַע שֶׁהָיָה בֶּן פְּקוּעָה. עַד כָּאן דְּבָרָיו. וְנוֹרָאוֹת נִפְלֵאתִי עַל הָרַב אֵיךְ נִתְיַשְּׁבָה דַעְתּוֹ בְּשִׁיטַת רַבּוֹ, שֶׁהֲרֵי כָּל מַה שֶּׁהִקְשָׁה לְהָרְאֵ"ם קָשֶׁה גַם כֵּן לְשִׁיטַת רַבּוֹ. שֶׁהֲרֵי בֶּן פְּקוּעָה דִּכְשֵׁרָה בְּלֹא שְׁחִיטָה הוּא דַוְקָא לְדִידַן דְּבִשְׁחִיטָה תַּלְיָא מִלְּתָא וַאֲפִלּוּ מְפַרְכֶּסֶת שְׁרִי, אִם כֵּן בֶּן פְּקוּעָה דַּחֲשִׁיבָא כִּשְׁחוּטָה בִּשְׁחִיטַת אִמּוֹ וְלֹא בָּעֵי שְׁחִיטָה אֵין בָּהּ מִשּׁוּם אֵיבָר מִן הַחַי מִשּׁוּם דַּחֲשִׁיבָא כִּמְפַרְכֶּסֶת; אֲבָל לִבְנֵי נֹחַ דִּבְמִיתָה תַּלְיָא מִלְּתָא וּמְפַרְכֶּסֶת אֲסִיר לְהוּ, אֵיךְ יִתָּכֵן דִּבְבֶן פְּקוּעָה לֵיכָּא אִסּוּר דְּאֵיבָר מִן הַחַי? מִי גָרַע בֶּן פְּקוּעָה מִמְּפַרְכֶּסֶת?! וְאִם כֵּן, מַה שֶּׁהִקְשָׁה הָרַב לְהָרְאֵ"ם דְּיוֹסֵף לֹא טָעָה בַּדִּין, וּמִן הַדִּין הָיָה שֶׁהָיָה אָסוּר לָהֶם מְפַרְכֶּסֶת, אִם הַדִּין כְּרַב אַחָא בַּר יַעֲקֹב דִּמְחַלֵּק בֵּין יִשְׂרָאֵל לְגוֹי, מִשּׁוּם דִּבְנֵי יַעֲקֹב תּוֹרַת בְּנֵי נֹחַ לָהֶם וְכוּ' — קֻשְׁיָא הַלֵּזוּ בְּעַצְמָהּ שָׁיְכָא לְשִׁיטַת רַבּוֹ. דְּוַדַּאי דִּלְשִׁיטַת רַב אַחָא בַּר יַעֲקֹב, דִּמְחַלֵּק בֵּין יִשְׂרָאֵל לְגוֹי בִּמְפַרְכֶּסֶת, בֶּן פְּקוּעָה אָסוּר לִבְנֵי נֹחַ וְיֵשׁ בּוֹ מִשּׁוּם אֵיבָר מִן הַחַי. וְאִם כֵּן יוֹסֵף לֹא טָעָה בַּדִּין, וּמִן הַדִּין הָיָה אָסוּר לָהֶם בֶּן פְּקוּעָה מִשּׁוּם אֵיבָר מִן הַחַי.
<b>גַּם</b> מַה שֶּׁהִקְשָׁה, דְּאַף לְמָאן דְּאָמַר דְּאֶחָד יִשְׂרָאֵל וְאֶחָד גּוֹי דְּמֻתָּרִים בִּמְפַרְכֶּסֶת, דְּהוּא דַוְקָא אַחַר שֶׁהֻתַּר לְיִשְׂרָאֵל הֻתַּר גַּם כֵּן לְגוֹיִם, אֲבָל מֵעִקָּרָא הֲוָה אֲסִיר — גַּם קֻשְׁיָא זוֹ שָׁיְכָא לְשִׁיטַת רַבּוֹ. דְּאַף דְּנֵימָא דְּבֶן פְּקוּעָה דְּאֵין בּוֹ מִשּׁוּם אֵיבָר מִן הַחַי אַף לְגוֹיִם מִשּׁוּם דְּלֵיכָּא מִידִי דִּלְיִשְׂרָאֵל שְׁרִי וּלְגוֹי אָסוּר, הוּא דַוְקָא אַחַר שֶׁהֻתַּר לְיִשְׂרָאֵל הֻתַּר גַּם כֵּן לְגוֹי, אֲבָל מֵעִקָּרָא הֲוָה אֲסִיר. כְּלָלוֹ שֶׁל דָּבָר: אֵין חִלּוּק כְּלָל בֵּין מְפַרְכֶּסֶת לְבֶן פְּקוּעָה, וְלֹא יָדַעְתִּי לָמָּה נָשָׂא פָּנִים לְרַבּוֹ.
<b>עוֹד</b> אֲנִי תָּמֵהַּ בְּשִׁיטַת רַבּוֹ הַלֵּזוּ, דְּמוֹקֵי לְטָעוּתוֹ שֶׁל יוֹסֵף בְּבֶן פְּקוּעָה, שֶׁלֹּא הָיָה יוֹדֵעַ שֶׁהָיָה בֶּן פְּקוּעָה. דְּהָא פְּשִׁיטָא לִי, דְּהָא דְבֶן פְּקוּעָה דִּשְׁרִי בְּלֹא שְׁחִיטָה הוּא דַוְקָא דְלֹא בָּעֵי שְׁחִיטָה, אֲבָל נְחִירָה בָּעֵי, וְאִי לֹא — אָסוּר מִשּׁוּם "לֹא תֹאכְלוּ עַל הַדָּם" (ויקרא יט, כו). שֶׁהֲרֵי כָּתַב הָרַמְבַּ"ם בְּפֶרֶק רִאשׁוֹן מֵהִלְכוֹת שְׁחִיטָה (דין ב) וְזֶה לְשׁוֹנוֹ: וְאָסוּר לֶאֱכֹל מִן הַשְּׁחוּטָה כָּל זְמַן שֶׁהִיא מְפַרְכֶּסֶת, וְהָאוֹכֵל מִמֶּנָּה קֹדֶם שֶׁתֵּצֵא נַפְשָׁהּ — עוֹבֵר בְּלֹא תַעֲשֶׂה, וַהֲרֵי הוּא בִּכְלַל "לֹא תֹאכְלוּ עַל הַדָּם". עַד כָּאן. וּפְשִׁיטָא דְּלָא גָרַע בֶּן פְּקוּעָה מִמְּפַרְכֶּסֶת, וְאַף דַּחֲשִׁיב כְּשָׁחוּט בִּשְׁחִיטַת אִמּוֹ, מִכָּל מָקוֹם קֹדֶם שֶׁתֵּצֵא נַפְשׁוֹ אָסוּר מִשּׁוּם "לֹא תֹאכְלוּ עַל הַדָּם" דּוּמְיָא דִמְפַרְכֶּסֶת. וְאִם כֵּן, מַה הוּא שֶׁרָאָה יוֹסֵף בְּאֶחָיו? אִם רָאָה שֶׁהָיוּ חוֹתְכִין מִמֶּנָּה קֹדֶם שֶׁתָּמוּת, אִם כֵּן נִמְצָא שֶׁגַּם הַשְּׁבָטִים טָעוּ, דִּנְהִי דְּלֵית בַּהּ מִשּׁוּם אֵיבָר מִן הַחַי הָא אִיכָּא מִשּׁוּם "לֹא תֹאכְלוּ עַל הַדָּם"; וְאִם חָתְכוּ לְאַחַר נְחִירָה, הֲלוֹא אֵין כָּאן לְהָא דְאֵיבָר מִן הַחַי, וְהָיָה לוֹ לְהָבִיא דִבָּה רָעָה שֶׁאוֹכְלִים נְבֵלוֹת, כֵּיוָן שֶׁלֹּא יָדַע יוֹסֵף שֶׁהָיָה בֶּן פְּקוּעָה. סוֹף דָּבָר: לֹא מָצָאתִי קֹרַת רוּחַ בְּשִׁיטַת רַבּוֹ דְמַהֲרַ"שׁ יָפֶה, וְהַנָּכוֹן הוּא מַה שֶּׁכָּתַב הָרְאֵ"ם דְּטָעוּתוֹ שֶׁל יוֹסֵף הָיָה בַּמֶּה שֶׁרָאָה אֶת אֶחָיו שֶׁהָיוּ חוֹתְכִין בָּשָׂר מִבֵּית הַשְּׁחִיטָה בְּעוֹדָהּ מְפַרְכֶּסֶת.
<b>אַךְ</b> מַה שֶּׁקָּשֶׁה לְשִׁיטַת הָרְאֵ"ם זַ"ל הוּא, דְּאֵיךְ יִתָּכֵן שֶׁיּוֹסֵף הַגָּדוֹל מֵאֶחָיו בְּחָכְמָה, וְכִדְאָמְרִינַן (ב"ר פרשה פד סימן ח): "כִּי בֶן זְקֻנִים הוּא לוֹ" (בראשית לז, ג) — שֶׁכָּל הַהֲלָכוֹת שֶׁמָּסְרוּ שֵׁם וָעֵבֶר לְיַעֲקֹב מְסָרָן לוֹ, וְאִם כֵּן אֵיךְ יִהְיֶה טוֹעֶה בְּדִין שֶׁהָיוּ בְּקִיאִין בּוֹ אֶחָיו? וּכְבָר הִקְשָׁה קֻשְׁיָא זוֹ מַהֲרַ"שׁ יָפֶה לְהָרְאֵ"ם זַ"ל.
<b>וְהַנִּרְאֶה</b> אֶצְלִי, דְּיוֹסֵף וְהַשְּׁבָטִים כֻּלָּם הָיוּ בְּקִיאִים בַּדִּין, וְסָלְקָא לְהוּ שְׁמַעְתְּתָא אַלִּבָּא דְהִלְכְתָא, וּסְבִירָא לְהוּ כְּרַב אַחָא בַּר יַעֲקֹב דְּאִית לֵהּ דִּמְפַרְכֶּסֶת שְׁרִי לְיִשְׂרָאֵל מִשּׁוּם דְּבִשְׁחִיטָה תַּלְיָא מִלְּתָא, וְאָסוּר לִבְנֵי נֹחַ מִשּׁוּם דִּלְדִידְהוּ בְּמִיתָה תַּלְיָא מִלְּתָא, וּכְמוֹ שֶׁפָּסַק הָרַמְבַּ"ם בְּפֶרֶק תְּשִׁיעִי מֵהִלְכוֹת מְלָכִים (דין יא-יב), יְעֻיַּן שָׁם. אַךְ מַחְלֻקְתָּם שֶׁל הַשְּׁבָטִים עִם יוֹסֵף הָיָה, דְּהַשְּׁבָטִים הָיוּ סוֹבְרִים שֶׁיָּצְאוּ מִכְּלַל בְּנֵי נֹחַ אַף לְהָקֵל, וְיֵשׁ לָהֶם דִּין יִשְׂרָאֵל גָּמוּר אַף לְהָקֵל, וּכְמוֹ שֶׁכָּתַבְנוּ לְעֵיל בְּשֵׁם מַהֲרַ"שׁ יָפֶה, וּמִשּׁוּם הָכֵי הָיוּ אוֹכְלִים מְפַרְכֶּסֶת כֵּיוָן דִּשְׁרִי לְיִשְׂרָאֵל; אַךְ יוֹסֵף מֵרֹב חֲסִידוּתוֹ הָיָה סוֹבֵר דְּלֹא יָצְאוּ מִכְּלַל בְּנֵי נֹחַ לְהָקֵל, וּלְעוֹלָם חַיָּבִים בְּחֻמְרוֹת בְּנֵי נֹחַ וּבְחֻמְרוֹת יִשְׂרָאֵל.
<b>וּבָזֶה</b> יוּבַן מַאי דְּאָמְרִינַן בְּפֶרֶק קַמָּא דְסוֹטָה (י ע"ב): "הַכֶּר נָא" (בראשית לח, כה). אָמַר רַבִּי חָמָא בַּר חֲנִינָא: בְּ'הַכֶּר' בִּשֵּׂר לְאָבִיו, בְּ'הַכֶּר' בִּשְּׂרוּהוּ. בְּ'הַכֶּר' בִּשֵּׂר — "הַכֶּר נָא הַכְּתֹנֶת בִּנְךָ הִיא" (שם לז, לב); בְּ'הַכֶּר' בִּשְּׂרוּהוּ — "הַכֶּר נָא לְמִי הַחֹתֶמֶת" וְגוֹמֵר. עַד כָּאן. וְיֵשׁ לְדַקְדֵּק, דְּמָה עִנְיַן זֶה לָזֶה? וְכִי גְזֵרָה שָׁוָה דְ'הַכֶּר' 'הַכֶּר' קָא עָבֵד?! וְנִרְאֶה דְּזֶה יוּבַן עִם מַה שֶּׁהִקְשׁוּ הַמְפָרְשִׁים זַ"ל בְּעִנְיָן זֶה דְתָמָר עִם יְהוּדָה, דִּנְהִי דִיהוּדָה לֹא יָדַע שֶׁהָיְתָה כַּלָּתוֹ וּמִשּׁוּם הָכֵי בָּא עָלֶיהָ, וּכְדִכְתִיב (שם לח, טו): "וַיַּחְשְׁבֶהָ לְזוֹנָה כִּי כִסְּתָה פָּנֶיהָ", אַךְ תָּמָר הַצַּדֶּקֶת מִי הִתִּיר לָהּ לִשְׁכַּב עִם חָמִיהָ וּלְהַכְשִׁיל לְאוֹתוֹ צַדִּיק שֶׁיָּבוֹא עַל כַּלָּתוֹ? וּבִפְרָט לְרַבִּי מֵאִיר דְּאָמַר דְּכָל הָעֲרָיוֹת שֶׁיִּשְׂרָאֵל מֻזְהָרִין בְּנֵי נֹחַ נָמֵי מֻזְהָרִין, וְיָלֵף לַהּ מֵרִבּוּיָא דְ'אִישׁ אִישׁ', וּכְמוֹ שֶׁהֶאֱרַכְנוּ בָּזֶה לְעֵיל, אִם כֵּן מַה תַּעֲנֶה תָּמָר לְמַעֲשֶׂה זֶה? וְאֵיךְ יְהוּדָה לֹא חָרָה אַפּוֹ לְשָׂרְפָהּ בָּאֵשׁ, דְּהָא אִיכָּא תַּרְתֵּי לְרֵעוּתָא: שֶׁזָּנְתָה, וָעוֹד שֶׁהָיָה הַזְּנוּת עִם חָמִיהָ.
<b>וְזֶה</b> לִי יָמִים נִסְתַּפַּקְתִּי בְּגוֹי שֶׁבָּא עַל אִמּוֹ, שֶׁנֶּהֱרָג עָלֶיהָ, אִם כִּוֵּן לִקְנוֹתָהּ בְּבִיאָה זוֹ אִי חֲשִׁיבָא אֵשֶׁת אִישׁ, וְנָפְקָא מִנַּהּ לְאַחֵר שֶׁבָּא עָלֶיהָ שֶׁחַיָּב מִשּׁוּם בָּא עַל אֵשֶׁת אִישׁ, אוֹ דִלְמָא כֵּיוָן דְּעַל אוֹתָהּ בִּיאָה חַיָּב מִיתָה לָא מְהַנֵּי לִקְנוֹת בָּהּ. וְרָאִיתִי לְאֶחָד מֵחַכְמֵי אַשְׁכְּנַז שֶׁכָּתַב, דְּטַעְמָא דְתָמָר הוּא, דְּאָמְרִינַן בְּפֶרֶק אַרְבַּע מִיתוֹת (סנהדרין נח ע"ב): אָמַר רַבִּי אֶלְעָזָר אָמַר רַבִּי חֲנִינָא: בֶּן נֹחַ שֶׁבָּא עַל אִשְׁתּוֹ שֶׁלֹּא כְּדַרְכָּהּ — חַיָּב, שֶׁנֶּאֱמַר (בראשית ב, כד): "וְדָבַק" — וְלֹא שֶׁלֹּא כְּדַרְכָּהּ. עַד כָּאן. וּבְפֶרֶק אַרְבָּעָה אַחִין (יבמות לד ע"ב) אָמְרִינַן, דְּעֵר וְאוֹנָן שֶׁלֹּא כְּדַרְכָּן שִׁמְּשׁוּ. וְאִם כֵּן, כֵּיוָן שֶׁעֵר וְאוֹנָן שֶׁלֹּא כְּדַרְכָּן שִׁמְּשׁוּ, אִם כֵּן לֹא קָנוּ אֶת תָּמָר לְאִשָּׁה, מֵאַחַר שֶׁבְּאוֹתָהּ בִּיאָה נִתְחַיְּבוּ מִיתָה, דּוּמְיָא דִלְדִידַן אֵין קִדּוּשִׁין תּוֹפְסִין בְּחַיָּבֵי מִיתָה, וְאִם כֵּן לֹא הָיְתָה אֵשֶׁת עֵר וְאוֹנָן וְלָא חֲשִׁיבָא כַּלָּתוֹ דִיהוּדָה. עַד כָּאן דְּבָרָיו. וּמִכָּאן יֵשׁ לִלְמֹד לַנִּדּוֹן שֶׁלָּנוּ, דְּבֶן נֹחַ שֶׁבָּא עַל הָעֶרְוָה — לֹא קְנָאָהּ. וְדוּק.
<b>וְהִנֵּה</b> כָּל זֶה הוּא בִּבְנֵי נֹחַ, דְּאִלּוּ בְּיִשְׂרָאֵל קוֹנֶה אוֹתָהּ בְּבִיאָה בֵּין כְּדַרְכָּהּ בֵּין שֶׁלֹּא כְּדַרְכָּהּ. וְתָמָר הָיְתָה סְבוּרָה שֶׁדִּין בֶּן נֹחַ יֵשׁ לָהֶם כָּל זְמַן שֶׁלֹּא נִתְּנָה תּוֹרָה, וְאִם כֵּן עֵר וְאוֹנָן לֹא קָנוּ אֶת תָּמָר לְאִשָּׁה, שֶׁהֲרֵי בְּנֵי נֹחַ אֵין לָהֶם קִדּוּשִׁין, כִּי אִם בִּבְעִילָה תַּלְיָא מִלְּתָא, וְאוֹתָהּ בְּעִילָה כֵּיוָן שֶׁהָיְתָה שֶׁלֹּא כְּדַרְכָּהּ דְּחַיָּב עָלֶיהָ מִיתָה לֹא קְנָאָהּ בְּאוֹתָהּ בְּעִילָה.
<b>וְזֶהוּ</b> כַּוָּנַת הַמַּאֲמָר: בְּ'הַכֶּר' בִּשֵּׂר לְאָבִיו, בְּ'הַכֶּר' בִּשְּׂרוּהוּ. דְּזֶה הַמַּאֲמָר סוֹבֵר דְּלֹא יָצְאוּ מִכְּלַל בְּנֵי נֹחַ, וְאִם כֵּן כַּדִּין הָיָה אוֹמֵר יוֹסֵף שֶׁהָיוּ אוֹכְלִים אֵיבָר מִן הַחַי בַּמֶּה שֶׁהָיוּ אוֹכְלִים מְפַרְכֶּסֶת. דְּאַף שֶׁמֻּתָּר לְיִשְׂרָאֵל, מִכָּל מָקוֹם לִבְנֵי נֹחַ אָסוּר, מִשּׁוּם דִּלְדִידְהוּ בְּמִיתָה תַּלְיָא מִלְּתָא. וְזֶהוּ שֶׁאָמְרוּ: בְּ'הַכֶּר' בִּשֵּׂר, דְּכָל טַעְמוֹ שֶׁל יְהוּדָה בִּמְכִירַת יוֹסֵף הוּא לְפִי שֶׁהָיָה סָבוּר שֶׁהוּא יָצָא מִכְּלַל בְּנֵי נֹחַ לְגַמְרֵי, וְיוֹסֵף שֶׁהָיָה אוֹמֵר שֶׁלֹּא יָצְאוּ מִכְּלַל בְּנֵי נֹחַ הָיָה פּוֹגֵם בִּכְבוֹדָם, שֶׁלֹּא הָיָה דָן אוֹתָם כְּדִין יִשְׂרָאֵל גָּמוּר, וּכְמוֹ שֶׁכָּתַבְתִּי לְעֵיל. וְלָזֶה, כְּדֵי לְהוֹרוֹת לוֹ שֶׁהָיָה טוֹעֶה בַּדִּין, וּלְפִי הָאֱמֶת לֹא יָצְאוּ מִכְּלַל בְּנֵי נֹחַ, בְּ'הַכֶּר' בִּשְּׂרוּהוּ, שֶׁאָמְרָה לוֹ תָּמָר: "הַכֶּר נָא לְמִי הַחֹתֶמֶת וְהַפְּתִילִים" וְגוֹמֵר. וּמַה טַּעֲנָה הִיא זוֹ לְהַצִּיל אֶת נַפְשָׁהּ? וְאַדְּרַבָּה, תִּגְדַּל חֲמַת יְהוּדָה בַּמֶּה שֶׁהִכְשִׁילָה אוֹתוֹ לָבוֹא עַל כַּלָּתוֹ. אֶלָּא וַדַּאי שֶׁטַּעֲנַת תָּמָר הָיְתָה דְּקֹדֶם מַתַּן תּוֹרָה לֹא יָצְאוּ מִכְּלַל בְּנֵי נֹחַ, וְאִם כֵּן לָא חֲשִׁיבָא כַּלָּתוֹ, כֵּיוָן שֶׁעֵר וְאוֹנָן שִׁמְּשׁוּ שֶׁלֹּא כְּדַרְכָּן. וּמִשְּׁמַיָּא הִסְכִּימוּ לְדַעְתָּהּ, דְּיָצְתָה בַּת קוֹל וְאָמְרָה: מִמֶּנִּי יָצְאוּ הַדְּבָרִים כְּבוּשִׁים (סוטה י ע"ב), וּפְשִׁיטָא דְּמִשָּׁמַיִם לֹא הָיוּ מַחֲטִיאִים אֶת יְהוּדָה לָבוֹא עַל כַּלָּתוֹ. וְאַף עַל גַּב דְּהָרַב אִבְּן עֶזְרָא עֲלַהּ דִּקְרָא דְ"וַיְהִי בָּעֵת הַהִיא וַיֵּרֶד יְהוּדָה מֵאֵת אֶחָיו" (בראשית לח, א) כָּתַב דְּמַעֲשֶׂה דְתָמָר קָדַם לִמְכִירַת יוֹסֵף, כְּבָר סָתַר שָׁם הָרְאֵ"ם זַ"ל אֶת דְּבָרָיו, יְעֻיַּן שָׁם. וּמַהֲרַ"שׁ יָפֶה בְּסֵדֶר וַיֵּשֶׁב (פרשה פה סימן ג) הֶאֱרִיךְ בָּזֶה וְכָתַב דְּרַבּוֹתֵינוּ זַ"ל הֵם חֲלוּקִים בָּזֶה אֵיזֶה מַעֲשֶׂה קָדַם, יְעֻיַּן שָׁם.
<b>וּבָזֶה</b> יוּבַן מַאי דְּאָמְרִינַן בְּפֶרֶק קַמָּא דְסוֹטָה (ז ע"ב): אָמַר רַב שְׁמוּאֵל בַּר נַחֲמָנִי אָמַר רַבִּי יוֹנָתָן: מַאי דִּכְתִיב (דברים לג, ו-ז): "יְחִי רְאוּבֵן וְאַל יָמֹת וְזֹאת לִיהוּדָה"? כָּל אוֹתָן שָׁנִים שֶׁהָיוּ יִשְׂרָאֵל בַּמִּדְבָּר הָיוּ עַצְמוֹתָיו שֶׁל יְהוּדָה מְגֻלְגָּלִין, עַד שֶׁעָמַד משֶׁה וּבִקֵּשׁ עָלָיו רַחֲמִים. אָמַר לְפָנָיו: רִבּוֹנוֹ שֶׁל עוֹלָם, מִי גָרַם לִרְאוּבֵן שֶׁיּוֹדֶה? יְהוּדָה! "וְזֹאת לִיהוּדָה". מִיָּד "שְׁמַע יְיָ קוֹל יְהוּדָה" (שם). עַד כָּאן. וּפֵרֵשׁ רַשִׁ"י זַ"ל: מִי גָרַם לִרְאוּבֵן שֶׁיּוֹדֶה בְּמַעֲשֵׂה יְצוּעֵי אָבִיו? יְהוּדָה, שֶׁהוֹדָה בְּמַעֲשֵׂה תָּמָר. וְכֵן הִיא מָסֹרֶת בִּידֵיהֶם. וּמִדְרַשׁ אַגָּדָה דְרַבִּי תַּנְחוּמָא: כְּשֶׁאָמַר יְהוּדָה 'צָדְקָה מִמֶּנִּי' (בראשית לח, כו), עָמַד רְאוּבֵן וְאָמַר 'בִּלְבַּלְתִּי יְצוּעֵי אָבִי'. עַד כָּאן. וְיֵשׁ לִתְמֹהַּ, דְּמֶה עָלָה בְּדַעְתּוֹ שֶׁל רְאוּבֵן שֶׁלֹּא לְהוֹדוֹת עַל חַטָּאתוֹ וּלְבַקֵּשׁ מְחִילָה מֵהַשֵּׁם עַד שֶׁהוֹדָה יְהוּדָה? וָעוֹד, מַה נִּתְחַדֵּשׁ לוֹ בַּמֶּה שֶׁהוֹדָה יְהוּדָה לְהוֹדוֹת גַּם הוּא? שֶׁהֲרֵי יְהוּדָה הוֹדָה כְּדֵי שֶׁלֹּא תִּשָּׂרֵף, שֶׁהֲרֵי לְפִי דַעְתּוֹ כֵּיוָן שֶׁמִּמֶּנּוּ הָיְתָה מְעֻבֶּרֶת לֹא הָיְתָה חַיֶּבֶת מִיתָה, וְאִם כֵּן אֵיךְ יַעֲלֶה עַל הַדַּעַת שֶׁלֹּא יוֹדֶה יְהוּדָה וְיִשְׁפֹּךְ דָּם נָקִי חִנָּם? אֲבָל רְאוּבֵן מֵעִקָּרָא מַאי סְבַר וּלְבַסּוֹף מַאי סְבַר? אַךְ עִם מַה שֶּׁכָּתַבְנוּ יוּבַן. וְקֹדֶם כָּל דָּבָר יֵשׁ לַחְקֹר, דְּאֵיךְ עָשָׂה אוֹתוֹ מַעֲשֶׂה רְאוּבֵן לִשְׁכַּב עִם אֵשֶׁת אָבִיו, וְזוֹ הִיא מִן הָעֲרָיוֹת שֶׁמֻּזְהָרִים עֲלֵיהֶן אַף בְּנֵי נֹחַ, וּכְמוֹ שֶׁכָּתַב הָרַמְבַּ"ם בְּפֶרֶק תְּשִׁיעִי מֵהִלְכוֹת מְלָכִים (דין ה).
<b>וּמַה</b> שֶּׁנִּרְאֶה בָּזֶה הוּא עִם מַה שֶּׁאָמְרוּ בְּפֶרֶק שֵׁנִי דְסַנְהֶדְרִין (כא ע"א): מַאי נָשִׁים וּמַאי פִּילַגְשִׁים? אָמַר רַב יְהוּדָה אָמַר רַב: נָשִׁים בִּכְתֻבָּה וְקִדּוּשִׁין, פִּילַגְשִׁים בְּלֹא כְּתֻבָּה וּבְלֹא קִדּוּשִׁין. עַד כָּאן. וְזוֹ הִיא גִרְסַת הָרַמְבַּ"ם פֶּרֶק רְבִיעִי מֵהִלְכוֹת מְלָכִים (דין ד), וְכֵן הוּא דַעַת הָרַמְבַּ"ן פָּרָשַׁת חַיֵּי שָׂרָה בְּפָסוּק 'וְלִבְנֵי הַפִּילַגְשִׁים' (בראשית כה, ו), יְעֻיַּן שָׁם. וְהִנֵּה חִלּוּק זֶה דְנָשִׁים וּפִילַגְשִׁים הוּא לְדִידַן דְּאִית לָן קִדּוּשִׁין, אִם כֵּן כֹּל שֶׁלֹּא קִדְּשָׁהּ בְּבִיאָה, אַף שֶׁהָיְתָה אֶצְלוֹ זְמַן רַב, לָא חֲשִׁיבָא אִשְׁתּוֹ וְנִקְרֵאת פִּילֶגֶשׁ; אַךְ לִבְנֵי נֹחַ דְּלֵית לְהוּ קִדּוּשִׁין כִּי אִם בִּבְעִילָה תַּלְיָא מִלְּתָא, כֵּיוָן שֶׁלְּקָחָהּ וּבָא עָלֶיהָ חֲשִׁיבָא אֵשֶׁת אִישׁ, דְּלֹא מָצִינוּ בִּבְנֵי נֹחַ שֶׁיְּכַוֵּן בִּבְעִילָה לְשֵׁם קִדּוּשִׁין, אֶלָּא מִשֶּׁלְּקָחָהּ לְאִשָּׁה וּבָא עָלֶיהָ חֲשִׁיבָא אֵשֶׁת אִישׁ. וּמַאי דִּכְתַב הָרַמְבַּ"ם בְּפֶרֶק תְּשִׁיעִי מֵהִלְכוֹת מְלָכִים (דין ו): בֶּן נֹחַ חַיָּב עַל מְפֻתַּת אָבִיו וְעַל אֲנוּסַת אָבִיו, הֲרֵי הִיא אִמּוֹ מִכָּל מָקוֹם; דְּמַשְׁמַע, דַּוְקָא מִשּׁוּם אִמּוֹ חַיָּב אֲבָל מִשּׁוּם אֵשֶׁת אָבִיו לֹא. הָא לָא קַשְׁיָא כְּלָל, דְּדַוְקָא אֲנוּסָה אוֹ מְפֻתָּה, שֶׁלֹּא הָיְתָה כַּוָּנָתוֹ לְקַחְתָּהּ לוֹ לְאִשָּׁה, אֶלָּא בְּמִקְרֶה בְּעָלְמָא בָּא עָלֶיהָ — פְּשִׁיטָא דְלָא חֲשִׁיבָא אֵשֶׁת אִישׁ, מִשּׁוּם דְּבָעֵינַן שֶׁתִּהְיֶה כַּוָּנָתוֹ לְקַחְתָּהּ לּוֹ לְאִשָּׁה בִּבְעִילָה זוֹ; אֲבָל הַמְיַחֵד לוֹ אִשָּׁה וּבָא עָלֶיהָ — פְּשִׁיטָא דְמִשָּׁעָה שֶׁבָּא עָלֶיהָ חֲשִׁיבָא אֵשֶׁת אִישׁ, דְּלֹא גָרַע מִבֶּן נֹחַ שֶׁיִּחֵד שִׁפְחָה לְעַבְדּוֹ שֶׁנֶּהֱרָג עָלֶיהָ מִשּׁוּם אֵשֶׁת חֲבֵרוֹ, וּכְמוֹ שֶׁכָּתַב הָרַמְבַּ"ם זַ"ל שָׁם (דין ח).
<b>אִבְרָא</b> דְּאִיכָּא לְמֵידַק מֵהָא דְאָמְרִינַן בִּבְרֵאשִׁית רַבָּה (פרשה יח סימן ט) וְזֶה לְשׁוֹנָם: רַבִּי אַבָּהוּ בְּשֵׁם רַבִּי יוֹחָנָן אָמַר: בְּנֵי נֹחַ עַל הַנְּשׂוּאוֹת חַיָּבִים וְעַל הָאֲרוּסוֹת פְּטוּרִים. רַבִּי יוֹנָה בְּשֵׁם רַבִּי שְׁמוּאֵל אָמַר: זוֹנָה שֶׁהִיא עוֹמֶדֶת בַּשּׁוּק וּבָאוּ עָלֶיהָ שְׁנַיִם — הָרִאשׁוֹן פָּטוּר וְהַשֵּׁנִי חַיָּב מִשּׁוּם 'בְּעֻלַת בָּעַל' (בראשית כ, ג). וְכִי נִתְכַּוֵּן הָרִאשׁוֹן לִקְנוֹתָהּ בִּבְעִילָה? הָדָא אָמְרָה: בְּעִילָה בִּבְנֵי נֹחַ קוֹנָה שֶׁלֹּא כַּדָּת. עַד כָּאן. הֲרֵי דְמוּכָח מֵהָכָא דְּלָא בָּעֵינַן שֶׁיִּתְכַּוֵּן לִקְנוֹתָהּ, אֶלָּא כֹּל שֶׁבָּא עָלֶיהָ חֲשִׁיבָא אֵשֶׁת אִישׁ. וְאִם כֵּן יֵשׁ לִתְמֹהַּ עַל הָרַמְבַּ"ם, דִּמְפֻתַּת אָבִיו לָמָּה לִי מִשּׁוּם אִמּוֹ? תִּפֻּק לֵהּ דַּאֲפִלּוּ אֵינָהּ אִמּוֹ חַיָּב עָלֶיהָ מִשּׁוּם אֵשֶׁת אָב, דְּחַיָּב עָלֶיהָ אֲפִלּוּ לְאַחַר מִיתַת אָבִיו.
<b>שׁוּב</b> רָאִיתִי מְקוֹר דִּין זֶה דְהָרַמְבַּ"ם בַּגְּמָרָא בְּפֶרֶק שְׁבִיעִי דְסַנְהֶדְרִין (נח ע"א). שֶׁהִקְשׁוּ לְרַבִּי עֲקִיבָא דְּאָמַר 'אִמּוֹ' אִמּוֹ מַמָּשׁ: הַיְנוּ 'בְּאִשְׁתּוֹ' וְלֹא בְּאֵשֶׁת חֲבֵרוֹ? וְתֵרְצוּ: אִמּוֹ מֵאֲנוּסָתוֹ. עַד כָּאן. וְאֶפְשָׁר דְּדַוְקָא אֲנוּסָתוֹ לָא חֲשִׁיבָא אִשְׁתּוֹ, אַךְ מְפֻתָּה חֲשִׁיבָא אִשְׁתּוֹ, וְכִפְשַׁט דִּבְרֵי הַמִּדְרָשׁ. וְהָכֵי דִיקִי דִבְרֵי הַגְּמָרָא, דְּלָא נְקַט אֶלָּא אִמּוֹ מֵאֲנוּסָתוֹ וְלֹא אִמּוֹ מִמְּפֻתָּתוֹ. וְאִם כֵּן יֵשׁ לִתְמֹהַּ עַל הָרַמְבַּ"ם דְּכָתַב דְּחַיָּב בִּמְפֻתַּת אָבִיו מִשּׁוּם אִמּוֹ, דְּתִפֻּק לִי מִשּׁוּם אֵשֶׁת אָב.
<b>שׁוּב</b> רָאִיתִי, שֶׁדִּין זֶה הוּא מַחֲלֹקֶת בִּירוּשַׁלְמִי פֶּרֶק קַמָּא דְקִדּוּשִׁין (הלכה א). דְּגָרְסִינַן הָתָם: עַל הַבְּעוּלוֹת הֵם חַיָּבִים וְאֵינָם חַיָּבִים עַל הָאֲרוּסוֹת. מִלְּתָא דְרַבִּי אֶלְעָזָר אָמְרָה: וְהוּא שֶׁנִּתְכַּוֵּן לִקְנוֹתָהּ. מִלְּתָא דִשְׁמוּאֵל אָמְרָה: אֲפִלּוּ לֹא נִתְכַּוֵּן לִקְנוֹתָהּ. דְּאָמַר רַבִּי יוֹנָה בְּשֵׁם שְׁמוּאֵל: זוֹנָה עוֹמֶדֶת בַּשּׁוּק, בָּאוּ עָלֶיהָ שְׁנַיִם — הָרִאשׁוֹן אֵינוֹ נֶהֱרָג וְהַשֵּׁנִי נֶהֱרָג עַל יָדוֹ. עַד כָּאן. וּלְפִי זֶה הָרַמְבַּ"ם פָּסַק כְּרַבִּי אֶלְעָזָר, וּמִשּׁוּם הָכֵי לֹא חִיֵּב בִּמְפֻתָּה כִּי אִם מִשּׁוּם אִמּוֹ. וְצָרִיךְ טַעַם לָמָּה פָּסַק כְּרַבִּי אֶלְעָזָר וְלֹא כִּשְׁמוּאֵל.
<b>וְהִנֵּה</b> בְּרֵישׁ פֶּרֶק נוֹשְׂאִין עַל הָאֲנוּסָה (יבמות צז, א) תְּנַן: נוֹשֵׂא אָדָם אֲנוּסַת אָבִיו וּמְפֻתַּת אָבִיו. וּפְשִׁיטָא דְהוּא הַדִּין פִּילֶגֶשׁ אָבִיו, לְמָאן דְּאָמַר פִּילַגְשִׁים בְּלֹא קִדּוּשִׁין. וּבְפֶרֶק שִׁשִּׁי דְיוֹמָא (סו ע"ב) אָמְרִינַן: שָׁאֲלוּ אֶת רַבִּי אֱלִיעֶזֶר: פְּלוֹנִי מַהוּ לָעוֹלָם הַבָּא? וְכָתְבוּ הַתּוֹסָפוֹת (ד"ה פלוני): פֵּרֵשׁ רַבֵּנוּ חֲנַנְאֵל: אַבְשָׁלוֹם שֶׁבָּא עַל פִּילַגְשֵׁי אָבִיו מַהוּ לָעוֹלָם הַבָּא? מִי סְבִירָא לָן הָא דְאָמַר רַב: נָשִׁים בִּכְתֻבָּה וְקִדּוּשִׁין, פִּילַגְשִׁים בְּלֹא כְּתֻבָּה וּבְלֹא קִדּוּשִׁין? עַד כָּאן. הֲרֵי דִּלְמָאן דְּאָמַר פִּילַגְשִׁים בְּלֹא קִדּוּשִׁין לֵיכָּא אִסּוּרָא בְּפִילֶגֶשׁ אָבִיו.
<b>וְהָא</b> דְאָמְרִינַן בִּבְרֵאשִׁית רַבָּה (פרשה לח סימן א) דַּאֲחִיתֹפֶל הִתִּיר גִּלּוּי עֲרָיוֹת, מִשּׁוּם דְּאָמַר: "בּוֹא אֶל פִּלַגְשֵׁי אָבִיךָ" (ש"ב טז, כא), כְּבָר עָמַד עַל זֶה מַהֲרַ"שׁ יָפֶה בְּפָרָשַׁת נֹחַ (פרשה לב סימן א), וְכָתַב דְּאוּלַי סְבִירָא לַהּ לְהַךְ אַגָּדָה כְּרַבִּי יְהוּדָה, דִּסְבִירָא לֵהּ דְּ"לֹא יְגַלֶּה כְּנַף אָבִיו" (דברים כג, א) הַיְנוּ אֲנוּסַת אָבִיו וּמְפֻתַּת אָבִיו (יבמות צז, א), עַד כָּאן. אֲבָל אֲנַן קַיְמָא לָן כְּרַבָּנָן, דְּמוֹקְמֵי לִקְרָא דְ"לֹא יְגַלֶּה כְּנַף אָבִיו" בְּשׁוֹמֶרֶת יָבָם שֶׁל אָבִיו, כִּדְאִיתָא הָתָם. וְאִם כֵּן, אִי אָמְרִינַן דְּקֹדֶם מַתַּן תּוֹרָה יָצְאוּ מִכְּלַל בְּנֵי נֹחַ לְגַמְרֵי, אִם כֵּן לֹא חָטָא רְאוּבֵן בַּעֲו‍ֹן גִּלּוּי עֲרָיוֹת כְּלָל. אַךְ אִם לֹא יָצְאוּ מִכְּלַל בְּנֵי נֹחַ, אִם כֵּן חֲשִׁיבָא בִּלְהָה אֵשֶׁת יַעֲקֹב, וְאִם כֵּן נִכְשַׁל רְאוּבֵן בְּעָו‍ֹן דְּאֵשֶׁת אִישׁ וְעָו‍ֹן דְּאֵשֶׁת אָב, וְתַרְוַיְהוּ מֵעֲרָיוֹת שֶׁמֻּזְהָרִים עֲלֵיהֶן בְּנֵי נֹחַ נִינְהוּ.
<b>וְהָא</b> דְאָמְרִינַן בַּגְּמָרָא פֶּרֶק חֲמִישִׁי דְשַׁבָּת (נה ע"ב): "פַּחַז כַּמַּיִם אַל תּוֹתַר" (בראשית מט, ד). רַבִּי אֱלִיעֶזֶר אוֹמֵר: פַּזְתָּ, חַבְתָּ, זַלְתָּ. רַבִּי יְהוֹשֻׁעַ אוֹמֵר: פָּסַעְתָּ עַל דָּת, חָטָאתָ, זָנִיתָ. רַבָּן גַּמְלִיאֵל אוֹמֵר: פִּלַּלְתָּ, חַלְתָּ, זָרְחָה תְּפִלָּתְךָ. רַבִּי אֶלְעָזָר הַמּוֹדָעִי אוֹמֵר: זִעְזַעְתָּ, הִרְתַּעְתָּ, פָּרַח חֵטְא מִמְּךָ. עַד כָּאן. וּפֵרֵשׁ רַשִׁ"י: לְרַבִּי אֱלִיעֶזֶר וְרַבִּי יְהוֹשֻׁעַ חָטָא, לְרַבָּן גַּמְלִיאֵל וּלְרַבִּי אֶלְעָזָר הַמּוֹדָעִי לֹא חָטָא. אֶפְשָׁר לוֹמַר, דִּפְלִיגִי בְּאוֹתוֹ מַחֲלֹקֶת קָדוּם שֶׁכָּתַבְנוּ, אִם יָצְאוּ מִכְּלַל בְּנֵי נֹחַ לְגַמְרֵי אוֹ לֹא יָצְאוּ. דְּמָאן דְּאָמְרִי דְּחָטָא סְבִירָא לְהוּ דְּלֹא יָצְאוּ מִכְּלַל בְּנֵי נֹחַ, וּמָאן דְּאָמְרִי דְּלֹא חָטָא סְבִירָא לְהוּ דְּיָצְאוּ מִכְּלַל בְּנֵי נֹחַ. אִי נָמֵי, דְּכֻלֵּי עָלְמָא אִית לְהוּ דְּיָצְאוּ מִכְּלַל בְּנֵי נֹחַ לְגַמְרֵי, אֶלָּא דִפְלִיגִי בְּמַחֲלֹקֶת רַשִׁ"י וְהָרַמְבַּ"ם. דְּמָאן דְּאָמְרִי דְּחָטָא סְבִירָא לְהוּ כְּרַשִׁ"י דְּפִילַגְשִׁים בְּקִדּוּשִׁין וּבְלֹא כְּתֻבָּה, וּמָאן דְּאָמְרִי דְּלֹא חָטָא סְבִירָא לְהוּ כְּהָרַמְבַּ"ם דְּפִילַגְשִׁים בְּלֹא קִדּוּשִׁין. אִי נָמֵי, דְּכֻלֵּי עָלְמָא יָצְאוּ מִכְּלַל בְּנֵי נֹחַ וּפִילַגְשִׁים בְּלֹא קִדּוּשִׁין, וּפְלִיגִי בְּמַחֲלֹקֶת רַבִּי יְהוּדָה וְרַבָּנָן. דְּמָאן דְּאָמְרִי דְּחָטָא סְבִירָא לְהוּ כְּרַבִּי יְהוּדָה דְּאוֹסֵר אֲנוּסַת אָבִיו וּמְפֻתַּת אָבִיו מִדִּכְתִיב "וְלֹא יְגַלֶּה כְּנַף אָבִיו", וּמָאן דְּאָמְרִי דְּלֹא חָטָא סְבִירָא לְהוּ כְּרַבָּנָן דְּאָמְרִי דְּנוֹשֵׂא אָדָם אֲנוּסַת אָבִיו וּמְפֻתַּת אָבִיו, וּמוֹקְמֵי לִקְרָא דְ"לֹא יְגַלֶּה כְּנַף אָבִיו" בְּשׁוֹמֶרֶת יָבָם שֶׁל אָבִיו. וְדוּק.
<b>וְהִנֵּה</b> רְאוּבֵן הָיָה סָבוּר דְּיָצְאוּ מִכְּלַל בְּנֵי נֹחַ לְגַמְרֵי, שֶׁהֲרֵי הוּא גַם כֵּן הָיָה מֵהַשּׂוֹנְאִים אֶת יוֹסֵף עַל שֶׁהָיָה מוֹכִיחָם שֶׁהָיוּ אוֹכְלִים אֵיבָר מִן הַחַי; אַךְ כֵּיוָן שֶׁשָּׁמַע רְאוּבֵן לִיהוּדָה שֶׁהוֹדָה לְתָמָר וְאָמַר 'צָדְקָה מִמֶּנִּי', וְעַל כָּרְחִין הַטַּעַם שֶׁהוֹדָה יְהוּדָה הוּא מִשּׁוּם דִּסְבִירָא לֵהּ דְּלֹא הָיְתָה נֶחְשֶׁבֶת תָּמָר אֵשֶׁת עֵר וְאוֹנָן מִשּׁוּם דְּבָאוּ עָלֶיהָ שֶׁלֹּא כְּדַרְכָּהּ, וְאִם כֵּן סְבִירָא לֵהּ לִיהוּדָה דְּלֹא יָצְאוּ מִכְּלַל בְּנֵי נֹחַ, בְּאוֹתָהּ שָׁעָה חָזַר רְאוּבֵן וְהוֹדָה עַל חַטָּאתוֹ, דְּכֵיוָן דְּלֹא יָצְאוּ מִכְּלַל בְּנֵי נֹחַ אִם כֵּן יֵשׁ עַל רְאוּבֵן עָו‍ֹן אֲשֶׁר חָטָא בַּמֶּה שֶׁבָּא עַל פִּילֶגֶשׁ אָבִיו. וְדוּק.
<b>וּבָזֶה</b> יוּבַן מַאֲמַר רַבּוֹתֵינוּ זַ"ל בִּבְרֵאשִׁית רַבָּה סֵדֶר מִקֵּץ (פרשה צב סימן ח) וְזֶה לְשׁוֹנָם: "וַיִּמָּצֵא הַגָּבִיעַ בְּאַמְתַּחַת בִּנְיָמִן" (בראשית מד, יב). כֵּיוָן שֶׁנִּמְצָא הַגָּבִיעַ, אָמְרוּ לוֹ: מָה גַנָּבָא בַּר גַּנָּבְתָא. אֲמַר לְהוֹן: גַּבְרָא דְיוֹסֵף יֵשׁ כָּאן? שְׂעִירִים יֵשׁ כָּאן שֶׁמָּכְרוּ אֲחִיהֶם? אֶתְמְהָא. עַד כָּאן. וְרָאִיתִי בְּתַנְחוּמָא (סוף מקץ) נֻסְחָא אַחֶרֶת, דְּגָרֵס הָכֵי: הָיוּ עוֹמְדִין וּמְחַבְּטִין לְבִנְיָמִין עַל כְּתֵפָיו וְאוֹמְרִים לוֹ: אִי גַּנָּבָא בַּר גַּנָבְתָא וְכוּ'. וְיֵשׁ לְדַקְדֵּק, דְּמַה טַּעַם הָיוּ מְחַבְּטִין עַל כְּתֵפָיו? הָיָה לָהֶם לְהַכּוֹתוֹ בְּיָדָיו אוֹ בְּרַגְלָיו כַּמִּשְׁפָּט! וְאִי מִקְרֶה הָיָה, לְאֵיזֶה תַּכְלִית לִמְּדוּ אוֹתָנוּ רַבּוֹתֵינוּ זַ"ל שֶׁהַמַּכּוֹת שֶׁהִכּוּ הַשְּׁבָטִים לְבִנְיָמִין הָיוּ עַל כְּתֵפָיו?
<b>וְנִרְאֶה</b> דְּזֶה יוּבַן עִם מַה שֶּׁאָמְרוּ בִּבְרֵאשִׁית רַבָּה סֵדֶר וַיְחִי (פרשה צט סימן א): "לָמָּה תְּרַצְּדוּן הָרִים גַּבְנֻנִּים" (תהלים סח, יז). רַבִּי עֲקִיבָא פָּתַר קְרָא בַּשְּׁבָטִים. בְּשָׁעָה שֶׁאָמַר שְׁלֹמֹה לִבְנוֹת בֵּית הַמִּקְדָּשׁ, הָיוּ הַשְּׁבָטִים רָצִים וּמִדַּיְּנִים אֵלּוּ עִם אֵלּוּ. זֶה אוֹמֵר בִּתְחוּמִי יִבָּנֶה, וְזֶה אוֹמֵר בִּתְחוּמִי יִבָּנֶה. אָמַר לָהֶם הַקָּדוֹשׁ בָּרוּךְ הוּא: שְׁבָטִים, לָמָּה תְּרַצְּדוּן? כֻּלְּכֶם שְׁבָטִים, כֻּלְּכֶם צַדִּיקִים, אֶלָּא גַבְנֻנִּים. מַהוּ גַבְנֻנִּים? גַּנָּבִים. כֻּלְּכֶם הֱיִיתֶם שֻׁתָּפִים בִּמְכִירָתוֹ שֶׁל יוֹסֵף. אֲבָל בִּנְיָמִין, שֶׁלֹּא נִשְׁתַּתֵּף בִּמְכִירָתוֹ שֶׁל יוֹסֵף, יִבָּנֶה בִּתְחוּמוֹ. הָדָא הוּא דִכְתִיב (שם): "הָהָר חָמַד אֱלֹהִים לְשִׁבְתּוֹ". וְכָתַב שָׁם מַהֲרַ"שׁ יָפֶה, שֶׁהַטַּעַם שֶׁנִּדְחָה יוֹסֵף אַף שֶׁלֹּא הָיָה בּוֹ עָו‍ֹן אֲשֶׁר חָטָא, שֶׁהוּא הָיָה הַנִּמְכָּר, דְּמֵאַחַר שֶׁנִּדְחוּ הַשְּׁבָטִים מִפְּנֵי מְכִירַת יוֹסֵף אֵינוֹ נָכוֹן שֶׁיִּזְכֶּה יוֹסֵף בַּדָּבָר, לְפִי שֶׁנֶּעֶנְשׁוּ עַל יָדוֹ, יְעֻיַּן שָׁם.
<b>וְהִנֵּה</b> יָדוּעַ הוּא, דְּמַה שֶּׁזָּכָה בִּנְיָמִין שֶׁיִּבָּנֶה בֵּית הַמִּקְדָּשׁ בִּתְחוּמוֹ הוּא מִבִּרְכָתוֹ שֶׁל משֶׁה, שֶׁאָמַר (דברים לג, יב): "וּבֵין כְּתֵפָיו שָׁכֵן", שֶׁפֵּרוּשׁוֹ שֶׁיִּבָּנֶה בֵּית הַמִּקְדָּשׁ בִּתְחוּמוֹ, וּכְמוֹ שֶׁדָּרְשׁוּ רַבּוֹתֵינוּ זַ"ל. וְזֶהוּ כַּוָּנַת הַמַּאֲמָר, דִּבְשָׁעָה שֶׁנִּמְצָא הַגָּבִיעַ בְּאַמְתַּחַת בִּנְיָמִין הִתְחִילוּ הַשְּׁבָטִים וְהָיוּ מְחַבְּטִין לְבִנְיָמִין עַל כְּתֵפָיו. כְּלוֹמַר, כְּתֵפַיִם אֵלּוּ מִפְּנֵי מָה זָכוּ לִבְנוֹת בֵּית הַמִּקְדָּשׁ בְּחֶלְקְךָ וְלֹא בְּחֶלְקֵנוּ, מִשּׁוּם דַּאֲנַחְנוּ חַיָּבִים בִּמְכִירָתוֹ שֶׁל יוֹסֵף וְאַתָּה לֹא נִשְׁתַּתַּפְתָּ עִמָּנוּ, לְפִיכָךְ זָכִיתָ שֶׁיִּבָּנֶה בֵּית הַמִּקְדָּשׁ בְּחֶלְקְךָ. לְפִיכָךְ הָיוּ מְחַבְּטִין עַל כְּתֵפָיו וְאוֹמְרִים לוֹ: אִי גַּנָּבָא בַּר גַּנָּבְתָא. כְּלוֹמַר, הֲלוֹא גַם בְּךָ נִמְצָא עֲו‍ֹן גְּנֵבָה, מִפְּנֵי מָה יִבָּנֶה בֵּית הַמִּקְדָּשׁ בְּחֶלְקְךָ, מֵאַחַר שֶׁאַתָּה גַנָּבָא בַּר גַּנָּבְתָא.
<b>וּבָזֶה</b> נָבוֹא לְבֵאוּר הַמַּאֲמָר: אָמַר לָהֶם: גַּבְרָא דְיוֹסֵף יֵשׁ כָּאן וְכוּ'. וּפֵרֵשׁ שָׁם מַהֲרַ"שׁ יָפֶה, דְּהַכַּוָּנָה הִיא: הֲיֵשׁ כָּאן אֲדוֹנֵי יוֹסֵף אֲשֶׁר מְכַרְתֶּם אוֹתוֹ? הֲיֵשׁ כָּאן שְׂעִירִים שֶׁשְּׁחַטְתֶּם וּטְבַלְתֶּם כֻּתָּנְתּוֹ בְּדָמוֹ? וְאֵיךְ אַתֶּם מְחָרְפִים אוֹתִי? עַד כָּאן. וְיֵשׁ לְדַקְדֵּק, דְּמַה טַּעֲנָה הִיא זוֹ שֶׁל בִּנְיָמִין? דְּבִשְׁלָמָא הַשְּׁבָטִים עָשׂוּ מַה שֶּׁעָשׂוּ בִּשְׁבִיל מַה שֶּׁהָיָה מֵבִיא דִבָּתָם רָעָה אֶל אֲבִיהֶם, אֲבָל בִּנְיָמִין אֵין לוֹ תְּשׁוּבָה כְּלָל. דְּמֵאַחַר שֶׁהֵיטִיב עִמּוֹ הַמּוֹשֵׁל, כְּדִכְתִיב (בראשית מג, לד): "וַתֵּרֶב מַשְׂאַת בִּנְיָמִן מִמַּשְׂאֹת כֻּלָּם חָמֵשׁ יָדוֹת", אֵיךְ מְלָאוֹ לִבּוֹ לִגְנֹב הַגָּבִיעַ? וָעוֹד, מַה הוּא זֶה שֶׁרָצָה בִּנְיָמִין לְחָרֵף אוֹתָם בִּשְׂעִירִים? לֹא הָיָה לוֹ לְהַזְכִּיר אֶלָּא עִקַּר הַמְּכִירָה. גַּם מַה שֶּׁסִּיֵּם הַמִּדְרָשׁ אֶתְמְהָא, לֹא יָדַעְתִּי אִם הֵם דִּבְרֵי בִּנְיָמִין אוֹ דִבְרֵי בַּעַל הָאַגָּדָה, וּלְכָל הַצְּדָדִים יֵשׁ לְדַקְדֵּק דְּמַה תֵּמַהּ יֵשׁ כָּאן?
<b>וְנִרְאֶה</b> דְּהַכַּוָּנָה הִיא, דִּכְבָר נִתְבָּאֵר לְעֵיל דְּמַחֲלֹקֶת הַשְּׁבָטִים עִם יוֹסֵף הוּא, דְּיוֹסֵף הָיָה אוֹמֵר שֶׁאֶחָיו הָיוּ אוֹכְלִים אֵיבָר מִן הַחַי. וְחַס וְשָׁלוֹם שֶׁהַשְּׁבָטִים נֶחְשְׁדוּ עַל כָּךְ, אֶלָּא מַה שֶּׁהָיוּ אוֹכְלִים הָיָה מְפַרְכֶּסֶת קֹדֶם שֶׁתֵּצֵא נַפְשָׁהּ, וּכְמוֹ שֶׁכָּתַב הָרְאֵ"ם. וּמְפַרְכֶּסֶת הַדִּין הוּא דִּלְיִשְׂרָאֵל שְׁרִי וּלְבֶן נֹחַ אָסוּר, וְהַשְּׁבָטִים הָיוּ סְבוּרִים שֶׁיָּצְאוּ מִכְּלַל בְּנֵי נֹחַ לְגַמְרֵי וַהֲרֵי הֵם כְּיִשְׂרָאֵל גָּמוּר, וּמִשּׁוּם הָכֵי הָיוּ אוֹכְלִים מְפַרְכֶּסֶת דִּשְׁרִי לְיִשְׂרָאֵל, וְיוֹסֵף הָיָה סָבוּר דְּלֹא יָצְאוּ מִכְּלַל בְּנֵי נֹחַ כִּי אִם לְהַחְמִיר, וּמִשּׁוּם הָכֵי אָמַר שֶׁהָיוּ אוֹכְלִים אֵיבָר מִן הַחַי כֵּיוָן דְּלִבְנֵי נֹחַ אָסוּר, דִּלְדִידְהוּ בְּמִיתָה תַּלְיָא מִלְּתָא, וּכְמוֹ שֶׁנִּתְבָּאֵר כָּל זֶה לְעֵיל. וּמִשּׁוּם הָכֵי 'וַיִּשְׂנְאוּ אֹתוֹ' וּמָכְרוּ אוֹתוֹ, לְפִי שֶׁפָּגַם בִּכְבוֹדָם שֶׁלֹּא יָצְאוּ מִכְּלַל בְּנֵי נֹחַ וְאֵין לָהֶם דִּין יִשְׂרָאֵל גָּמוּר.
<b>וּבְסֵדֶר</b> וַיֵּשֶׁב (פרשה פד סימן ז) אָמְרִינַן: אָמַר לוֹ הַקָּדוֹשׁ בָּרוּךְ הוּא: אַתָּה אָמַרְתָּ חֲשׁוּדִין בָּנֶיךָ עַל אֵיבָר מִן הַחַי, חַיֶּיךָ אֲפִלּוּ בִּשְׁעַת הַקַּלְקָלָה אֵינָם אֶלָּא שׁוֹחֲטִים, "וַיִּשְׁחֲטוּ שְׂעִיר עִזִּים" (בראשית לז, לא). הֲרֵי שֶׁהַהוֹרָאָה אֵיךְ לֹא צָדַק יוֹסֵף בַּדִּבָּה שֶׁהָיָה מֵבִיא שֶׁהָיוּ אוֹכְלִין אֵיבָר מִן הַחַי, אֶלָּא שֶׁהַשְּׁבָטִים צָדְקוּ בְּדִבְרֵיהֶם, הוּא מַה שֶּׁשָּׁחֲטוּ שְׂעִיר עִזִּים.
<b>וְהִנֵּה</b> מָצִינוּ שֶׁהַשְּׁבָטִים אָמְרוּ לַאֲשֶׁר עַל הַבַּיִת (שם מד, ט): "אֲשֶׁר יִמָּצֵא אִתּוֹ מֵעֲבָדֶיךָ וָמֵת, וְגַם אֲנַחְנוּ נִהְיֶה לַאדֹנִי לַעֲבָדִים". וְיוֹסֵף הֱשִׁיבָם (שם שם, י ויז): "וַיֹּאמֶר גַּם עַתָּה כְדִבְרֵיכֶם כֶּן הוּא, אֲשֶׁר יִמָּצֵא אִתּוֹ הוּא יִהְיֶה לִּי עָבֶד וְאַתֶּם עֲלוּ לְשָׁלוֹם". וּבְפָרָשָׁה צב (סימן ח) הֵבִיא מַהֲרַ"שׁ יָפֶה בְּשֵׁם הַמִּדְרָשׁ: "גַּם עַתָּה כְדִבְרֵיכֶם כֶּן הוּא". וַהֲלוֹא לֹא הֱשִׁיבָם כֵּן? אָמַר רַבִּי אִידֵי: אָמַר לָהֶם: יָפֶה אֲמַרְתֶּם וְכָךְ הוּא הַדִּין: עֲשָׂרָה בְּנֵי אָדָם שֶׁנִּמְצָא בְּיַד אֶחָד מֵהֶם גְּנֵבָה — הוּא נֶהֱרָג וְהַשְּׁאָר נִתָּנִים בַּסִּירָה, שֶׁיֹּאמַר לָהֶם: אִלּוּלֵא שֶׁקִּבַּלְתֶּם מִמֶּנּוּ לֹא הָיָה גוֹנֵב. וַאֲנִי אֵינִי עוֹשֶׂה כֵּן, אֶלָּא "אֲשֶׁר יִמָּצֵא אִתּוֹ יִהְיֶה לִּי עָבֶד". עַד כָּאן.
<b>וְהִנֵּה</b> דִּין זֶה שֶׁפָּסְקוּ הַשְּׁבָטִים וְהִסְכִּים יוֹסֵף עִמָּהֶם שֶׁכָּךְ הוּא הַדִּין דַּ"אֲשֶׁר יִמָּצֵא אִתּוֹ וָמֵת", הוּא מִדִּין בְּנֵי נֹחַ, דְּקַיְמָא לָן (ע"ז עא ע"ב) דְּנֶהֱרָג אֲפִלּוּ עַל פָּחוֹת מִשָּׁוֶה פְּרוּטָה וְאֵינוֹ נִתָּן לְהִשָּׁבוֹן. וְכֵן מַה שֶּׁאָמְרוּ "וְגַם אֲנַחְנוּ נִהְיֶה לַאדֹנִי לַעֲבָדִים" הוּא מִנִּימוּסֵי בְּנֵי נֹחַ, אַךְ בְּיִשְׂרָאֵל אֵינוֹ חַיָּב הַגַּנָּב כִּי אִם בְּתַשְׁלוּמִין. וְהָכָא אִיתָא בְּפָרָשָׁה צג (סימן ה), שֶׁאָמַר לוֹ יְהוּדָה לְיוֹסֵף: בְּתוֹרָתֵנוּ כְּתִיב (שמות כב, ב): "אִם אֵין לוֹ וְנִמְכַּר בִּגְנֵבָתוֹ", וְזֶה יֵשׁ לוֹ לְשַׁלֵּם. עַד כָּאן. וְהִקְשָׁה שָׁם מַהֲרַ"שׁ יָפֶה: וַהֲלוֹא בֶּן נֹחַ נֶהֱרָג עַל שָׁוֶה פְּרוּטָה? וְתֵרֵץ, שֶׁבְּנֵי יִשְׂרָאֵל יָצְאוּ מִכְּלַל בְּנֵי נֹחַ לְהָקֵל וְכוּ', וּכְבָר כָּתַבְנוּ כָּל זֶה לְעֵיל. וְהִנֵּה בִּנְיָמִין רָאָה לְאֶחָיו פּוֹסְקִים אֶת הַדִּין "אֲשֶׁר יִמָּצֵא אִתּוֹ מֵעֲבָדֶיךָ וָמֵת", וְיוֹסֵף מִתְחַסֵּד עִמָּהֶם וְאוֹמֵר: אַף עַל פִּי שֶׁהַדִּין כֵּן, אֲנִי אֶעֱשֶׂה לִפְנִים מִשּׁוּרַת הַדִּין שֶׁלֹּא יָמוּת אֶלָּא שֶׁיִּהְיֶה לִי עָבֶד — עַל זֶה תָּמַהּ וְאָמַר: עַל כָּרְחִין שֶׁהַשְּׁבָטִים סוֹבְרִים שֶׁלֹּא יָצְאוּ מִכְּלַל בְּנֵי נֹחַ לְגַמְרֵי, מִשּׁוּם הָכֵי דִּינָא יְתִב וְסִפְרִין פְּתִיחוּ "אֲשֶׁר יִמָּצֵא אִתּוֹ וָמֵת". וְאָמַר לָהֶם: גַּבְרָא דְיוֹסֵף יֵשׁ כָּאן? כְּלוֹמַר, הֲיֵשׁ כָּאן אֲדוֹנֵי יוֹסֵף אֲשֶׁר מְכַרְתֶּם אוֹתוֹ? וְלָמָּה מְכַרְתֶּם אוֹתוֹ? לְפִי שֶׁהוּא הָיָה סָבוּר שֶׁעֲדַיִן דִּין בְּנֵי נֹחַ יֵשׁ לָכֶם וְאַתֶּם סְבוּרִים שֶׁכְּבָר יְצָאתֶם מִכְּלַל בְּנֵי נֹחַ לְגַמְרֵי. גַּבְרָא דִשְׂעִירִים יֵשׁ כָּאן? כְּלוֹמַר, עֲשִׂיתֶם אוֹתוֹ מַעֲשֶׂה דִשְׂעִירִים אֶלָּא לְהַחֲזִיק בִּסְבָרַתְכֶם וּלְהַכְרִיחַ שֶׁיּוֹסֵף שֶׁלֹּא כַּדִּין הוֹצִיא דִבָּה רָעָה. אֶתְמְהָא, שֶׁדִּבְרֵיכֶם סוֹתְרִים אֵלּוּ אֶת אֵלּוּ, שֶׁכְּשֶׁהַדָּבָר נוֹגֵעַ לָכֶם אַתֶּם אוֹמְרִים שֶׁאֵין לָכֶם דִּין בְּנֵי נֹחַ כְּלָל, וּמִשּׁוּם הָכֵי מְכַרְתֶּם לְיוֹסֵף וּשְׁחַטְתֶּם שְׂעִירִים לְהוֹרוֹת שֶׁהַדִּין עִמָּכֶם, וּכְשֶׁאֵין הַדָּבָר נוֹגֵעַ לָכֶם אַתֶּם אוֹמְרִים שֶׁלֹּא יְצָאתֶם מִכְּלַל בְּנֵי נֹחַ, שֶׁהֲרֵי פְּסַקְתֶּם אֶת הַדִּין וַאֲמַרְתֶּם "אֲשֶׁר יִמָּצֵא אִתּוֹ מֵעֲבָדֶיךָ וָמֵת". וְזֶהוּ שֶׁסִּיֵּם בַּעַל הָאַגָּדָה אֶתְמְהָא, וְהֵן דִּבְרֵי בַּעַל הָאַגָּדָה, כְּלוֹמַר, תְּשׁוּבָה נִצַּחַת הֱשִׁיבָם בִּנְיָמִין לְאֶחָיו, וּכְדִכְתַבְנָא.
<b>וְעַל</b> פִּי הָאָמוּר בָּעִנְיָן עָלָה בְּיָדֵנוּ יִשּׁוּב הַמַּאֲמָר הַפּוֹנֶה קָדִים. הֵם אָמְרוּ: לָמָּה 'וַיִּשְׂנְאוּ אֹתוֹ' וְכוּ'. דְּהִנֵּה כְּבָר נִתְבָּאֵר לְעֵיל דְּהַשְּׁבָטִים וְיוֹסֵף הָיוּ חֲלוּקִים בְּעִסָּתָם, דְּהַשְּׁבָטִים הֲוָה סְבִירָא לְהוּ דְּיָצְאוּ מִכְּלַל בְּנֵי נֹחַ לְגַמְרֵי וְיֵשׁ לָהֶם דִּין יִשְׂרָאֵל אֲפִלּוּ לְהָקֵל, וּמִשּׁוּם הָכֵי הָיוּ אוֹכְלִים מְפַרְכֶּסֶת כֵּיוָן דִּשְׁרִי לְיִשְׂרָאֵל; אֲבָל יוֹסֵף הֲוָה סְבִירָא לֵהּ דְּלֹא יָצְאוּ מִכְּלַל בְּנֵי נֹחַ לְהָקֵל, וּלְעוֹלָם חַיָּבִים לְקַיֵּם חֻמְרוֹת בְּנֵי נֹחַ. וְאַהָא פָּרֵךְ: לָמָּה 'וַיִּשְׂנְאוּ אֹתוֹ'? דְּאַטּוּ מָאן דְּאָמַר מִלֵּי דְאוֹרַיְתָא לָקֵי?! וְאַדְּרַבָּה, הֲוָה לְהוּ לַעֲשׂוֹת אָזְנָם כַּאֲפַרְכֶּסֶת לִשְׁמֹעַ לְיוֹסֵף, מֵאַחַר שֶׁהָיָה חָכָם שֶׁבְּכֻלָּם, כְּדִכְתִיב (בראשית לז, ג): "כִּי בֶן זְקֻנִים הוּא לוֹ". וָעוֹד, דְּמִלְּתָא דַחֲסִידוּתָא קָאָמַר, שֶׁרָאוּי לִתְפֹּס חֻמְרוֹת דִּבְנֵי נֹחַ וְחֻמְרוֹת דְּיִשְׂרָאֵל. לָזֶה הֵשִׁיב: כְּדֵי שֶׁיִּקָּרַע הַיָּם לִפְנֵיהֶם. כְּלוֹמַר, שֶׁאִם הָיוּ תּוֹפְסִים כָּל הַחֻמְרוֹת, חֻמְרָא דִבְנֵי נֹחַ וְחֻמְרָא דְיִשְׂרָאֵל, הָיָה מָקוֹם לְס"מ לְקַטְרֵג בִּשְׁעַת קְרִיעַת הַיָּם שֶׁלֹּא יִקָּרַע לְיִשְׂרָאֵל מִפְּנֵי שֶׁהָיוּ עוֹבְדֵי עֲבוֹדָה זָרָה. וְאַף שֶׁהָיוּ שׁוֹגְגִים וַאֲנוּסִים, מִכָּל מָקוֹם רָאוּי לִתְפֹּס חֻמְרָא דִבְנֵי נֹחַ וְחֻמְרָא דְיִשְׂרָאֵל, וּמִטַּעַם שׁוֹגְגִים אֵין לְפָטְרָן מִשּׁוּם חֻמְרָא דִבְנֵי נֹחַ, וּמִטַּעַם אֲנוּסִים אֵין לְפָטְרָם מִטַּעַם חֻמְרָא דְיִשְׂרָאֵל, וּכְמוֹ שֶׁכָּתַבְנוּ לְעֵיל. וּמִשּׁוּם הָכֵי שָׂנאְוּ אוֹתוֹ, דִּכְפִי סְבָרָתוֹ לֹא הָיָה הַיָּם נִקְרַע לְיִשְׂרָאֵל. אַךְ כְּפִי סְבָרָתָם, שֶׁדִּין יִשְׂרָאֵל גָּמוּר יֵשׁ לָהֶם אַף לְהָקֵל, שַׁפִּיר נִקְרַע הַיָּם לְיִשְׂרָאֵל אַף שֶׁהָיוּ עוֹבְדֵי עֲבוֹדָה זָרָה, מִפְּנֵי שֶׁהָיוּ שׁוֹגְגִים, וְגַבֵּי יִשְׂרָאֵל שֶׁעָבַד עֲבוֹדָה זָרָה בְּשׁוֹגֵג — רַחֲמָנָא פַּטְרֵהּ, לֹא יַחְשֹׁב יְיָ לוֹ עָו‍ֹן כִּי חָפֵץ חֶסֶד הוּא, וְרַב טוּב לְבֵית יִשְׂרָאֵל.

Chapter 2

<big><strong>דְּרוּשׁ שֵׁנִי</strong></big>
<b>בְּרֵאשִׁית רַבָּה (פרשה טל סימן ג) וְזֶה לְשׁוֹנָם: רַבִּי בֶּרֶכְיָה פָּתַח (שה"ש ח, ח-י): "אָחוֹת לָנוּ קְטַנָּה וְשָׁדַיִם אֵין לָהּ". "אָחוֹת לָנוּ קְטַנָּה" — זֶה אַבְרָהָם שֶׁאִחָה אֶת כָּל הָעוֹלָם וְכוּ'. "קְטַנָּה" — שֶׁעַד שֶׁהוּא קָטָן הָיָה מְסַגֵּל מִצְו‍ֹת וּמַעֲשִׂים טוֹבִים. "וְשָׁדַיִם אֵין לָהּ" — לֹא הֵינִיקוּהוּ לֹא מִצְו‍ֹת וְלֹא מַעֲשִׂים טוֹבִים. "מַה נַּעֲשֶׂה לַאֲחוֹתֵנוּ בַּיּוֹם שֶׁיְּדֻבַּר בָּהּ" — בַּיּוֹם שֶׁגָּזַר עָלָיו נִמְרוֹד לֵירֵד לְתוֹךְ כִּבְשַׁן הָאֵשׁ. "אִם חוֹמָה הִיא נִבְנֶה עָלֶיהָ" — אִם מַעֲמִיד דְּבָרִים כְּחוֹמָה, אַצִּילֶנּוּ וְנִבְנֶה אוֹתוֹ בָּעוֹלָם וְכוּ'. אָמַר לְפָנָיו: רִבּוֹן הָעוֹלָמִים, "אֲנִי חוֹמָה" — מַעֲמִיד אֲנִי דְּבָרִים כְּחוֹמָה; "וְשָׁדַי כַּמִּגְדָּלוֹת" — זֶה חֲנַנְיָה מִישָׁאֵל וַעֲזַרְיָה. עַד כָּאן.</b>
<b>בְּרֵישׁ</b> כָּל מַרְאִי"ן אַצִּיגָה נָּא עִמְּךָ סֻגְיַת הַשַּׁ"ס סוֹף פֶּרֶק בֵּן סוֹרֵר (סנהדרין עד ע"ב — עה ע"א) וְזֶה פִּרְיָהּ: בְּעוֹ מִנֵּהּ מֵרַבִּי אָמִי: בֶּן נֹחַ מְצֻוֶּה עַל קְדֻשַּׁת הַשֵּׁם אוֹ אֵין מְצֻוֶּה עַל קְדֻשַּׁת הַשֵּׁם וְכוּ'. מַאי הָוֵי עֲלַהּ? אָמַר רַב אַדָּא בַּר אַהֲבָה אָמְרִי בֵּי רַב: כְּתִיב (מ"ב ה, יח): "לַדָּבָר הַזֶּה יִסְלַח יְיָ לְעַבְדֶּךָ, בְּבוֹא אֲדֹנִי בֵית רִמּוֹן לְהִשְׁתַּחֲו‍ֹת שָׁמָּה וְהוּא נִשְׁעָן עַל יָדִי וְהִשְׁתַּחֲוֵיתִי" וְגוֹמֵר. וּכְתִיב (שם שם, יט): "וַיֹאמֶר לוֹ לֵךְ לְשָׁלוֹם". וְאִם אִיתָא, לֵימָא לֵהּ: הָא בְּצִנְעָא הָא בְּפַרְהֶסְיָא. עַד כָּאן. זוֹ הִיא גִרְסַת הַתּוֹסָפוֹת וְהָרַמְבַּ"ם זַ"ל, דִּסְבִירָא לְהוּ דְּנִפְשְׁטָה הָאִבַּעְיָא דְּבֶן נֹחַ אֵינוֹ מְצֻוֶּה עַל קְדֻשַּׁת הַשֵּׁם, וְאִם אֲנָסוּהוּ לַעֲבֹד עֲבוֹדָה זָרָה — יַעֲבֹר וְאַל יֵהָרֵג.
<b>וְרָאִיתִי</b> לְהָרְאֵ"ם בְּפָרָשַׁת שְׁמוֹת, אַהָא דְאָמְרִינַן אָמוּל וְאֵצֵא סַכָּנָה הִיא לַוָּלָד, שֶׁכָּתַב: אַךְ קָשֶׁה, הַאֵיךְ הִתִּיר לַעֲבֹר עַל מִצְוַת עֲשֵׂה דְמִילָה מִשּׁוּם סַכָּנַת הַוָּלָד, וַהֲלֹא עֲדַיִן לֹא נִתְּנָה תּוֹרָה, דִּכְתִיב בָּהּ (ויקרא יח, ה): "וָחַי בָּהֶם" וְכוּ'. וּכְבָר הֵבֵאתִי דְבָרָיו לְעֵיל בִּדְרוּשׁ רִאשׁוֹן, יְעֻיַּן שָׁם. וְזֹאת אוֹמֶרֶת, שֶׁדִּבְרֵי הָרַב הַלָּלוּ לְדַעְתִּי הֵם מַתְמִיהִים. דְּנִרְאֶה דִּסְבִירָא לֵהּ, דְּהַאי דִּכְתַב רַחֲמָנָא: "וָחַי בָּהֶם" — וְלֹא שֶׁיָּמוּת בָּהֶם, חִדּוּשׁ הוּא שֶׁחִדְּשָׁה תּוֹרָה בְּיִשְׂרָאֵל, אֲבָל בִּבְנֵי נֹחַ לָא אָמְרִינַן 'וָחַי בָּהֶם', אֶלָּא יָמוּת וְלֹא יַעֲבֹר עַל שׁוּם מִצְוָה דְשֶׁבַע מִצְו‍ֹת דִּידְהוּ. וְתֵמַהּ הוּא בְּעֵינַי, דְּהָא דְקַיְמָא לָן דְּבִמְקוֹם סַכָּנָה דוֹחֶה אֶת כָּל הַמִּצְו‍ֹת חוּץ מֵעֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים, נָפְקָא לָן מִדְּאַזְהַר רַחֲמָנָא שֶׁאִם אֲנָסוּהוּ עַל אַחַת מִכָּל מִצְו‍ֹת הַשֵּׁם דְּיַעֲבֹר וְאַל יֵהָרֵג חוּץ מֵאֵלּוּ, וּמִשָּׁם לָמְדוּ גַבֵּי חֹלִי גַם כֵּן דְּבַכֹּל מִתְרַפְּאִין חוּץ מִשְּׁלשָׁה אֵלּוּ, כִּדְאִיתָא בְּפֶרֶק יוֹם הַכִּפּוּרִים (יומא דף פב) וּבְפֶרֶק כָּל שָׁעָה (פסחים דף כה). וְכֵן כָּתַב הָרַמְבַּ"ם בְּפֶרֶק חֲמִישִׁי מֵהִלְכוֹת יְסוֹדֵי הַתּוֹרָה (דין ו): כָּעִנְיָן שֶׁאָמְרוּ בָּאֳנָסִין כָּךְ אָמְרוּ בָּחֳלָאִים. וְזֶה מְבֹאָר שֶׁדִּין אֶחָד לִשְׁנֵיהֶם. וְאִם כֵּן, בִּבְנֵי נֹחַ, דְּקַיְמָא לָן דַּאֲפִלּוּ בְּשָׁלשׁ עֲבֵרוֹת הַחֲמוּרוֹת יַעֲבֹר וְאַל יֵהָרֵג, מֵהֵיכָא תֵּיתֵי שֶׁיְּהֵא מֻזְהָר בֶּן נֹחַ לָבוֹא לִידֵי סַכָּנָה כְּדֵי לְקַיֵּם שֶׁבַע מִצְו‍ֹת דִּידְהוּ? וּלְדִידִי חֲזִי לִי דְּבֶן נֹחַ מִתְרַפֵּא אֲפִלּוּ בַּעֲבוֹדָה זָרָה וְגִלּוּי עֲרָיוֹת. כֵּיוָן שֶׁאִם אֲנָסוּהוּ לַעֲבֹר עֲלֵיהֶם הַדָּת נְתוּנָה דְּיַעֲבֹר וְאַל יֵהָרֵג, הוּא הַדִּין גַּבֵּי חֹלִי. וְהָא דִכְתִיב 'וָחַי בָּהֶם', לֹא לְחִדּוּשָׁא אֲתָא קְרָא לְיִשְׂרָאֵל, אֶלָּא כְּמוֹ שֶׁכָּתְבוּ הַתּוֹסָפוֹת בְּפֶרֶק בֵּן סוֹרֵר (סנהדרין עד ע"ב ד"ה בן נח) דְּאִצְטְרִיךְ 'וָחַי בָּהֶם' כִּי הֵיכָא דְּלָא נֵילַף שְׁאָר מִצְו‍ֹת מֵרוֹצֵחַ וְנַעֲרָה הַמְאֹרָסָה דַּאֲפִלּוּ בְּצִנְעָא יֵהָרֵג וְאַל יַעֲבֹר. עַד כָּאן. וּמֻכְרָח הוּא לוֹמַר כֵּן. דְּאִי לָא תֵּימָא הָכֵי, תִּקְשֵׁי מַאי בָּעוּ בַּגְּמָרָא אִי בֶּן נֹחַ מְצֻוֶּה עַל קְדֻשַּׁת הַשֵּׁם אוֹ לֹא, וַהֲלוֹא 'וָחַי בָּהֶם' בְּיִשְׂרָאֵל כְּתִיב, וּכְמוֹ שֶׁהִקְשׁוּ הַתּוֹסָפוֹת שָׁם. אֶלָּא וַדַּאי דְּ'וָחַי בָּהֶם' אִצְטְרִיךְ דְּלָא נֵילַף שְׁאָר מִצְו‍ֹת מֵרוֹצֵחַ וְנַעֲרָה הַמְאֹרָסָה. וְאִם כֵּן גַּבֵּי בֶּן נֹחַ, דַּאֲפִלּוּ בְּאֵלּוּ קַיְמָא לָן דְּיַעֲבֹר וְאַל יֵהָרֵג, פְּשִׁיטָא דְלֹא הֻתַּר לוֹ בִּמְקוֹם סַכָּנָה לְקַיֵּם שׁוּם מִצְוָה, וַהֲרֵי זֶה עוֹבֵר מִשּׁוּם "וְאַךְ אֶת דִּמְכֶם לְנַפְשֹׁתֵיכֶם אֶדְרשׁ" (בראשית ט, ה). וְאִם כֵּן, שַׁפִּיר עֲבַד משֶׁה רַבֵּנוּ לִדְחוֹת הַמִּילָה מִשּׁוּם סַכָּנַת הַוָּלָד.
<b>וְאַף</b> לְפִי גִרְסַת הַתּוֹסָפוֹת וְרַשִׁ"י, דִּסְבִירָא לְהוּ דְלֹא נִפְשְׁטָה הָאִבַּעְיָא, וְגָרְסִי: הָא בְּצִנְעָא הָא בְּפַרְהֶסְיָא, דְּהַהִיא דְנַעֲמָן שֶׁאָמַר לֶאֱלִישָׁע 'לַדָּבָר הַזֶּה יִסְלַח', וְהֵשִׁיב לוֹ אֱלִישָׁע 'לֵךְ לְשָׁלוֹם', הוּא מִשּׁוּם דְּהָיָה בְּצִנְעָא, דְּלֹא הָיוּ יִשְׂרָאֵל בְּבֵית רִמּוֹן שֶׁהוּא מִשְׁתַּחֲוֶה שָׁם, אֲבָל בְּפַרְהֶסְיָא אֶפְשָׁר דְּאַף בֶּן נֹחַ הוּא מְצֻוֶּה בִּקְדֻשַּׁת הַשֵּׁם — אַכַּתִּי קָשֶׁה, דְּהָתָם גַּבֵּי משֶׁה בְּצִנְעָא הֲוָה, דְּלָא הֲווֹ יִשְׂרָאֵל עִמּוֹ. זֹאת וְעוֹד אַחֶרֶת, דְּלֹא נֶאֶמְרוּ חִלּוּקִים אֵלּוּ דִּבְצִנְעָא לְפַרְהֶסְיָא אֶלָּא גַבֵּי אֳנָסִין, אֲבָל גַּבֵּי חֳלָאִים לֹא נֶאֱמַר חִלּוּק זֶה, וְזֶה פָּשׁוּט. וַהֲרֵי לְדִידַן, דְּקַיְמָא לַן דִּבְפַרְהֶסְיָא אַף בִּשְׁאָר מִצְו‍ֹת יֵהָרֵג וְאַל יַעֲבֹר, גַּבֵּי חֳלָאִים אֵין חִלּוּק בֵּין צִנְעָא לְפַרְהֶסְיָא, אֶלָּא בַּכֹּל מִתְרַפְּאִין חוּץ מֵעֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים.
<b>עוֹד</b> אֲנִי צוֹוֵחַ עַל דִּבְרֵי הָרְאֵ"ם, דְּהֵן לוּ יְהִי דִקְרָא דְ'וָחַי בָּהֶם' חִדּוּשׁ הוּא שֶׁחִדְּשָׁה תּוֹרָה גַבֵּי יִשְׂרָאֵל, וּבִבְנֵי נֹחַ יָמוּת וְאַל יַעֲבֹר — זֶהוּ דַוְקָא בְּגוּף אֶחָד, כְּגוֹן שֶׁאִם הָיָה מְסֻכָּן וְהֻצְרַךְ לַעֲבֹר עַל אַחַת מִשֶּׁבַע מִצְו‍ֹת דִּידְהוּ, אָמְרִינַן דְּיָמוּת וְלֹא יַעֲבֹר; אֲבָל כְּדֵי לְקַיֵּם הוּא הַמִּצְוָה שֶׁיָּבִיא לְאַחֵר לִידֵי סַכָּנָה, זוֹ לֹא שָׁמַעְנוּ. וְאִם כֵּן הָכָא גַבֵּי משֶׁה, שֶׁהוּא הָיָה מֻזְהָר לָמוּל וְהַתִּינוֹק לָאו בַּר מִצְוָה הוּא, אֵיךְ יִתָּכֵן שֶׁנֹּאמַר שֶׁבִּשְׁבִיל שֶׁיְּקַיֵּם מִצְוַת מִילָה שֶׁיָּבִיא הַתִּינוֹק לִידֵי סַכָּנָה?
<b>עוֹד</b> אֲנִי תָּמֵהַּ, דְּהָא דְאִצְטְרִיךְ 'וָחַי בָּהֶם' הוּא דַוְקָא כְּשֶׁקָּדְמָה הַסַּכָּנָה וְצָרִיךְ לְהִתְרַפֹּאת בְּאֶחָד מֵאִסּוּרֵי תּוֹרָה, דַּהֲוָה סָלְקָא דַעְתִּין שֶׁלֹּא יַעֲבֹר בְּקוּם עֲשֵׂה לֶאֱכֹל אֶחָד מֵהָאִסּוּרִין כְּדֵי שֶׁיִּתְרַפֵּא, אַשְׁמְעִינַן קְרָא דְ'וָחַי בָּהֶם' דְּיַעֲבֹר וְלֹא יָמוּת. אֲבָל שֶׁיָּבִיא אָדָם עַצְמוֹ לִידֵי סַכָּנָה כְּדֵי לְקַיֵּם מִצְוַת הַשֵּׁם — לְהָא לָא אִצְטְרִיךְ קְרָא, דִּמְהֵיכָא תֵּיתֵי שֶׁיָּבִיא עַצְמוֹ לִידֵי סַכָּנָה כְּדֵי לְקַיֵּם מִצְוָה אַחַת? וַהֲלוֹא מִקְרָא מָלֵא דִּבֵּר הַכָּתוּב: "וְאַךְ אֶת דִּמְכֶם לְנַפְשֹׁתֵיכֶם אֶדְרשׁ", וּמַאי חֲזַיְתָ דִּכְדֵי לְקַיֵּם מִצְוָה אַחַת יַעֲבֹר עַל דִּבְרֵי תּוֹרָה בְּקוּם עֲשֵׂה? וְאִם כֵּן, אַף דְּנֵימָא דְּבִבְנֵי נֹחַ לָא אָמְרִינַן 'וָחַי בָּהֶם' וְלֹא שֶׁיָּמוּת בָּהֶם, אֶלָּא יָמוּת וְאַל יַעֲבֹר — הוּא דַוְקָא כְּשֶׁקָּדְמָה הַסַּכָּנָה, שֶׁאֵין מִתְרַפְּאִין בְּשׁוּם דְּבַר אִסּוּר; אֲבָל לְהָבִיא עַצְמוֹ לִידֵי סַכָּנָה כְּדֵי לְקַיֵּם אַחַת מֵהַמִּצְו‍ֹת — פְּשִׁיטָא דְלֹא. וְאִם כֵּן, אֵיךְ יַעֲלֶה עַל הַדַּעַת דִּכְדֵי לְקַיֵּם מִצְוַת מִילָה יָבִיא הַתִּינוֹק לִידֵי סַכָּנָה? וְגַם זֶה בְּעֵינַי קֻשְׁיָא אַלִּימְתָּא, וְצָרִיךְ עִיּוּן.
<b>עוֹד</b> רָאִיתִי לְהָרַב זַ"ל שֶׁתֵּרֵץ לְקֻשְׁיָתוֹ וְזֶה לְשׁוֹנוֹ: וְשֶׁמָּא יֵשׁ לוֹמַר, דְּהַאי קֻלָּא קֻלָּא דְאָתֵי לִידֵי חֻמְרָא הִיא, שׁיּוֹתֵר טוֹב לְבַטֵּל מִצְוָה אַחַת בִּמְקוֹם סַכָּנָה שֶׁיְּקַיֵּם כָּל הַמִּצְו‍ֹת מִמַּה שֶׁיְּקַיֵּם מִצְוָה אַחַת וִיבַטֵּל כָּל הַמִּצְו‍ֹת. עַד כָּאן לְשׁוֹנוֹ. וְהִנֵּה שׁוּתֵהּ דְּמַר לָא יָדַעְנָא. שֶׁאִם כַּוָּנָתוֹ הִיא לוֹמַר דְּגַם בִּבְנֵי נֹחַ שֶׁלֹּא נֶאֱמַר 'וָחַי בָּהֶם' מִכָּל מָקוֹם חֲשִׁיב חֻמְרָא אִם נֹאמַר בָּהֶם יַעֲבֹר וְאַל יֵהָרֵג, מִשּׁוּם דְּיוֹתֵר טוֹב לְבַטֵּל מִצְוָה אַחַת בִּמְקוֹם סַכָּנָה וִיקַיֵּם כָּל הַמִּצְו‍ֹת מִמַּה שֶּׁיְּקַיֵּם מִצְוָה אַחַת וִיבַטֵּל כָּל הַמִּצְו‍ֹת, אִם כֵּן תִּקְשֵׁי דִּלְמַאי אִצְטְרִיךְ קְרָא דְ'וָחַי בָּהֶם' גַּבֵּי יִשְׂרָאֵל? דְּהָא לְדִידֵהּ חִדּוּשׁ הוּא שֶׁחִדְּשָׁה תּוֹרָה בְּסִינַי, וְאַשְׁמְעִינַן 'וָחַי בָּהֶם' גַּבֵּי יִשְׂרָאֵל, וַהֲלוֹא לְדִידֵהּ מִלְּתָא דִפְשִׁיטָא הִיא דְּאָזְלִינַן לְחֻמְרָא. וְאִם כַּוָּנָתוֹ לוֹמַר דִּלְעוֹלָם חִדּוּשׁ הוּא שֶׁחִדְּשָׁה תּוֹרָה בְּסִינַי 'וָחַי בָּהֶם', וּמִכָּל מָקוֹם מַה שֶּׁמּשֶׁה רַבֵּנוּ רָצָה לְקַיֵּם מִצְוָה זוֹ דְ'וָחַי בָּהֶם' קֹדֶם שֶׁנִּתְּנָה לָא חֲשִׁיב קֻלָּא אֶלָּא חֻמְרָא — זֶה לֹא יִתָּכֵן. דְּהָא וַדַּאי אִם נֹאמַר דְּגַבֵּי בֶּן נֹחַ לֹא נֶאֱמַר 'וָחַי בָּהֶם' אֶלָּא יָמוּת וְאַל יַעֲבֹר, פְּשִׁיטָא שֶׁאִם עָבַר נֶעֱנָשׁ, דּוּמְיָא דִלְדִידַן דְּהֵיכָא דְקַיְמָא לָן דְּיֵהָרֵג וְאַל יַעֲבֹר אִם עָבַר וְלֹא נֶהֱרַג נֶעֱנָשׁ. וְאִם כֵּן עֲדַיִן קֻשְׁיַת הָרַב בִּמְקוֹמָהּ עוֹמֶדֶת, דְּמִי הִתִּיר לוֹ לְמשֶׁה לַעֲבֹר עַל מִצְוַת עֲשֵׂה דְּמִילָה מִשּׁוּם סַכָּנַת הַוָּלָד?
<b>וּגְדוֹלָה</b> מִזּוֹ רָאִיתִי לְהָרַב בַּעַל תְּרוּמַת הַדֶּשֶׁן (סימן קצט), דְּהֵיכָא דְאִיכָּא פְּלֻגְתָּא אִי יַעֲבֹר וְאַל יֵהָרֵג אוֹ יֵהָרֵג וְאַל יַעֲבֹר, דְּאַף עַל גַּב דִּבְכֹלָּא תַּלְמוּדָא קַיְמָא לָן סְפֵק נְפָשׁוֹת לְהָקֵל, אֶפְשָׁר דְּהָכָא שֶׁלֹּא הִקְפִּידָה תּוֹרָה עַל אִבּוּד נְפָשׁוֹת מִיִּשְׂרָאֵל וְאָמְרָה מְסֹר עַצְמְךָ עַל קִדּוּשׁ הַשֵּׁם, לָא יָלְפִינַן לַהּ מִשּׁוּם סְפֵקָא. עַד כָּאן. סוֹף דָּבָר, שֶׁדִּבְרֵי הָרְאֵ"ם זַ"ל נֶעֶלְמוּ מִמֶּנִּי וּצְרִיכִים אֶצְלִי תַּלְמוּד.
<b>וְדַע</b> דְּמַשְׁמַע לִי, דְּהָא דְאָמְרִינַן דְּבֶן נֹחַ אֵינוֹ מְצֻוֶּה עַל קְדֻשַּׁת הַשֵּׁם, הַיְנוּ דַוְקָא בַּעֲבוֹדָה זָרָה וְגִלּוּי עֲרָיוֹת, אֲבָל בִּשְׁפִיכוּת דָּמִים יֵהָרֵג וְאַל יַהֲרֹג. וְטַעְמָא דְמִלְּתָא, מִשּׁוּם דְּבַעֲבוֹדָה זָרָה וְגִלּוּי עֲרָיוֹת מַה שֶּׁיִּשְׂרָאֵל מֻזְהָרִין הוּא מִשּׁוּם דְּגָלֵי בְּהוּ קְרָא. בַּעֲבוֹדָה זָרָה כְּתִיב (דברים ו, ה): "וְאָהַבְתָּ אֵת יְיָ אֱלֹהֶיךָ בְּכָל לְבָבְךָ וּבְכָל נַפְשְׁךָ", וְדָרְשִׁינַן (ברכות נד ע"א): אֲפִלּוּ הוּא נוֹטֵל אֶת נַפְשְׁךָ. וְגִלּוּי עֲרָיוֹת דִּכְתִיב (שם כב, כו): "כִּי כַּאֲשֶׁר יָקוּם אִישׁ עַל רֵעֵהוּ וּרְצָחוֹ נֶפֶשׁ כֵּן הַדָּבָר הַזֶּה" — מַקִּישׁ רוֹצֵחַ לְנַעֲרָה הַמְאֹרָסָה: מָה רוֹצֵחַ יֵהָרֵג וְאַל יַעֲבֹר, אַף נַעֲרָה הַמְאֹרָסָה וְכוּ' (פסחים כה ע"ב). הֲרֵי דְאִצְטְרִיךְ קְרָא לְתַרְוַיְהוּ לְלַמְּדֵנוּ דְיִשְׂרָאֵל מֻזְהָרִים בָּאֵלּוּ לְקַדֵּשׁ אֶת הַשֵּׁם. וְאִם כֵּן אִיכָּא לְמֵימַר, דִּבְבֶן נֹחַ דְּלָא גַלִּי קְרָא בְּהוּ, אִיכָּא לְמֵימַר דְּלֹא הֻזְהֲרוּ עַל קִדּוּשׁ הַשֵּׁם. אֲבָל שְׁפִיכוּת דָּמִים דְּלָאו מִקְּרָא נָפְקָא אֶלָּא מִסְּבָרָא (שם), דְּמַאי חֲזַיְתָ דִּדְמָא דִידָךְ סֻמָּק טְפֵי, אֵימָא דִּדְמָא דְחַבְרָךְ סֻמָּק טְפֵי — בִּסְבָרָא זוֹ מֵהֵיכָא תֵּיתֵי דְּיֵשׁ חִלּוּק בֵּין יִשְׂרָאֵל לְבֶן נֹחַ?
<b>וְיֵשׁ</b> סַעַד לְחִלּוּק זֶה מִמַּה שֶּׁכָּתַב הָרְאֵ"ם פָּרָשַׁת וַיִּשְׁלַח עַל מַה שֶּׁכָּתַב רַשִׁ"י: "וַיֵּצֶר לוֹ" (בראשית לב, ז) — שֶׁמָּא יַהֲרֹג אֶת אֲחֵרִים, וְזֶה לְשׁוֹנוֹ: וְאִם תֹּאמַר, וַהֲלוֹא עֵשָׂו גַּבְרָא אַלָּמָא הֲוָה, וְשֶׁמָּא הֱבִיאָם בְּעַל כָּרְחָם? וְתֵרֵץ, דַּאֲפִלּוּ הָכֵי לֹא הָיָה לָהֶם לִשְׁמֹעַ לוֹ, שֶׁהֲרֵי נִמְנוּ וְגָמְרוּ דְּבַעֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים יֵהָרֵג וְאַל יַעֲבֹר. וְדִבְרֵי הָרַב תְּמוּהִים, שֶׁהֲרֵי בֶּן נֹחַ אֵינוֹ מְצֻוֶּה עַל קְדֻשַּׁת הַשֵּׁם, וַאֲפִלּוּ בַּעֲבוֹדָה זָרָה יַעֲבֹר וְאַל יֵהָרֵג. וּלְפִי מַה שֶּׁכָּתַבְנוּ נִיחָא, דִּשְׁפִיכוּת דָּמִים שָׁנֵי, מִשּׁוּם דִּסְבָרָא הוּא דְּמַאי חֲזַיְתָ וְכוּ', וַאֲפִלּוּ בְּבֶן נֹחַ יֵהָרֵג וְאַל יַהֲרֹג. הֵן אֱמֶת דְּמַהֲרַ"שׁ יָפֶה זַ"ל בְּסֵדֶר לֶךָ לְךָ (פרשה מד סימן ה ד"ה שהיה) כָּתַב וְזֶה לְשׁוֹנוֹ: דְּאַף עַל גַּב דְּמִסְּבָרָא נָפְקָא דְּמַאי חֲזַיְתָ וְכוּ', וְכֵיוָן דִּבְנֵי נֹחַ לֹא נִצְטַוּוּ לִמְסֹר עַצְמָם עַל עֲבוֹדָה זָרָה וְגִלּוּי עֲרָיוֹת, כִּי לְיִשְׂרָאֵל נִתְחַדֵּשׁ זֶה מִקְּרָאֵי, מִסְּתָמָא גַּם עַל שְׁפִיכוּת דָּמִים לֹא נִצְטַוּוּ לִמְסֹר נַפְשָׁם. עַד כָּאן. וּמִכָּל מָקוֹם הַסְּבָרָא שֶׁכָּתַבְנוּ נִרְאֶה בְּעֵינַי, ומַה גַּם שֶׁיֵּשׁ לוֹ סִימָנִים בְּדִבְרֵי הָרְאֵ"ם כַּנִּזְכָּר.
<b>וְדַע</b> עוֹד, דְּאָמְרִינַן בִּבְרֵאשִׁית רַבָּה (פרשה לד סימן יט): "מִיַּד אִישׁ אָחִיו" (בראשית ט, ה) — זֶה הַשּׂוֹכֵר אֶת אֲחֵרִים לַהֲרֹג אֶת חֲבֵרוֹ. וְאָמְרִינַן תּוּ הָתָם: אָמַר רַבִּי חֲנִינָא: כֻּלָּם כְּהִלְכוֹת בְּנֵי נֹחַ — בְּעֵד אֶחָד, בְּדַיָּן אֶחָד וְכוּ'. עַל יְדֵי שָׁלִיחַ, שֶׁנֶּאֱמַר (שם שם, ו): "שֹׁפֵךְ דַּם הָאָדָם בָּאָדָם — עַל יְדֵי אָדָם — דָּמוֹ יִשָּׁפֵךְ". וְכָתַב מַהֲרַ"שׁ יָפֶה זַ"ל: עַל יְדֵי שָׁלִיחַ — שֶׁהָרַג חֲבֵרוֹ עַל יְדֵי אַחֵר. דִּבְדִינֵי יִשְׂרָאֵל הַמְשַׁלֵּחַ פָּטוּר, דְּאֵין שָׁלִיחַ לִדְבַר עֲבֵרָה, רַק שֶׁדִּינוֹ מָסוּר לַשָּׁמַיִם, אֲבָל בְּנֵי נֹחַ הוֹרְגִין אוֹתוֹ בְּבֵית דִּין. עַד כָּאן. וְקַשְׁיָא לִי מֵהָא דְאָמְרִינַן בְּפֶרֶק זֶה בּוֹרֵר (סנהדרין כט ע"א): אָמַר רַב שְׁמוּאֵל בַּר נַחֲמָן אָמַר רַבִּי יוֹנָתָן: מִנַּיִן שֶׁאֵין טוֹעֲנִין לְמֵסִית? מִנָּחָשׁ הַקַּדְמוֹנִי. דְּאָמַר רַבִּי שִׂמְלַאי: הַרְבֵּה טְעָנוֹת הָיוּ לוֹ לַנָּחָשׁ לִטְעֹן וְלֹא טָעַן וְכוּ'. מַאי הֲוָה לֵהּ לְמֵימַר? דִּבְרֵי הָרַב וְדִבְרֵי הַתַּלְמִיד — דִּבְרֵי מִי שׁוֹמְעִין? עַד כָּאן. וּלְפִי הַמִּדְרָשׁ הַנִּזְכָּר, מֶה הָיָה מוֹעִיל לַנָּחָשׁ טַעֲנָה זוֹ? הֲרֵי טַעֲנָה זוֹ לָא מְהַנְּיָא בִּבְנֵי נֹחַ, כֵּיוָן דְּהַמְשַׁלֵּחַ נֶהֱרָג בְּבֵית דִּין. וְעַיֵּן בִּשְׁמוֹת רַבָּה (פרשה א סימן יז) בְּפָסוּק "וַיֹּאמֶר בְּיַלֶּדְכֶן אֶת הָעִבְרִיּוֹת" (שמות א, טז), דְּאָמְרִינַן: לָמָּה צִוָּה לַהֲרֹג אוֹתָם עַל יְדֵי הַמְיַלְּדוֹת? כְּדֵי שֶׁלֹּא יִתְבַּע הַקָּדוֹשׁ בָּרוּךְ הוּא מִמֶּנּוּ וְיִפָּרַע מֵהֶם. וְעַיֵּן מַה שֶּׁכָּתַב מַהֲרַ"שׁ יָפֶה.
<b>וְסָבוּר</b> הָיִיתִי לוֹמַר, דְּהָא דְאָמְרִינַן דְּבִבְנֵי נֹחַ חַיָּב הַמְשַׁלֵּחַ, הַיְנוּ דַוְקָא בִּשְׁפִיכוּת דָּמִים, אֲבָל בִּשְׁאָר עֲבֵרוֹת אֵין שָׁלִיחַ לִדְבַר עֲבֵרָה, דּוּמְיָא דְּיִשְׂרָאֵל, וְדַוְקָא בִּשְׁפִיכוּת דָּמִים דְּגַלִּי קְרָא דְּ'שֹׁפֵךְ דַּם הָאָדָם בָּאָדָם' אָמְרִינַן דְּיֵשׁ שָׁלִיחַ לִדְבַר עֲבֵרָה. וּמָצִינוּ כַּיּוֹצֵא בָּזֶה בְּפֶרֶק שֵׁנִי דְקִדּוּשִׁין (מג ע"א), דְּתַנְיָא: הָאוֹמֵר לִשְׁלוּחוֹ צֵא וַהֲרֹג אֶת הַנֶּפֶשׁ וְכוּ'. שַׁמַּאי הַזָּקֵן אוֹמֵר מִשֻּׁם חַגַּי הַנָּבִיא: שׁוֹלְחוֹ חַיָּב, שֶׁנֶּאֱמַר (ש"ב יב, ט): "וְאֹתוֹ הָרַגְתָּ בְּחֶרֶב בְּנֵי עַמּוֹן". וְאָמְרִינַן: מַאי טַעְמָא דְשַׁמַּאי? וּמְשַׁנֵּי: וְאִיבָּעֵית אֵימָא: שָׁנֵי הָתָם דְּגַלִּי רַחֲמָנָא 'אֹתוֹ הָרַגְתָּ'. עַד כָּאן. הֲרֵי דִלְשַׁמַּאי הַזָּקֵן בְּיִשְׂרָאֵל יֵשׁ חִלּוּק בֵּין שְׁפִיכוּת דָּמִים לִשְׁאָר עֲבֵרוֹת, דְּבִשְׁפִיכוּת דָּמִים יֵשׁ שָׁלִיחַ לִדְבַר עֲבֵרָה. וְאִם כֵּן אֶפְשָׁר דְּבִבְנֵי נֹחַ נָמֵי יֵשׁ חִלּוּק. וּבְהָכֵי מִתְיַשְּׁבָא הַהִיא דְאֵין טוֹעֲנִין לְמֵסִית. וְעוֹד יֵשׁ לוֹמַר, דְּשָׁנֵי נָחָשׁ שֶׁהֵסִית בְּדָבָר שֶׁל אֲכִילָה, וּבִכְהַאי גַּוְנָא אַף בִּבְנֵי נֹחַ אֵין שָׁלִיחַ לִדְבַר עֲבֵרָה. וְכִדְאָמְרִינַן בְּקִדּוּשִׁין (מג ע"א): אָמַר רָבָא: אִם תִּמָּצֵי לוֹמַר סָבַר שַׁמַּאי וְכוּ', מוֹדֶה בְּאוֹמֵר לִשְׁלוּחוֹ צֵא בְּעֹל אֶת הָעֶרְוָה וֶאֱכֹל אֶת הַחֵלֶב שֶׁהוּא חַיָּב, שֶׁלֹּא מָצִינוּ בְּכָל הַתּוֹרָה זֶה נֶהֱנֶה וְזֶה מִתְחַיֵּב. וְאִם כֵּן, גַּבֵּי בְּנֵי נֹחַ נָמֵי בְּדָבָר שֶׁל הֲנָאָה לָא אָמְרִינַן יֵשׁ שָׁלִיחַ לִדְבַר עֲבֵרָה. וְדוּק.
<b>וְדַע,</b> דְּנֶחְלְקוּ רַבְּוָתָא בְּמִי שֶׁמַּעֲבִירִין אוֹתוֹ עַל דָּבָר שֶׁאֵינוֹ חַיָּב לִמְסֹר עַצְמוֹ עָלָיו, כְּגוֹן שְׁאָר עֲבֵרוֹת חוּץ מֵעֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים וּבְצִנְעָא, דִּלְכֻלֵּי עָלְמָא יַעֲבֹר וְאַל יֵהָרֵג, אִם רוֹצֶה לְהַחְמִיר עַל עַצְמוֹ לֵהָרֵג וְלֹא יַעֲבֹר — אִם הוּא רַשַּׁאי. וְדַעַת הָרַמְבַּ"ם זַ"ל (יסודי התורה פ"ה ה"ד), דְּכָל מִי שֶׁנֶּאֱמַר בּוֹ יַעֲבֹר וְאַל יֵהָרֵג וְנֶהֱרַג וְלֹא עָבַר — הֲרֵי זֶה מִתְחַיֵּב בְּנַפְשׁוֹ. וְיֵשׁ אוֹמְרִים, דְּרַשַּׁאי לְהַחְמִיר עַל עַצְמוֹ. וְרָאִיתִי לְמַהֲרִימַ"ט בִּדְרָשׁוֹתָיו (סוף פרשת תולדות) שֶׁכָּתַב וְזֶה לְשׁוֹנוֹ: וְאַף עַל פִּי שֶׁכָּתַב הָרַב נִמּוּקֵי יוֹסֵף שֶׁאִם הָיָה אָדָם גָּדוֹל רַשַּׁאי לִמְסֹר עַצְמוֹ אֲפִלּוּ עַל מִצְוָה קַלָּה כְּדֵי שֶׁיִּלְמְדוּ הָעָם לְיִרְאָה אֶת הַשֵּׁם, זֶה הוּא בְּיִשְׂרָאֵל שֶׁמְּצֻוִּים עַל קִדּוּשׁ הַשֵּׁם בָּרַבִּים, שֶׁיִּלְמְדוּ מִמֶּנּוּ לְקַדֵּשׁ שְׁמוֹ בְּפַרְהֶסְיָא; אֲבָל בִּבְנֵי נֹחַ שֶׁאֵינָם מְצֻוִּין לְגַמְרֵי, מַה בֶּצַע לַחֲבֹל בְּעַצְמוֹ. עַד כָּאן. וְהִנֵּה נִלְמַד מִדְּבָרָיו, דַּאֲפִלּוּ הַחוֹלְקִים עַל הָרַמְבַּ"ם וּסְבִירָא לְהוּ דְּהָרְשׁוּת בְּיָדוֹ לִמְסֹר עַצְמוֹ עַל קְדֻשַּׁת הַשֵּׁם, מִכָּל מָקוֹם בִּבְנֵי נֹחַ סְבִירָא לְהוּ דְּאֵינָן רַשָּׁאִים לַחֲבֹל בְּעַצְמָם, מֵהַטַּעַם שֶׁכָּתַב.
<b>וְאַף</b> שֶׁהָרַב זַ"ל בַּתְּחִלָּה הֵבִיא דִבְרֵי הָרַמְבַּ"ם שֶׁכָּתַב בְּהִלְכוֹת יְסוֹדֵי הַתּוֹרָה, שֶׁכָּל מִי שֶׁנֶּאֱמַר בּוֹ יַעֲבֹר וְאַל יֵהָרֵג וְנֶהֱרַג וְלֹא עָבַר — הֲרֵי זֶה מִתְחַיֵּב בְּנַפְשׁוֹ, וְאַחַר כָּךְ הֻקְשָׁה לוֹ מִדִּבְרֵי הַנִּמּוּקֵי יוֹסֵף שֶׁכָּתַב דְּאָדָם גָּדוֹל רַשַּׁאי לִמְסֹר עַצְמוֹ, דְּאַף שֶׁדַּעַת הַנִּמּוּקֵי יוֹסֵף הוּא כִּסְבָרַת הָרַמְבַּ"ם וְכַמְבֹאָר מִכָּל מָקוֹם חִלֵּק הַנִּמּוּקֵי יוֹסֵף דְּאָדָם גָּדוֹל רַשַּׁאי לְהַחְמִיר, וַאֲתָא מַהֲרִימַ"ט לְחַלֵּק בְּדַעַת הַנִּמּוּקֵי יוֹסֵף בֵּין יִשְׂרָאֵל לְבֶן נֹחַ. וּלְפִי מַה שֶּׁכָּתַבְנוּ, אַעִקָּרָא דְמִלְּתָא לֹא הָיָה צָרִיךְ הָרַב לְהִסְתַּיֵּעַ מִדִּבְרֵי הָרַמְבַּ"ם שֶׁכָּתַב שֶׁהוּא מִתְחַיֵּב בְּנַפְשׁוֹ, מִשּׁוּם דַּאֲפִלּוּ לְדַעַת הַחוֹלְקִים דִּסְבִירָא לְהוּ דְּרַשַּׁאי לְהַחְמִיר זֶהוּ דַוְקָא בְּיִשְׂרָאֵל שֶׁמְּצֻוִּים עַל קְדֻשַּׁת הַשֵּׁם, אֲבָל בִּבְנֵי נֹחַ לֹא נֶאֱמַר דִּין זֶה, וּכְמוֹ שֶׁחִלֵּק הָרַב לְדַעַת הַנִּמּוּקֵי.
<b>וְלִכְאוֹרָה</b> הָיָה נִרְאֶה, דְּעַל כָּרְחִין לֹא חִלֵּק הָרַב בֵּין יִשְׂרָאֵל לְבֶן נֹחַ אֶלָּא לְדַעַת הַנִּמּוּקֵי, דְּאִית לֵהּ דְּאָדָם גָּדוֹל שָׁנֵי, לָזֶה בָּא הָרַב לוֹמַר שֶׁדִּין זֶה דְּאָדָם גָּדוֹל לֹא נֶאֱמַר כִּי אִם בְּיִשְׂרָאֵל וְלֹא בִּבְנֵי נֹחַ; אֲבָל לְדַעַת הַחוֹלְקִים עַל הָרַמְבַּ"ם וּסְבִירָא לְהוּ דְּכָל אָדָם נָמֵי רַשַּׁאי לִמְסֹר עַצְמוֹ עַל קְדֻשַּׁת הַשֵּׁם אֲפִלּוּ בְּמָקוֹם שֶׁנֶּאֱמַר בּוֹ יַעֲבֹר וְאַל יֵהָרֵג, הִנֵּה לִסְבָרָא זוֹ אֵין חִלּוּק בֵּין בְּנֵי נֹחַ לְיִשְׂרָאֵל, דְּאַף בְּנֵי נֹחַ רַשָּׁאִים לִמְסֹר עַצְמָם עַל קִדּוּשׁ הַשֵּׁם. אַךְ כָּל הַיָּשָׁר הוֹלֵךְ יִרְאֶה, שֶׁלְּדַעַת הָרַב, אֲפִלּוּ לְמָאן דְּאָמַר דְּכָל אָדָם רַשַּׁאי לִמְסֹר עַצְמוֹ עַל קְדֻשַּׁת הַשֵּׁם, מִכָּל מָקוֹם בִּבְנֵי נֹחַ כֵּיוָן שֶׁאֵינָם מְצֻוִּים עַל קְדֻשַּׁת הַשֵּׁם אֵינָם רַשָּׁאִים לַחֲבֹל בְּעַצְמָם.
<b>וּסְבָרַת</b> הָרַב הַלֵּזוּ נִרְאֶה לִי דְּאֵינָהּ מֻסְכֶּמֶת. לְפִי שֶׁרָאִיתִי בִּבְרֵאשִׁית רַבָּה סֵדֶר נֹחַ (פרשה לד סימן יט): "וְאַךְ אֶת דִּמְכֶם". יָכוֹל כַּחֲנַנְיָה מִישָׁאֵל וַעֲזַרְיָה? תַּלְמוּד לוֹמַר "וְאַךְ". עַד כָּאן. וְכָתַב שָׁם מַהֲרַ"שׁ יָפֶה זַ"ל וְזֶה לְשׁוֹנוֹ: אֵין לְהַקְשׁוֹת דְּהָא מִ"וְאָהַבְתָּ אֵת יְיָ אֱלֹהֶיךָ" נָפְקָא, "בְּכָל נַפְשְׁךָ" — אֲפִלּוּ נוֹטֵל אֶת נַפְשְׁךָ. דְּהָתָם בְּיִשְׂרָאֵל וְהָכָא בִּבְנֵי נֹחַ מַיְרֵי, לְאַשְׁמוֹעִינַן דְּאִי מָסְרִי נַפְשַׁיְהוּ שֶׁלֹּא לַעֲבֹד עֲבוֹדָה זָרָה לָא מִחַיְּבִי מִשּׁוּם חוֹבֵל בְּעַצְמוֹ. וְאַף עַל גַּב דִּבְיִשְׂרָאֵל מִצְוָה הִיא וְלֹא רְשׁוּת, אֶפְשָׁר סְבִירָא לֵהּ דְּבִבְנֵי נֹחַ אֵינוֹ אֶלָּא רְשׁוּת, כְּמָאן דְּאָמַר בְּסַנְהֶדְרִין דְּבֶן נֹחַ אֵינוֹ מְצֻוֶּה עַל קְדֻשַּׁת הַשֵּׁם. עַד כָּאן דְּבָרָיו. הֲרֵי מְבֹאָר, דְּאַף דְּבֶן נֹחַ אֵינוֹ מְצֻוֶּה עַל קְדֻשַּׁת הַשֵּׁם, מִכָּל מָקוֹם הָרְשׁוּת בְּיָדוֹ לִמְסֹר עַצְמוֹ עַל קְדֻשַּׁת הַשֵּׁם וְלָא מִקְּרֵי חוֹבֵל בְּעַצְמוֹ.
<b>וְלֹא</b> עוֹד, אֶלָּא שֶׁמִּדִּבְרֵי מַהֲרַ"שׁ יָפֶה זַ"ל הַלָּלוּ נִרְאֶה דִסְבִירָא לֵהּ, דְּבֶן נֹחַ רַשַּׁאי לִמְסֹר עַצְמוֹ אַף כְּפִי סְבָרַת הַפּוֹסְקִים שֶׁהַמּוֹסֵר עַצְמוֹ כְּשֶׁאֵינוֹ חַיָּב לֵהָרֵג דְּמִתְחַיֵּב בְּנַפְשׁוֹ. שֶׁהֲרֵי כָּתַב הָרַב: וּלְפִי מַה שֶּׁכָּתְבוּ הַתּוֹסָפוֹת (כתובות לג ע"ב ד"ה אילמלי) גַּבֵּי אִלּוּ נַגְּדוּהּ, דְּלָא הֲוָה עֲבוֹדָה זָרָה אֶלָּא אַנְדְּרִיטֵי שֶׁל מְלָכִים, נִיחָא טְפֵי. דְּאַשְׁמְעִינַן, דְּאַף עַל גַּב דְּאִי בָּעֵי לָא מָסַר נַפְשֵׁהּ הָרְשׁוּת בְּיָדוֹ, מִכָּל מָקוֹם הַמּוֹסֵר עַצְמוֹ לָא מִקְּרֵי חוֹבֵל בְּעַצְמוֹ, שֶׁלֹּא כְּדַעַת קְצָת הַפּוֹסְקִים שֶׁהַמּוֹסֵר עַצְמוֹ כְּשֶׁאֵינוֹ חַיָּב לֵהָרֵג וְאַל יַעֲבֹר מִתְחַיֵּב בְּנַפְשׁוֹ, דִּמְאַבֵּד עַצְמוֹ לְדַעַת. עַד כָּאן דְּבָרָיו. וּמִדְּלֹא כָּתַב בְּתֵרוּץ רִאשׁוֹן, דְּאוֹקְמוּהּ בַּעֲבוֹדָה זָרָה מַמָּשׁ וּבִבְנֵי נֹחַ דְּרַשַּׁאי, שֶׁהוּא שֶׁלֹּא כְּדַעַת קְצָת הַפּוֹסְקִים שֶׁהַמּוֹסֵר עַצְמוֹ בְּמָקוֹם שֶׁאֵינוֹ חַיָּב דְּמִתְחַיֵּב בְּנַפְשׁוֹ, וּכְמוֹ שֶׁכָּתַב בַּתֵּרוּץ הַשֵּׁנִי, נִרְאֶה קְצָת דִּלְפִי הַתֵּרוּץ הָרִאשׁוֹן דְּאוֹקְמוּהּ בִּבְנֵי נֹחַ, אַף לְמָאן דְּאָמַר שֶׁהַמּוֹסֵר עַצְמוֹ כְּשֶׁאֵינוֹ חַיָּב דְּמִתְחַיֵּב בְּנַפְשׁוֹ — זֶהוּ דַוְקָא בְּיִשְׂרָאֵל; אֲבָל בְּבֶן נֹחַ, אַף שֶׁאֵינוֹ מְצֻוֶּה עַל קְדֻשַּׁת הַשֵּׁם, רַשַּׁאי לִמְסֹר נַפְשׁוֹ עַל קְדֻשַּׁת הַשֵּׁם. וְזֶהוּ הֵפֶךְ סְבָרַת מַהֲרִימַ"ט מִן הַקָּצֶה אֶל הַקָּצֶה.
<b>וּמִיהוּ</b> אֶפְשָׁר לִדְחֹק וְלוֹמַר, דְּמַה שֶּׁכָּתַב מַהֲרַ"שׁ יָפֶה זַ"ל שֶׁלֹּא כְּדַעַת הַפּוֹסְקִים וְכוּ' קָאֵי לִשְׁנֵי הַתֵּרוּצִים, דְּגַם כְּפִי תֵּרוּץ רִאשׁוֹן דְּאוֹקְמוּהּ בִּבְנֵי נֹחַ הוּא שֶׁלֹּא כְּדַעַת קְצָת מֵהַפּוֹסְקִים שֶׁהַמּוֹסֵר עַצְמוֹ כְּשֶׁאֵינוֹ חַיָּב מִתְחַיֵּב בְּנַפְשׁוֹ, אַךְ לְדַעַת הָרַמְבַּ"ם פְּשִׁיטָא דְגַם בֶּן נֹחַ הַמּוֹסֵר עַצְמוֹ עַל קְדֻשַּׁת הַשֵּׁם הָוֵי מִתְחַיֵּב בְּנַפְשׁוֹ. וּמִכָּל מָקוֹם פְּלִיג מַהֲרַ"שׁ יָפֶה עִם מַהֲרִימַ"ט בַּמֶּה שֶׁרָצָה לְחַלֵּק בֵּין בְּנֵי נֹחַ לְיִשְׂרָאֵל, וּלְדַעַת מַהֲרַ"שׁ יָפֶה אֵין חִלּוּק בֵּינֵיהֶם, וּכְמַחֲלֹקֶת בְּיִשְׂרָאֵל אִם רַשַּׁאי לִמְסֹר עַצְמוֹ בְּמָקוֹם שֶׁאֵינוֹ חַיָּב, הָכֵי נָמֵי מַחֲלֹקֶת בְּבֶן נֹחַ אִם רַשַּׁאי לִמְסֹר עַצְמוֹ מֵאַחַר שֶׁאֵינוֹ מְצֻוֶּה עַל קְדֻשַּׁת הַשֵּׁם, וּכְדִכְתַבְנָא.
<b>וְעַל</b> פִּי הָאָמוּר יוּבַן מַאֲמַר רַבּוֹתֵינוּ זַ"ל בִּשְׁמוֹת רַבָּה (פרשה א סימן חי) וְזֶה לְשׁוֹנָם: "וְלֹא עָשׂוּ כַּאֲשֶׁר דִּבֶּר אֲלֵיהֶן מֶלֶךְ מִצְרָיִם" (שמות א, יז). 'לָהֶן' לֹא נֶאֱמַר, אֶלָּא 'אֲלֵיהֶן'. מְלַמֵּד, שֶׁתָּבַע אוֹתָן לְהִזְדַּוֵּג לָהֶם וְלֹא קִבְּלוּ מִמֶּנּוּ. "וַתְּחַיֶּיןָ אֶת הַיְלָדִים" (שם). וְכִי מֵאַחַר שֶׁלֹּא עָשׂוּ כַּאֲשֶׁר דִּבֶּר אֲלֵיהֶן, אֵין אָנוּ יוֹדְעִים שֶׁקִּיְּמוּ אֶת הַיְלָדִים?! לָמָה הֻצְרַךְ הַכָּתוּב לוֹמַר "וַתְּחַיֶּיןָ אֶת הַיְלָדִים"? יֵשׁ קֶלֶס בְּתוֹךְ קֶלֶס — לֹא דַיָּן שֶׁלֹּא קִיְּמוּ אֶת דְּבָרָיו, אֶלָּא הוֹסִיפוּ לַעֲשׂוֹת לָהֶם טוֹבָה. יֵשׁ מֵהֶן שֶׁהָיוּ עֲנִיּוֹת, וְהוֹלְכוֹת הַמְיַלְּדוֹת וּמַגְבּוֹת מַיִם וּמָזוֹן מִבָּתֵּיהֶם שֶׁל עֲשִׁירוֹת וּבָאוֹת וְנוֹתְנוֹת לָעֲנִיּוֹת וְהֵן מְחַיּוֹת אֶת בְּנֵיהֶן. הוּא שֶׁכָּתַב: "וַתְּחַיֶּיןָ אֶת הַיְלָדִים". עַד כָּאן. וְהִנֵּה הַמַּאֲמָר הַזֶּה אוֹמֵר דִּרְשׁוּנִי וִחְיוּ, וּכְבָר צְוַחוּ בֵּהּ קַמָּאֵי דְקַמָּאֵי. דְּמֵאַחַר שֶׁדָּרְשׁוּ קְרָא דִ'וְלֹא עָשׂוּ כַּאֲשֶׁר דִּבֶּר אֲלֵיהֶן' לְעִנְיָן שֶׁתָּבַע אוֹתָן לְהִזְדַּוֵּג לָהֶן וְלֹא קִבְּלוּ, מַה הֻקְשָׁה לָהֶם עוֹד וְכִי מֵאַחַר וְכוּ'? הָא כֻּלֵּהּ קְרָא אִצְטְרִיךְ, דִּקְרָא דִ'וְלֹא עָשׂוּ' אִצְטְרִיךְ לְמַה שֶּׁתְּבָעָן וְלֹא קִבְּלוּ, וּקְרָא דְ'וַתְּחַיֶּיןָ' אִצְטְרִיךְ שֶׁלֹּא הֵמִיתוּ הַיְלָדִים.
<b>וְנִרְאֶה</b> שֶׁלָּזֶה כִּוֵּן רַשִׁ"י בְּפֶרֶק קַמָּא דְסוֹטָה (יא ע"ב). דְּאָמְרִינַן: "וַתְּחַיֶּיןָ אֶת הַיְלָדִים". תָּנָא: לֹא דַיָּן שֶׁלֹּא הֵמִיתוּ אֶת הַיְלָדִים, אֶלָּא שֶׁהָיוּ מְסַפְּקוֹת לָהֶם מַיִם וּמָזוֹן. וּפֵרֵשׁ רַשִׁ"י: 'וַתְּחַיֶּיןָ' — הֲוָה לֵהּ לְמִכְתַּב 'וְלֹא הֵמִיתוּ הַיְלָדִים', 'וַתְּחַיֶּיןָ' מַשְׁמַע שֶׁהָיוּ מְסַיְּעוֹת לְהַחֲיוֹתָם, שֶׁהָיוּ טוֹמְנוֹת אוֹתָם בְּבָתֵּיהֶם וּמְגַדְּלוֹת אוֹתָם. עַד כָּאן. שֶׁהֻכְרַח רַשִׁ"י לוֹמַר, דְּמַה שֶּׁהִכְרִיחוּ דְרָשָׁתָם בַּגְּמָרָא הוּא מִשּׁוּם דַּהֲוָה לֵהּ לְמִכְתַּב 'וְלֹא הֵמִיתוּ', וְלֹא מִשּׁוּם יִתּוּרָא דִקְרָא, מִשּׁוּם דְּסָמוּךְ לִדְרָשָׁא זוֹ דָּרְשׁוּ גַם כֵּן הַדְּרָשָׁא הָאַחֶרֶת: "כַּאֲשֶׁר דִּבֶּר אֲלֵיהֶן", 'לָהֶן' מִבָּעֵי לֵהּ? אָמַר רַבִּי יוֹסֵי בַּר חֲנִינָא: מְלַמֵּד שֶׁתְּבָעָן לִדְבַר עֲבֵרָה וְלֹא נִתְבְּעוּ. וְהֻקְשָׁה לוֹ לְרַשִׁ"י הַקֻּשְׁיָא עַצְמָהּ שֶׁהִקְשִׁינוּ בְּדִבְרֵי הַמִּדְרָשׁ, דְּהָא אִצְטְרִיךְ 'וַתְּחַיֶּיןָ' לְגוּפֵהּ? וּמִשּׁוּם הָכֵי אָמַר, שֶׁהֶכְרֵחַ הַתַּלְמוּד הוּא דַּהֲוָה לֵהּ לְמִכְתַּב 'וְלֹא הֵמִיתוּ', וּמִדִּכְתִיב 'וַתְּחַיֶּיןָ' מַשְׁמַע שֶׁהָיוּ מְסַיְּעוֹת לְהַחֲיוֹתָן.
<b>וְרַשִׁ"י</b> בְּפֵרוּשׁ הַתּוֹרָה כָּתַב בִּסְתָם: "וַתְּחַיֶּיןָ אֶת הַיְלָדִים" — מְסַפְּקוֹת לָהֶם מָזוֹן, וְלֹא פֵּרֵשׁ מֵהֵיכָא מַפִּיק לַהּ. וְאֶפְשָׁר דְּמִיִּתּוּרָא דִקְרָא מַפִּיק לַהּ, לְפִי שֶׁרַשִׁ"י לֹא הֵבִיא הַדְּרָשָׁה הָאַחֶרֶת דְּהַיְנוּ שֶׁתְּבָעָן, וְאִם כֵּן אִיַּתַּר לֵהּ קְרָא דְ'וַתְּחַיֶּיןָ' לוֹמַר שֶׁהָיוּ מְסַפְּקוֹת לָהֶם מָזוֹן. וּתְמֵהַנִי מֵהָרְאֵ"ם שֶׁהֵבִיא דִבְרֵי רַשִׁ"י דְפֶרֶק קַמָּא דְסוֹטָה וְכָתַב עָלָיו: וְקָשֶׁה בְּעֵינַי מְאֹד מַאי דַּהֲוָה לֵהּ לְמִכְתַּב 'וְלֹא הֵמִיתוּ' דְּקָאָמַר, הֲרֵי כְּבָר כְּתִיב 'וְלֹא עָשׂוּ כַּאֲשֶׁר דִּבֶּר אֲלֵיהֶן מֶלֶךְ מִצְרַיִם', וּמֶה הָיָה צָרִיךְ לִכְתֹּב עוֹד 'וְלֹא הֵמִיתוּ אֶת הַיְלָדִים'? וְשֶׁמָּא יֵשׁ לוֹמַר, דְּהַאי דַּהֲוָה לֵהּ לְמִכְתַּב 'וְלֹא הֵמִיתוּ' דְּקָאָמַר, הַיְנוּ 'וְלֹא עָשׂוּ' דִקְרָא, שֶׁפֵּרוּשׁוֹ וְלֹא הֵמִיתוּ, וּכְאִלּוּ אָמַר: הֲוָה לֵהּ לְמִכְתַּב 'וְלֹא עָשׂוּ', מַאי 'וַתְּחַיֶּיןָ'? עַד כָּאן. וְהִנֵּה מִלְּבַד שֶׁדְּבָרָיו הֵם קָשִׁים לִשְׁמֹעַ בִּפְשַׁט דִּבְרֵי רַשִׁ"י, דְּאִם כֵּן לֹא הֲוָה לֵהּ לְרַשִׁ"י לְמֵימַר דַּהֲוָה לֵהּ לְמִכְתַּב, שֶׁהֲרֵי כְּבָר כָּתוּב 'וְלֹא עָשׂוּ', וְהָכֵי הֲוָה לֵהּ לְמֵימַר: דְּלֹא הֲוָה לֵהּ לְמִכְתַּב אֶלָּא 'וְלֹא הֵמִיתוּ'. זֹאת וְעוֹד אַחֶרֶת, דְּקֻשְׁיָא מֵעִקָּרָא לֵיתָא, וּכְדִכְתַבְנָא, דִּקְרָא דִ'וְלֹא עָשׂוּ' אִצְטְרִיךְ לִדְרָשָׁא אַחֲרִיתִי, וְאִם כֵּן שַׁפִּיר דִּיֵּק רַשִׁ"י דַּהֲוָה לֵהּ לְמִכְתַּב 'וְלֹא הֵמִיתוּ'. בְּאֹפֶן שֶׁדִּבְרֵי רַשִׁ"י שֶׁבַּסֻּגְיָא הֵם מְדֻקְדָּקִים. אַךְ דִּבְרֵי הַמִּדְרָשׁ דְּקָאָמַר: וְכִי מֵאַחַר שֶׁלֹּא עָשׂוּ וְכוּ' אֵין אָנוּ יוֹדְעִים שֶׁקִּיְּמוּ אֶת הַיְלָדִים, קָשִׁים הֵם כְּדִכְתַבְנָא.
<b>אָמְנָם</b> עַל פִּי הָאָמוּר בָּעִנְיָן, דְּאַף עַל גַּב דְּבֶן נֹחַ אֵינוֹ מְצֻוֶּה עַל קְדֻשַּׁת הַשֵּׁם מִכָּל מָקוֹם לְעִנְיָן שְׁפִיכוּת דָּמִים דִּינוֹ כְּיִשְׂרָאֵל גָּמוּר וְיֵהָרֵג וְאַל יַהֲרֹג אֶת אֲחֵרִים, כְּמוֹ שֶׁכָּתַבְנוּ, אָתְיָא שַׁפִּיר. וְהָכֵי פֵּרוּשׁוֹ: וְכִי מֵאַחַר שֶׁלֹּא עָשׂוּ כַּאֲשֶׁר דִּבֶּר אֲלֵיהֶן, דְּהַיְנוּ שֶׁתְּבָעָן לְהִזְדַּוֵּג לָהֶם וְלֹא קִבְּלוּ, דְּבָזֶה אִם הָיוּ רוֹצוֹת לְקַבֵּל וּלְהִזְדַּוֵּג לוֹ — הָיָה לָהֶם מְקוֹם פְּטוֹר בְּטַעֲנָה דְּהֵן לֹא יָצְאוּ מִכְּלַל בְּנֵי נֹחַ וּבֶן נֹחַ אֵינוֹ מְצֻוֶּה עַל קְדֻשַּׁת הַשֵּׁם, וַאֲפִלּוּ הָכֵי הֶחְמִירוּ עַל עַצְמָן וְרָצוּ לְקַדֵּשׁ אֶת הַשֵּׁם, אֵינִי יוֹדֵעַ שֶׁ'וַתְּחַיֶּיןָ אֶת הַיְלָדִים'?! דְּהָא בִּשְׁפִיכוּת דָּמִים אֲפִלּוּ בֶּן נֹחַ מֻזְהָר, וְאִם כֵּן פְּשִׁיטָא שֶׁיִּמְסְרוּ עַצְמָן לַהֲרִיגָה וְלֹא יָמִיתוּ הַיְלָדִים. וְתֵרְצוּ: אֶלָּא יֵשׁ קֶלֶס בְּתוֹךְ קֶלֶס — לֹא דַיָּן שֶׁלֹּא קִיְּמוּ אֶת דְּבָרָיו, אֶלָּא שֶׁהָיוּ מְסַפְּקוֹת לָהֶם מַיִם וּמָזוֹן. וּבְלֶכְתְּךָ בְּדֶרֶךְ צְדָקָה (דרוש יז) רָאֹה תִּרְאֶה מַה שֶּׁכָּתַבְתִּי בְּכַוָּנַת הַפְּסוּקִים לְפִי שִׁיטַת רַבּוֹתֵינוּ זַ"ל, יְעֻיַּן שָׁם.
<b>וּבָזֶה</b> יוּבַן מַאֲמַר רַבּוֹתֵינוּ זַ"ל סֵדֶר וַיֵּשֶׁב (פרשה פז סימן י) וְזֶה לְשׁוֹנָם: "וַיֵּצֵא הַחוּצָה" (בראשית לט, יב) — קָפַץ בִּזְכוּת אַבְרָהָם, כְּמָה דְאַתְּ אָמַר (שם טו, ה): "וַיּוֹצֵא אֹתוֹ הַחוּצָה". עַד כָּאן. וְכָתַב מַהֲרַ"שׁ יָפֶה, דְּהַכַּוָּנָה, שֶׁאַף עַל פִּי שֶׁסִּכֵּן בְּעַצְמוֹ, שֶׁאֲדוֹנָתוֹ הָיְתָה מְאַיֶּמֶת אוֹתוֹ שֶׁאִם לֹא יִשְׁמַע לָהּ שֶׁתַּעֲלִיל עָלָיו וְיֵהָרֵג, כִּדְאָמְרִינַן בַּמִּדְרָשׁ, מִכָּל מָקוֹם סָמַךְ שֶׁיִּנָּצֵל בִּזְכוּת אַבְרָהָם. עַד כָּאן דְּבָרָיו. וְהִנֵּה אֱמֶת וְיַצִּיב שֶׁזְּכוּתוֹ שֶׁל אַבְרָהָם גָּדוֹל בִּמְאֹד וְהִיא שֶׁעָמְדָה לַאֲבוֹתֵינוּ וְלָנוּ, אַךְ הַדָּבָר קָשֶׁה: לָמָּה יִחֲסוּ זְכוּתוֹ שֶׁל אַבְרָהָם בְּמַאי דִּכְתִיב 'וַיּוֹצֵא אֹתוֹ הַחוּצָה'? הָיָה לָהֶם לְיַחֲסוֹ בַּמֶּה שֶׁעָמַד בַּעֲשָׂרָה נִסְיוֹנוֹת.
<b>וְהִנֵּה</b> רַבּוֹתֵינוּ זַ"ל (שבת קנו ע"א) דָּרְשׁוּ: "וַיּוֹצֵא אֹתוֹ הַחוּצָה" — אָמַר לוֹ: צֵא מֵאִצְטַגְנִינוּת שֶׁלְּךָ. לְפִי שֶׁאָמַר לוֹ אַבְרָהָם: רוֹאֶה אֲנִי בָּאִצְטַגְנִינוּת שֶׁלִּי שֶׁאֵין לִי בֵּן וְכוּ'. וְיֵשׁ לְדַקְדֵּק, דְּאֵיךְ אַבְרָהָם אָבִינוּ נִתְיָרֵא מֵהַמַּזָּל? וְכִי לֹא יָדַע שֶׁמִּי שֶׁבָּרָא שָׁמַיִם וָאָרֶץ מֵאֶפֶס הַמָּחְלָט הוּא יָכוֹל לְשַׁנּוֹת אֶת הַמַּזָּל?!
<b>אַךְ</b> לְפִי דַרְכֵּנוּ נֹאמַר, בְּהַקְדִּים מַה שֶּׁאָמְרוּ בַּגְּמָרָא בְּשִׁלְהֵי שַׁבָּת (קנו ע"א): אָמַר רַבִּי יוֹחָנָן: מִנַּיִן שֶׁאֵין מַזָּל לְיִשְׂרָאֵל? שֶׁנֶּאֱמַר (ירמיה י, ב): "כֹּה אָמַר יְיָ, אֶל דֶּרֶךְ הַגּוֹיִם אַל תִּלְמָדוּ וּמֵאֹתוֹת הַשָּׁמַיִם אַל תֵּחָתּוּ, כִּי יֵחַתּוּ הַגּוֹיִם מֵהֵמָּה" — גּוֹיִם יֵחַתּוּ וְלֹא יִשְׂרָאֵל. עַד כָּאן. הֲרֵי דְיֵשׁ חִלּוּק בֵּין יִשְׂרָאֵל לְאֻמּוֹת הָעוֹלָם, דְּיִשְׂרָאֵל אֵינָם תַּחַת הַמַּזָּל וְאֻמּוֹת הָעוֹלָם הֵם תַּחַת הַמַּזָּל, וּכְעוֹבָדָא דִשְׁמוּאֵל וְאַבְלָט (שבת קנו ע"ב), דַּאֲמַר לֵהּ שְׁמוּאֵל לְאַבְלָט: אִי בַּר יִשְׂרָאֵל הוּא, אָזֵל וְאָתֵי. וְהִנֵּה אַבְרָהָם הָיָה סָבוּר שֶׁלֹּא יָצָא מִכְּלַל בְּנֵי נֹחַ, וּלְפִיכָךְ נִתְיָרֵא לְפִי שֶׁרָאָה בְּמַזָּלוֹ שֶׁלֹּא הָיָה לוֹ בֵּן. וְהֵשִׁיב לוֹ הַקָּדוֹשׁ בָּרוּךְ הוּא: צֵא מֵאִצְטַגְנִינוּת שֶׁלְּךָ, לְפִי שֶׁאַתָּה יָצָאתָ מִכְּלַל בְּנֵי נֹחַ וְיֵשׁ לְךָ דִין יִשְׂרָאֵל וְאֵין מַזָּל לְיִשְׂרָאֵל. וְכִדְאָמְרִינַן הָתָם: אָמַר רַב יְהוּדָה אָמַר רַב: מִנַּיִן שֶׁאֵין מַזָּל לְיִשְׂרָאֵל? שֶׁנֶּאֱמַר: "וַיּוֹצֵא אֹתוֹ הַחוּצָה". אָמַר אַבְרָהָם לִפְנֵי הַקָּדוֹשׁ בָּרוּךְ הוּא: רִבּוֹנוֹ שֶׁל עוֹלָם, נִסְתַּכַּלְתִּי בָּאִצְטַגְנִינוּת שֶׁלִּי וְאֵינִי רָאוּי לְהוֹלִיד בֵּן. אָמַר לוֹ: צֵא מֵאִצְטַגְנִינוּת שֶׁלְּךָ, שֶׁאֵין מַזָּל לְיִשְׂרָאֵל. מַאי דַּעְתָּךְ, דְּקָאֵי צֶדֶק בְּמַעֲרָב; מַהְדַּרְנָא וּמוֹקְמִינָא לֵהּ בְּמִזְרָח. וְהַיְנוּ דִכְתִיב (ישעיה מא, ב): "מִי הֵעִיר מִמִּזְרָח, צֶדֶק יִקְרָאֵהוּ לְרַגְלוֹ". עַד כָּאן. הֲרֵי שֶׁכָּל טַעֲנָתוֹ שֶׁל ה' שֶׁאָמַר לוֹ צֵא מֵאִצְטַגְנִינוּת שֶׁלְּךָ, הַיְנוּ מִשּׁוּם דְּאֵין מַזָּל לְיִשְׂרָאֵל וְהוֹצִיאוֹ מִכְּלַל בְּנֵי נֹחַ.
<b>וּבָזֶה</b> נָבוֹא לְכַוָּנַת הַמַּאֲמָר: "וַיָּנָס וַיֵּצֵא הַחוּצָה" — קָפַץ בִּזְכוּת אַבְרָהָם וְכוּ'. שֶׁהֻקְשָׁה לְרַבּוֹתֵינוּ זַ"ל, דְּמִי הִתִּיר לְיוֹסֵף שֶׁיְּסַכֵּן עַצְמוֹ, מֵאַחַר שֶׁאֲדוֹנָתוֹ הָיְתָה מְאַיֶּמֶת אוֹתוֹ שֶׁאִם לֹא יִשְׁמַע אֵלֶיהָ שֶׁתַּעֲלִיל עָלָיו וְיַהַרְגֶנּוּ, וְכִדְאִיתָא בַּמִּדְרָשׁ, הֱבִיאוֹ מַהֲרַ"שׁ יָפֶה שָׁם וּבְפָרָשָׁה פז (סימן ה) יְעֻיַּן שָׁם, וַהֲלוֹא בֶּן נֹחַ אֵינוֹ מְצֻוֶּה עַל קְדֻשַּׁת הַשֵּׁם. וְלֵיכָּא לְמֵימַר שֶׁרָצָה לְהַחְמִיר עַל עַצְמוֹ, שֶׁהֲרֵי כָּתַב הָרַמְבַּ"ם, שֶׁכָּל מִי שֶׁנֶּאֱמַר בּוֹ יַעֲבֹר וְאַל יֵהָרֵג וְנֶהֱרַג וְלֹא עָבַר — הֲרֵי זֶה מִתְחַיֵּב בְּנַפְשׁוֹ. לָזֶה הֵשִׁיב, שֶׁקָּפַץ בִּשְׁבִיל אַבְרָהָם שֶׁכָּתַב בּוֹ "וַיּוֹצֵא אֹתוֹ הַחוּצָה", שֶׁפֵּרוּשׁוֹ שֶׁאָמַר לוֹ צֵא מֵאִצְטַגְנִינוּת שֶׁלְּךָ מִשּׁוּם דְּאֵין מַזָּל לְיִשְׂרָאֵל, וְכֵיוָן שֶׁדִּינוֹ כְּיִשְׂרָאֵל — פְּשִׁיטָא שֶׁכָּל זַרְעוֹ הַבָּא אַחֲרָיו יָצְאוּ מִכְּלַל בְּנֵי נֹחַ וְדִינָם כְּיִשְׂרָאֵל, וּמִשּׁוּם הָכֵי "וַיָּנָס וַיֵּצֵא הַחוּצָה", וְסִכֵּן בְּעַצְמוֹ, כְּדִין יִשְׂרָאֵל שֶׁהוּא מֻזְהָר בְּגִלּוּי עֲרָיוֹת שֶׁיֵּהָרֵג וְאַל יַעֲבֹר.
<b>וּבָזֶה</b> יוּבַן מַאֲמַר הַשֵּׁם, דְּאַחַר שֶׁאָמַר לוֹ (בראשית טו, ה): "כֹּה יִהְיֶה זַרְעֶךָ", כְּתִיב (שם שם, ו-ז): "וְהֶאֱמִן בַּייָ וַיַּחְשְׁבֶהָ לּוֹ צְדָקָה. וַיֹּאמֶר אֵלָיו אֲנִי יְיָ אֲשֶׁר הוֹצֵאתִיךָ מֵאוּר כַּשְׂדִּים" וְגוֹמֵר. וְיֵשׁ לְדַקְדֵּק, דְּמַאי שְׁיָטֵהּ דְּהַצָּלַת אוּר כַּשְׂדִּים הָכָא? אָמְנָם פֵּרוּשׁ הָעִנְיָן כָּךְ הוּא. דְּהִנֵּה מַהֲרִימַ"ט בִּדְרָשׁוֹתָיו (סוף פרשת תולדות) הִקְשָׁה, דְּמִי הִתִּיר לוֹ לְאַבְרָהָם שֶׁיַּשְׁלִיךְ עַצְמוֹ לְכִבְשַׁן הָאֵשׁ, מֵאַחַר שֶׁבֶּן נֹחַ אֵינוֹ מְצֻוֶּה עַל קְדֻשַּׁת הַשֵּׁם, וְאִם נֶהֱרַג וְלֹא עָבַר — הֲרֵי זֶה מִתְחַיֵּב בְּנַפְשׁוֹ. וְהֶאֱרִיךְ בָּזֶה. וְכָתַב, שֶׁמִּטַּעַם זֶה אָמְרוּ רַבּוֹתֵינוּ זַ"ל דְּבִשְׁבִיל יַעֲקֹב נִצּוֹל אַבְרָהָם, כִּדְאִיתָא בִּבְרֵאשִׁית רַבָּה (פרשה סג סימן יב), מִשּׁוּם דְּבִשְׁבִיל עַצְמוֹ לֹא הָיָה נִצּוֹל, מִשּׁוּם דְּעָשָׂה שֶׁלֹּא כַּדִּין בַּמֶּה שֶׁמָּסַר עַצְמוֹ עַל קְדֻשַּׁת הַשֵּׁם, וּכְדַי הָיָה לָחוּב בְּעַצְמוֹ. וְהִנֵּה כְּתִיב: "וַיּוֹצֵא אֹתוֹ הַחוּצָה", שֶׁפֵּרוּשׁוֹ צֵא מֵאִצְטַגְנִינוּת שֶׁלְּךָ לְפִי שֶׁאֵין מַזָּל לְיִשְׂרָאֵל, שֶׁהוֹרָה לוֹ הַשֵּׁם שֶׁיָּצָא מִכְּלַל בֶּן נֹחַ לְגַמְרֵי. וְעַל זֶה כְּתִיב: "וְהֶאֱמִן בַּייָ וַיַּחְשְׁבֶהָ לּוֹ צְדָקָה", כְּלוֹמַר, שֶׁאַבְרָהָם חֲשָׁבָהּ לְטוֹבָה לַדָּבָר הַזֶּה שֶׁהוֹצִיאוֹ הַשֵּׁם מִכְּלַל בֶּן נֹחַ וְדָן אוֹתוֹ כְּיִשְׂרָאֵל לְגַמְרֵי. וְעַל זֶה אָמַר לוֹ הַשֵּׁם: מַה נִּתְחַדֵּשׁ לְךָ עַכְשָׁו שֶׁאֲנִי הוֹצֵאתִיךָ מִכְּלַל בֶּן נֹחַ? וַהֲלוֹא "אֲנִי יְיָ אֲשֶׁר הוֹצֵאתִיךָ מֵאוּר כַּשְׂדִּים"! כֵּיוָן שֶׁהוֹצֵאתִיךָ מֵאוּר כַּשְׂדִּים, עַל כָּרְחָךְ הַטַּעַם הוּא מִשּׁוּם שֶׁהוֹצֵאתִיךָ מִכְּלַל בְּנֵי נֹחַ וְיֵשׁ לְךָ דִין יִשְׂרָאֵל שֶׁמֻּזְהָר עַל קְדֻשַּׁת הַשֵּׁם; שֶׁאִם הָיָה לְךָ דִין בֶּן נֹחַ, פְּשִׁיטָא שֶׁאֵין הַשֵּׁם עוֹשֶׂה נֵס בְּדָבָר שֶׁעָשָׂה שֶׁלֹּא כַּדִּין.
<b>וְעַל</b> פִּי זֶה יוּבַן מַאֲמַר רַבּוֹתֵינוּ זַ"ל בִּבְרֵאשִׁית רַבָּה פָּרָשַׁת לֶךְ לְךָ (פרשה טל סימן ט) וְזֶה לְשׁוֹנָם: "וַיֹּאמֶר יְיָ אֶל אַבְרָם לֶךְ לְךָ" (בראשית יב, א). הָדָא הוּא דִכְתִיב (תהלים קי, ג): "עַמְּךָ נְדָבֹת בְּיוֹם חֵילֶךָ" — עִמְּךָ הָיִיתִי בָּעֵת שֶׁנִּדְבַּקְתָּ לִשְׁמִי לֵירֵד לְתוֹךְ כִּבְשַׁן הָאֵשׁ וְכוּ'. "לְךָ טַל יַלְדֻתֶךָ" (שם). לְפִי שֶׁהָיָה אָבִינוּ אַבְרָהָם מִתְפַּחֵד וְאוֹמֵר: תֹּאמַר שֶׁיֵּשׁ בִּי עָו‍ֹן, שֶׁהָיִיתִי עוֹבֵד עֲבוֹדָה זָרָה כָּל הַשָּׁנִים הַלָּלוּ. אָמַר לוֹ הַקָּדוֹשׁ בָּרוּךְ הוּא: "לְךָ טַל יַלְדֻתֶךָ" — מַה טַּל זֶה פּוֹרֵחַ, אַף עֲו‍ֹנוֹתֶיךָ פּוֹרְחִים; מַה טַּל זֶה סִימַן בְּרָכָה לָעוֹלָם, אַף אַתָּה סִימַן בְּרָכָה לָעוֹלָם, שֶׁנֶּאֱמַר (בראשית יב, ג): "וְנִבְרְכוּ בְךָ". עַד כָּאן. וְיֵשׁ לְדַקְדֵּק טוּבָא. חֲדָא, בְּמַאי דְּקָאָמַר עִמְּךָ הָיִיתִי בָּעֵת שֶׁנִּדְבַּקְתָּ לִשְׁמִי לֵירֵד וְכוּ', דְּמַאי קָמַשְׁמַע לָן? מִלְּתָא דִפְשִׁיטָא הִיא! שֶׁכֵּיוָן שֶׁנַּעֲשָׂה לוֹ נֵס שֶׁנִּצּוֹל מִכִּבְשַׁן הָאֵשׁ, פְּשִׁיטָא שֶׁהַשֵּׁם הָיָה עִמּוֹ. עוֹד יֵשׁ לְדַקְדֵּק בִּדְרָשָׁא זוֹ דִּ'לְךָ טַל יַלְדֻתֶךָ', שֶׁבָּא לוֹמַר דְּמַה טַּל זֶה פּוֹרֵחַ וְכוּ', דְּאִם כֵּן דְּרָשָׁא זוֹ דִּ'לְךָ טַל' הֲוָה לֵהּ לְמֵימַר מֵעִקָּרָא, וּבָתַר הָכֵי קְרָא דְ'עַמְּךָ נְדָבֹת', דְּהָא מִשָּׁעָה שֶׁנִּתְגַּיֵּר אַבְרָהָם וְהִכִּיר אֶת בּוֹרְאוֹ עַד אוּר כַּשְׂדִּים עָבַר זְמַן רַב, כִּדְאִיתָא בְּסֵדֶר עוֹלָם. עוֹד יֵשׁ לְדַקְדֵּק בַּמֶּה שֶׁאָמַר שֶׁהָיָה אַבְרָהָם מִתְפַּחֵד וְאוֹמֵר: תֹּאמַר שֶׁיֵּשׁ בִּי עָו‍ֹן, שֶׁהָיִיתִי עוֹבֵד עֲבוֹדָה זָרָה כָּל הַשָּׁנִים הַלָּלוּ. וְכִי לֹא יָדַע אַבְרָהָם אָבִינוּ כִּי גֵר שֶׁנִּתְגַּיֵּר כְּקָטָן שֶׁנּוֹלַד דָּמֵי, וְלֹא תִּזָּכַרְנָה לוֹ הָרִאשׁוֹנוֹת אֲפִלּוּ בֵּרַךְ אֶת הַשֵּׁם וְעָבַד עֲבוֹדָה זָרָה?! וּכְבָר הֻקְשָׁה גַם זֶה לְמַהֲרַ"שׁ יָפֶה, וְתֵרֵץ דְּאַכַּתִּי אַבְרָהָם לָא הֲוָה גְמִיר דִּינָא. עַד כָּאן. וְזֶה הוּא דֹחַק בְּעֵינַי, שֶׁמִּי שֶׁנֶּאֱמַר בּוֹ שֶׁאֲפִלּוּ הֲלָכוֹת שֶׁמְּחַדֵּשׁ הַשֵּׁם בְּכָל יוֹם וָיוֹם בְּבֵית דִּין שֶׁל מַעְלָה יָדַע אוֹתָם אַבְרָהָם אָבִינוּ, וְכִדְאִיתָא בְּפָרָשַׁת תּוֹלְדֹת יִצְחָק (פרשה פד סימן ד), אֵיךְ לֹא יָדַע תֵּכֶף וּמִיָּד דִּין פָּשׁוּט כָּזֶה דְּגֵר שֶׁנִּתְגַּיֵּר כְּקָטָן שֶׁנּוֹלַד דָּמֵי, שֶׁהוּא פָּשׁוּט אֲפִלּוּ לְתִינוֹקוֹת שֶׁל בֵּית רַבָּן. עוֹד יֵשׁ לְדַקְדֵּק בַּמֶּה שֶׁסִּיֵּם הַמַּאֲמָר: מַה טַּל זֶה סִימַן בְּרָכָה לָעוֹלָם, אַף אַתָּה סִימַן בְּרָכָה לָעוֹלָם. דְּאַף דְּנֵימָא כְּדִבְרֵי מַהֲרַ"שׁ יָפֶה, דְּאַף עַל גַּב דְּאִצְטְרִיךְ דִּמְיוֹן זֶה דְּטַל לוֹמַר מַה טַּל פּוֹרֵחַ אַף עֲו‍ֹנוֹתֶיךָ פּוֹרְחִים, מִכָּל מָקוֹם מִדְּמַיְתִי טַל וְלָא קָאָמַר בְּהֶדְיָא עֲו‍ֹנוֹתֶיךָ פּוֹרְחִים שָׁמְעַת מִנַּהּ תַּרְתֵּי; מִכָּל מָקוֹם אַכַּתִּי קָשֶׁה, דְּמֵאַחַר שֶׁכָּל עִקַּר פַּחְדּוֹ שֶׁל אַבְרָהָם לֹא הָיָה אֶלָּא מִפְּנֵי אוֹתָם שָׁנִים שֶׁעָבַד עֲבוֹדָה זָרָה, וְעַל זֶה הֵשִׁיב לוֹ הַשֵּׁם וְנִחֲמוֹ מִפַּחְדּוֹ וְאָמַר לוֹ מַה טַּל זֶה פּוֹרֵחַ אַף עֲו‍ֹנוֹתֶיךָ פּוֹרְחִים, לְמַאי אִצְטְרִיךְ לוֹמַר לוֹ עוֹד הַשֵּׁם מַה טַּל סִימַן בְּרָכָה לָעוֹלָם אַף אַתָּה סִימַן בְּרָכָה לָעוֹלָם, שֶׁהֲרֵי לֹא שַׁיָּךְ זֶה לְמַה שֶּׁהָיָה מִתְפַּחֵד אַבְרָהָם אָבִינוּ.
<b>אַךְ</b> עִם מַה שֶּׁכָּתַבְנוּ יִתְיַשֵּׁב הַכֹּל. וְנַקְדִּים סֻגְיָא אַחַת בְּפֶרֶק בֵּן סוֹרֵר וּמוֹרֶה (סנהדרין עא ע"ב): אָמַר רַבִּי חֲנִינָא: בֶּן נֹחַ שֶׁבֵּרַךְ אֶת הַשֵּׁם וְאַחַר כָּךְ נִתְגַּיֵּר — פָּטוּר, הוֹאִיל וְנִשְׁתַּנָּה דִינוֹ נִשְׁתַּנָּה מִיתָתוֹ. וּפֵרֵשׁ רַשִׁ"י: הוֹאִיל וְנִשְׁתַּנָּה דִינוֹ — דְּאִלּוּ מֵעִקָּרָא נִדּוֹן בְּעֵד אֶחָד וּבְדַיָּן אֶחָד וּבְלֹא הַתְרָאָה, וְאִלּוּ עָבֵד הַשְׁתָּא בָּעֵי הַתְרָאָה וְסַנְהֶדְרִין שֶׁל עֶשְׂרִים וּשְׁלשָׁה וְעֵדִים. וְנִשְׁתַּנָּה מִיתָתוֹ — דְּכָל מִיתַת בְּנֵי נֹחַ בְּסַיִף, וְאִלּוּ עָבֵד הַשְׁתָּא בָּעוּ לְמֵדַיְנֵהּ בִּסְקִילָה, וְהוּא לָא אִחַיַּב בְּהָא מִיתָה, הִלְכָּךְ פָּטוּר. תּוּ אָמְרִינַן הָתָם, דְּגוֹי שֶׁהָרַג אֶת יִשְׂרָאֵל אוֹ שֶׁבָּא עַל אֵשֶׁת יִשְׂרָאֵל וְנִתְגַּיֵּר, דְּחַיָּב. דְּאַף עַל גַּב דְּאֶשְׁתַּנִּי דִינוֹ, דְּהַיְנוּ בְּעֵדָה וְעֵדִים וְהַתְרָאָה, מִכָּל מָקוֹם לָא אֶשְׁתַּנִּי מִיתָתוֹ, דְּרוֹצֵחַ מֵעִקָּרָא בְּסַיִף וְהַשְׁתָּא נָמֵי בְּסַיִף. הַכְּלָל הָעוֹלֶה: דְּהֵיכָא דְנִשְׁתַּנָּה דִינוֹ וּמִיתָתוֹ — פָּטוּר, וְהֵיכָא דְלֹא נִשְׁתַּנָּה דִינוֹ וּמִיתָתוֹ — חַיָּב.
<b>וְהִנֵּה</b> אֵין סָפֵק דְּאַלִּבָּא דְהָרַמְבַּ"ן וְכַת דְּעִמֵּהּ, דִּסְבִירָא לְהוּ דְּאַבְרָהָם יָצָא מִכְּלַל בֶּן נֹחַ לְגַמְרֵי וּבַגּוֹיִם לֹא יִתְחַשָּׁב, כְּמוֹ שֶׁנִּתְבָּאֵר לְעֵיל דְּרוּשׁ רִאשׁוֹן, פְּשִׁיטָא שֶׁפָּטוּר עַל מַה שֶּׁעָבַד עֲבוֹדָה זָרָה כָּל אוֹתָם הַשָּׁנִים, שֶׁהֲרֵי נִשְׁתַּנָּה דִינוֹ וּמִיתָתוֹ. אַךְ לְדַעַת חַכְמֵי צָרְפַת, דִּסְבִירָא לְהוּ דְּלֹא יָצְאוּ יִשְׂרָאֵל מִכְּלַל בְּנֵי נֹחַ עַד שְׁעַת מַתַּן תּוֹרָה, פְּשִׁיטָא שֶׁחַיָּב אַבְרָהָם אָבִינוּ עַל כָּל אוֹתָם הַשָּׁנִים שֶׁעָבַד עֲבוֹדָה זָרָה, שֶׁהֲרֵי לֹא נִשְׁתַּנָּה לֹא דִינוֹ וְלֹא מִיתָתוֹ, דְּמֵעִקָּרָא בֶּן נֹחַ הֲוָה וְהַשְׁתָּא נָמֵי בֶּן נֹחַ הוּא.
<b>וְכָתְבוּ</b> הַתּוֹסָפוֹת זַ"ל עֲלַהּ דְּהַךְ דְּרַבִּי חֲנִינָא דְּבֶן נֹחַ שֶׁבֵּרַךְ אֶת הַשֵּׁם וְאַחַר כָּךְ נִתְגַּיֵּר דְּפָטוּר, וְזֶה לְשׁוֹנָם: תֵּמַהּ, אִי הָוֵי מִלְּתָא דְרַבִּי חֲנִינָא כְּתַנָּאֵי דִּפְלִיגִי בְּפֶרֶק הַחוֹלֵץ (יבמות מח ע"ב): מִפְּנֵי מַה גֵּרִים מְעֻנִּים בַּזְּמַן הַזֶּה? מִפְּנֵי שֶׁלֹּא קִיְּמוּ שֶׁבַע מִצְו‍ֹת שֶׁקִּבְּלוּ עֲלֵיהֶם בְּנֵי נֹחַ. וְרַבִּי יוֹסֵי פְּלִיג הָתָם וְאָמַר: גֵּר שֶׁנִּתְגַּיֵּר כְּקָטָן שֶׁנּוֹלַד דָּמֵי וְלָא מִעַנְשִׁי כְּלָל. וּלְפִי זֶה, הַךְ סֻגְיָא דְהָכָא דְּרַבִּי חֲנִינָא אָתְיָא כְּרַבִּי יוֹסֵי. וְחָזְרוּ וְהִקְשׁוּ, דְּהַךְ סֻגְיָא לָא אָתְיָא כְּחַד מִנַּיְהוּ, מִשּׁוּם דְּאָמְרִינַן: עָשָׂה כֵּן בְּיִשְׂרָאֵל — חַיָּב; וְאִי כְּרַבִּי יוֹסֵי, כְּקָטָן שֶׁנּוֹלַד דָּמֵי. וְתֵרְצוּ: וְנִרְאֶה שֶׁיֵּשׁ לְחַלֵּק דְּכֻלַּהּ שְׁמַעְתִּין בְּדִינֵי אָדָם וְהָתָם בְּדִינֵי שָׁמַיִם. עַד כָּאן. נִמְצִינוּ לְמֵדִין מִדִּבְרֵי רַבּוֹתֵינוּ בַּעֲלֵי הַתּוֹסָפוֹת, דִּלְרַבִּי יוֹסֵי בְּדִינֵי שָׁמַיִם לְעוֹלָם פָּטוּר בֶּן נֹחַ עַל מַה שֶּׁעָבַר מִשֶּׁבַע מִצְו‍ֹת בְּעוֹדוֹ בְּגַיּוּתוֹ, וַאֲפִלּוּ הֵיכָא דְלֹא נִשְׁתַּנָּה דִינוֹ וּמִיתָתוֹ; אַךְ בְּדִינֵי אָדָם יֵשׁ חִלּוּק בֵּינֵיהֶם, דְּהֵיכָא דְנִשְׁתַּנָּה דִינוֹ וּמִיתָתוֹ — פָּטוּר אַף מִדִּינֵי אָדָם, אַךְ הֵיכָא דְלֹא נִשְׁתַּנָּה דִינוֹ וּמִיתָתוֹ — נְהִי דְפָטוּר מִדִּינֵי שָׁמַיִם מִשּׁוּם דְּגֵר שֶׁנִּתְגַּיֵּר כְּקָטָן שֶׁנּוֹלַד דָּמֵי, בְּדִינֵי אָדָם מִיהָא חַיָּב.
<b>וְאָמְרִינַן</b> בַּגְּמָרָא פֶּרֶק כָּל כִּתְבֵי (שבת קיט ע"ב): אָמַר רֵישׁ לָקִישׁ מִשֻּׁם רַבִּי יְהוּדָה נְשִׂיאָה: אֵין הָעוֹלָם מִתְקַיֵּם אֶלָּא בְּהֶבֶל פִּיהֶם שֶׁל תִּינוֹקוֹת. אֲמַר לֵהּ רַב פַּפָּא לְאַבָּיֵי: דִּידִי וְדִידָךְ מַאי? אֲמַר לֵהּ: אֵינוֹ דוֹמֶה הֶבֶל פֶּה שֶׁיֵּשׁ בּוֹ חֵטְא לְהֶבֶל פֶּה שֶׁאֵין בּוֹ חֵטְא. עַד כָּאן. וְהִקְשָׁה מַהֲרַ"שׁ יָפֶה, דְּמַאי פְּסָקָא שֶׁהַתִּינוֹקוֹת אֵינָם חוֹטְאִים וְאַבָּיֵי וְרַב פַּפָּא חוֹטְאִים, דְּקָאָמְרוּ אֵינוֹ דוֹמֶה הֶבֶל שֶׁיֵּשׁ בּוֹ חֵטְא לְהֶבֶל שֶׁאֵין בּוֹ חֵטְא. וְתֵרֵץ, דְּ"אָדָם אֵין צַדִּיק בָּאָרֶץ אֲשֶׁר יַעֲשֶׂה טּוֹב וְלֹא יֶחֱטָא" (קהלת ז, כ); אֶלָּא שֶׁהַתִּינוֹקוֹת אַף עַל פִּי שֶׁחוֹטְאִים לֹא נֶחְשָׁב לְחֵטְא, מִשּׁוּם דְּאֵין לָהֶם עֹנֶשׁ עַל זֶה וַחֲשִׁיב כְּאִלּוּ לֹא חָטְאוּ. וְאַף עַל גַּב דְּאָמְרִינַן (ירושלמי בכורות פ"ב ה"א) דְּבֵית דִּין שֶׁל מַעְלָה אֵינָם מַעֲנִישִׁים פָּחוֹת מִבֶּן עֶשְׂרִים, וְהָכָא מַשְׁמַע דְּדַוְקָא מִשּׁוּם תִּינוֹקוֹת הָעוֹלָם מִתְקַיֵּם. וְתֵרֵץ דְּהָא לָא קַשְׁיָא, דִּנְהִי דְאֵינָם מַעֲנִישִׁים בְּדִינֵי שָׁמַיִם, כֵּיוָן דִּבְדִינֵי אָדָם מִיהוּ מַעֲנִישִׁים — אֵין מְטִיבִים לַאֲחֵרִים בִּשְׁבִילָם, כֵּיוָן דִּבְדִינֵי אָדָם מִיהוּ חַיָּב.
<b>וּבָזֶה</b> נָבוֹא לְכַוָּנַת הַמַּאֲמָר. דְּהִנֵּה אַבְרָהָם נִסְתַּפֵּק בְּמַחְלֻקְתָּם שֶׁל רִאשׁוֹנִים דְּבַעֲלֵי הַתּוֹסָפוֹת וְהָרַמְבַּ"ן שֶׁכָּתַבְנוּ לְעֵיל בִּדְרוּשׁ רִאשׁוֹן. דְּלִסְבָרַת בַּעֲלֵי הַתּוֹסָפוֹת שֶׁעַד שֶׁבָּאוּ יִשְׂרָאֵל לְסִינַי לֹא יָצְאוּ מִכְּלַל בְּנֵי נֹחַ, אִם כֵּן אַבְרָהָם עָשָׂה שֶׁלֹּא כַּדִּין בַּמֶּה שֶׁהֻשְׁלַךְ לְכִבְשַׁן הָאֵשׁ שֶׁלֹּא לַעֲבֹד עֲבוֹדָה זָרָה, דְּהָא קַיְמָא לָן דְּבֶן נֹחַ אֵינוֹ מְצֻוֶּה עַל קְדֻשַּׁת הַשֵּׁם. וּמַה שֶּׁנִּצּוֹל לֹא הָיָה בִּשְׁבִילוֹ, לְפִי שֶׁהוּא עָשָׂה שֶׁלֹּא כַּדִּין, אֶלָּא מַה שֶּׁנִּצּוֹל הוּא מִשּׁוּם שֶׁנִּסְתַּכֵּל הַשֵּׁם בְּיַעֲקֹב שֶׁעָתִיד לָצֵאת מִמֶּנּוּ וּמִשּׁוּם הָכֵי הִצִּילוֹ הַשֵּׁם מִכִּבְשַׁן הָאֵשׁ. וּכְמוֹ שֶׁכָּתַבְנוּ מִשֵּׁם מַהֲרִימַ"ט דְּהַיְנוּ מַה שֶּׁדָּרְשׁוּ רַבּוֹתֵינוּ זַ"ל (ב"ר פרשה סג סימן ב) בְּ"יַעֲקֹב אֲשֶׁר פָּדָה אֶת אַבְרָהָם" (ישעיה כט, כב), דְּמִשּׁוּם יַעֲקֹב נִצּוֹל אַבְרָהָם מֵאוּר כַּשְׂדִּים. אוֹ דִלְמָא דְּהִלְכְתָא כְּהָרַמְבַּ"ן דְּמֵעֵת אֲשֶׁר בָּחַר הַשֵּׁם בְּאַבְרָהָם הָיָה לוֹ דִין יִשְׂרָאֵל גָּמוּר וּבַגּוֹיִם לֹא יִתְחַשָּׁב, וְכַדִּין עָשָׂה בַּמֶּה שֶׁהֻשְׁלַךְ לְכִבְשַׁן הָאֵשׁ בִּשְׁבִיל שֶׁלֹּא לַעֲבֹד עֲבוֹדָה זָרָה, שֶׁהֲרֵי יִשְׂרָאֵל מֻזְהָרִים עַל קְדֻשַּׁת הַשֵּׁם. וּבִהְיוֹת אַבְרָהָם עַל מְבוּכָה זוֹ אָמַר לוֹ הַשֵּׁם: אַל יַעֲלוּ דְבָרִים אֵלּוּ עַל לְבָבְךָ שֶׁבְּעֵת שֶׁיָּרַדְתָּ לְכִבְשַׁן הָאֵשׁ נִסְתַּכַּלְתִּי בְּאִישׁ אַחֵר וְהִצַּלְתִּיךָ, אֶלָּא "עַמְּךָ נְדָבֹת בְּיוֹם חֵילֶךָ" — עִמְּךָ הָיִיתִי בַּשָּׁעָה שֶׁנִּדְבַּקְתָּ בִּשְׁמִי לֵירֵד לְתוֹךְ כִּבְשַׁן הָאֵשׁ, וּבִשְׁבִילְךָ הִצַּלְתִּיךָ. שֶׁכָּךְ הִיא הַמִּדָּה לְיִרְאֵי הַשֵּׁם וּלְחוֹשְׁבֵי שְׁמוֹ, כְּדָנִיֵּאל חֲנַנְיָה מִישָׁאֵל וַעֲזַרְיָה, לְפִי שֶׁאַתָּה יָצָאתָ מִכְּלַל בְּנֵי נֹחַ לְגַמְרֵי. וּרְאָיָה לַדָּבָר, כִּי "לְךָ טַל יַלְדֻתֶךָ" — מַה טַּל פּוֹרֵחַ אַף עֲו‍ֹנוֹתֶיךָ פּוֹרְחִים, וְכָל אוֹתָן הַשָּׁנִים שֶׁעָבַדְתָּ עֲבוֹדָה זָרָה עֲו‍ֹנוֹתֶיךָ פּוֹרְחִים. וְעַל כָּרְחָךָ הַטַּעַם הוּא מִפְּנֵי שֶׁיָּצָאתָ מִכְּלַל בֶּן נֹחַ וּבָאתָ לִכְלַל יִשְׂרָאֵל, וְקַיְמָא לָן דְּכֹל שֶׁנִּשְׁתַּנָּה דִינוֹ וּמִיתָתוֹ פָּטוּר; וְאִם אִיתָא שֶׁלֹּא יָצָאתָ מִכְּלַל בֶּן נֹחַ, אֵיךְ עֲו‍ֹנוֹתֶיךָ פּוֹרְחִים, וַהֲלוֹא לֹא נִשְׁתַּנָּה לֹא דִינְךָ וְלֹא מִיתָתְךָ.
<b>אֶלָּא</b> שֶׁעֲדַיִן הָיָה אַבְרָהָם יָכוֹל לִטְעֹן דְּאֵין מִכָּאן רְאָיָה כְּלָל, דִּלְעוֹלָם דְּלֹא יָצָא מִכְּלַל בְּנֵי נֹחַ, וּמַה שֶּׁעֲו‍ֹנוֹתָיו פּוֹרְחִים אַף עַל פִּי שֶׁלֹּא נִשְׁתַּנָּה לֹא דִינוֹ וְלֹא מִיתָתוֹ הוּא לְפִי שֶׁכָּךְ הוּא הַדִּין, דִּבְדִינֵי שָׁמַיִם אַף עַל פִּי שֶׁלֹּא נִשְׁתַּנָּה לֹא דִינוֹ וְלֹא מִיתָתוֹ פָּטוּר, וּכְמוֹ שֶׁכָּתְבוּ רַבּוֹתֵינוּ בַּעֲלֵי הַתּוֹסָפוֹת, וּלְעוֹלָם שֶׁבְּדִינֵי אָדָם חַיָּב, שֶׁלֹּא נִשְׁתַּנָּה לֹא דִינוֹ וְלֹא מִיתָתוֹ. וְאִם כֵּן, הַמְּבוּכָה שֶׁהָיָה עוֹמֵד אַבְרָהָם אָבִינוּ עֲדַיִן לֹא נִפְשְׁטָה. לָזֶה חָזַר וְאָמַר: וּמַה טַּל בְּרָכָה לָעוֹלָם אַף אַתָּה בְּרָכָה לָעוֹלָם, שֶׁנֶּאֱמַר: "וְנִבְרְכוּ בְךָ". וְאִם כֵּן עַל כָּרְחִין אַף בְּדִינֵי אָדָם אֵין בְּךָ עָו‍ֹן אֲשֶׁר חָטָא, מִשּׁוּם דְּכָל מִי שֶׁיֵּשׁ בְּיָדוֹ חִיּוּב בְּדִינֵי אָדָם, אַף שֶׁבְּדִינֵי שָׁמַיִם פָּטוּר, מִכָּל מָקוֹם אֵין מְטִיבִין לַאֲחֵרִים בִּשְׁבִילוֹ. וְאִם כֵּן עַל כָּרְחִין שֶׁאַף בְּדִינֵי אָדָם אֵין בְּךָ עָו‍ֹן אֲשֶׁר חָטָא. וְאִם כֵּן הוּא מֻכְרָח שֶׁאַתָּה יָצָאתָ מִכְּלַל בְּנֵי נֹחַ, וּמִשּׁוּם הָכֵי אַתָּה פָּטוּר אֲפִלּוּ מִדִּינֵי אָדָם, מִשּׁוּם שֶׁנִּשְׁתַּנָּה דִינְךָ וּמִיתָתְךָ. וְכֵיוָן שֶׁיָּצָאתָ מִכְּלַל בֶּן נֹחַ, אִם כֵּן כַּדִּין עָשִׂיתָ בַּמֶּה שֶׁמָּסַרְתָּ עַצְמְךָ עַל קְדֻשַּׁת הַשֵּׁם, וַאֲנִי הִצַּלְתִּיךָ בִּשְׁבִילְךָ כַּמִּשְׁפָּט לְאוֹהֲבֵי הַשֵּׁם וּלְחוֹשְׁבֵי שְׁמוֹ, וְעִמְּךָ הָיִיתִי בַּשָּׁעָה שֶׁנִּדְבַּקְתָּ בִּשְׁמִי לֵירֵד לְתוֹךְ כִּבְשַׁן הָאֵשׁ.
<b>וּבָזֶה</b> יוּבַן מַאי דְּאָמְרִינַן בַּמִּדְרָשׁ סֵדֶר וַיֵּשֶׁב (פרשה פז סימן י) וְזֶה לְשׁוֹנָם: שִׁמְעוֹן אִישׁ קִטְרוֹן אוֹמֵר: בִּזְכוּת יוֹסֵף נִקְרַע הַיָּם לְיִשְׂרָאֵל. הָדָא הוּא דִכְתִיב (תהלים קיד, ג): "הַיָּם רָאָה וַיָּנֹס" — בִּזְכוּת "וַיַּעֲזֹב בִּגְדוֹ בְּיָדָהּ וַיָּנָס" (בראשית לט, יב). עַד כָּאן. וְיֵשׁ לְדַקְדֵּק, דְּאֵיךְ תָּלָה קְרִיעַת יַם סוּף בְּמַאי דִּכְתִיב "וַיַּעֲזֹב בִּגְדוֹ בְּיָדָהּ וַיָּנָס". אַךְ לְפִי דַרְכֵּנוּ יוּבַן. שֶׁכְּבָר כָּתַבְנוּ לְעֵיל בִּדְרוּשׁ רִאשׁוֹן, שֶׁטַּעֲנַת ס"מ שֶׁלֹּא יִקָּרַע הַיָּם לְיִשְׂרָאֵל הוּא לְפִי שֶׁיִּשְׂרָאֵל לֹא יָצְאוּ מִכְּלַל בְּנֵי נֹחַ אֶלָּא לְהַחְמִיר עֲלֵיהֶם בַּמֶּה שֶׁיֵּשׁ קֻלָּא מִצַּד הֱיוֹתָם בְּנֵי נֹחַ, אֲבָל לְעוֹלָם שֶׁיֵּשׁ לָהֶם חֻמְרָא דִבְנֵי נֹחַ, וּמִטַּעַם זֶה הָיָה רוֹצֶה לְחַיֵּב אֶת יִשְׂרָאֵל אַף שֶׁהָיוּ שׁוֹגְגִין וַאֲנוּסִין, וּכְדִכְתַבְנָא. וְאִם הָיָה הַדִּין כָּךְ, פְּשִׁיטָא שֶׁיּוֹסֵף לֹא הָיָה מְסַכֵּן עַצְמוֹ אִם לֹא יָצָא מִכְּלַל בְּנֵי נֹחַ כִּי אִם לְהַחְמִיר. אַךְ כְּפִי סְבָרַת יוֹסֵף שֶׁיָּצְאוּ מִכְּלַל בֶּן נֹחַ מִכֹּל וָכֹל, וּמִשּׁוּם הָכֵי מָסַר עַצְמוֹ עַל קְדֻשַּׁת הַשֵּׁם, אִם כֵּן בְּדִין הוּא שֶׁיִּקָּרַע הַיָּם לְיִשְׂרָאֵל אַף שֶׁעָבְדוּ עֲבוֹדָה זָרָה, לְפִי שֶׁהָיוּ שׁוֹגְגִים, וְשׁוֹגֵג בְּיִשְׂרָאֵל פָּטוּר. זֶהוּ שֶׁאָמְרוּ: "הַיָּם רָאָה וַיָּנֹס" — שֶׁנִּקְרַע הַיָּם לְיִשְׂרָאֵל, דְּמַשְׁמַע שֶׁיָּצְאוּ מִכְּלַל בְּנֵי נֹחַ לְגַמְרֵי, בִּזְכוּת "וַיַּעֲזֹב בִּגְדוֹ בְּיָדָהּ וַיָּנָס", דְּקִיֵּם בְּעַצְמוֹ שֶׁיָּצָא מִכְּלַל בֶּן נֹחַ לְגַמְרֵי וּבַגּוֹיִם לֹא יִתְחַשָּׁב, וּפְשִׁיטָא דְּהַבָּאִים אַחֲרָיו בְּשִׁיטָתֵהּ אָזְלִי, וּמִשּׁוּם הָכֵי נִקְרַע הַיָּם לִפְנֵיהֶם, לְפִי שֶׁיָּצְאוּ מִכְּלַל בְּנֵי נֹחַ, וַעֲבוֹדָה זָרָה שֶׁעָבְדוּ הָיוּ שׁוֹגְגִים, וְשׁוֹגֵג בְּיִשְׂרָאֵל אֵינָם נֶעֱנָשִׁים עָלֶיהָ כַּמְבֹאָר.
<b>וְעַל</b> פִּי זֶה יוּבַן מַאי דְּאָמְרִינַן בַּמִּדְרָשׁ וְזֶה לְשׁוֹנָם: מֵהֵיכָן זָכוּ יִשְׂרָאֵל לְבִרְכַּת כֹּהֲנִים? מֵאַבְרָהָם. דִּכְתִיב (בראשית טו, ה): "כֹּה יִהְיֶה זַרְעֶךָ", וּכְתִיב (במדבר ו, כג): "כֹּה תְבָרְכוּ". וְרַבָּנָן אָמְרִי: מִמַּתַּן תּוֹרָה. שֶׁנֶּאֱמַר (שמות כ, יט): "כֹּה תֹאמַר אֶל בְּנֵי יִשְׂרָאֵל", וּכְתִיב: "כֹּה תְבָרְכוּ". עַד כָּאן. וְהִנֵּה הַמַּאֲמָר הַזֶּה אוֹמֵר דִּרְשׁוּנִי וִחְיוּ, דְּבִשְׁבִיל דְּרָשָׁה דְ'כֹה' 'כֹּה' אָמְרוּ דְרָשָׁה זוֹ. וָעוֹד, דִּלְמָאן דְּאָמַר מִמַּתַּן תּוֹרָה, הָא כְּתִיב "כֹּה יִהְיֶה זַרְעֶךָ"? וָעוֹד, דַּהֲרֵי כַּמָּה 'כֹּה' אִיכָּא בִּקְרָאֵי: "כֹּה אָמַר יְיָ כַּחֲצֹת הַלַּיְלָה" (שם יא, ד), "כֹּה תֹאמַר אֲלֵיהֶם", וְכָאֵלֶּה רַבּוֹת, וְאִם כֵּן מַה נִּשְׁתַּנּוּ אֵלּוּ מֵאֵלּוּ?
<b>וְנִרְאֶה</b> דִּפְלִיגִי בְּאוֹתוֹ מַחֲלֹקֶת שֶׁכָּתַבְנוּ לְעֵיל בִּדְרוּשׁ רִאשׁוֹן, אִם יִשְׂרָאֵל קֹדֶם מַתַּן תּוֹרָה יָצְאוּ מִכְּלַל בְּנֵי נֹחַ לְגַמְרֵי אוֹ לֹא. וְהִנֵּה בְּפֶרֶק שְׁלִישִׁי דִבְרָכוֹת (כ ע"ב) אָמְרִינַן: דָּרַשׁ רַב עַוִּירָא: אָמְרוּ מַלְאֲכֵי הַשָּׁרֵת לִפְנֵי הַקָּדוֹשׁ בָּרוּךְ הוּא: כָּתוּב בְּתוֹרָתְךָ (דברים י, יז): "אֲשֶׁר לֹא יִשָּׂא פָנִים", וַהֲלוֹא אַתָּה נוֹשֵׂא פָּנִים לְיִשְׂרָאֵל, דִּכְתִיב (במדבר ו, כו): "יִשָּׂא יְיָ פָּנָיו אֵלֶיךָ". אָמַר לָהֶם: וְלֹא אֶשָּׂא פָּנִים לְיִשְׂרָאֵל?! שֶׁכָּתַבְתִּי לָהֶם (דברים ח, י): "וְאָכַלְתָּ וְשָׂבָעְתָּ וּבֵרַכְתָּ", וְהֵם מְדַקְדְּקִים עַל עַצְמָם עַד כְּזַיִת וְעַד כְּבֵיצָה. לָמַדְנוּ מִכָּאן, דִּבְבִרְכַּת כֹּהֲנִים הֶרְאָנוּ הַשֵּׁם אַהֲבָתוֹ אוֹתָנוּ שֶׁהִבְדִּילָנוּ מִן הָעַמִּים, דְּלִבְנֵי נֹחַ אֵינוֹ נוֹשֵׂא פָּנִים וּלְיִשְׂרָאֵל נוֹשֵׂא פָּנִים. וְעַל זֶה שָׁאֲלוּ: מֵהֵיכָן זָכוּ יִשְׂרָאֵל לְבִרְכַּת כֹּהֲנִים? כְּלוֹמַר, מֵאֵיזֶה זְמַן זָכוּ לִגְדֻלָּה זוֹ שֶׁנִּבְדְּלוּ מֵהָעַמִּים? וְאָמְרוּ: מֵאַבְרָהָם, שֶׁאָמַר לוֹ הַשֵּׁם "כֹּה יִהְיֶה זַרְעֶךָ". וּכְבָר נִתְבָּאֵר, שֶׁוִּכּוּחוֹ שֶׁל אַבְרָהָם עִם הַשֵּׁם הוּא, שֶׁאַבְרָהָם הָיָה סָבוּר שֶׁלֹּא יָצָא מִכְּלַל בְּנֵי נֹחַ, וּלְפִיכָךְ נִתְיָרֵא לְפִי שֶׁרָאָה בְּמַזָּלוֹ שֶׁלֹּא יִהְיֶה לוֹ בֵּן, מִשּׁוּם דְּלִבְנֵי נֹחַ אֵין הַקָּדוֹשׁ בָּרוּךְ הוּא מְשַׁנֶּה אֶת הַמַּזָּל. וְהֵשִׁיב לוֹ הַקָּדוֹשׁ בָּרוּךְ הוּא: צֵא מֵאִצְטַגְנִינוּת שֶׁלְּךָ, לְפִי שֶׁיָּצָאתָ מִכְּלַל בְּנֵי נֹחַ וְיֵשׁ לְךָ דִין יִשְׂרָאֵל וְאֵין מַזָּל לְיִשְׂרָאֵל. נִמְצָא שֶׁמֵּאוֹתָהּ שָׁעָה שֶׁאָמַר לוֹ הַקָּדוֹשׁ בָּרוּךְ הוּא "כֹּה יִהְיֶה זַרְעֶךָ", הֶרְאָנוּ לָדַעַת שֶׁיָּצָא מִכְּלַל בְּנֵי נֹחַ לְגַמְרֵי. וְאִם כֵּן, מֵאוֹתָהּ שָׁעָה זָכוּ לְבִרְכַּת כֹּהֲנִים, דְּהַיְנוּ שֶׁהִבְדִּילָנוּ מִשְּׁאָר הָעַמִּים. וְרַבָּנָן סְבִירָא לְהוּ כְּמָאן דְּאָמַר שֶׁלֹּא יָצְאוּ מִכְּלַל בְּנֵי נֹחַ לְגַמְרֵי עַד מַתַּן תּוֹרָה, וּמִשּׁוּם הָכֵי אָמְרוּ דְּלֹא זָכוּ לְבִרְכַּת כֹּהֲנִים כִּי אִם בְּמַתַּן תּוֹרָה, שֶׁאָז הֻבְדְּלוּ מֵהָעַמִּים לְגַמְרֵי.
<b>וְאֶל</b> זֶה סוֹבֵב הוֹלֵךְ כַּוָּנַת רַבּוֹתֵינוּ זַ"ל בַּמִּדְרָשׁ, וְזֶה לְשׁוֹנָם: "וַיִּפֶן כֹּה וָכֹה" (שמות ב, יב) — נִסְתַּכֵּל בַּמֶּה שֶׁאָמַר הַקָּדוֹשׁ בָּרוּךְ הוּא לְאַבְרָהָם "כֹּה יִהְיֶה זַרְעֶךָ", "וַיַּךְ אֶת הַמִּצְרִי". עַד כָּאן. וְהַדָּבָר קָשֶׁה, דְּאֵיךְ הוּא סִבָּה מַה שֶּׁאָמַר הַשֵּׁם לְאַבְרָהָם "כֹּה יִהְיֶה זַרְעֶךָ" שֶׁיַּכֶּה אֶת הַמִּצְרִי, וּמַה שַּׁיָּכוּת יֵשׁ לָזֶה עִם זֶה? אֶלָּא פֵּרוּשׁ הָעִנְיָן כָּךְ הוּא. שֶׁכְּבָר כָּתַבְנוּ לְעֵיל בִּדְרוּשׁ רִאשׁוֹן, דְּאִיתָא בַּמִּדְרָשׁ (שמו"ר פרשה א סימן לג): "וַיִּפֶן כֹּה וָכֹה", שֶׁנִּמְלַךְ בַּמַּלְאָכִים אִם חַיָּב מִיתָה אוֹ לֹא. וּפֵרֵשׁ מַהֲרַ"שׁ יָפֶה, שֶׁמּשֶׁה רַבֵּנוּ חָקַר בְּחֶלְקֵי הַסּוֹתֵר כֹּה וָכֹה אִם חַיָּב מִיתָה עַל הַכָּאָתוֹ, כְּגוֹי הַמַּכֶּה אֶת יִשְׂרָאֵל שֶׁחַיָּב מִיתָה עַל הַכָּאָתוֹ, אוֹ שֶׁמָּא אֵין יִשְׂרָאֵל בִּכְלָל זֶה עַד מַתַּן תּוֹרָה שֶׁאָז יָצְאוּ מִכְּלַל בְּנֵי נֹחַ. וְזֶהוּ כַּוָּנַת הַמַּאֲמָר: נִסְתַּכֵּל בַּמֶּה שֶׁאָמַר הַשֵּׁם לְאַבְרָהָם "כֹּה יִהְיֶה זַרְעֶךָ", כְּלוֹמַר, שֶׁעַל יְדֵי זֶה הוֹרָה הַשֵּׁם לְאַבְרָהָם שֶׁיָּצָא מִכְּלַל בְּנֵי נֹחַ, וּמִשּׁוּם הָכֵי אָמַר לוֹ: צֵא מֵאִצְטַגְנִינוּת שֶׁלְּךָ דְּאֵין מַזָּל לְיִשְׂרָאֵל, וּמִשּׁוּם הָכֵי "וַיַּךְ אֶת הַמִּצְרִי", כְּדִין גּוֹי שֶׁהִכָּה אֶת יִשְׂרָאֵל דְּחַיָּב מִיתָה וּכְדִכְתַבְנָא.
<b>וּבָזֶה</b> נָבוֹא לְיַשֵּׁב הַמַּאֲמָר הַנִּצָּב פֶּתַח הַשַּׁעַר: רַבִּי בֶּרֶכְיָה פָּתַח: "אָחוֹת לָנוּ קְטַנָּה" וְכוּ'. וְיֵשׁ לְדַקְדֵּק בְּמַאֲמָר זֶה טוּבָא. חֲדָא, בַּמֶּה שֶׁאָמַר: "וְשָׁדַיִם אֵין לָהּ" — לֹא הֵינִיקוּהוּ לֹא מִצְו‍ֹת וְלֹא מַעֲשִׂים טוֹבִים. וּפֵרֵשׁ מַהֲרַ"שׁ יָפֶה, שֶׁמַּה שֶּׁקִּיֵּם — מֵעַצְמוֹ קִיֵּם וְלֹא מִלִּמּוּד אָב אוֹ רַב, וְגַם עֲדַיִן לֹא דִבֶּר בּוֹ רוּחַ הַשֵּׁם וְכוּ'. דְּמַה קֶּשֶׁר יֵשׁ לָזֶה עִם מַה שֶּׁסִּיֵּם: "מַה נַּעֲשֶׂה לַאֲחוֹתֵנוּ בַּיּוֹם שֶׁיְּדֻבַּר בָּהּ", שֶׁפֵּרוּשׁוֹ בַּיּוֹם שֶׁגָּזַר עָלָיו נִמְרוֹד לֵירֵד לְתוֹךְ כִּבְשַׁן הָאֵשׁ? דְּאַדְּרַבָּה, מֵאַחַר שֶׁלֹּא הֵינִיקוּהוּ מִצְו‍ֹת וּמַעֲשִׂים טוֹבִים, שֶׁלֹּא קִבֵּל אוֹתָם מֵאָב אוֹ מֵרַב, וְגַם עֲדַיִן רוּחַ הַשֵּׁם לֹא דִבֶּר בּוֹ, וְאַף עַל פִּי כֵן קִיֵּם מִצְו‍ֹת וּמַעֲשִׂים טוֹבִים מֵעַצְמוֹ, דִּין הוּא שֶׁיַּצִּילֵהוּ הַשֵּׁם מִכִּבְשַׁן הָאֵשׁ.
<b>עוֹד</b> יֵשׁ לְדַקְדֵּק בַּמֶּה שֶׁאָמַר: "מַה נַּעֲשֶׂה לַאֲחוֹתֵנוּ" — בַּיּוֹם שֶׁגָּזַר עָלָיו נִמְרוֹד לֵירֵד לְתוֹךְ כִּבְשַׁן הָאֵשׁ. וּפֵרֵשׁ שָׁם מַהֲרַ"שׁ יָפֶה שֶׁהֵם דְּבָרִים שֶׁל הַמַּלְאָכִים, וּקְשִׁי 'מַה נַּעֲשֶׂה' הוּא מִפְּנֵי שֶׁעֲדַיִן לֹא בָּא לִכְלַל מִצְו‍ֹת כַּהֹגֶן, כִּדְקָאָמַר "וְשָׁדַיִם אֵין לָהּ", וְלָכֵן מַה נַּעֲשֶׂה לַחֲנוּתוֹ שֶׁיִּמָּלֵט, מֵאַחַר שֶׁאֵין לוֹ זְכוּת. וְהִקְשָׁה לָזֶה, דְּלֹא יִמָּנַע: אִם יִמְסֹר עַצְמוֹ עַל קְדֻשַּׁת הַשֵּׁם — פְּשִׁיטָא שֶׁדַּי זְכוּת זֶה, כִּי אֵין לְךָ זְכוּת גָּדוֹל מִזֶּה; וְאִם לֹא יִמְסֹר נַפְשׁוֹ — הֲרֵי הוּא נִצּוֹל, שֶׁלֹּא יַשְׁלִיכֶנּוּ נִמְרוֹד לַכִּבְשָׁן. וְהָרַב נִדְחַק בָּזֶה וְכָתַב דְּהָכֵי פֵּרוּשׁוֹ: מַה יֵּשׁ לָנוּ לַעֲשׂוֹת שֶׁלֹּא יָבוֹא לִידֵי נִסָּיוֹן זֶה, שֶׁאָנוּ מְפַחֲדִים שֶׁלֹּא יִמְסֹר נַפְשׁוֹ, לְפִי שֶׁעֲדַיִן אֵינוֹ מְלֻמָּד בַּמִּצְו‍ֹת כַּהֹגֶן וְנִרְאֶה שֶׁלֹּא יִמְסֹר נַפְשׁוֹ, וְהָיָה רָאוּי שֶׁיָּשִׂים הַשֵּׁם בְּלֵב נִמְרוֹד שֶׁלֹּא יַפִּילֶנּוּ לַכִּבְשָׁן וְלֹא יָבוֹא לִידֵי נִסָּיוֹן. עַד כָּאן דְּבָרָיו. וְהִנֵּה מִלְּבַד הַדֹּחַק שֶׁיֵּשׁ בְּפֵרוּשׁ זֶה, תּוּ קָשֶׁה, דְּאִם כֵּן מַהוּ זֶה שֶׁהֵשִׁיב הַשֵּׁם: "אִם חוֹמָה הִיא נִבְנֶה עָלֶיהָ", וּפֵרֵשׁ הָרַב שֶׁתְּשׁוּבַת הַשֵּׁם הָיְתָה כִּי יֵשׁ לוֹ לַהֲבִיאוֹ בְּנִסָּיוֹן, וְאִם יִמְסֹר נַפְשׁוֹ — יַצִּילֶנּוּ, וְאִם לָאו — לֹא תַּתְמִיד אַהֲבָתוֹ עִמּוֹ. שֶׁהֲרֵי לְפִי דַרְכּוֹ מֵעוֹלָם לֹא נִסְתַּפְּקוּ הַמַּלְאָכִים שֶׁאִם אַבְרָהָם הָיָה מוֹסֵר עַצְמוֹ שֶׁיַּצִּילֵהוּ הַשֵּׁם, דְּהָא פְּשִׁיטָא לְהוּ שֶׁהַשֵּׁם הָיָה מַצִּילוֹ, אֶלָּא שֶׁהָיוּ מִסְתַּפְּקִים שֶׁמָּא לֹא יִמְסֹר עַצְמוֹ לְפִי שֶׁעֲדַיִן אֵינוֹ מְלֻמָּד בַּמִּצְו‍ֹת כַּהֹגֶן, אִם כֵּן מַהוּ זֶה שֶׁהֵשִׁיב הַשֵּׁם "אִם חוֹמָה הִיא", כְּלוֹמַר, אִם יִמְסֹר עַצְמוֹ אַצִּילֶנּוּ? בָּזֶה לֹא נִסְתַּפְּקוּ מֵעוֹלָם. וְהָיָה לוֹ לְהַשֵּׁם לַהֲשִׁיבָם: אַל תְּפַחֲדוּ שֶׁמָּא לֹא יִמְסֹר עַצְמוֹ, שֶׁגָּלוּי וְיָדוּעַ לְפָנַי שֶׁיִּמְסֹר נַפְשׁוֹ, שֶׁזֶּהוּ הַסָּפֵק שֶׁהָיוּ מִתְפַּחֲדִים הַמַּלְאָכִים.
<b>עוֹד</b> יֵשׁ לְדַקְדֵּק בִּתְשׁוּבַת הַשֵּׁם: אִם מַעֲמִיד דְּבָרִים כְּחוֹמָה, נַצִּילֶנּוּ וְנִבְנֶה אוֹתוֹ. וּפֵרֵשׁ שָׁם מַהֲרַ"שׁ יָפֶה, שֶׁדָּרְשׁוּ 'נִבְנֶה' מִגִּזְרַת "אוּלַי אִבָּנֶה מִמֶּנָּה" (בראשית טז, ב). וְהַכַּוָּנָה, שֶׁיִּבָּנֶה בָּעוֹלָם אַף עַל פִּי שֶׁהוּא עָקָר. עַד כָּאן. וְלֹא יָדַעְתִּי מַאי עִנְיָן זֶה לִסְפֵקָם שֶׁל מַלְאָכִים, וְלֹא הָיָה לוֹ לְהַשֵּׁם לַהֲשִׁיבָם אֶלָּא אִם יַצִּילֵהוּ אוֹ לֹא יַצִּילֵהוּ, אַךְ מַה שֶּׁיִּבְנֶה אוֹתוֹ בְּבָנִים לֹא יָדַעְתִּי מַה שַּׁיָּכוּת יֵשׁ לוֹ בְּכָאן. וָעוֹד, דְּעִקַּר הַתְּשׁוּבָה שֶׁהִיא הַהַצָּלָה אֵין לָהּ שׁוּם רֶמֶז בַּכָּתוּב. וּכְבָר נִרְגַּשׁ מִזֶּה מַהֲרַ"שׁ יָפֶה וְנִדְחַק, וְכָתַב דְּבִכְלַל 'נִבְנֶה' הִיא הַהַצָּלָה בְּהֶכְרֵחַ, שֶׁאִם לֹא יַצִּילֶנּוּ אֵיךְ יִבָּנֶּה בָּעוֹלָם, וּבִכְלַל מָאתַיִם מָנֶה. עַד כָּאן. וְהִנֵּה מְבֹאָר הוּא כַּמָּה יֵשׁ מֵהַדֹּחַק בְּפֵרוּשׁ זֶה.
<b>עוֹד</b> יֵשׁ לְדַקְדֵּק בַּמֶּה שֶׁהֵשִׁיב אַבְרָהָם: "אֲנִי חוֹמָה" — מַעֲמִיד אֲנִי דְּבָרִים כְּחוֹמָה; "וְשָׁדַי כַּמִּגְדָּלוֹת" — זֶה חֲנַנְיָה מִישָׁאֵל וַעֲזַרְיָה. דְּמָה עִנְיַן חֲנַנְיָה מִישָׁאֵל וַעֲזַרְיָה לְכָאן? וְרָאִיתִי לְמַהֲרַ"שׁ יָפֶה שֶׁכָּתַב, שֶׁהַכַּוָּנָה שֶׁגַּם זְכוּת בָּנָיו הָעֲתִידִים לָצֵאת מִמֶּנּוּ גָרְמוּ לוֹ לִנָּצֵל, עַל דֶּרֶךְ מַה שֶּׁאָמְרוּ: לֹא נִצּוֹל אַבְרָהָם אָבִינוּ מִכִּבְשַׁן הָאֵשׁ אֶלָּא בִּזְכוּת יַעֲקֹב. עַד כָּאן. וְלֹא הֲבִינוֹתִי דְבָרָיו, דִּדְבָרִים אֵלּוּ הֲווֹ שָׁיְכִי בִּתְשׁוּבַת הַשֵּׁם שֶׁאָמַר "אִם חוֹמָה הִיא", שֶׁפֵּרוּשׁוֹ אִם מַעֲמִיד דְּבָרִים כְּחוֹמָה נַצִּילֶנּוּ, הָיָה לוֹ לוֹמַר גַּם כֵּן "וְשָׁדַי כַּמִגְדָּלוֹת" — אֵלּוּ חֲנַנְיָה מִישָׁאֵל וַעֲזַרְיָה, דִּזְכוּת בָּנָיו הָעֲתִידִים לָצֵאת מִמֶּנּוּ יִגְרְמוּ לוֹ לִנָּצֵל. אֲבָל בְּדִבְרֵי אַבְרָהָם אֵין שַׁיָּכוּת לִדְבָרִים אֵלּוּ כְּלָל, דְּלֹא יִתָּכֵן שֶׁיֹּאמַר אַבְרָהָם דְּבִשְׁבִיל זְכוּת בָּנָיו הָעֲתִידִים לָצֵאת מִמֶּנּוּ יִנָּצֵל. וָעוֹד, עַל הָרִאשׁוֹנִים אָנוּ מִצְטַעֲרִים, בַּמֶּה שֶׁאָמְרוּ רַבּוֹתֵינוּ זַ"ל דְּבִשְׁבִיל יַעֲקֹב נִצּוֹל אַבְרָהָם, דְּלָמָּה לֹא הִסְפִּיק לוֹ לְאַבְרָהָם זְכוּת עַצְמוֹ שֶׁמָּסַר נַפְשׁוֹ עַל קְדֻשַּׁת הַשֵּׁם, וְהָרַב הוֹסִיף לָנוּ דְּבִזְכוּת חֲנַנְיָה מִישָׁאֵל וַעֲזַרְיָה נִצּוֹל אַבְרָהָם, דְּלָמָה הֻצְרַךְ אַבְרָהָם לִזְכוּת אֲחֵרִים וְלֹא הִסְפִּיק לוֹ זְכוּתוֹ? וְעוֹד קָשֶׁה, דְּאַטּוּ בְּזַרְעוֹ שֶׁל אַבְרָהָם אָבִינוּ לֹא נִמְצְאוּ גְדוֹלִים כַּחֲנַנְיָה מִישָׁאֵל וַעֲזַרְיָה שֶׁיִּנָּצֵל אַבְרָהָם בִּזְכוּתָם?! וְלָמָה הִזְכִּיר אֵלּוּ טְפֵי מֵאֲחֵרִים? עוֹד פֵּרֵשׁ הָרַב פֵּרוּשׁ אַחֵר, שֶׁהַכַּוָּנָה הִיא שֶׁעַל יְדֵי שֶׁאַבְרָהָם מָסַר נַפְשׁוֹ מָסְרוּ גַם כֵּן בָּנָיו נַפְשָׁם, שֶׁדָּמוּ לַשֹּׁרֶשׁ אֲשֶׁר מִמֶּנּוּ חֻצְּבוּ. עַד כָּאן. וְהִנֵּה מִלְּבַד שֶׁגַּם לְפֵרוּשׁ זֶה קָשֶׁה כָּל מַה שֶּׁהִקְשִׁינוּ לַפֵּרוּשׁ הָרִאשׁוֹן וְכַמְבֹאָר, עוֹד קָשֶׁה, דְּאֵיךְ יִתָּכֵן דְּבִשְׁבִיל שֶׁרָאוּ חֲנַנְיָה מִישָׁאֵל וַעֲזַרְיָה לְאַבְרָהָם שֶׁמָּסַר נַפְשׁוֹ עַל קְדֻשַּׁת הַשֵּׁם מָסְרוּ הֵם גַּם כֵּן נַפְשָׁם, דְּתִפֻּק לֵהּ מִשּׁוּם דִּכְתִיב: "וְאָהַבְתָּ אֵת יְיָ אֱלֹהֶיךָ בְּכָל לְבָבְךָ וּבְכָל נַפְשְׁךָ", וְדָרְשִׁינַן: אֲפִלּוּ הוּא נוֹטֵל אֶת נַפְשְׁךָ, וְאִם כֵּן פְּשִׁיטָא דִבְלֹא אַבְרָהָם נָמֵי הָיוּ מוֹסְרִים נַפְשָׁם עַל קְדֻשַּׁת הַשֵּׁם. בְּאֹפֶן שֶׁלֹּא מָצָאתִי קֹרַת רוּחַ בְּדִבְרֵי הָרַב, וְהַמַּאֲמָר מִצַּד עַצְמוֹ אוֹמֵר דִּרְשׁוּנִי וִחְיוּ.
<b>וְהַנִּרְאֶה</b> אֶצְלִי, שֶׁהַמַּלְאָכִים הָיוּ נְבוּכִים בְּאוֹתָהּ חֲקִירָה שֶׁכָּתַבְנוּ לְמַעְלָה, אִם הָאָבוֹת יָצְאוּ מִכְּלַל בְּנֵי נֹחַ לְגַמְרֵי וּבַגּוֹיִם לֹא יִתְחַשְּׁבוּ, אוֹ דִלְמָא דְּלֹא יָצְאוּ מִכְּלַל בְּנֵי נֹחַ, מֵאַחַר שֶׁלֹּא נִצְטַוּוּ מִפִּי הַשֵּׁם בַּמִּצְו‍ֹת וַהֲרֵי הֵם כְּדִין מִי שֶׁאֵינוֹ מְצֻוֶּה וְעוֹשֶׂה. וּכְמוֹ הַנָּשִׁים בְּמִצְו‍ֹת עֲשֵׂה שֶׁהַזְּמַן גְּרָמָא שֶׁהֵן פְּטוּרוֹת, וְאִם רָצוּ מֵעַצְמָן לְקַיֵּם הַמִּצְו‍ֹת, אַף שֶׁיֵּשׁ לָהֶן שָׂכָר בַּעֲשִׂיָּתָן — לֹא בִּשְׁבִיל זֶה יָצְאוּ מִכְּלַל נָשִׁים לִכְלַל אֲנָשִׁים בְּמִלְּתָא דְאִיכָּא חֻמְרָא לְנָשִׁים מֵהָאֲנָשִׁים. וְאִם כֵּן הָאָבוֹת גַּם כֵּן, מֵאַחַר שֶׁלֹּא נִצְטַוּוּ עַל הַמִּצְו‍ֹת לֹא יָצְאוּ מִכְּלַל בְּנֵי נֹחַ. וּכְבָר נִתְבָּאֵר לְעֵיל, דִּבְנֵי נֹחַ לֹא נִצְטַוּוּ עַל קְדֻשַּׁת הַשֵּׁם אֶלָּא דִינָם הוּא אַף בַּעֲבוֹדָה זָרָה שֶׁיַּעֲבֹר וְאַל יֵהָרֵג. וּכְבָר נִתְבָּאֵר גַּם כֵּן דַּעַת הָרַמְבַּ"ם, שֶׁכָּל מִי שֶׁדִּינוֹ הוּא שֶׁיַּעֲבֹר וְאַל יֵהָרֵג, אִם נֶהֱרַג וְלֹא עָבַר — הוּא מִתְחַיֵּב בְּנַפְשׁוֹ. וְאִם כֵּן, אִם אַבְרָהָם לֹא יָצָא מִכְּלַל בְּנֵי נֹחַ — דִּין הוּא שֶׁלֹּא יִמְסֹר עַצְמוֹ עַל קְדֻשַּׁת הַשֵּׁם, וְאִם מָסַר עַצְמוֹ — הֲרֵי הוּא מִתְחַיֵּב בְּנַפְשׁוֹ, וְאֵינוֹ מֵהָרָאוּי שֶׁיֵּעָשֶׂה לוֹ נֵס מֵאַחַר שֶׁחָבַל בְּעַצְמוֹ. וְזֶה אָמְרוֹ: "אָחוֹת לָנוּ קְטַנָּה" — זֶה אַבְרָהָם, שֶׁעַד שֶׁהוּא קָטָן הָיָה מְסַגֵּל מִצְו‍ֹת וּמַעֲשִׂים טוֹבִים. "וְשָׁדַיִם אֵין לָהּ" — לֹא הֵינִיקוּהוּ מִצְו‍ֹת וּמַעֲשִׂים טוֹבִים. כְּלוֹמַר, שֶׁלֹּא הָיָה מְצֻוֶּה מִפִּי הַשֵּׁם בְּקִיּוּם הַמִּצְו‍ֹת. וְאִם כֵּן הֲרֵי הוּא כְּמִי שֶׁאֵינוֹ מְצֻוֶּה וְעוֹשֶׂה, וְאִם כֵּן לֹא יָצָא מִכְּלַל בְּנֵי נֹחַ. וְעַל זֶה בָּאוּ הַמַּלְאָכִים וְאָמְרוּ: מֵאַחַר שֶׁלֹּא הֵינִיקוּהוּ מִצְו‍ֹת וּמַעֲשִׂים טוֹבִים וְלֹא יָצָא מִכְּלַל בְּנֵי נֹחַ, אִם כֵּן "מַה נַּעֲשֶׂה לַאֲחוֹתֵנוּ בַּיּוֹם שֶׁיְּדֻבַּר בָּהּ" — בַּיּוֹם שֶׁגָּזַר עָלָיו נִמְרוֹד לֵירֵד לְתוֹךְ כִּבְשַׁן הָאֵשׁ? דְּלֹא יִמָּנַע זוֹ רָעָה חוֹלָה, שֶׁאִם אַבְרָהָם לֹא יִמְסֹר עַצְמוֹ, כְּדִין בֶּן נֹחַ שֶׁאֵינוֹ מְצֻוֶּה, אִם כֵּן תִּתְפַּרְסֵם הָעֲבוֹדָה זָרָה בָּעוֹלָם, שֶׁזּוֹ הָיְתָה כַּוָּנַת נִמְרוֹד לְפַרְסֵם הָעֲבוֹדָה זָרָה בָּעוֹלָם. וְאִם יַחְמִיר עַל עַצְמוֹ — זוֹ יוֹתֵר רָעָה חוֹלָה, שֶׁפְּשִׁיטָא שֶׁאֵין הַשֵּׁם מַצִּילוֹ מֵאַחַר שֶׁהוּא נִתְחַיֵּב בְּנַפְשׁוֹ, וְאִיכָּא חִלּוּל הַשֵּׁם טוּבָא וְתִתְפַּרְסֵם בָּעוֹלָם יוֹתֵר הָעֲבוֹדָה זָרָה, שֶׁהֲרֵי אַבְרָהָם שֶׁמָּסַר עַצְמוֹ עַל קְדֻשַּׁת הַשֵּׁם נִשְׂרַף. וְאִם כֵּן בֵּין הָכֵי וּבֵין הָכֵי אִיכָּא חִלּוּל הַשֵּׁם בַּדָּבָר. וְזֶהוּ אָמְרָם: מַה נַּעֲשֶׂה לַאֲחוֹתֵנוּ בַּיּוֹם שֶׁגָּזַר עָלָיו נִמְרוֹד לֵירֵד לְתוֹךְ כִּבְשַׁן הָאֵשׁ?
<b>וְלָזֶה</b> הֵשִׁיב לָהֶם הַשֵּׁם, שֶׁאֵין הַדָּבָר כְּמוֹ שֶׁהֵם סְבוּרִים דְּבִשְׁבִיל שֶׁלֹּא הֵינִיקוּהוּ מִצְו‍ֹת וּמַעֲשִׂים טוֹבִים דְּלֹא יָצָא מִכְּלַל בְּנֵי נֹחַ, וּמִכֹּחַ זֶה יָצָא לָהֶם דְּאֵינוֹ חַיָּב לִמְסֹר עַצְמוֹ עַל קְדֻשַּׁת הַשֵּׁם וְאִם יִמְסֹר עַצְמוֹ אֵין הַשֵּׁם מַצִּילוֹ לְפִי שֶׁהוּא מִתְחַיֵּב בְּנַפְשׁוֹ. אֶלָּא "אִם חוֹמָה הִיא", דְּהַיְנוּ שֶׁמַּעֲמִיד דְּבָרַי כְּחוֹמָה — אֲנִי מַצִּילוֹ. מִשּׁוּם דְּאַף שֶׁלֹּא הֵינִיקוּהוּ מִצְו‍ֹת וּמַעֲשִׂים טוֹבִים כְּבָר יָצָא מִכְּלַל בְּנֵי נֹחַ וּבַגּוֹיִם לֹא יִתְחַשָּׁב, וַהֲרֵי דִינוֹ כְּדִין יִשְׂרָאֵל גָּמוּר שֶׁמְּצֻוֶּה עַל קְדֻשַּׁת הַשֵּׁם שֶׁאִם מוֹסֵר עַצְמוֹ הַשֵּׁם מַצִּילוֹ. וּרְאָיָה לַדָּבָר: "נִבְנֶה עָלֶיהָ" — שֶׁיִּבָּנֶה בָּעוֹלָם, אַף עַל פִּי שֶׁהוּא עָקָר אֲנִי מְשַׁדֵּד מַעַרְכוֹת הַשָּׁמַיִם בִּשְׁבִילוֹ. וְזוֹ רְאָיָה עֲצוּמָה אֵיךְ יָצָא מִכְּלַל בֶּן נֹחַ לְגַמְרֵי, שֶׁהֲרֵי כְּבָר נִתְבָּאֵר לְעֵיל דִּבְנֵי נֹחַ הָיוּ תַּחַת הַמַּזָּל וְאֵין הַשֵּׁם מְשַׁדֵּד מַעַרְכוֹת הַשָּׁמַיִם בִּשְׁבִילָם, כְּדִכְתִיב (ירמיה י, ב): "כִּי יֵחַתּוּ הַגּוֹיִם מֵהֵמָּה", אֲבָל יִשְׂרָאֵל אֵינָם תַּחַת הַמַּזָּל. וְאִם כֵּן מֵאָמְרוֹ יִתְבָּרַךְ 'נִבְנֶה עָלֶיהָ' נִתְבָּאֵר שֶׁיָּצָא מִכְּלַל בְּנֵי נֹחַ לְגַמְרֵי, וְאִם כֵּן הֲרֵי הוּא מְצֻוֶּה עַל קְדֻשַּׁת הַשֵּׁם, וְאִם מַעֲמִיד דְּבָרָיו אַצִּילֶנּוּ.
<b>וְהִנֵּה</b> אַבְרָהָם נִסְתַּכֵּל בְּוִכּוּחַ זֶה שֶׁל הַמַּלְאָכִים עִם הַשֵּׁם יִתְבָּרַךְ, דִּלְפִי סְבָרַת הַמַּלְאָכִים לֹא יָצָא אַבְרָהָם מִכְּלַל בְּנֵי נֹחַ, וְאִם כֵּן לֹא הָיָה מִן הַדִּין לִמְסֹר עַצְמוֹ עַל קְדֻשַּׁת הַשֵּׁם, וּלְפִי סְבָרַת הַשֵּׁם יִתְבָּרַךְ יָצָא מִכְּלַל בְּנֵי נֹחַ לְגַמְרֵי, וַהֲרֵי הוּא כְּיִשְׂרָאֵל גָּמוּר וְחַיָּב הָיָה לִמְסֹר עַצְמוֹ עַל קְדֻשַּׁת הַשֵּׁם. לָזֶה הֵשִׁיב אַבְרָהָם וְאָמַר: "אֲנִי חוֹמָה". כְּלוֹמַר, אֲפִלּוּ כְּפִי סְבָרַת הַמַּלְאָכִים שֶׁלֹּא יָצָאתִי מִכְּלַל בְּנֵי נֹחַ, "אֲנִי חוֹמָה" — מַעֲמִיד אֲנִי דְבָרָיו וּמוֹסֵר עַצְמִי עַל קְדֻשַּׁת הַשֵּׁם, מִשּׁוּם דְּ"שָׁדַי כַּמִּגְדָּלוֹת" — זֶה חֲנַנְיָה מִישָׁאֵל וַעֲזַרְיָה. וְהַכַּוָּנָה הוּא עִם הַהִיא דְאָמְרִינַן בְּפֶרֶק רְבִיעִי דִפְסָחִים (נג ע"ב): מָה רָאוּ חֲנַנְיָה מִישָׁאֵל וַעֲזַרְיָה שֶׁמָּסְרוּ נַפְשָׁם עַל קְדֻשַּׁת הַשֵּׁם? וְאָמְרִינַן דְּנָשְׂאוּ קַל וָחֹמֶר מִצְּפַרְדְּעִים: וּמַה צְּפַרְדְּעִים, שֶׁאֵין מְצֻוִּים עַל קְדֻשַּׁת הַשֵּׁם, כְּתִיב בְּהוּ (שמות ז, כח): "וּבָאוּ בְּבֵיתֶךָ וּבְתַנּוּרֶיךָ וּבְמִשְׁאֲרוֹתֶיךָ". אֵימָתַי מִשְׁאָרוֹת מְצוּיוֹת אֵצֶל תַּנּוּר? הֱוֵי אוֹמֵר: בְּשָׁעָה שֶׁהַתַּנּוּר חַם. אָנוּ, שֶׁמְּצֻוִּים עַל קְדֻשַּׁת הַשֵּׁם, עַל אַחַת כַּמָּה וְכַמָּה. עַד כָּאן. וְהִקְשׁוּ הָרִאשׁוֹנִים זַ"ל, דְּמַה שְּׁאֵלָה הִיא זוֹ דְּמָה רָאוּ חֲנַנְיָה מִישָׁאֵל וַעֲזַרְיָה? וַהֲלוֹא בַּעֲבוֹדָה זָרָה חַיָּב אָדָם לִמְסֹר עַצְמוֹ עַל קְדֻשַּׁת הַשֵּׁם. וָעוֹד, דְּהָתָם בְּפַרְהֶסְיָא הָיָה, וּבְפַרְהֶסְיָא עַל כָּל הַמִּצְו‍ֹת יֵהָרֵג וְאַל יַעֲבֹר. וְהַתּוֹסָפוֹת שָׁם כָּתְבוּ, דְּצֶלֶם זֶה שֶׁעָשָׂה נְבוּכַדְנֶצַּר לָאו עֲבוֹדָה זָרָה הֲוָה, אֶלָּא אַנְדְּרִיטֵי שֶׁעָשָׂה לִכְבוֹדוֹ, וּלְכָךְ אָמַר מָה רָאוּ. עַד כָּאן. וְהָרַ"ן בְּחִדּוּשָׁיו, הֱבִיאוֹ בַּעַל עֵין יַעֲקֹב, הֵבִיא דִבְרֵי רַבֵּנוּ תָּם הַלָּלוּ, וְסִיֵּם וְכָתַב, דְּכֵיוָן שֶׁרָאוּ שֶׁהָיָה מִתְכַּוֵּן לְהַרְבּוֹת כָּבוֹד לְעַצְמוֹ וּלְמַעֵט בִּכְבוֹד שָׁמַיִם מָסְרוּ עַצְמָן לְכִבְשַׁן הָאֵשׁ מִקַּל וָחֹמֶר דִּצְפַרְדְּעִים שֶׁמָּסְרוּ עַצְמָן לְהַרְבּוֹת בִּקְדֻשַּׁת הַשֵּׁם. עַד כָּאן.
<b>וְהִנֵּה</b> מַהֲרַ"שׁ יָפֶה בִּשְׁמוֹת רַבָּה סֵדֶר וָאֵרָא (פרשה י סימן ה) עֲלַהּ דְּהַךְ אַגָּדָה דְּמָה רָאוּ חֲנַנְיָה מִישָׁאֵל וַעֲזַרְיָה וְכוּ' כָּתַב וְזֶה לְשׁוֹנוֹ: כְּבָר יָדַעְתָּ שֶׁמַּחֲלֹקֶת בְּחַכְמֵי הַפְּסָק בְּמִי שֶׁמַּעֲבִירִין אוֹתוֹ עַל דָּבָר שֶׁאֵינוֹ חַיָּב לִמְסֹר עַצְמוֹ עָלָיו, כְּגוֹן שְׁאָר עֲבֵרוֹת חוּץ מֵעֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים וּבְצִנְעָה, דִּלְכֻלֵּי עָלְמָא יַעֲבֹר וְאַל יֵהָרֵג, אִם רוֹצֶה לְהַחְמִיר עַל עַצְמוֹ לֵהָרֵג וְלֹא יַעֲבֹר — אִם הוּא רַשַּׁאי. דְּיֵשׁ אוֹמְרִים שֶׁהוּא רַשַּׁאי, וְיֵשׁ אוֹמְרִים שֶׁהוּא מִתְחַיֵּב בְּנַפְשׁוֹ. וְהִנֵּה מִכָּאן יֵרָאֶה לִכְאוֹרָה סִיַּעְתָּא לְמָאן דְּאָמַר רַשַּׁאי, אֲבָל כִּי מְעַיְּנַת הָוֵי סִיַּעְתָּא לְאִידָךְ גִּיסָא, דְּדַוְקָא מִשּׁוּם קִדּוּשׁ הַשֵּׁם, וּכְמוֹ שֶׁכָּתַב הָרַ"ן מִשּׁוּם קְדֻשָּׁה הוּא שֶׁמָּסְרוּ עַצְמָם. וְהַיְנוּ דְבָעֵי מָה רָאוּ חֲנַנְיָה מִישָׁאֵל וַעֲזַרְיָה וְכוּ'? וְתֵרְצוּ מִפְּנֵי שֶׁלָּמְדוּ מִצְּפַרְדְּעִים לְקַדֵּשׁ שֵׁם שָׁמַיִם, וְלֹא קָאָמַר מִפְּנֵי שֶׁהֶחְמִירוּ עַל עַצְמָם וְכוּ', יְעֻיַּן שָׁם.
<b>וְכֵן</b> הוּא דַעַת הַנִּמּוּקֵי דִּבְפֶרֶק בֵּן סוֹרֵר וּמוֹרֶה. שֶׁאַף שֶׁהוּא בַּתְּחִלָּה הִסְכִּים לְדַעַת הָרַמְבַּ"ם שֶׁכָּל מִי שֶׁנֶּאֱמַר בּוֹ יַעֲבֹר וְאַל יֵהָרֵג אִם נֶהֱרַג וְלֹא עָבַר שֶׁהוּא מִתְחַיֵּב בְּנַפְשׁוֹ, כָּתַב: וְאִם הוּא אָדָם גָּדוֹל וְרוֹאֶה שֶׁהַדּוֹר פָּרוּץ בְּכָךְ, רַשַּׁאי לְקַדֵּשׁ אֶת הַשֵּׁם וְלִמְסֹר עַצְמוֹ אֲפִלּוּ עַל מִצְוָה קַלָּה, כְּדֵי שֶׁיִּרְאוּ הָעָם וְיִלְמְדוּ לְיִרְאָה אֶת הַשֵּׁם וְכוּ'. וְהַיְנוּ דְאָמְרִינַן: מָה רָאוּ חֲנַנְיָה מִישָׁאֵל וַעֲזַרְיָה שֶׁהִפִּילוּ אֶת עַצְמָם לְכִבְשַׁן הָאֵשׁ? פֵּרוּשׁ, וְלֹא הִשְׁתַּחֲווּ לַצֶּלֶם, שֶׁהֲרֵי לָאו עֲבוֹדָה זָרָה הָיְתָה אֶלָּא אַנְדְּרִיטֵי שֶׁל מְלָכִים לְכָבוֹד בְּעָלְמָא. אֶלָּא מִפְּנֵי שֶׁהָיוּ רֻבָּן טוֹעִין וּסְבוּרִים שֶׁהָיָה עֲבוֹדָה זָרָה, הָיָה קִדּוּשׁ הַשֵּׁם בַּמֶּה שֶׁעָשׂוּ. עַד כָּאן.
<b>הֵן</b> אֱמֶת שֶׁהָרַב עַצְמוֹ כָּתַב בְּהֵפֶךְ בִּבְרֵאשִׁית רַבָּה סֵדֶר נֹחַ (פרשה לד סימן יט ד"ה יכול כחנניה מישאל ועזריה וכו') וְזֶה לְשׁוֹנוֹ: וּלְפִי מַה שֶּׁכָּתְבוּ הַתּוֹסָפוֹת בְּפֶרֶק אֵלּוּ נְעָרוֹת (כתובות לג ע"ב ד"ה אילמלי) גַּבֵּי אִלּוּ נַגְּדוּהוּ לַחֲנַנְיָה מִישָׁאֵל וַעֲזַרְיָה, דְּלָא הֲוָה עֲבוֹדָה זָרָה אֶלָּא אַנְדְּרִיטֵי שֶׁל מְלָכִים, נִיחָא טְפֵי. דְּאַשְׁמְעִינַן, דְּאַף עַל גַּב דְּאִי בָּעֵי לָא מָסַר נַפְשֵׁהּ הָרְשׁוּת בְּיָדוֹ, מִכָּל מָקוֹם הַמּוֹסֵר עַצְמוֹ לָא מִקְּרֵי חוֹבֵל בְּעַצְמוֹ, שֶׁלֹּא כְּדַעַת קְצָת מֵהַפּוֹסְקִים שֶׁהַמּוֹסֵר עַצְמוֹ כְּשֶׁאֵינוֹ חַיָּב לֵהָרֵג מִתְחַיֵּב כִּמְאַבֵּד עַצְמוֹ לְדַעַת. עַד כָּאן דְּבָרָיו. וּלְפִי מַה שֶּׁכָּתַב הָרַב בְּפָרָשַׁת וָאֵרָא לָא קַשְׁיָא וְלָא מִידִי, דְּאֵימָא דְהָכֵי קָאָמַר: יָכוֹל כַּחֲנַנְיָה מִישָׁאֵל וַעֲזַרְיָה, שֶׁלֹּא הָיָה מִשּׁוּם חֻמְרָא בְּעָלְמָא אֶלָּא מִשּׁוּם קִדּוּשׁ הַשֵּׁם הוּא שֶׁמָּסְרוּ עַצְמָם, וּכְמוֹ שֶׁכָּתַב הָרַ"ן, וַעֲלַהּ קָאֵי מִעוּטָא דִ'וְאַךְ' לוֹמַר דְּרַשַּׁאי; אֲבָל לְעוֹלָם דִּבְעָלְמָא הֲרֵי זֶה מִתְחַיֵּב בְּנַפְשׁוֹ.
<b>וְהִנֵּה</b> אֶפְשָׁר לוֹמַר, שֶׁאַבְרָהָם נֶחֱלַק עַל סְבָרַת הַמַּלְאָכִים שֶׁהָיוּ סְבוּרִים דְּכֵיוָן דְּלֹא יָצָא אַבְרָהָם מִכְּלַל בְּנֵי נֹחַ לֹא הָיָה רַשַּׁאי לְהַחְמִיר עַל עַצְמוֹ, וְעַל זֶה נֶחֱלַק עֲלֵיהֶם אַבְרָהָם, דִּסְבִירָא לֵהּ כִּסְבָרַת הַחוֹלְקִים דְּרַשַּׁאי לְהַחְמִיר עַל עַצְמוֹ. וְאִם כֵּן, אֲפִלּוּ שֶׁיִּהְיֶה לְאַבְרָהָם דִּין דְּבֶן נֹחַ רַשַּׁאי לְהַחְמִיר עַל עַצְמוֹ, דּוּמְיָא דְיִשְׂרָאֵל בִּשְׁאָר מִצְו‍ֹת בְּצִנְעָא דְּרַשַּׁאי לְהַחְמִיר עַל עַצְמוֹ. וְזֶה אָמְרוֹ: "אֲנִי חוֹמָה". כְּלוֹמַר, אֲנִי מַעֲמִיד אֶת דְּבָרַי וּמוֹסֵר אֶת נַפְשִׁי, לְפִי שֶׁאֲנִי סָבוּר שֶׁמִּי שֶׁרוֹצֶה לְהַחְמִיר עַל עַצְמוֹ רַשַּׁאי. וּרְאָיָה, דְּ"שָׁדַי כַּמִּגְדָּלוֹת" — אֵלּוּ חֲנַנְיָה מִישָׁאֵל וַעֲזַרְיָה, דְּאַף שֶׁהָיוּ פְּטוּרִים, שֶׁהֲרֵי לֹא הָיָה שָׁם עֲבוֹדָה זָרָה כִּי אִם אַנְדְּרִיטֵי שֶׁל מְלָכִים, מָסְרוּ עַצְמָם עַל קְדֻשַּׁת הַשֵּׁם.
<b>וְעוֹד</b> אֶפְשָׁר לוֹמַר, שֶׁגַּם אַבְרָהָם סְבִירָא לֵהּ כִּסְבָרַת הָרַמְבַּ"ם, שֶׁהוּא סְבָרַת הַמַּלְאָכִים, דְּאֵינוֹ רַשַּׁאי לְהַחְמִיר עַל עַצְמוֹ, אֶלָּא שֶׁאַבְרָהָם בָּא לְחַדֵּשׁ לַמַּלְאָכִים מַה שֶּׁחִלֵּק מַהֲרַ"שׁ יָפֶה וְהַנִּמּוּקֵי, דְּכֻלְּהוּ אִיתַנְהוּ בְּנִמְרוֹד, שֶׁכָּל כַּוָּנָתוֹ הָיְתָה לְהַשְׁכִּיחַ שְׁמוֹ יִתְבָּרַךְ מִן הָעוֹלָם וּלְפַרְסֵם הָעֲבוֹדָה זָרָה בָּעוֹלָם, וְגַם הַדּוֹר הַהוּא הָיָה מְאֹד פָּרוּץ בַּעֲבוֹדָה זָרָה עַד בִּמְאֹד, וּכְמוֹ שֶׁאָמְרוּ רַבּוֹתֵינוּ זַ"ל, וּמִשּׁוּם הָכֵי רָצָה אַבְרָהָם לְקַדֵּשׁ שְׁמוֹ, כְּדֵי שֶׁמִּמֶּנּוּ יִרְאוּ הָעוֹלָם וְלֹא יַעַבְדוּ עוֹד עֲבוֹדָה זָרָה. וְזֶהוּ שֶׁאָמַר אַבְרָהָם: אֲפִלּוּ לְפִי דִבְרֵיכֶם שֶׁלֹּא יָצָאתִי מִכְּלַל בְּנֵי נֹחַ, אֲפִלּוּ הָכֵי "אֲנִי חוֹמָה" וּמַעֲמִיד אֲנִי אֶת דְּבָרַי, לְפִי שֶׁכָּל כַּוָּנָתוֹ שֶׁל נִמְרוֹד הוּא לְפַרְסֵם הָעֲבוֹדָה זָרָה בָּעוֹלָם וּלְמַעֵט בִּכְבוֹד שָׁמַיִם, וָעוֹד שֶׁהַדּוֹר הוּא פָּרוּץ הַרְבֵּה בַּעֲבוֹדָה זָרָה, וְאִם כֵּן אֲנִי רוֹצֶה לְקַדֵּשׁ שְׁמוֹ יִתְבָּרַךְ, וּבָזֶה אַף הָרַמְבַּ"ם יוֹדֶה דְּמִצְוָה רַבָּה הִיא. וּרְאָיָה, דְּ"שָׁדַי כַּמִּגְדָּלוֹת" — זֶה חֲנַנְיָה מִישָׁאֵל וַעֲזַרְיָה, דְּאַף שֶׁלֹּא הָיָה שָׁם כִּי אִם אַנְדְּרִיטֵי שֶׁל מְלָכִים מָסְרוּ עַצְמָם עַל קְדֻשַּׁת הַשֵּׁם מִטְּעָמִים אֵלּוּ, וּכְמוֹ שֶׁכָּתְבוּ הָרַב הַנִּמּוּקֵי וּמַהֲרַ"שׁ יָפֶה זַ"ל.
<b>הַכְּלָל</b> הָעוֹלֶה, שֶׁאַבְרָהָם בָּא לַחֲלֹק עַל הַמַּלְאָכִים וְלוֹמַר, דְּאַף דְּלֹא יָצָא מִכְּלַל בְּנֵי נֹחַ הָיָה מוֹסֵר נַפְשׁוֹ עַל קְדֻשַּׁת הַשֵּׁם. וְהֵבִיא רְאָיָה מֵחֲנַנְיָה מִישָׁאֵל וַעֲזַרְיָה, שֶׁאַף שֶׁלֹּא הָיָה שָׁם עֲבוֹדָה זָרָה מָסְרוּ עַצְמָם עַל קְדֻשַּׁת הַשֵּׁם, וּכְדִכְתַבְנָא.
<b>וּבָזֶה</b> יוּבַן מַאֲמַר רַבּוֹתֵינוּ זַ"ל פֶּרֶק קַמָּא דְסוֹטָה (י ע"ב): "צָדְקָה מִמֶּנִּי" (בראשית לח, כו). יָצְתָה בַּת קוֹל וְאָמְרָה: אַתָּה הִצַּלְתָּ תָּמָר וּשְׁנֵי בָּנֶיהָ, חַיֶּיךָ שֶׁאֲנִי מַצִּיל שְׁלשָׁה מִבָּנֶיךָ מִן הָאוּר. וּמָאן נִינְהוּ? חֲנַנְיָה מִישָׁאֵל וַעֲזַרְיָה. וְיֵשׁ לְדַקְדֵּק, מַה שַּׁיָּכוּת יֵשׁ לְהַצָּלַת תָּמָר וּשְׁנֵי בָּנֶיהָ עִם הַצָּלַת חֲנַנְיָה מִישָׁאֵל וַעֲזַרְיָה? וָעוֹד, דְּלָמָּה לֹא יִנָּצְלוּ חֲנַנְיָה מִישָׁאֵל וַעֲזַרְיָה בִּזְכוּת עַצְמָם שֶׁמָּסְרוּ נַפְשָׁם עַל קְדֻשַּׁת הַשֵּׁם? אֶלָּא נִרְאֶה שֶׁהַכַּוָּנָה הִיא, שֶׁכְּבָר כָּתַבְנוּ לְעֵיל בִּדְרוּשׁ רִאשׁוֹן שֶׁיֵּשׁ לִתְמֹהַּ עַל יְהוּדָה: אֵיךְ פְּטָרָהּ לְתָמָר מֵהַמִּיתָה בְּאָמְרָהּ (שם שם, כה) "לְאִישׁ אֲשֶׁר אֵלֶּה לּוֹ אָנֹכִי הָרָה"? וַהֲלוֹא כְּפִי דְבָרֶיהָ יִגְדַּל הֶעָו‍ֹן, שֶׁהִכְשִׁילָה לְאוֹתוֹ צַדִּיק בְּכַלָּתוֹ. וְכָל שֶׁכֵּן לְמָאן דְּאָמַר דִּבְנֵי נֹחַ מֻזְהָרִים בְּכָל הָעֲרָיוֹת שֶׁיִּשְׂרָאֵל מֻזְהָרִים בָּהֶם. וְכָתַבְנוּ דְּטַעַנְתָּא דְתָמָר הִיא, לְפִי שֶׁעֵר וְאוֹנָן שִׁמְּשׁוּ שֶׁלֹּא כְּדַרְכָּן, וּבְנֵי נֹחַ אֵין קוֹנִין בִּבְעִילָה דְשֶׁלֹּא כְּדַרְכָּן לְפִי שֶׁהֵן מֻזְהָרִים עַל זֶה, וִיהוּדָה הוֹדָה לִדְבָרֶיהָ וְאָמַר: "צָדְקָה מִמֶּנִּי" — שֶׁאֵין בָּהּ עָו‍ֹן לְפִי שֶׁאֵינָהּ נֶחְשֶׁבֶת אֵשֶׁת עֵר וְאוֹנָן. וְאִם כֵּן, עַל כָּרְחִין יְהוּדָה סָבוּר שֶׁלֹּא יָצְאוּ מִכְּלַל בְּנֵי נֹחַ, וּמִשּׁוּם הָכֵי לָא חֲשִׁיבָא תָּמָר כַּלָּתוֹ; דְּאִלּוּ הָיָה סָבוּר שֶׁיָּצְאוּ מִכְּלַל בְּנֵי נֹחַ, חֲשִׁיבָא תָּמָר אֵשֶׁת עֵר וְאוֹנָן, מִשּׁוּם דְּיִשְׂרָאֵל קוֹנֶה בִּבְעִילָה דְשֶׁלֹּא כְּדַרְכָּהּ. וּלְפִי זֶה תִּקְשֵׁי לִיהוּדָה: דְּאֵיךְ עָלָה בְּדַעְתּוֹ שֶׁלֹּא יָצְאוּ מִכְּלַל בְּנֵי נֹחַ, וַהֲלוֹא אַבְרָהָם מָסַר עַצְמוֹ עַל קְדֻשַּׁת הַשֵּׁם וְהַשֵּׁם הִצִּילוֹ, דְּזֶה מוֹרֶה דְּיָצְאוּ מִכְּלַל בְּנֵי נֹחַ, מִשּׁוּם דִּבְנֵי נֹחַ אֵינָם מְצֻוִּין עַל קְדֻשַּׁת הַשֵּׁם. אֶלָּא שֶׁיְּהוּדָה יְתָרֵץ לָזֶה, דִּלְעוֹלָם לֹא יָצְאוּ מִכְּלַל בְּנֵי נֹחַ, וּמַה שֶּׁמָּסַר אַבְרָהָם עַצְמוֹ עַל קְדֻשַּׁת הַשֵּׁם הוּא מִשּׁוּם דְּאַבְרָהָם סְבִירָא לֵהּ כִּסְבָרַת הַחוֹלְקִים עַל הָרַמְבַּ"ם וְאִית לְהוּ דַּאֲפִלּוּ מִי שֶׁנֶּאֱמַר בּוֹ יַעֲבֹר וְאַל יֵהָרֵג רַשַּׁאי לְהַחְמִיר עַל עַצְמוֹ, אוֹ כִּסְבָרַת הַנִּמּוּקֵי וּמַהֲרַ"שׁ יָפֶה דְּאַף הָרַמְבַּ"ם מוֹדֶה דְּהֵיכָא דְהַדּוֹר פָּרוּץ אוֹ הֵיכָא שֶׁהָאוֹנֵס כַּוָּנָתוֹ לְמַעֵט כְּבוֹד שָׁמַיִם שֶׁאָז אִיכָּא קִדּוּשׁ הַשֵּׁם אִם מוֹסֵר עַצְמוֹ. זֶה הָיָה דַעְתּוֹ שֶׁל יְהוּדָה בַּמֶּה שֶׁמָּסַר אַבְרָהָם נַפְשׁוֹ עַל קְדֻשַּׁת הַשֵּׁם. וְהִנֵּה הַשֵּׁם רָצָה לְהוֹדוֹת לִדְבָרָיו, וּכְמוֹ שֶׁאָמְרוּ רַבּוֹתֵינוּ זַ"ל (סוטה י ע"ב), שֶׁיָּצְתָה בַּת קוֹל וְאָמְרָה: "צָדְקָה מִמֶּנִּי" — מִמֶּנִּי יָצְאוּ הַדְּבָרִים כְּבוּשִׁים, שֶׁגַּם אֲנִי הִסְכַּמְתִּי בָּזֶה שֶׁלֹּא הָיְתָה תָּמָר אֵשֶׁת עֵר וְאוֹנָן, לְפִי שֶׁלֹּא יָצְאוּ מִכְּלַל בְּנֵי נֹחַ, וּמַה שֶּׁאַבְרָהָם מָסַר עַצְמוֹ הוּא מֵהַטְּעָמִים הַנִּזְכָּרִים. וְזֶה שֶׁאָמַר הַשֵּׁם לִיהוּדָה: אַתָּה הִצַּלְתָּ תָּמָר וּשְׁנֵי בָּנֶיהָ, וְגָזַרְתָּ אֹמֶר שֶׁאַבְרָהָם אַף שֶׁלֹּא יָצָא מִכְּלַל בְּנֵי נֹחַ יָפֶה עָשָׂה בַּמֶּה שֶׁמָּסַר עַצְמוֹ עַל קְדֻשַּׁת הַשֵּׁם, גַּם אֲנִי הִנְנִי מוֹדֶה לִדְבָרֶיךָ וַאֲנִי מַצִּיל לַחֲנַנְיָה מִישָׁאֵל וַעֲזַרְיָה מִכִּבְשַׁן הָאֵשׁ, וְהוּא רְאָיָה לִדְבָרֶיךָ, שֶׁאַף שֶׁהָיוּ פְטוּרִים, שֶׁהֲרֵי לֹא הָיָה שָׁם עֲבוֹדָה זָרָה כִּי אִם אַנְדְּרִיטֵי שֶׁל מְלָכִים, אֲפִלּוּ הָכֵי מָסְרוּ עַצְמָם, וַאֲנִי מַצִּילָם לְהוֹרוֹת לְכָל בָּאֵי עוֹלָם שֶׁכַּדִּין עָשׂוּ בַּמֶּה שֶׁמָּסְרוּ עַצְמָם עַל קְדֻשַּׁת הַשֵּׁם. וְצַדִּיקִים יֵלְכוּ בָם, וְשִׂמְחַת עוֹלָם עַל רֹאשָׁם.

Chapter 3

<big><strong>דְּרוּשׁ שְׁלִישִׁי</strong></big>
<b>בְּרֵאשִׁית רַבָּה (פרשה מד סימן ה) וְזֶה לְשׁוֹנָם: "אַל תִּירָא אַבְרָם" (בראשית טו, א). רַבָּנָן אָמְרִי: לְפִי שֶׁהָיָה אַבְרָהָם אָבִינוּ מִתְפַּחֵד וְאוֹמֵר: יָרַדְתִּי לְכִבְשַׁן הָאֵשׁ וְנִצַּלְתִּי, לְמִלְחֶמֶת מְלָכִים וְנִצַּלְתִּי, תֹּאמַר שֶׁנִּתְקַּבַּלְתִּי שְׂכָרִי. אָמַר לוֹ הַקָּדוֹשׁ בָּרוּךְ הוּא: "אַל תִּירָא". "שְׂכָרְךָ הַרְבֵּה מְאֹד" (שם). הֵיךְ מָה דְאַתְּ אָמַר (תהלים לא, כ): "מָה רַב טוּבְךָ אֲשֶׁר צָפַנְתָּ לִּירֵאֶיךָ". עַד כָּאן.</b>
<b>דֶּרֶךְ</b> הַקָּדִי"ם רָאוּי לַחְקֹר וְלָשִׂים לֵב, אִם הָאָבוֹת שֶׁהָיוּ מְקַיְּמִים כָּל הַתּוֹרָה קֹדֶם שֶׁנִּתְּנָה, אִם הָיוּ נֶעֱנָשִׁים בְּעָנְשֵׁי שָׁמַיִם כְּשֶׁלֹּא הָיוּ מְקַיְּמִין אַחַת מִמִּצְו‍ֹת הַשֵּׁם, אוֹ דִלְמָא דַּוְקָא בְּשֶׁבַע מִצְו‍ֹת שֶׁנִּצְטַוּוּ עֲלֵיהֶם נֶעֱנָשִׁים עֲלֵיהֶם, אֲבָל בִּשְׁאָר מִצְו‍ֹת לֹא נִתְחַיְּבוּ מִכֹּל וָכֹל, לֹא בִּידֵי אָדָם וְלֹא בִּידֵי שָׁמַיִם.
<b>וְהִנֵּה</b> הָרְאֵ"ם זַ"ל פָּרָשַׁת חַיֵּי שָׂרָה (בראשית כג, א, ד"ה שהרי אינה בת עונשין) כָּתַב וְזֶה לְשׁוֹנוֹ: בִּשְׁלָמָא גַבֵּי אַבְרָהָם שֶׁאָמְרוּ: בֶּן מֵאָה כְּבֶן שִׁבְעִים וּבֶן שִׁבְעִים כְּבֶן חָמֵשׁ לְחֵטְא — נִיחָא, שֶׁלֹּא חָטָא אַבְרָהָם לֹא בְּעָנְשֵׁי אָדָם וְלֹא בְּעָנְשֵׁי שָׁמַיִם; אֶלָּא שָׂרָה, שֶׁלֹּא אָמְרוּ אֶלָּא בַּת מֵאָה כְּבַת עֶשְׂרִים לְחֵטְא — תִּינַח מֵעָנְשֵׁי שָׁמַיִם, אֶלָּא מֵעָנְשֵׁי אָדָם מַאי אִיכָּא לְמֵימַר? וַהֲלוֹא בַּת עֶשְׂרִים שָׁנָה אֵינָהּ נְקִיָּה אֶלָּא מֵעָנְשֵׁי שָׁמַיִם, אֲבָל לֹא מֵעָנְשֵׁי אָדָם. יֵשׁ לוֹמַר, כֵּיוָן דְּבִזְמַנָּם עֲדַיִן לֹא נִתְּנָה הַתּוֹרָה, אֶלָּא שֶׁהֵם קִבְּלוּהָ מֵעַצְמָם, וְאֵין שָׁם אֶלָּא עָנְשֵׁי שָׁמַיִם בִּלְבַד, לֹא הֻצְרַךְ הַכָּתוּב לְהוֹדִיעֵנוּ שֶׁהָיוּ נְקִיִּים אֶלָּא מֵעָנְשֵׁי שָׁמַיִם בִּלְבַד; אֲבָל מֵעָנְשֵׁי אָדָם, שֶׁעֲדַיִן לֹא הָיוּ נוֹהֲגִין בְּאוֹתוֹ זְמַן, לֹא. אַךְ קָשֶׁה מִשֶּׁבַע מִצְו‍ֹת בְּנֵי נֹחַ, שֶׁכְּבָר הֻזְהֲרוּ עֲלֵיהֶם קֹדֶם מַתַּן תּוֹרָה, וְיֵשׁ בָּהֶם עָנְשֵׁי אָדָם. עַד כָּאן לְשׁוֹנוֹ. מוּכָח מִדְּבָרָיו דִּסְבִירָא לֵהּ דְּבִשְׁאָר מִצְו‍ֹת חוּץ מִשֶּׁבַע מִצְו‍ֹת בְּנֵי נֹחַ אִיכָּא עֹנֶשׁ שָׁמַיִם, וְאֵין חִלּוּק בֵּין שֶׁבַע מִצְו‍ֹת לִשְׁאָר כָּל הַמִּצְו‍ֹת אֶלָּא לְעִנְיַן עָנְשֵׁי אָדָם.
<b>אַךְ</b> מַהֲרַ"שׁ יָפֶה זַ"ל חָלַק עָלָיו בָּזֶה. שֶׁכָּתַב בְּסֵדֶר חַיֵּי שָׂרָה (פרשה נח סימן א ד"ה בת מאה כבת עשרים לחטא) וְזֶה לְשׁוֹנוֹ: וּלְדִידִי אֵין עִנְיָן לְמַה שֶּׁכָּתַב דְּבִזְמַנָּם שֶׁעֲדַיִן לֹא נִתְּנָה הַתּוֹרָה אֶלָּא שֶׁקִּבְּלוּהָ מֵאֲלֵיהֶן אֵין שָׁם אֶלָּא עָנְשֵׁי שָׁמַיִם בִּלְבַד, דְּאַף עָנְשֵׁי שָׁמַיִם אֵין כָּאן, כֵּיוָן שֶׁלֹּא נִצְטַוּוּ בַּמִּצְו‍ֹת מֵהַקָּדוֹשׁ בָּרוּךְ הוּא. תֵּדַע, שֶׁהֲרֵי יַעֲקֹב נָשָׂא שְׁתֵּי אֲחָיוֹת. עַד כָּאן דְּבָרָיו. וְהִנֵּה מַה שֶּׁהֵבִיא רְאָיָה לִדְבָרָיו דְּכֵיוָן שֶׁלֹּא נִצְטַוּוּ בַּמִּצְו‍ֹת לֵיכָּא עָנְשֵׁי שָׁמַיִם מִמַּה שֶּׁנָּשָׂא יַעֲקֹב שְׁתֵּי אֲחָיוֹת, לֹא יָדַעְתִּי כַּוָּנָתוֹ. דְּמַה יַּעֲנֶה הָרַב לְמָאן דְּאָמַר דְּכָל הָעֲרָיוֹת הָאֲסוּרוֹת לְיִשְׂרָאֵל אֲסוּרוֹת לִבְנֵי נֹחַ, דְּאֵיךְ נָשָׂא יַעֲקֹב שְׁתֵּי אֲחָיוֹת. אֶלָּא עַל כָּרְחִין לוֹמַר שֶׁהָיָה עַל פִּי הַדִּבּוּר, אוֹ שֶׁיִּשְׂרָאֵל אַף קֹדֶם מַתַּן תּוֹרָה יָצְאוּ מִכִּלַל בְּנֵי נֹחַ, וְנִתְגַּיְּרוּ רָחֵל וְלֵאָה, וְאֵין בָּהֶם שׁוּם אִסּוּר קֻרְבָה, דְּקַיְמָא לָן דְּגֵר שֶׁנִּתְגַּיֵּר כְּקָטָן שֶׁנּוֹלַד דָּמֵי, וּכְמוֹ שֶׁכָּתַב הָרַב עַצְמוֹ, כָּתַבְנוּ דְבָרָיו לְעֵיל בִּדְרוּשׁ רִאשׁוֹן, יְעֻיַּן שָׁם. וְאִם כֵּן אַף אָנוּ נֹאמַר, שֶׁאַף שֶׁלֹּא נִצְטַוּוּ בַּמִּצְו‍ֹת מֵהַקָּדוֹשׁ בָּרוּךְ הוּא, יֵשׁ בָּהֶם עָנְשֵׁי שָׁמַיִם. בְּאֹפֶן שֶׁדִּבְרֵי הָרַב זַ"ל צְרִיכִין אֶצְלִי תַּלְמוּד.
<b>וּבְעִקַּר</b> הַדָּבָר שֶׁנֶּחְלְקוּ בּוֹ הָרְאֵ"ם וּמַהֲרַ"שׁ יָפֶה אִם נֶעֱנָשִׁים בְּעָנְשֵׁי שָׁמַיִם עַל שְׁאָר מִצְו‍ֹת, נִרְאֶה לִי שֶׁדָּבָר זֶה תָּלוּי בְּאוֹתוֹ הַמַּחֲלֹקֶת הַקָּדוּם שֶׁכָּתַבְנוּ לְעֵיל בִּדְרוּשׁ רִאשׁוֹן, אִם קֹדֶם מַתַּן תּוֹרָה יָצְאוּ מִכְּלַל בְּנֵי נֹחַ לְגַמְרֵי אֲפִלּוּ לְהָקֵל אוֹ לֹא יָצְאוּ לְגַמְרֵי כִּי אִם לְהַחְמִיר וְלֹא לְהָקֵל. דִּלְמָאן דְּאָמַר שֶׁיָּצְאוּ מִכְּלַל בְּנֵי נֹחַ אֲפִלּוּ לְהָקֵל נִרְאֶה שֶׁחַיָּבִים הֵם בְּדִינֵי שָׁמַיִם, דְּאֵיךְ יִתָּכֵן דִּכְשֶׁיָּבוֹא לָהֶם קֻלָּא מִצַּד הַתּוֹרָה יַעַבְרוּ עַל מִצְו‍ֹת בְּנֵי נֹחַ, וּבְמִצְו‍ֹת הַתּוֹרָה יִהְיֶה הַדָּבָר בִּרְצוֹנָם, כִּי אִם יִרְצוּ יְקַיְּמוּ וְאִם לֹא יִרְצוּ לֹא יְקַיְּמוּ? הֲלוֹא זֶה הַדָּבָר שֶׁאֵין הַדַּעַת סוֹבַלְתּוֹ. אַךְ לְמָאן דְּאָמַר דְּלֹא יָצְאוּ מִכְּלַל בְּנֵי נֹחַ כִּי אִם לְהַחְמִיר, אָז אֶפְשָׁר שֶׁלֹּא יֵעָנְשׁוּ עַל הַתּוֹרָה, וַהֲרֵי דִינָם כְּנָשִׁים בְּמִצְווֹת עֲשֵׂה שֶׁהַזְּמַן גְּרָמָא שֶׁאֵינָם מְצֻוּוֹת, שֶׁאִם רוֹצוֹת לְקַיֵּם מְקַיְּמוֹת, וְאִם לֹא אֵינָן נֶעֱנָשִׁין עֲלֵיהֶן. וְכֵן רָאִיתִי לְאֶחָד מִגְּדוֹלֵי הַמְחַבְּרִים שֶׁכָּתַב, שֶׁהָאָבוֹת הָיוּ מְקַיְּמִים אֶת הַתּוֹרָה כְּמִי שֶׁאֵינוֹ מְצֻוֶּה וְעוֹשֶׂה. וְאִם כֵּן, מִי שֶׁאֵינוֹ מְצֻוֶּה וְעוֹשֶׂה מְקַבֵּל שָׂכָר עַל הַדְּרִישָׁה וְאֵינוֹ נֶעֱנָשׁ עַל הַפְּרִישָׁה.
<b>הֵן</b> אֱמֶת דִּכְפִי מַה שֶּׁכָּתַבְנוּ לְעֵיל בִּדְרוּשׁ רִאשׁוֹן, דְּהָרְאֵ"ם הוּא דְאִית לֵהּ דְּלֹא יָצְאוּ מִכְּלַל בְּנֵי נֹחַ לְגַמְרֵי וּמַהֲרַ"שׁ יָפֶה אִית לֵהּ דְּיָצְאוּ מִכְּלַל בְּנֵי נֹחַ לְגַמְרֵי, לְפִי זֶה נִמְצְאוּ דִבְרֵיהֶם דְּסָתְרִי אַהֲדָדֵי, דְּהָרְאֵ"ם דִּסְבִירָא לֵהּ דְּלֹא יָצְאוּ מִכְּלַל בְּנֵי נֹחַ כָּתַב שֶׁנֶּעֱנָשִׁים בִּידֵי שָׁמַיִם, וּמַהֲרַ"שׁ יָפֶה שֶׁכָּתַב דְּיָצְאוּ מִכְּלַל בְּנֵי נֹחַ לְגַמְרֵי סוֹבֵר שֶׁאֵינָם נֶעֱנָשִׁים בִּידֵי שָׁמַיִם. וּבֶאֱמֶת דִּלְדַעְתִּי הֵם הֵם דְּבָרִים מַתְמִיהִים, וְהַנָּכוֹן אֶצְלִי מַה שֶּׁכָּתַבְתִּי דְּתַלְיָא הָדֵן פְּלֻגְתָּא בְּהָדֵן פְּלֻגְתָּא, דִּלְמָאן דְּאָמַר דְּיָצְאוּ מִכְּלַל בְּנֵי נֹחַ לְגַמְרֵי — נֶעֱנָשִׁים, וּלְמָאן דְּאָמַר דְּלֹא יָצְאוּ — אֵינָם נֶעֱנָשִׁים.
<b>וְעַל</b> פִּי הַצָּעָה זוֹ בּוֹא נָבוֹא לְבָאֵר פְּסוּקֵי פָּרָשַׁת וַיְחִי (בראשית מח, ג-ז), וְזֶה תָּאֳרָם: "וַיֹּאמֶר יַעֲקֹב אֶל יוֹסֵף, אֵל שַׁדַּי נִרְאָה אֵלַי בְּלוּז בְּאֶרֶץ כְּנָעַן, וַיְבָרֶךְ אֹתִי. וַיֹּאמֶר אֵלַי הִנְנִי מַפְרְךָ וְהִרְבִּיתִךָ וּנְתַתִּיךָ לִקְהַל עַמִּים" וְגוֹמֵר. "וַאֲנִי בְּבֹאִי מִפַּדָּן מֵתָה עָלַי רָחֵל" וְגוֹמֵר. וְהוֹאִיל וְאָתֵי לִידַן הַנְהוּ קְרָאֵי, נֵימָא בְּהוּ מִלְּתָא. וְאִיכָּא לְמֵידַק בְּהוּ טוּבָא. חֲדָא, דִּלְמַאי הִלְכְתָא סִיֵּם הַמָּקוֹם אֲשֶׁר נִרְאָה אֵלָיו הַשֵּׁם שֶׁהָיָה בְּלוּז בְּאֶרֶץ כְּנָעַן. וְתוּ, בַּמֶּה שֶׁאָמַר "מֵתָה עָלַי", דְּמִלַּת 'עָלַי' הִיא מְיֻתֶּרֶת. גַּם בַּמֶּה שֶׁסִּיֵּם יַעֲקֹב דְּבָרָיו וְאָמַר "וַאֲנִי בְּבֹאִי מִפַּדָּן" וְגוֹמֵר, יֵשׁ לְדַקְדֵּק דְּמַה שַּׁיָּכוּת יֵשׁ לִדְבָרִים אֵלּוּ עִם מַה שֶּׁסִּפֵּר לוֹ שֶׁנִּרְאָה אֵלָיו הַשֵּׁם וְהִבְטִיחוֹ "הִנְנִי מַפְרְךָ וְהִרְבִּיתִךָ" וְגוֹמֵר. וּכְבָר נִתְעוֹרְרוּ רַבּוֹתֵינוּ זַ"ל בָּזֶה וְאָמְרוּ: וְאַף עַל פִּי שֶׁאֲנִי מַטְרִיחַ עָלֶיךָ לְהוֹלִיכֵנִי לִקָּבֵר בְּאֶרֶץ כְּנַעַן וְלֹא כֵן עָשִׂיתִי לְאִמְּךָ, וְיָדַעְתִּי שֶׁיֵּשׁ בְּלִבְּךָ עָלַי, אֲבָל דַּע לְךָ שֶׁעַל פִּי הַדִּבּוּר קְבַרְתִּיהָ שָׁם וְכוּ'. וַאֲנִי תָּמֵהַּ בָּזֶה, דִּכְפִי שִׁיטַת רַבּוֹתֵינוּ זַ"ל הָיָה לוֹ לְיַעֲקֹב לוֹמַר כָּל זֶה בַּפָּרָשָׁה הַקּוֹדֶמֶת, כְּשֶׁצִּוָּה לוֹ (שם מז, ל): "וּנְשָׂאתַנִי מִמִּצְרַיִם וּקְבַרְתַּנִי בִּקְבֻרָתָם", אָז הָיָה לוֹ לְסַיֵּם דְּבָרָיו: "וַאֲנִי בְּבֹאִי מִפַּדָּן" וְגוֹמֵר; אֲבָל הָכָא שֶׁאֵינוֹ מַזְהִיר אוֹתוֹ עַל הַקְּבוּרָה, לְאֵיזֶה תַּכְלִית מְסַפֵּר לוֹ מִיתַת רָחֵל? וְעַיֵּן בַּמֶּה שֶּׁכָּתַבְתִּי לְיַשֵּׁב שִׁיטַת רַבּוֹתֵינוּ זַ"ל לְקַמָּן בְּדֶרֶךְ הַמִּצְפָה (דרוש כו), יְעֻיַּן שָׁם.
<b>וְהִנֵּה</b> חוּץ מִכַּוָּנָתֵנוּ יֹאמַר נָא בְּאֹפֶן אַחֵר. וּנְדַקְדֵּק עוֹד בַּמֶּה שֶׁאָמַר "וְעַתָּה שְׁנֵי בָנֶיךָ", דְּתֵבַת 'וְעַתָּה' הִיא מְיֻתֶּרֶת. עוֹד יֵשׁ לְדַקְדֵּק בְּמַתָּנָה זוֹ שֶׁנָּתַן יַעֲקֹב לְאֶפְרַיִם וּמְנַשֶּׁה, שֶׁאָמַר: "אֶפְרַיִם וּמְנַשֶּׁה כִּרְאוּבֵן וְשִׁמְעוֹן יִהְיוּ לִי". שֶׁכְּפִי מַה שֶּׁכָּתַב הָרַמְבַּ"ן, אֶרֶץ יִשְׂרָאֵל נֶחְלְקָה לִשְׁנֵים עָשָׂר חֲלָקִים, וְשֵׁבֶט לֵוִי לֹא נָטַל חֵלֶק בָּאָרֶץ, וְנָטַל רְאוּבֵן חֵלֶק אֶחָד וְאֶפְרַיִם וּמְנַשֶּׁה שְׁנֵי חֲלָקִים בִּשְׁבִיל בְּכוֹרַת יוֹסֵף, כְּדִין כָּל בְּכוֹר שֶׁנּוֹטֵל שְׁנֵי חֲלָקִים. וּסְבִירָא לֵהּ לְהָרַמְבַּ"ן שֶׁיּוֹסֵף הָיוּ לוֹ בָּנִים אֲחֵרִים, כְּפַשְׁטֵהּ דִּקְרָא דִּכְתִיב: "וּמוֹלַדְתְּךָ אֲשֶׁר הוֹלַדְתָּ אַחֲרֵיהֶם", וּסְבִירָא לֵהּ דְּחַס וְשָׁלוֹם לֹא יָצָא מִפִּי הַנָּבִיא דָבָר לְבַטָּלָה, אֶלָּא דִשְׁאָר הַבָּנִים לֹא נָטְלוּ עִם מְנַשֶּׁה וְאֶפְרַיִם אֶלָּא בְּחֵלֶק אֶחָד, דְּהַיְנוּ חֵלֶק הַפְּשִׁיטוּת, וּכְדִכְתִיב: "וּמוֹלַדְתְּךָ אֲשֶׁר הוֹלַדְתָּ אַחֲרֵיהֶם עַל שֵׁם אֲחֵיהֶם יִקָּרְאוּ בְּנַחֲלָתָם", וְכָתַב הָרַמְבַּ"ן דְּנַחֲלָה הַיְנוּ חֵלֶק הַפָּשׁוּט, אֲבָל חֵלֶק הָאַחֵר, דְּהַיְנוּ חֵלֶק בְּכוֹרָה, לֹא נָטְלוּ שְׁאָר הַבָּנִים כְּלוּם. וְעַל כָּרְחִין לוֹמַר כֵּן, דְּאִי לָא תֵּימָא הָכֵי, אֶלָּא שֶׁגַּם בְּחֵלֶק הַבְּכוֹרָה נָטְלוּ שְׁאָר הַבָּנִים עִם מְנַשֶּׁה וְאֶפְרַיִם, אִם כֵּן מַה הֶפְרֵשׁ יֵשׁ בֵּין אֶפְרַיִם וּמְנַשֶּׁה לִשְׁאָר הַבָּנִים. וְאִם כֵּן יֵשׁ לְדַקְדֵּק, דְּמִי הִכְנִיסוֹ לְיַעֲקֹב בְּתִגָּר זֶה לְחַלֵּק בְּבֵן בֵּין הַבָּנִים? הָיָה לוֹ לָתֵת בִּסְתָם שְׁנֵי חֲלָקִים לְיוֹסֵף, וְאָז הָיוּ מְחַלְּקִים אֶת הָאָרֶץ בְּשָׁוֶה מְנַשֶּׁה וְאֶפְרַיִם עִם שְׁאָר הַבָּנִים. עוֹד יֵשׁ לְדַקְדֵּק בַּמֶּה שֶׁסִּיֵּם דְּבָרָיו "וַאֲנִי בְּבֹאִי מִפַּדָּן" וְגוֹמֵר, דִּלְאֵיזֶה תַּכְלִית סִיֵּם מְקוֹם הַמִּיתָה שֶׁהָיָה בַּדֶּרֶךְ, וּמְקוֹם הַקְּבוּרָה שֶׁהָיָה בְּדֶרֶךְ אֶפְרָת.
<b>וְנִרְאֶה</b> דְּזֶה יוּבַן בְּהַהִיא דְאָמְרִינַן פֶּרֶק יֵשׁ נוֹחֲלִין (ב"ב קלז ע"א): נְכָסַי לָךְ וְאַחֲרֶיךָ לִפְלוֹנִי, וְיָרַד הָאֶחָד וּמָכַר — הַשֵּׁנִי מוֹצִיא מִיַּד הַלָּקוֹחוֹת. דִּבְרֵי רַבִּי. רַבָּן שִׁמְעוֹן בֶּן גַּמְלִיאֵל אוֹמֵר: אֵין לַשֵּׁנִי אֶלָּא מַה שֶּׁשִּׁיֵּר רִאשׁוֹן. וְאָמְרִינַן בַּגְּמָרָא: אָמַר רַבִּי יוֹחָנָן: הֲלָכָה כְּרַבָּן שִׁמְעוֹן בֶּן גַּמְלִיאֵל. וּמוֹדֶה, שֶׁאִם נְתָנָם בְּמַתְּנַת שְׁכִיב מְרַע — לֹא עָשָׂה וְלֹא כְּלוּם. מַאי טַעְמָא? אָמַר אַבָּיֵי: מַתְּנַת שְׁכִיב מְרַע לֹא קָנָה אֶלָּא לְאַחַר מִיתָה, וּכְבָר קְדָמוֹ אַחֲרֶיךָ. תּוּ אָמְרִינַן הָתָם (עמוד ב): הַהִיא אִתְּתָא דַּהֲוָה לַהּ דִּקְלָא בְּאַרְעָא דְּרַב בִּיבֵי בַּר אַבָּיֵי. כָּל אֵימָת דַּהֲוַת אָזְלָא לְמִגְזְרֵהּ הֲוָה קָפֵד עִלָּוַהּ. אַקְנִיתֵהּ נִיהָלֵהּ כָּל שְׁנֵי חַיָּיו. אֲזַל אִיהוּ אַקְנְיֵהּ לִבְנוֹ. אֲמַר רַב הוּנָא בְּרֵהּ דְּרַב יְהוֹשֻׁעַ: מִשּׁוּם דַּאֲתוֹ מִמּוּלַאי אָמְרִיתוּ מִלֵּי מוּלְיָתָא? אֲפִלּוּ רַבָּן שִׁמְעוֹן בֶּן גַּמְלִיאֵל לֹא אָמַר אֶלָּא לְאַחֵר, אֲבָל לְעַצְמוֹ לֹא. עַד כָּאן. וּבְפֵרוּשׁ חִלּוּק זֶה דְרַב הוּנָא נֶחְלְקוּ הָרִאשׁוֹנִים זַ"ל, וְדַעַת הָרַמְבַּ"ם הוּא לוֹמַר, דְּעַד כָּאן לֹא קָאָמַר רַבָּן שִׁמְעוֹן בֶּן גַּמְלִיאֵל אֵין לַשֵּׁנִי אֶלָּא מַה שֶּׁשִּׁיֵּר רִאשׁוֹן, וְאִם נָתַן הָרִאשׁוֹן — מַעֲשָׂיו קַיָּמִים וְאֵין לַשֵּׁנִי כְּלוּם, אֶלָּא כְּשֶׁנָּתַן הָרִאשׁוֹן לְאַחֵר; אֲבָל לְעַצְמוֹ, כְּגוֹן שֶׁנְּתָנָם לְמִי שֶׁרָאוּי לְיוֹרְשׁוֹ, שֶׁהוּא כְּעַצְמוֹ, לָאו כֹּל כְּמִנֵּהּ. וּמִשּׁוּם הָכֵי פָּסַק בְּהִלְכוֹת זְכִיָּה (פי"ב ה"י), שֶׁאִם הָרִאשׁוֹן נָתַן לִבְנוֹ אוֹ לְאֶחָד מִיּוֹרְשָׁיו מַתָּנָה — לֹא עָשָׂה כְּלוּם, וְהַשֵּׁנִי מוֹצִיא מִיַּד הַיּוֹרֵשׁ. וְכָתַב הָרַב הַמַּגִּיד, דְּטַעְמָא דְמִלְּתָא הוּא, מִפְּנֵי דְכַוָּנַת הַנּוֹתֵן כְּשֶׁאָמַר וְאַחֲרֶיךָ לִפְלוֹנִי לֹא הָיָה בְּדַעְתּוֹ שֶׁיּוּכַל הַמְקַבֵּל הָרִאשׁוֹן לְתִתָּם לְבָנָיו אוֹ לְיוֹרְשָׁיו, שֶׁאִם כֵּן לֹא עָשָׂה וְלֹא כְּלוּם בְּשִׁיּוּרוֹ, שֶׁכָּל מָה שֶּׁיֵּשׁ לְאָדָם הוּא נוֹתֵן לְבָנָיו; אֲבָל כְּשֶׁאֵינוֹ יָכוֹל לְתִתָּם לְבָנָיו אוֹ לְיוֹרְשָׁיו, אַף עַל פִּי שֶׁיּוּכַל לְתִתָּם לַאֲחֵרִים — אֵין אָדָם חוֹטֵא וְנוֹתֵן לַאֲחֵרִים. עַד כָּאן. נִמְצִינוּ לְמֵדִין, שֶׁיֵּשׁ שְׁנֵי דְבָרִים בְּאוֹמֵר וְאַחֲרֶיךָ לִפְלוֹנִי שֶׁאִם נָתַן הָרִאשׁוֹן שֶׁלֹּא יִהְיוּ מַעֲשָׂיו מוֹעִילִין: הָאֶחָד הוּא הֵיכָא דְנָתַן הָרִאשׁוֹן בְּמַתְּנַת שְׁכִיב מְרַע, מִשּׁוּם דִּקְדָמוֹ אַחֲרֶיךָ. וְהַשֵּׁנִי הוּא הֵיכָא דְנָתַן הָרִאשׁוֹן לִבְנוֹ, דְּלֹא עָשָׂה וְלֹא כְּלוּם.
<b>וְהָא</b> דְאָמְרִינַן דְּאִם נָתַן הָרִאשׁוֹן בְּמַתְּנַת שְׁכִיב מְרַע שֶׁלֹּא עָשָׂה וְלֹא כְּלוּם, הַיְנוּ דַוְקָא הֵיכָא דְנָתַן בִּסְתָם. וְהַטַּעַם, דְּכָל מַתְּנַת שְׁכִיב מְרַע בִּסְתָם אֵינוֹ קוֹנֶה אֶלָּא לְאַחַר מִיתָה, וּכְבָר קְדָמוֹ אַחֲרֶיךָ. אֲבָל אִם הָיָה שְׁכִיב מְרַע וּפֵרֵשׁ דְּבָרָיו שֶׁנּוֹתֵן מֵעַכְשָׁו — אָז פְּשִׁיטָא שֶׁזָּכָה הַמְקַבֵּל וְאֵין לְאַחֲרֶיךָ כְּלוּם; לְפִי שֶׁכֹּל שֶׁבֵּאֵר דְּבָרָיו וְאָמַר שֶׁנּוֹתֵן מֵעַכְשָׁו, אֵין לָהּ דִּין מַתְּנַת שְׁכִיב מְרַע כִּי אִם מַתְּנַת בָּרִיא. וּכְמוֹ שֶׁכָּתַב הָרַמְבַּ"ם בְּהִלְכוֹת זְכִיָּה (פ"ח הי"ח): אַל תִּטְעֶה בִּשְׁכִיב מְרַע שֶׁכָּתַב כָּל נְכָסָיו וּפֵרֵשׁ שֶׁנָּתַן הַכֹּל מֵעַכְשָׁו וְכוּ'. שֶׁאֵין זֶה מַתְּנַת שְׁכִיב מְרַע, אֶלָּא כִּשְׁאָר כָּל מַתְּנוֹת הַבְּרִיאִים. וְזֶה פָּשׁוּט.
<b>וְהִנֵּה</b> מָצִינוּ, כְּשֶׁהִבְטִיחַ הַקָּדוֹשׁ בָּרוּךְ הוּא לְיַעֲקֹב בִּבְשׂוֹרַת הָאָרֶץ כְּשֶׁנִּגְלָה אֵלָיו בְּלוּז, אָמַר לוֹ (בראשית לה, יב): "וְאֶת הָאָרֶץ אֲשֶׁר נָתַתִּי לְאַבְרָהָם וּלְיִצְחָק לְךָ אֶתְּנֶנָּה, וּלְזַרְעֲךָ אַחֲרֶיךָ אֶתֵּן אֶת הָאָרֶץ". נִמְצָא שֶׁנָּתַן אֶת הָאָרֶץ לְיַעֲקֹב וְאַחֲרָיו לְזַרְעוֹ, וְהַיְנוּ כְּאוֹמֵר נְכָסַי לָךְ וְאַחֲרֶיךָ לִפְלוֹנִי. וְהִנֵּה בַּמַּתָּנָה הַלֵּזוּ שֶׁהָיָה נוֹתֵן יַעֲקֹב בְּכוֹרָה לְיוֹסֵף, הֲרֵי הוּא כְּאִלּוּ עָמַד הָרִאשׁוֹן וּמָכַר וְנָתַן. שֶׁהֲרֵי כְּבָר אָמַרְנוּ בְּשֵׁם רַשְׁבַּ"ם זַ"ל, דְּמִשָּׁעָה שֶׁחָטָא רְאוּבֵן זָכוּ כָּל הַשְּׁבָטִים בְּחֵלֶק הַבְּכוֹרָה, וְאִם כֵּן יַעֲקֹב כְּשֶׁנָּתַן הַבְּכוֹרָה לְיוֹסֵף הֲוָה לֵהּ כְּאִלּוּ נָתַן מִנִּכְסֵי שְׁאָר הַשְּׁבָטִים. וּבָאנוּ לְמַחֲלֹקֶת רַבִּי וְרַבָּן שִׁמְעוֹן בֶּן גַּמְלִיאֵל. דִּלְדַעַת רַבִּי, דְּקָאָמַר הַשֵּׁנִי מוֹצִיא מִיַּד הַלָּקוֹחוֹת, לֹא הוֹעִילוּ מַעֲשָׂיו דְּיַעֲקֹב כְּלוּם, וְהַשְּׁבָטִים אֵינָם נוֹתְנִים לְיוֹסֵף חֵלֶק בְּכוֹרָה, אֶלָּא נוֹטֵל בָּאָרֶץ כִּשְׁאָר הַשְּׁבָטִים חֵלֶק אֶחָד; אַךְ לְדַעַת רַבָּן שִׁמְעוֹן בֶּן גַּמְלִיאֵל זָכָה יוֹסֵף בְּמַתְּנָתוֹ, דְּאִית לֵהּ דְּאֵין לַשֵּׁנִי אֶלָּא מַה שֶּׁשִּׁיֵּר רִאשׁוֹן.
<b>וְהִנֵּה</b> יַעֲקֹב אָבִינוּ כְּבָר יָדַע דְּהִלְכְתָא כְּרַבָּן שִׁמְעוֹן בֶּן גַּמְלִיאֵל, דְּאֵין לַשֵּׁנִי אֶלָּא מַה שֶּׁשִּׁיֵּר רִאשׁוֹן. אֶלָּא שֶׁהֻקְשָׁה לוֹ שֶׁהָיָה חוֹלֶה, וּכְדִכְתִיב: "וַיֹּאמֶר לְיוֹסֵף הִנֵּה אָבִיךָ חֹלֶה" (בראשית מח, א), "וַיִּתְחַזֵּק יִשְׂרָאֵל וַיֵּשֶׁב עַל הַמִּטָּה" (שם שם, ב), וּלְדַעַת רַבִּי יוֹחָנָן אִם נָתַן הָאֶחָד בְּמַתְּנַת שְׁכִיב מְרַע לֹא עָשָׂה כְּלוּם לְפִי שֶׁכְּבָר קְדָמוֹ אַחֲרֶיךָ. וְעוֹד הֻקְשָׁה לוֹ שֶׁנּוֹתֵן לִבְנוֹ, וּלְדַעַת הָרַמְבַּ"ם כֹּל שֶׁנּוֹתֵן לִבְנוֹ לֹא עָשָׂה וְלֹא כְּלוּם וְאַחֲרֶיךָ מוֹצִיא מִיַּד הַבֵּן. וּלְפִי שְׁנֵי טְעָנוֹת אֵלּוּ לֹא הָיָה זוֹכֶה יוֹסֵף בַּמַּתָּנָה הַלֵּזוּ שֶׁנּוֹתֵן לוֹ יַעֲקֹב.
<b>וּלְיַשֵּׁב</b> כָּל זֶה אָמַר לוֹ: "אֵל שַׁדַּי נִרְאָה אֵלַי בְּלוּז בְּאֶרֶץ כְּנָעַן" וְגוֹמֵר, וְאָמַר לִי: "וְנָתַתִּי אֶת הָאָרֶץ הַזֹּאת לְזַרְעֲךָ אַחֲרֶיךָ אֲחֻזַּת עוֹלָם". דְּהַיְנוּ נְכָסַי לָךְ וְאַחֲרֶיךָ לִפְלוֹנִי. "וְעַתָּה שְׁנֵי בָנֶיךָ הַנּוֹלָדִים לְךָ בְּאֶרֶץ מִצְרַיִם עַד בֹּאִי אֵלֶיךָ מִצְרַיְמָה לִי הֵם". כְּלוֹמַר, אַף שֶׁאֲנִי חוֹלֶה, אֵינִי נוֹתֵן מַתָּנָה זוֹ סְתָם כִּשְׁאָר הַחוֹלִים, שֶׁאֵין מַתְּנָתָם חָלָה אֶלָּא לְאַחַר מִיתָה, אֶלָּא אֲנִי מְפָרֵשׁ דְּבָרַי: "וְעַתָּה שְׁנֵי בָנֶיךָ", כְּלוֹמַר, מֵעַכְשָׁו אֲנִי נוֹתֵן הַמַּתָּנָה לִשְׁנֵי בָּנֶיךָ. וּכְבָר לִמְּדָנוּ הָרַמְבַּ"ם זַ"ל, שֶׁכָּל שְׁכִיב מְרַע שֶׁמְּפָרֵשׁ דְּבָרָיו וְאוֹמֵר שֶׁנּוֹתֵן מֵעַכְשָׁו, הֲרֵי מַתְּנָתוֹ כְּמַתְּנַת כָּל הַבְּרִיאִים שֶׁקּוֹנִים מֵאוֹתָהּ שָׁעָה, וְאִם כֵּן לֹא שַׁיָּךְ הָכָא טַעְמָא דְרַבִּי יוֹחָנָן דְּאָמַר מִשּׁוּם דִּקְדָמוֹ אַחֲרֶיךָ, שֶׁהֲרֵי כָּאן קְדָמוֹ מְקַבֵּל מַתָּנָה לְאַחֲרֶיךָ.
<b>אַךְ</b> עֲדַיִן קָשֶׁה, שֶׁמַּתָּנָה זוֹ הִיא לְיוֹסֵף, וּכְבָר אָמַרְנוּ בְּשֵׁם הָרַמְבַּ"ם שֶׁכֹּל שֶׁנּוֹתֵן הָרִאשׁוֹן לִבְנוֹ לֹא עָשָׂה וְלֹא כְּלוּם. לָזֶה אָמַר: "אֶפְרַיִם וּמְנַשֶּׁה כִּרְאוּבֵן וְשִׁמְעוֹן יִהְיוּ לִי". כְּלוֹמַר, אַל יַעֲלֶה בְּדַעְתְּךָ שֶׁמַּתָּנָה זוֹ דִבְכוֹרָה אֲנִי נוֹתְנָהּ לְיוֹסֵף, אֶלָּא דַוְקָא לִמְנַשֶּׁה וְאֶפְרַיִם שֶׁאֵינָם יוֹרְשִׁים שֶׁלִּי. וּרְאָיָה לַדָּבָר, שֶׁ"מּוֹלַדְתְּךָ אֲשֶׁר הוֹלַדְתָּ אַחֲרֵיהֶם עַל שֵׁם אֲחֵיהֶם יִקָּרְאוּ בְּנַחֲלָתָם"; וְאִם אִיתָא שֶׁמַּתָּנָה זוֹ הָיְתָה לְיוֹסֵף, אֵין חִלּוּק בֵּין מְנַשֶּׁה וְאֶפְרַיִם לִשְׁאָר הַבָּנִים. אֶלָּא וַדַּאי מַה שֶּׁאָמַרְתִּי דִּשְׁאָר הַבָּנִים לֹא יִטְלוּ עִם מְנַשֶּׁה וְאֶפְרַיִם כִּי אִם בְּחֵלֶק הַפְּשִׁיטוּת וְלֹא חֵלֶק בְּכוֹרָה, מִזֶּה תִּלְמַד שֶׁאֵין מַתְּנָתִי כִּי אִם לִמְנַשֶּׁה וְאֶפְרַיִם. וְהַדָּבָר פָּשׁוּט, שֶׁכֹּל שֶׁהָרִאשׁוֹן אֵינוֹ נוֹתֵן לְיוֹרְשָׁיו שֶׁמַּתְּנָתוֹ קַיֶּמֶת. בְּאוֹפֶן שֶׁהַשְּׁנֵי רֵעוּתוֹת שֶׁאָמַרְנוּ שֶׁהָיוּ בְּמַתָּנָה זוֹ בְּיַעֲקֹב, דְּהַיְנוּ שֶׁהָיָה חוֹלֶה וְשֶׁהָיְתָה הַמַּתָּנָה לְיוֹרְשָׁיו, כְּבָר יִשְּׁבָם יַעֲקֹב אָבִינוּ.
<b>אַךְ</b> עֲדַיִן לֹא נִתְיַשְּׁבָה דַעְתּוֹ בָּזֶה. אוּלַי יֹאמַר יוֹסֵף, דְּכָל זֶה נִיחָא אַלִּבָּא דְרַבָּן שִׁמְעוֹן בֶּן גַּמְלִיאֵל, דְּאָמַר אֵין לַשֵּׁנִי אֶלָּא מַה שֶּׁשִּׁיֵּר רִאשׁוֹן; אַךְ אַלִּבָּא דְרַבִּי, דְּאָמַר הַשֵּׁנִי מוֹצִיא מִיַּד הַלָּקוֹחוֹת, אַף שֶׁנָּתַן רִאשׁוֹן מַתְּנַת בָּרִיא וְלֹא נָתַן לְיוֹרְשָׁיו לֹא עָשָׂה וְלֹא כְּלוּם, וְאֶפְשָׁר דַּהֲלָכָה כְּרַבִּי. לָזֶה בָּא יַעֲקֹב וְאָמַר: אַל יַעֲלֶה בְּדַעְתְּךָ דְּדִלְמָא הֲלָכָה כְּרַבִּי, לָזֶה אָמַר: "וַאֲנִי בְּבֹאִי מִפַּדָּן" וְגוֹמֵר, וְרָצָה לְלַמְּדוֹ שָׁרְשֵׁי הַדִּינִים עַד הֵיכָן דַּעְתּוֹ שֶׁהֲלָכָה כְּרַבָּן שִׁמְעוֹן בֶּן גַּמְלִיאֵל. וְהָעִנְיָן הוּא, דְּאָמְרִינַן בְּפֶרֶק יֵשׁ נוֹחֲלִין (ב"ב קלז ע"א): אָמַר רַב יוֹסֵף אָמַר רַבִּי יוֹחָנָן: הֲלָכָה כְּרַבָּן שִׁמְעוֹן בֶּן גַּמְלִיאֵל וַאֲפִלּוּ עֲשָׂאָן תַּכְרִיכִין לְמֵת. וְהִקְשׁוּ: פְּשִׁיטָא! וְתֵרְצוּ: מַהוּ דְתֵימָא לְשַׁוִּינְהוּ אִסּוּרֵי הֲנָאָה לָא יַהֲבִינְהוּ נִיהָלֵהּ. קָא מַשְׁמַע לָן. וּפֵרֵשׁ רַשְׁבַּ"ם זַ"ל: לְשַׁוִּינְהוּ אִסּוּרֵי הֲנָאָה לָא וְכוּ', אֶלָּא עַל מְנָת לֵהָנוֹת בָּהֶן בְּנֵי אָדָם, דְּנִיחָא לֵהּ לֶאֱנָשׁ דְּלִיהֲנוּ אֱנָשֵׁי בְּמָמוֹנֵהּ וְלֹא יֵלֵךְ לְאִבּוּד. עַד כָּאן. נִמְצָא דְּהָיָה עוֹלֶה עַל הַדַּעַת, דִּבְדָבָר שֶׁהָיָה אוֹסְרוֹ בַּהֲנָאָה אַף רַבָּן שִׁמְעוֹן בֶּן גַּמְלִיאֵל הָיָה מוֹדֶה בַּדָּבָר דְּלֹא עָשָׂה וְלֹא כְּלוּם, וְלָזֶה בָּא רַבִּי יוֹחָנָן וְלִמְּדָנוּ דְּרַבָּן שִׁמְעוֹן בֶּן גַּמְלִיאֵל אַף בְּאִסּוּרֵי הֲנָאָה סְבִירָא לֵהּ דְּמַעֲשָׂיו קַיָּמִים. וְזוֹ הִיא כַּוָּנַת יַעֲקֹב בְּאָמְרוֹ: "וַאֲנִי בְּבֹאִי מִפַּדָּן מֵתָה עָלַי רָחֵל בַּדֶּרֶךְ וָאֶקְבְּרֶהָ שָּׁם בְּדֶרֶךְ אֶפְרָת". כְּלוֹמַר, תֵּדַע וְתַשְׂכִּיל עַד הֵיכָן אֲנִי סָבוּר שֶׁהֲלָכָה כְּרַבָּן שִׁמְעוֹן בֶּן גַּמְלִיאֵל, שֶׁמֵּתָה בַּדֶּרֶךְ וּקְבַרְתִּיהָ שָׁם בַּדֶּרֶךְ, וְאָסַרְתִּי אוֹתוֹ הַמָּקוֹם, וְלֹא הוֹלַכְתִּיהָ לְבֵית הַקְּבָרוֹת, אֶלָּא אָסַרְתִּי מָקוֹם מֵחָדָשׁ, לְפִי שֶׁאֲנִי סָבוּר שֶׁאַף בְּאִסּוּרֵי הֲנָאָה הֲלָכָה כְּרַבָּן שִׁמְעוֹן בֶּן גַּמְלִיאֵל. וְהַדָּבָר יָדוּעַ שֶׁאוֹתוֹ הַמָּקוֹם שֶׁנִּקְבְּרָה שָׁם רָחֵל הָיָה מֵאֶרֶץ יִשְׂרָאֵל, וּכְדִכְתִיב: "בְּאֶרֶץ כְּנַעַן", וּכְמוֹ שֶׁהִכְרִיעַ הָרַמְבַּ"ן זַ"ל. הֲרֵי שֶׁאָסַרְתִּי מָקוֹם מֵחָדָשׁ שֶׁהָיָה שֶׁל אַחֲרֶיךָ, מִשּׁוּם דִּפְשִׁיטָא לִי דַּהֲלָכָה כְּרַבָּן שִׁמְעוֹן בֶּן גַּמְלִיאֵל. בְּאֹפֶן דְּמַתָּנָה הַלֵּזוּ שֶׁנָּתַתִּי לִמְנַשֶּׁה וְאֶפְרַיִם מְאֻשֶּׁרֶת הִיא וְקַיֶּמֶת, יָתֵד הִיא שֶׁלֹּא תִּמּוֹט.
<b>עוֹד</b> לֶאֱלוֹהַּ מִלִּין בְּיִשּׁוּב פְּסוּקִים אֵלּוּ בְּאֹפֶן אַחֵר. וְנַקְדִּים מַה שֶּׁאָמְרוּ בַּמִּדְרָשׁ: "מוֹקֵשׁ אָדָם יָלַע קֹדֶשׁ, וְאַחַר נְדָרִים לְבַקֵּר" (משלי כ, כה). אָמַר רַבִּי יַנַּאי: אֵחַר אָדָם אֶת נִדְרוֹ — נִתְבַּקְּרָה פִּנְקָסוֹ. תֵּדַע לְךָ, שֶׁכֵּן יַעֲקֹב עַל יְדֵי שֶׁאֵחַר אֶת נִדְרוֹ נִתְבַּקְּרָה פִּנְקָסוֹ, שֶׁנֶּאֱמַר (בראשית לה, א): "וַיֹּאמֶר אֱלֹהִים אֶל יַעֲקֹב קוּם עֲלֵה בֵית אֵל וַעֲשֵׂה שָׁם מִזְבֵּחַ". עַד כָּאן. וְכֵן פֵּרֵשׁ רַשִׁ"י זַ"ל: "קוּם עֲלֵה", לְפִי שֶׁאֵחַרְתָּ נִדְרְךָ נֶעֱנַשְׁתָּ וּבָאָה זֹאת לְךָ מִבִּתְּךָ. עַד כָּאן. וְהִנֵּה לֹא נִתְבָּאֵר בְּדִבְרֵי רַבּוֹתֵינוּ זַ"ל מֶה הָיָה נֶדֶר זֶה שֶׁאֵחַר יַעֲקֹב שֶׁנֶּעֱנַשׁ עָלָיו. וְהָרְאֵ"ם כָּתַב, שֶׁהוּא מַה שֶּׁנָּדַר (שם כח, כב): "וְהָאֶבֶן הַזֹּאת אֲשֶׁר שַׂמְתִּי מַצֵּבָה יִהְיֶה בֵּית אֱלֹהִים". וְזֶהוּ שֶׁאָמַר לוֹ הַשֵּׁם: "קוּם עֲלֵה בֵית אֵל וַעֲשֵׂה שָׁם מִזְבֵּחַ". וּמַה שֶּׁנֶּעֱנַשׁ הוּא עַל מַה שֶּׁנִּתְאַחֵר בְּסֻכּוֹת. שֶׁכָּל זְמַן שֶׁהָיָה בְּבֵית לָבָן לֹא הָיָה מַקְפִּיד עָלָיו עַל זֶה, מִפְּנֵי שֶׁלֹּא חָל עָלָיו הַנֶּדֶר אֶלָּא מִשֶּׁיָּצָא מִשָּׁם לָשׁוּב, כְּדִכְתִיב (שם שם, כא): "וְשַׁבְתִּי בְשָׁלוֹם אֶל בֵּית אָבִי", אָז "וְהָאֶבֶן הַזֹּאת". לְפִיכָךְ כְּשֶׁאֵחַר בְּסֻכּוֹת הִקְפִּיד עָלָיו הַקָּדוֹשׁ בָּרוּךְ הוּא וְהֶעֱנִישׁוֹ בְּבִתּוֹ. עַד כָּאן לְשׁוֹנוֹ.
<b>וְהָרַב</b> מַהֲרַ"שׁ יָפֶה תָּמַהּ עָלָיו וְאָמַר, שֶׁאִם נֶדֶר זֶה שֶׁאֵחַר יַעֲקֹב הוּא שֶׁיִּבְנֶה מִזְבֵּחַ בֵּית אֵל, נֶדֶר זֶה לֹא חָל עֲדַיִן עַד שֶׁיָּבוֹא לְבֵית אָבִיו, כְּמוֹ שֶׁאָמַר יַעֲקֹב: "וְשַׁבְתִּי בְשָׁלוֹם אֶל בֵּית אָבִי". וּמַה שֶּׁכָּתַב הָרְאֵ"ם דְּמִשֶּׁיָּצָא מִבֵּית לָבָן לָשׁוּב אֶל בֵּית אָבִיו חָל הַנֶּדֶר, צָרִיךְ אוֹהֲבִים שֶׁיּוֹדוּ לוֹ שֶׁפֵּרוּשׁ 'וְשַׁבְתִּי' יִהְיֶה פֵּרוּשׁוֹ מִשֶּׁהִתְחִיל לֵילֵךְ בַּדֶּרֶךְ לָשׁוּב לְבֵית אָבִיו, דְּפַשְׁטֵהּ דִּקְרָא הוּא שֶׁיָּשׁוּב בְּפֹעַל לְבֵית אָבִיו וְאָז 'וְהָאֶבֶן הַזֹּאת'. וּמִכֹּחַ קֻשְׁיוֹת אֵלּוּ כָּתַב מַהֲרַ"שׁ יָפֶה, שֶׁנֶּדֶר זֶה שֶׁנֶּעֱנַשׁ יַעֲקֹב עַל אִחוּרוֹ הוּא מַה שֶּׁנָּדַר (שם שם, כב): "וְכֹל אֲשֶׁר תִּתֶּן לִי עַשֵּׂר אֲעַשְּׂרֶנּוּ לָךְ", כִּי זֶה אֵינוֹ תָּלוּי בִּתְנַאי, אֶלָּא מִלְּתָא בְּאַנְפֵּי נַפְשַׁהּ הוּא, שֶׁנָּדַר שֶׁכָּל זְמַן שֶׁיְּחֻנֶּנּוּ הַשֵּׁם וְיִתֵּן לוֹ עשֶׁר וּנְכָסִים וְכָבוֹד עַשֵּׂר אֲעַשְּׂרֶנּוּ לָךְ. וּלְעוֹלָם דְּמַה שֶּׁנָּדַר לִבְנוֹת מִזְבֵּחַ תָּלוּי בִּתְנַאי שֶׁיָּבוֹא לְבֵית אָבִיו בְּפֹעַל, דְּנֶדֶר זֶה לֹא חָל עֲדַיִן לְפִי שֶׁעֲדַיִן לֹא שָׁב לְבֵית אָבִיו. עַד כָּאן לְשׁוֹנוֹ.
<b>וְהִנֵּה</b> מַה שֶּׁכָּתַב הָרַב, שֶׁמַּה שֶּׁנָּדַר "וְכֹל אֲשֶׁר תִּתֶּן לִי עַשֵּׂר אֲעַשְּׂרֶנּוּ לָךְ" אֵינוֹ תָּלוּי בַּתְּנַאי דִּ"וְשַׁבְתִּי בְשָׁלוֹם אֶל בֵּית אָבִי" אֶלָּא מִלְּתָא פְּסִיקְתָּא הוּא, נִתָּן לֵאָמֵר. וְכֵן הוּא דַעַת הָרְאֵ"ם. מִפְּנֵי שֶׁהֻקְשָׁה לוֹ, דְּאֵיךְ יִתָּכֵן שֶׁאִם לֹא יִשְׁמֹר לוֹ כָּל הַהַבְטָחוֹת שֶׁלֹּא יוֹצִיא מַעֲשֵׂר? דְּבִשְׁלָמָא מַה שֶּׁאָמַר "וְהָאֶבֶן הַזֹּאת יִהְיֶה בֵּית אֱלֹהִים" לָא קַשְׁיָא אִם הוּא בִּתְנַאי, דְּכַוָּנָתוֹ הִיא שֶׁאִם לֹא יִשְׁמֹר לוֹ כָּל הַהַבְטָחוֹת הַלָּלוּ לֹא יִהְיֶה עוֹבֵד אֶת הַשֵּׁם עַל הָאֶבֶן הַזֹּאת אֲבָל יִהְיֶה עוֹבֵד בְּמָקוֹם אַחֵר שֶׁיִּרְצֶה, אַךְ חִיּוּב הַמַּעֲשֵׂר לֹא שַׁיָּךְ בּוֹ תְּנַאי. אַךְ מַה שֶּׁכָּתַב מַהֲרַ"שׁ יָפֶה דְּנֶדֶר זֶה שֶׁנֶּעֱנַשׁ עָלָיו מִפְּנֵי שֶׁאֵחֲרוֹ הוּא נֶדֶר דְּ'עַשֵּׂר אֲעַשְּׂרֶנּוּ', הַדָּבָר קָשֶׁה בְּעֵינַי, דְּהַכָּתוּב אוֹמֵר: "קוּם עֲלֵה בֵית אֵל וַעֲשֵׂה שָׁם מִזְבֵּחַ", אַלְמָא דְנֶדֶר זֶה שֶׁהֶעֱנִישׁ אוֹתוֹ הַשֵּׁם הוּא מַה שֶּׁאָמַר "וְהָאֶבֶן הַזֹּאת". וּמַה שֶּׁכָּתַב הָרַב, שֶׁצִּוָּהוּ הַשֵּׁם לַעֲלוֹת לְבֵית אֵל לִבְנוֹת מִזְבֵּחַ אַף עַל פִּי שֶׁלֹּא חָלָה עָלָיו חוֹבָה זוֹ, כְּדֵי שֶׁיַּפְרִישׁ שָׁם מַעַשְׂרוֹתָיו שֶׁחָל הַנֶּדֶר בָּהֶם וְיִקַּח מֵהֶם עוֹלָה וּזְבָחִים לֵאלֹהִים — דְּבָרִים הַלָּלוּ הֵם דְּחוּקִים בְּעֵינַי הַרְבֵּה, דְּאִם כֵּן עִקַּר הַנֶּדֶר שֶׁמַּעֲנִישׁ אוֹתוֹ הַשֵּׁם, דְּהַיְנוּ הַפְרָשַׁת הַמַּעֲשֵׂר, חָסֵר מִן הַכָּתוּב. וְהַנִּרְאֶה אֶצְלִי הוּא סְבָרַת הָרְאֵ"ם, שֶׁעִקַּר הַנֶּדֶר שֶׁהֶעֱנִישׁ אוֹתוֹ הַשֵּׁם הוּא מַה שֶּׁנָּדַר "וְהָאֶבֶן הַזֹּאת", וּכְפַשְׁטֵהּ דִּקְרָא דִכְתִיב "קוּם עֲלֵה בֵית אֵל וַעֲשֵׂה שָׁם מִזְבֵּחַ". וְאַף עַל פִּי שֶׁהִתְנָה "וְשַׁבְתִּי בְשָׁלוֹם אֶל בֵּית אָבִי" וַעֲדַיִן לֹא שָׁב אֶל בֵּית אָבִיו, מִכָּל מָקוֹם חֲשִׁיב שַׁפִּיר דְּחָל הַנֶּדֶר.
<b>וְדָבָר</b> זֶה מִתּוֹרָתוֹ שֶׁל מוֹהַרְדָּ"ךְ זַ"ל יֵשׁ לִלְמֹד אוֹתוֹ. שֶׁכָּתַב בְּבַיִת לב, שֶׁנִּשְׁאַל עַל תַּקָּנָה שֶׁעָשׂוּ שֶׁכָּל מִי שֶׁיִּשְׂכֹּר בַּיִת מִכּוּתִי וְיֵצֵא שֶׁאֵין יְהוּדִי אַחֵר רַשַּׁאי לְשָׂכְרָהּ עַד שֶׁיַּעַבְרוּ שָׁלשׁ שָׁנִים, וְכוּתִי שֶׁמִּשְׁכֵּן בֵּיתוֹ לִיהוּדִי אִי מַשְׁכַּנְתָּא הָוֵי בִּכְלַל שְׂכִירוּת? וְהֵשִׁיב הָרַב, דְּאַף דְּבִלְשׁוֹן בְּנֵי אָדָם לָא הָוֵי מַשְׁכַּנְתָּא בִּכְלַל שְׂכִירוּת, מִכָּל מָקוֹם כֵּיוָן דְּאִיכָּא אֻמְדָּנָא אָמְרִינַן דְּאַף בְּמַשְׁכַּנְתָּא חָלָה הַהַסְכָּמָה. וְהֵבִיא רְאָיָה לִדְבָרָיו מִמַּאי דִּתְנַן בְּפֶרֶק שְׁבִיעִי דִנְדָרִים (משנה ג): אָמַר רַבִּי יְהוּדָה: הָיָה טָעוּן פִּשְׁתָּן וְהִזִּיעַ, וְאָמַר: קוֹנָם צֶמֶר וּפִשְׁתָּן עוֹלֶה עָלַי — מֻתָּר לְהִתְכַּסּוֹת וְאָסוּר לִטְעֹן. וְהָרַב מַהֲרִ"י טַיְטָצָק זַ"ל נֶחֱלַק עָלָיו וְכָתַב, דִּנְהִי דְמִכֹּחַ אֻמְדָּנָא אָנוּ עוֹשִׂים מִלָּשׁוֹן כְּלָלִי פְּרָטִי, אַךְ מִלָּשׁוֹן פְּרָטִי כְּלָלִי, כְּגוֹן הַךְ דִּשְׂכִירוּת לַעֲשׂוֹתוֹ כְּלָלִי וְלוֹמַר דְּאַף בְּמַשְׁכַּנְתָּא תִּקְּנוּ — זוֹ מִנַּיִן לָנוּ? שֶׁהֲרֵי בִּנְדָרִים בָּעֵינַן שֶׁיּוֹצִיא בִּשְׂפָתָיו, וַהֲרֵי מְתַקְּנֵי הַתַּקָּנָה לֹא הוֹצִיאוּ מִפִּיהֶם מַשְׁכַּנְתָּא. וְלָזֶה חָזַר מוֹהַרְדָּ"ךְ זַ"ל וְהִכְרִיחַ בִּרְאָיוֹת דְּיֵשׁ כֹּחַ בְּאֻמְדָּנָא לַעֲשׂוֹת מִלְּשׁוֹן פְּרָטִי כְּלָלִי, וְהִכְרִיחַ דְּאַף בְּמַשְׁכַּנְתָּא חָלָה הַתַּקָּנָה, יְעֻיַּן שָׁם.
<b>וְהִנֵּה</b> נֶדֶר זֶה דְיַעֲקֹב, שֶׁהִתְנָה וְאָמַר: "וְשַׁבְתִּי בְשָׁלוֹם אֶל בֵּית אָבִי", הוּא לְפִי שֶׁהָיָה מִתְיָרֵא מֵעֵשָׂו וְלָבָן. וְכִדְאָמְרִינַן בַּמִּדְרָשׁ: "וְשַׁבְתִּי בְשָׁלוֹם" — מֵעֵשָׂו וְלָבָן. וְהִנֵּה יִרְאָתוֹ מֵעֵשָׂו לֹא תָּסוּר אֶלָּא בְּבוֹאוֹ אֶל בֵּית אָבִיו, אַךְ כָּל זְמַן שֶׁהָיָה בַּדֶּרֶךְ עֲדַיִן הָיָה מִתְיָרֵא שֶׁמָּא יָבוֹא עָלָיו עֵשָׂו וְיַהַרְגֶנּוּ, אַךְ בְּבוֹאוֹ אֶל בֵּית אָבִיו הָיָה בָּטוּחַ מִזֶּה. וְיַעֲקֹב לֹא עָלָה בְּדַעְתּוֹ שֶׁיִּהְיֶה פּוֹגֵעַ בְּעֵשָׂו בַּדֶּרֶךְ וְשֶׁיַּשְׁלִים עִמּוֹ, וּמִשּׁוּם הָכֵי הִתְנָה: "וְשַׁבְתִּי בְשָׁלוֹם אֶל בֵּית אָבִי", שֶׁבְּבוֹאוֹ שָׁם כְּבָר הוּא בָּטוּחַ מֵעֵשָׂו. אַךְ כֵּיוָן שֶׁבִּהְיוֹתוֹ בַּדֶּרֶךְ פָּגַע בְּעֵשָׂו וְהִשְׁלִים עִמּוֹ כְּבָר נִתְקַיֵּם תְּנָאוֹ דִ'וְשַׁבְתִּי בְשָׁלוֹם', וּכְמוֹ שֶׁאָמְרוּ בַּמִּדְרָשׁ וֶהֱבִיאוֹ רַשִׁ"י: "וַיָּבֹא יַעֲקֹב שָׁלֵם" (בראשית לג, יח) — מֵעֵשָׂו וּמִלָּבָן. וְאָמְרִינַן בַּמִּדְרָשׁ (ב"ר פרשה עט סימן ג): "וְתִגְזַר אֹמֶר וְיָקָם לָךְ" (איוב כב, כח) — זֶה יַעֲקֹב. לְפִי שֶׁכָּתוּב: "וְשַׁבְתִּי בְשָׁלוֹם אֶל בֵּית אָבִי", וּכְתִיב: "וַיָּבֹא יַעֲקֹב שָׁלֵם". הֲרֵי שֶׁבְּאוֹתָהּ שָׁעָה נִתְקַיֵּם מַה שֶּׁהִתְנָה "וְשַׁבְתִּי בְשָׁלוֹם אֶל בֵּית אָבִי". וְאַף עַל פִּי שֶׁעֲדַיִן לֹא הָלַךְ אֵצֶל אָבִיו, מִכָּל מָקוֹם כֵּיוָן שֶׁהִשְׁלִים עִמּוֹ בָּטוּחַ הָיָה שֶׁשּׁוּב לֹא יַזִּיקֶנּוּ.
<b>וּבָזֶה</b> יוּבַן מַאֲמַר הַכָּתוּב שֶׁאָמַר: "קוּם עֲלֵה בֵית אֵל וַעֲשֵׂה שָׁם מִזְבֵּחַ לָאֵל הַנִּרְאֶה אֵלֶיךָ בְּבָרְחֲךָ מִפְּנֵי עֵשָׂו אָחִיךָ". וְיֵשׁ לְדַקְדֵּק, דְּסִימָנִים הַלָּלוּ דִ'בְבָרְחֲךָ מִפְּנֵי עֵשָׂו אָחִיךָ' לָמָּה לִי? עוֹד יֵשׁ לְדַקְדֵּק, דְּאֵיךְ יִתָּכֵן שֶׁיַּעֲקֹב שֶׁהוּא בָּחִיר שֶׁבָּאָבוֹת יְאַחֵר אֶת נִדְרוֹ? אַךְ לְפִי דַרְכֵּנוּ נִיחָא. דְּיַעֲקֹב הָיָה סָבוּר דַּעֲדַיִן לֹא חָל הַנֶּדֶר, כֵּיוָן שֶׁהִתְנָה "וְשַׁבְתִּי בְשָׁלוֹם אֶל בֵּית אָבִי" וַעֲדַיִן לֹא הָלַךְ אֵצֶל אָבִיו. אַךְ הַכָּתוּב הֶאֱשִׁימוֹ בָּזֶה וְאָמַר לוֹ: "קוּם עֲלֵה בֵית אֵל" וְגוֹמֵר. כְּלוֹמַר, אֵחַרְתָּ אֶת נִדְרְךָ, וּכְמוֹ שֶׁפֵּרֵשׁ רַשִׁ"י. וּבָא הַכָּתוּב לָתֵת טַעַם, דְּאֵיךְ חָל הַנֶּדֶר מֵאַחַר שֶׁהִתְנָה וְאָמַר "וְשַׁבְתִּי בְשָׁלוֹם אֶל בֵּית אָבִי"? לָזֶה אָמַר: "לָאֵל הַנִּרְאֶה אֵלֶיךָ בְּבָרְחֲךָ מִפְּנֵי עֵשָׂו אָחִיךָ". כְּלוֹמַר, אִם נֶדֶר זֶה שֶׁנָּדַרְתָּ "וְשַׁבְתִּי בְשָׁלוֹם אֶל בֵּית אָבִי" לֹא הָיָה מִיִּרְאָתְךָ מֵעֵשָׂו, אִם כֵּן כָּל זְמַן שֶׁלֹּא בָּאתָ אֵצֶל אָבִיךָ לֹא חָל עָלֶיךָ נִדְרְךָ וְלֹא הָיִיתָ נֶעֱנָשׁ; אַךְ כֵּיוָן שֶׁנֶּדֶר זֶה שֶׁנָּדַרְתָּ "וְשַׁבְתִּי בְשָׁלוֹם אֶל בֵּית אָבִי" הָיָה בְּבָרְחֲךָ מִפְּנֵי עֵשָׂו אָחִיךָ, וּמִיִּרְאָתוֹ אָמַרְתָּ "וְשַׁבְתִּי בְשָׁלוֹם אֶל בֵּית אָבִי", לְפִי שֶׁאָז לִבְּךָ בָּטוּחַ מֵעֵשָׂו, אִם כֵּן כֵּיוָן שֶׁהִשְׁלַמְתָּ עִמּוֹ בַּדֶּרֶךְ — שַׁפִּיר מִקְּרֵי דְחָל הַנֶּדֶר, וַהֲרֵי אַתָּה נֶעֱנָשׁ בִּשְׁבִיל אִחוּר הַנֶּדֶר. בְּאֹפֶן שֶׁיַּעֲקֹב אֵחַר נִדְרוֹ וּכְמוֹ שֶׁנִּתְבָּאֵר.
<b>וּבָעֹנֶשׁ</b> דְּאִחוּר הַנֶּדֶר נֶחֶלְקוּ בַּמִּדְרָשׁ פָּרָשַׁת בְּחֻקֹּתַי (פרשה לז סימן א): אָמַר רַבִּי שְׁמוּאֵל בַּר נַחֲמָן: כָּל מִי שֶׁנּוֹדֵר וּמְשַׁהֶה אֶת נִדְרוֹ — בָּא לִידֵי גִלּוּי עֲרָיוֹת. מְנָא לָן? מִיַּעֲקֹב, שֶׁעַל יְדֵי שֶׁנָּדַר וְשִׁהָה אֶת נִדְרוֹ כְּתִיב (בראשית לד, א): "וַתֵּצֵא דִינָה". רַבָּנָן אָמְרִי: כָּל מִי שֶׁנּוֹדֵר וּמְשַׁהֶה נִדְרוֹ — קוֹבֵר אֶת אִשְׁתּוֹ; שֶׁנֶּאֱמַר: "וַאֲנִי בְּבֹאִי מִפַּדָּן מֵתָה עָלַי רָחֵל. עַד כָּאן. וְהִנֵּה מַחֲלֹקֶת זֶה דְרַבִּי שְׁמוּאֵל וְרַבָּנָן שֶׁנֶּחֶלְקוּ מָה הָעֹנֶשׁ שֶׁהִגִּיעַ לְיַעֲקֹב בִּשְׁבִיל אִחוּר הַנֶּדֶר, דְּמַר סָבַר שֶׁהָיָה מִיתַת רָחֵל, וּמַר סָבַר שֶׁהָיָה מַה שֶּׁאֵרַע לוֹ מִדִּינָה, נִרְאֶה שֶׁתָּלוּי בַּמֶּה שֶׁנֶּחֶלְקוּ רַבִּי אֱלִיעֶזֶר וּבֶן עַזַּאי בְּפֶרֶק שֵׁנִי דִזְבָחִים (דף כט).
<b>דְּאָמְרִינַן:</b> "הַמַּקְרִיב אֹתוֹ לֹא יֵרָצֶה" (ויקרא ז, יח). מַה תַּלְמוּד לוֹמַר 'אֹתוֹ'? לְפִי שֶׁנֶּאֱמַר (דברים כג, כב): "לֹא תְאַחֵר לְשַׁלְּמוֹ", יָכוֹל אַף מְאַחֵר נִדְרוֹ בְּ'לֹא יֵרָצֶה'? תַּלְמוּד לוֹמַר: "אֹתוֹ" — אוֹתוֹ בְּ'לֹא יֵרָצֶה', וְאֵין מְאַחֵר נִדְרוֹ בְּ'לֹא יֵרָצֶה'. וְהִקְשׁוּ: וְהָא מֵהָתָם נָפְקָא, דִּכְתִיב (שם): "וְהָיָה בְךָ חֵטְא" — וְלֹא בְּקָרְבָּנְךָ חֵטְא. וְתֵרְצוּ, דְּהַהוּא מִעוּטָא דִ'בְךָ' אִצְטְרִיךְ לִדְרָשָׁא אַחֲרִיתִי: "וְהָיָה בְךָ חֵטְא" — וְלֹא בְּאִשְׁתְּךָ חֵטְא. סָלְקָא דַעְתָּךְ אָמֵינָא: הוֹאִיל וְאָמַר רַבִּי אֶלְעָזָר: אֵין אִשְׁתּוֹ שֶׁל אָדָם מֵתָה אֶלָּא אִם כֵּן מְבַקְשִׁים מִמֶּנּוּ מָמוֹן וְאֵין לוֹ, שֶׁנֶּאֱמַר (משלי כב, כז): "אִם אֵין לְךָ לְשַׁלֵּם לָמָּה יִקַּח מִשְׁכָּבְךָ מִתַּחְתֶּיךָ", בְּהַאי עָו‍ֹן דְּבַל תְּאַחֵר נָמֵי מֵתָה. קָא מַשְׁמַע לָן 'בְּךָ חֵטְא' וְלֹא בְּאִשְׁתְּךָ חֵטְא. וּכְבָר כָּתְבוּ הַתּוֹסָפוֹת שָׁם וּבְפֶרֶק קַמָּא דְרֹאשׁ הַשָּׁנָה (ו ע"א ד"ה אלא אם כן), דְּמַאי דְּאָמְרִינַן אֵין אִשְׁתּוֹ שֶׁל אָדָם מֵתָה אֶלָּא אִם כֵּן מְבַקְשִׁים מִמֶּנּוּ מָמוֹן וְאֵין לוֹ, דְּהַיְנוּ מָמוֹן שֶׁל נְדָרִים, וְכִדְאִיתָא בְּפֶרֶק שֵׁנִי דְשַׁבָּת (לב ע"ב): בַּעֲו‍ֹן נְדָרִים אִשְׁתּוֹ שֶׁל אָדָם מֵתָה, שֶׁנֶּאֱמַר: "אִם אֵין לְךָ לְשַׁלֵּם לָמָּה יִקַּח מִשְׁכָּבְךָ מִתַּחְתֶּיךָ". וּמַאי דְּאָמְרִינַן 'בְּךָ חֵטְא' וְלֹא בְּאִשְׁתְּךָ חֵטְא, מַיְרֵי בִּמְשַׁלֵּם אַחַר כָּךְ אֶלָּא שֶׁעָבַר בְּבַל תְּאַחֵר.
<b>וְהִנֵּה</b> לְבֶן עַזַּאי, דְּדָרַשׁ 'אֹתוֹ' לוֹמַר אוֹתוֹ בְּ'לֹא יֵרָצֶה' וְאֵין מְאַחֵר נִדְרוֹ בְּ'לֹא יֵרָצֶה', אִיַּתַּר לָן מִעוּטָא דִ'בְךָ חֵטְא' לוֹמַר בְּךָ חֵטְא וְלֹא בְּאִשְׁתְּךָ חֵטְא; אַךְ רַבִּי אֱלִיעֶזֶר פְּלִיג הָתָם וְדָרַשׁ קְרָא דְ'אֹתוֹ' לִדְרָשָׁא אַחֲרִיתִי, וְקָאָמַר: 'אֹתוֹ' בְּזֶבַח הוּא מְדַבֵּר וְאֵינוֹ מְדַבֵּר בְּכֹהֵן. וּכְבָר בֵּאֲרוּ כָּל זֶה הַתּוֹסָפוֹת שָׁם דְּרַבִּי אֱלִיעֶזֶר פְּלִיג אַבֶּן עַזַּאי בִּדְרָשָׁא דְ'אֹתוֹ'. וְאִם כֵּן, לְרַבִּי אֱלִיעֶזֶר דְּלֵית לֵהּ מִעוּטָא דְ'אֹתוֹ' לוֹמַר דְּאֵין מְאַחֵר נִדְרוֹ בְּ'לֹא יֵרָצֶה', אִצְטְרִיךְ מִעוּטָא דִ'בְךָ חֵטְא' לוֹמַר וְלֹא בְּקָרְבָּנְךָ חֵטְא, לוֹמַר שֶׁאִם עָבַר זְמַנּוֹ לֹא נִפְסַל הַקָּרְבָּן. וְאִם כֵּן, לְרַבִּי אֱלִיעֶזֶר לֵית לָן מִעוּטָא לוֹמַר דְּמִשּׁוּם בַּל תְּאַחֵר אֵין אִשְׁתּוֹ שֶׁל אָדָם מֵתָה, דְּאֶפְשָׁר דִּכְלָלָא הוּא דְּמִשּׁוּם עֲו‍ֹן נְדָרִים אִשְׁתּוֹ שֶׁל אָדָם מֵתָה וַאֲפִלּוּ מִשּׁוּם עָו‍ֹן דְּבַל תְּאַחֵר. וְנִרְאֶה דְּהַבָּרַיְתָא הַשְּׁנוּיָה בְּפֶרֶק קַמָּא דְרֹאשׁ הַשָּׁנָה (ה ע"ב), דְּקָתָנֵי: "בְּךָ חֵטְא" — וְלֹא בְּקָרְבָּנְךָ חֵטְא, רַבִּי אֱלִיעֶזֶר הִיא, דְּדָרַשׁ 'אֹתוֹ' לְמִלְּתָא אַחֲרִיתִי וְאִצְטְרִיךְ מִעוּטָא דִ'בְךָ' לוֹמַר שֶׁאֵין הַקָּרְבָּן נִפְסָל אִם נִתְאַחֵר.
<b>וּלְפִי</b> זֶה, רַבִּי שְׁמוּאֵל בַּר נַחֲמָן דְּאָמַר דְּהָעֹנֶשׁ שֶׁבָּא לְיַעֲקֹב מֵאִחוּר נִדְרוֹ הוּא מַה שֶּׁאֵרַע לוֹ מִדִּינָה, וְלֹא קָאָמַר דְּהָעֹנֶשׁ שֶׁבָּא לוֹ מִסִּבַּת אִחוּר הַנֶּדֶר הוּא מִיתַת רָחֵל, הַיְנוּ מִשּׁוּם דִּסְבִירָא לֵהּ כְּבֶן עַזַּאי דְּדָרַשׁ: אוֹתוֹ בְּ'לֹא יֵרָצֶה' וְאֵין מְאַחֵר נִדְרוֹ 'בְּלֹא יֵרָצֶה', וְאִם כֵּן אִיַּתַּר לָן מִעוּטָא דִ'בְךָ חֵטְא' לוֹמַר: בְּךָ חֵטְא וְלֹא בְּאִשְׁתְּךָ חֵטְא, לוֹמַר דְּאֵין אִשְׁתּוֹ שֶׁל אָדָם מֵתָה בִּשְׁבִיל עָו‍ֹן דְּאִחוּר נְדָרִים, וּמִשּׁוּם הָכֵי אָמַר דְּמַה שֶּׁאֵרַע לְיַעֲקֹב בִּשְׁבִיל מַה שֶּׁאֵחַר אֶת נִדְרוֹ הַיְנוּ מַה שֶּׁאֵרַע לוֹ מֵאוֹתוֹ מַעֲשֶׂה דְדִינָה. וְרַבָּנָן דְּאָמְרִי דְּמַה שֶּׁהִגִּיעַ לְיַעֲקֹב מֵהָעֹנֶשׁ שֶׁאֵחַר אֶת נִדְרוֹ הַיְנוּ מִיתַת רָחֵל, סְבִירָא לְהוּ כְּרַבִּי אֱלִיעֶזֶר דְּלֵית לֵהּ מִעוּטָא לְמַעֵט מִיתַת אִשְׁתּוֹ מִשּׁוּם עָו‍ֹן דְּבַל תְּאַחֵר.
<b>וּבָזֶה</b> נָבוֹא לְכַוָּנַת הַפְּסוּקִים. שֶׁיַּעֲקֹב נִסְתַּפֵּק אוּלַי יוֹסֵף יִהְיֶה סָבוּר כְּרַבִּי אֱלִיעֶזֶר דְּדָרַשׁ 'בְּךָ חֵטְא' וְלֹא בְּקָרְבָּנְךָ חֵטְא, וְלֵית לֵהּ מִעוּטָא לְמַעֵט וְלֹא בְּאִשְׁתְּךָ חֵטְא, וְיִהְיֶה סָבוּר דְּאַף בִּשְׁבִיל עָו‍ֹן דְּאִחוּר נְדָרִים אִשְׁתּוֹ שֶׁל אָדָם מֵתָה, וּלְפִי זֶה יִהְיֶה לוֹ קְצָת מַשְׂטֵמָה בְּלִבּוֹ, שֶׁיַּעֲקֹב הָיָה סִבָּה בְּמִיתַת רָחֵל, דְּמִשּׁוּם דְּאֵחַר נִדְרוֹ מֵתָה רָחֵל. לָזֶה אָמַר: "אֵל שַׁדַּי" וְגוֹמֵר. וּבַגְּמָרָא פֶּרֶק שֵׁנִי דְשַׁבָּת תַּנְיָא: רַבִּי נָתָן אוֹמֵר: בַּעֲו‍ֹן נְדָרִים מֵתָה אִשְׁתּוֹ שֶׁל אָדָם, שֶׁנֶּאֱמַר: "אִם אֵין לְךָ לְשַׁלֵּם לָמָּה יִקַּח מִשְׁכָּבְךָ מִתַּחְתֶּיךָ". וּמֵאַחַר שֶׁהֻרְשֵׁינוּ מֵרַבּוֹתֵינוּ זַ"ל שֶׁהַדְּרָשָׁה תִּדָּרֵשׁ, כְּדִכְתִיב (ירמיה כג, כט): "וּכְפַטִּישׁ יְפֹצֵץ סָלַע", אֶעֱנֶה אַף אֲנִי חֶלְקִי בְּכַוָּנַת הַכָּתוּב בְּאָמְרוֹ: "אִם אֵין לְךָ לְשַׁלֵּם לָמָּה יִקַּח מִשְׁכָּבְךָ מִתַּחְתֶּיךָ". דִּלְפִי דְרָשַׁת רַבּוֹתֵינוּ זַ"ל דְּמַיְרֵי בַּעֲו‍ֹן נְדָרִים לֹא יָדַעְתִּי הֵיכָן נִרְמַז עָו‍ֹן דִּנְדָרִים בְּכָתוּב זֶה.
<b>וְהַנִּרְאֶה</b> אֶצְלִי דְּפָסוּק זֶה הוּא מְקֻשָּׁר עִם פָּסוּק הַקּוֹדֵם: "אַל תְּהִי בְתֹקְעֵי כָף, בַּעֹרְבִים מַשָּׁאוֹת. אִם אֵין לְךָ לְשַׁלֵּם" וְגוֹמֵר. וְהַכַּוָּנָה הִיא עִם מַאי דְּאָמְרִינַן בְּסוֹף פֶּרֶק הַמְקַבֵּל (ב"מ קטו ע"א): "לֹא תָבֹא אֶל בֵּיתוֹ לַעֲבֹט עֲבֹטוֹ" (דברים כד, י) — לְבֵיתוֹ אֵין אַתָּה נִכְנָס, אֲבָל אַתָּה נִכְנָס לְבֵיתוֹ שֶׁל עָרֵב. וְכָתַב הָרַב בַּעַל הַתְּרוּמוֹת, דְּאַף דְּקַיְמָא לָן דִּמְסַדְּרִין לְבַעַל חוֹב, בְּעָרֵב אֵין מְסַדְּרִין; דִּכְשֵׁם דְּנִשְׁתַּנָּה דִינוֹ שֶׁל עָרֵב שֶׁמֻּתָּר לְמַשְׁכְּנוֹ בִּזְרוֹעַ לִכָּנֵס בְּבֵיתוֹ, כָּךְ נָקֵל בְּחוֹבוֹ שֶׁאֵין מְסַדְּרִין לוֹ. וְהַדָּבָר יָדוּעַ, שֶׁהַסִּדּוּר הוּא דְמַנִּיחִין לוֹ מִטָּה וּמִשְׁכָּב וְכַמְבֹאָר. וְהִנֵּה שְׁלֹמֹה בְּכַמָּה מְקוֹמוֹת הִזְהִיר עַל הָעַרְבוּת, כְּדִכְתִיב (משלי ו, א): "בְּנִי אִם עָרַבְתָּ לְרֵעֶךָ" וְגוֹמֵר, וְעַל זֶה בָּא וְהִזְהִיר עַל הָעַרְבוּת וְאָמַר: "אַל תְּהִי בְתֹקְעֵי כָף, בַּעֹרְבִים מַשָּׁאוֹת". לְפִי שֶׁחוֹב שֶׁל עַרְבוּת אֵינוֹ כִּשְׁאָר חוֹבוֹת שֶׁמְּרַחֲמִים עֲלֵיהֶם שֶׁאֵינוֹ נִכְנָס לְבֵיתוֹ שֶׁל לֹוֶה וּמְסַדְּרִין לוֹ שֶׁמַּנִּיחִין לוֹ בַּמֶּה שֶׁיִּשְׁכַּב, אֲבָל כָּאן בְּעַרְבוּת, "אִם אֵין לְךָ לְשַׁלֵּם לָמָּה יִקַּח מִשְׁכָּבְךָ מִתַּחְתֶּיךָ". כְּלוֹמַר, יִקַּח מִשְׁכָּבְךָ דִּבְעָלְמָא אֵינוֹ לוֹקְחָהּ, וָעוֹד שֶׁיִּקַּח אוֹתָהּ בְּעוֹדָהּ תַּחְתֶּיךָ, דְּהַיְנוּ שֶׁנִּכְנָס לְבֵיתְךָ וְלוֹקְחָהּ. בְּאֹפֶן שֶׁשְּׁתַיִם רָעוֹת יִקְרֶה לְךָ בְּעַרְבוּת. מֵעַתָּה נַחֲזֹר לִדְרָשַׁת רַבּוֹתֵינוּ זַ"ל שֶׁדָּרְשׁוּ פָּסוּק זֶה לוֹמַר דִּבְעָו‍ֹן דִּנְדָרִים אִשְׁתּוֹ שֶׁל אָדָם מֵתָה.
<b>עוֹד</b> אָמְרִינַן הָתָם בְּפֶרֶק שֵׁנִי דְשַׁבָּת: רַבִּי אוֹמֵר: בַּעֲו‍ֹן נְדָרִים בָּנִים מֵתִים כְּשֶׁהֵם קְטַנִּים, שֶׁנֶּאֱמַר (קהלת ה, ה): "אַל תִּתֵּן אֶת פִּיךָ לַחֲטִיא אֶת בְּשָׂרֶךָ וְאַל תֹּאמַר לִפְנֵי הַמַּלְאָךְ כִּי שְׁגָגָה הִיא, לָמָּה יִקְצֹף הָאֱלֹהִים עַל קוֹלֶךָ וְחִבֵּל אֶת מַעֲשֵׂה יָדֶיךָ". אֵיזֶה הֵם מַעֲשֵׂה יָדָיו שֶׁל אָדָם? הֱוֵי אוֹמֵר: בָּנָיו וּבְנוֹתָיו שֶׁל אָדָם. עַד כָּאן. וְהִנֵּה אֵין סָפֵק דְּרַבִּי וְרַבִּי נָתָן לָא פְּלִיגִי, דְּהָא כָּל חַד וְחַד קְרָא קָא דָרֵשׁ, וְלֹא הִקְשׁוּ לְרַבִּי נָתָן מִקְּרָא דִ'וְחִבֵּל אֶת מַעֲשֵׂה יָדֶיךָ', וְכֵן לְרַבִּי לֹא הִקְשׁוּ מִקְּרָא דְ'לָמָּה יִקַּח מִשְׁכָּבְךָ מִתַּחְתֶּיךָ'. אֶלָּא וַדַּאי לָא פְּלִיגִי, אֶלָּא דְעָו‍ֹן זֶה דִנְדָרִים לִפְעָמִים נִפְרָעִים מִמֶּנּוּ בְּמִיתַת אִשְׁתּוֹ וְלִפְעָמִים נִפְרָעִים מִמֶּנּוּ בְּמִיתַת בָּנָיו וּבְנוֹתָיו הַקְּטַנִּים, וְהַכֹּל תָּלוּי בְּשִׁקּוּל אֵל דֵּעוֹת. אַךְ נְהִי דְלִפְעָמִים בְּעָו‍ֹן דִּנְדָרִים אֵין נִפְרָעִים מִמֶּנּוּ בְּמִיתַת בָּנָיו אֶלָּא בְּמִיתַת אִשְׁתּוֹ, אַךְ לֹא יִתָּכֵן שֶׁמִּי שֶׁיֵּשׁ בְּיָדוֹ עָו‍ֹן דִּנְדָרִים שֶׁיַּבְטִיחֶנּוּ הַשֵּׁם בְּרִבּוּי זַרְעוֹ, מֵאַחַר שֶׁנִּדּוֹן זֶה לִפְעָמִים עָנְשׁוֹ הוּא מִיתַת הַבָּנִים.
<b>וְהִנֵּה</b> כְּשֶׁנִּגְלָה הַשֵּׁם לְיַעֲקֹב בְּלוּז הִבְטִיחוֹ וְאָמַר לוֹ (בראשית לה, יא): "גּוֹי וּקְהַל גּוֹיִם יִהְיֶה מִמֶּךָ". וְדָרְשׁוּ רַבּוֹתֵינוּ זַ"ל (ב"ר פרשה פב סימן ה): 'גּוֹי' — זֶה בִּנְיָמִין, 'וּקְהַל גּוֹיִם' — זֶה אֶפְרַיִם וּמְנַשֶּׁה, שֶׁעֲתִידִים לִהְיוֹת בְּמִנְיַן הַשְּׁבָטִים. וְזוֹ הִיא כַּוָּנַת יַעֲקֹב שֶׁבָּא לוֹמַר לְיוֹסֵף: אַל יַעֲלֶה בְּדַעְתְּךָ לוֹמַר דְּבִשְׁבִיל אִחוּר דִּנְדָרִים נָמֵי אִשְׁתּוֹ שֶׁל אָדָם מֵתָה דּוּמְיָא דִנְדָרִים עַצְמָם, וּבִשְׁבִיל זֶה תִּהְיֶה לְךָ טִינָא בְּלִבְּךָ שֶׁאֲנִי גָרַמְתִּי מִיתַת רָחֵל. שֶׁאִם כֵּן, לְפִי דְבָרֶיךָ שֶׁאֵין אַתָּה מְחַלֵּק בֵּין עָו‍ֹן דִּנְדָרִים לְעָו‍ֹן דְּבַל תְּאַחֵר, נִמְצָא שֶׁכְּשֵׁם שֶׁבָּנָיו שֶׁל אָדָם מֵתִים בַּעֲו‍ֹן נְדָרִים הָכֵי נָמֵי בְּעָו‍ֹן דְּבַל תְּאַחֵר מֵתִים. וְעַל זֶה אָמַר: "אֵל שַׁדַּי נִרְאָה אֵלַי בְּלוּז" וְגוֹמֵר, וְאָמַר לִי: "הִנְנִי מַפְרְךָ וְהִרְבִּיתִךָ וּנְתַתִּיךָ לִקְהַל עַמִּים", וְדָרְשׁוּ רַבּוֹתֵינוּ זַ"ל 'מַפְרְךָ וְהִרְבִּיתִךָ' עַל בִּנְיָמִין, 'וּנְתַתִּיךָ לִקְהַל עַמִּים' עַל מְנַשֶּׁה וְאֶפְרַיִם, הֲרֵי שֶׁבִּשְּׂרַנִי בְּרִבּוּי בָּנִים. וְאִם כֵּן אֵיךְ יַעֲלֶה עַל הַדַּעַת שֶׁ"אֲנִי בְּבֹאִי מִפַּדָּן מֵתָה עָלַי רָחֵל", כְּלוֹמַר, בְּסִבָּתִי בִּשְׁבִיל שֶׁאֵחַרְתִּי אֶת נִדְרִי? שֶׁאִם אִיתָא שֶׁהָיָה בְּיָדִי עָו‍ֹן אֲשֶׁר בִּשְׁבִילוֹ נֶעֱנָשׁ הָאָדָם בְּמִיתַת אִשְׁתּוֹ אוֹ בְּמִיתַת בָּנָיו, אֵיךְ יִתָּכֵן שֶׁהַשֵּׁם יַבְטִיחֵנִי בְּרִבּוּי בָּנִים, מֵאַחַר שֶׁעָו‍ֹן זֶה לִפְעָמִים נִפְרָעִים מִמֶּנּוּ בְּמִיתַת הַבָּנִים. אֶלָּא וַדַּאי דְּעָו‍ֹן דְּבַל תְּאַחֵר אֵינוֹ בִּכְלַל עָו‍ֹן דִּנְדָרִים, וּמִיתַת רָחֵל לֹא הָיְתָה בִּשְׁבִיל שֶׁאֵחַרְתִּי אֶת נִדְרִי.
<b>וְעַל</b> פִּי הַקְדָּמָתֵנוּ נֹאמַר בְּדֶרֶךְ אַחֶרֶת בַּמֶּה שֶׁסִּיֵּם וְאָמַר: "וַאֲנִי בְּבֹאִי מִפַּדָּן" וְגוֹמֵר. וְהַכַּוָּנָה, דִּכְבָר כָּתַבְנוּ לְעֵיל דְּאִיכָּא פְּלֻגְתָּא אִם הָאָבוֹת שֶׁהָיוּ מְקַיְּמִים הַתּוֹרָה אִם הָיוּ נֶעֱנָשִׁים בְּעָנְשֵׁי שָׁמַיִם כְּשֶׁלֹּא הָיוּ מְקַיְּמִים אוֹתָהּ, וְשָׁם בְּאֵרָה שֶׁזֶּה תָּלוּי בְּאוֹתוֹ מַחֲלֹקֶת אִם הָאָבוֹת יָצְאוּ מִכְּלַל בְּנֵי נֹחַ אוֹ לֹא. וְהִנֵּה הַדָּבָר יָדוּעַ שֶׁבְּנֵי נֹחַ אֵינָם מֻזְהָרִים עַל "לֹא יַחֵל דְּבָרוֹ" (במדבר ל, ג) אֲפִלּוּ בַּמֶּה שֶׁנּוֹדְרִים לַשָּׁמַיִם, וּכְמוֹ שֶׁכָּתְבוּ הַתּוֹסָפוֹת בְּפֶרֶק בָּתְרָא דְנָזִיר (סב ע"א) אַהָא דְאָמְרִינַן הָתָם: אֲפִלּוּ לְמָאן דְּאָמַר מֻפְלָא סָמוּךְ לְאִישׁ דְּיִשְׂרָאֵל דְּרַבָּנָן, מֻפְלָא סָמוּךְ לְאִישׁ דְּגוֹי דְּאוֹרַיְתָא. וְהִקְשׁוּ: וְתֵמַהּ הוּא דִּבְיִשְׂרָאֵל לֵיתֵהּ אֶלָּא מִדְּרַבָּנָן וּבְגוֹי הָוֵי מִן הַתּוֹרָה. וְתֵרְצוּ: דְּיִשְׂרָאֵל, דְּלָא הָוֵי בְּבַל יַחֵל עַד שֶׁיַּגְדִּיל, וְכִי הָוֵי גָדוֹל מִיהָא אִיתֵהּ בְּבַל יַחֵל, הִלְכָּךְ דָּרְשִׁינַן כֹּל דְּלֵיתֵהּ בְּבַל יַחֵל לֵיתֵהּ בְּהַפְלָאָה, וּמְמַעֲטִים מֻפְלָא סָמוּךְ לְאִישׁ דְּיִשְׂרָאֵל; אֲבָל גּוֹי, שֶׁאֵינוֹ רָאוּי לָבוֹא לִכְלַל בַּל יַחֵל, שַׁיָּךְ לְמַעוֹטֵי. עַד כָּאן. וּבִבְרֵאשִׁית רַבָּה סֵדֶר נֹחַ (פרשה לד סימן ז) אָמְרִינַן דִּבְנֵי נֹחַ מֻזְהָרִים עַל הַכְּשָׁפִים. וְכָתַב מַהֲרַ"שׁ יָפֶה, דְּטַעְמָא מִשּׁוּם דִּכְתִיב (שמות כב, יז-יח): "מְכַשֵּׁפָה לֹא תְחַיֶּה. כָּל שֹׁכֵב עִם בְּהֵמָה מוֹת יוּמָת". כֹּל שֶׁיֶּשְׁנוֹ בִּכְלַל 'כָּל שֹׁכֵב עִם בְּהֵמָה', יֶשְׁנוֹ בִּכְלַל 'מְכַשֵּׁפָה לֹא תְחַיֶּה'. וְהִקְשָׁה, כֵּיוָן דְּדָרְשִׁינַן סְמוּכִים לְהַרְבּוֹת מִצְו‍ֹת בְּנֵי נֹחַ, נֵימָא נָמֵי דְמֻזְהָרִים עַל שְׁבוּעַת שָׁוְא וְכוּ'. הֲרֵי דִפְשִׁיטָא לֵהּ דְּאֵין בְּנֵי נֹחַ מֻזְהָרִים עַל הַשְּׁבוּעוֹת דַּחֲמִירִי, וְכָל שֶׁכֵּן עַל נְדָרִים. שׁוּב רָאִיתִי הַדָּבָר מְפֹרָשׁ בִּירוּשַׁלְמִי פֶּרֶק בָּתְרָא דְנָזִיר, דְּאִיתָא בְּהֶדְיָא: יִשְׂרָאֵל בְּבַל יַחֵל, וְאֵין הַגּוֹיִם בְּבַל יַחֵל. וּכְבָר הֶאֱרַכְתִּי בָּזֶה בְּמָקוֹם אַחֵר. וְאִם כֵּן, כֵּיוָן דְּאֵין בְּנֵי נֹחַ מֻזְהָרִים בְּבַל יַחֵל, אַף שֶׁהָאָבוֹת מְקַיְּמִים הַתּוֹרָה, לֹא הָיוּ נֶעֱנָשִׁים, כֵּיוָן דְּלֹא יָצְאוּ מִכְּלַל בְּנֵי נֹחַ לְגַמְרֵי. אַךְ אִי אָמְרִינַן דְּיָצְאוּ מִכְּלַל בְּנֵי נֹחַ לְגַמְרֵי, אָז הָיוּ נֶעֱנָשִׁים.
<b>וְהִנֵּה</b> הָרַמְבַּ"ן זַ"ל בְּפָרָשַׁת וַיְחִי כָּתַב, שֶׁהַטַּעַם שֶׁלֹּא הוֹלִיךְ לְרָחֵל לִמְעָרַת הַמַּכְפֵּלָה הוּא כְּדֵי שֶׁלֹּא יִקְבֹּר שָׁם שְׁתֵּי אֲחָיוֹת כִּי יֵבוֹשׁ מֵאֲבוֹתָיו, וְלֵאָה הִיא הַנִּשָּׂאת לוֹ בְּהֶתֵּר וְרָחֵל בְּאַהֲבָתוֹ אוֹתָהּ. וְכֵן כָּתַב מַהֲרִימַ"ט בִּדְרָשׁוֹתָיו (סוף פרשת ויחי), דְּהַטַּעַם שֶׁמֵּתָה רָחֵל תֵּכֶף בִּכְנִיסָתוֹ לָאָרֶץ, שֶׁלֹּא יִכָּנֵס לְאֶרֶץ יִשְׂראֵל בִּשְׁתֵּי אֲחָיוֹת. וּמַה שֶּׁלֹּא מֵתָה לֵאָה, הַיְנוּ מִשּׁוּם דְּקָדְמוּ נִשּׂוּאֶיהָ, וְאִם כֵּן בְּהֶתֵּר נְשָׂאָהּ; אֲבָל רָחֵל, שֶׁנְּשָׂאָהּ אַחַר לֵאָה, מֵתָה תֵּכֶף וּמִיָּד וְנִקְבְּרָה שָׁם. וְהִקְשָׁה, שֶׁהֲרֵי אֶת רָחֵל קִדֵּשׁ תְּחִלָּה בָּעֲבוֹדָה, וְאִם כֵּן נִמְצָא שֶׁאֶת לֵאָה נָשָׂא בְּאִסּוּר. וְתֵרֵץ דְּבִבְנֵי נֹחַ בִּבְעִילָה תַּלְיָא מִלְּתָא, וְקִדּוּשִׁין אֵין לָהֶם. וְכִדְאָמְרִינַן (סנהדרין נז ע"ב): "וְהִיא בְּעֻלַת בָּעַל" (בראשית כ, ג) — בְּעוּלַת בַּעַל יֵשׁ לָהֶם, נִכְנֶסֶת לְחֻפָּה וְלֹא נִבְעֲלָה אֵין לָהֶם. עַד כָּאן דְּבָרָיו. נִמְצִינוּ לְמֵדִין מִדִּבְרֵי הָרַב מַהֲרִימַ"ט, דְּמִמִּיתַת רָחֵל שָׁם תֵּכֶף לִכְנִיסָתוֹ לָאָרֶץ וּמִקְּבוּרָתָהּ שָׁם, מִכָּאן מוֹדָעָא דְּלֹא יָצָא מִכְּלַל בְּנֵי נֹחַ, וּמִשּׁוּם הָכֵי מֵתָה רָחֵל וְנִקְבְּרָה שָׁם לְפִי שֶׁהִיא הַנִּשָּׂאת בְּאִסּוּר, דִּבְנֵי נֹחַ אֵין לָהֶם קִדּוּשִׁין. דְּאִם אִיתָא דְּיָצְאוּ מִכְּלַל בְּנֵי נֹחַ לְגַמְרֵי, מִן הַדִּין הָיָה שֶׁתָּמוּת לֵאָה תֵּכֶף בִּכְנִיסָתוֹ לְאֶרֶץ יִשְׂרָאֵל וְרָחֵל תִּקָּבֵר בִּמְעָרַת הַמַּכְפֵּלָה, שֶׁהִיא הַנִּשָּׂאת לוֹ בְּהֶתֵּר, שֶׁהֲרֵי קָדְמוּ קִדּוּשֵׁי רָחֵל, דְּהַיְנוּ הָעֲבוֹדָה.
<b>וּבָזֶה</b> נָבוֹא לְכַוָּנַת הַפָּרָשָׁה. שֶׁכְּבָר כָּתַבְנוּ, שֶׁכָּל מְגַמָּתוֹ שֶׁל יַעֲקֹב הָיְתָה שֶׁלֹּא יִהְיֶה לְיוֹסֵף טִינָא בְּלִבּוֹ לוֹמַר דְּבִשְׁבִיל שֶׁאֵחַר נִדְרוֹ מֵתָה רָחֵל, וְנִמְצָא שֶׁיַּעֲקֹב הָיָה סִבָּה בְּמִיתַת רָחֵל. וְלָזֶה אָמַר לוֹ, דְּזֶה לֹא יִתָּכֵן דְּבִשְׁבִיל עָו‍ֹן דְּאִחוּר נְדָרִים תָּמוּת אִשְׁתּוֹ שֶׁל אָדָם, וְהִכְרִיחַ הַדָּבָר מִמַּה שֶּׁנִּגְלָה אֵלָיו הַשֵּׁם בְּלוּז וְהִבְטִיחוֹ בְּרִבּוּי בָּנִים, עַל כָּרְחִין לוֹמַר דְּעָו‍ֹן דְּאִחוּר הַנֶּדֶר אֵינוֹ כְּמוֹ עָו‍ֹן דִּנְדָרִים, וּכְמוֹ שֶׁכָּתַבְנוּ. עוֹד אָמַר לוֹ טַעֲנָה אַחֶרֶת, דַּאֲפִלּוּ כְּפִי שִׁיטָתְךָ דְּעָו‍ֹן דְּבַל תְּאַחֵר שָׁוֶה לַעֲו‍ֹן נְדָרִים, מִכָּל מָקוֹם לֹא יִתָּכֵן שֶׁבִּשְׁבִיל זֶה מֵתָה רָחֵל, שֶׁהֲרֵי אֵין בְּנֵי נֹחַ מֻזְהָרִים אַנְּדָרִים, וְכֵיוָן שֶׁאֵינָם מֻזְהָרִים אֵין אָנוּ נֶעֱנָשִׁים בְּעָנְשֵׁי שָׁמַיִם אַף שֶׁאָנוּ מְקַיְּמִים כָּל הַתּוֹרָה. וְכִי תֵּימָא, הָתִינַח אִם לֹא יָצְאוּ הָאָבוֹת מִכְּלַל בְּנֵי נֹחַ יִתָּכֵן דְּאֵינָם נֶעֱנָשִׁים, אַךְ אִם יָצְאוּ מִכְּלַל בְּנֵי נֹחַ עַל כָּרְחִין לוֹמַר שֶׁהֵם נֶעֱנָשִׁים. לָזֶה אָמַר: "וַאֲנִי בְּבֹאִי מִפַּדָּן מֵתָה עָלַי רָחֵל בַּדֶּרֶךְ וָאֶקְבְּרֶהָ שָּׁם", וּמִמַּה שֶּׁמֵּתָה בַּדֶּרֶךְ תֵּכֶף לִכְנִיסָתִי לְאֶרֶץ יִשְׂרָאֵל וּמִמַּה שֶּׁקְּבַרְתִּיהָ שָׁם וְלֹא הוֹלַכְתִּיהָ לִמְעָרַת הַמַּכְפֵּלָה, מִשָּׁם יִתְבָּרֵר לְךָ אֵיךְ לֹא יָצָאנוּ מִכְּלַל בְּנֵי נֹחַ, וּמִשּׁוּם הָכֵי מֵתָה רָחֵל וָאֶקְבְּרֶהָ שָּׁם מִשּׁוּם דְּנִשָּׂאת בְּאִסּוּר, מִשּׁוּם דִּבְנֵי נֹחַ אֵין לָהֶם קִדּוּשִׁין. וְכֵיוָן שֶׁהִכְרַחְנוּ דְּלֹא יָצָאנוּ מִכְּלַל בְּנֵי נֹחַ, אִם כֵּן אֵין אָנוּ נֶעֱנָשִׁים בְּעָנְשֵׁי שָׁמַיִם בַּמֶּה שֶׁאֵין אָנוּ מְקַיְּמִים הַמִּצְו‍ֹת. וְאִם כֵּן, אֲפִלּוּ כְּפִי דְבָרֶיךָ דְּבִשְׁבִיל עָו‍ֹן דְּבַל תְּאַחֵר נָמֵי אִשְׁתּוֹ שֶׁל אָדָם מֵתָה, לֹא יִתָּכֵן דְּרָחֵל מֵתָה בִּשְׁבִיל מַה שֶּׁאֵחַרְתִּי הַנֶּדֶר, דְּאֵין אָנוּ נֶעֱנָשִׁים בִּידֵי שָׁמַיִם עַל אִחוּר נְדָרִים, כֵּיוָן שֶׁאֵין הַנְּדָרִים מִכְּלַל מִצְו‍ֹת בְּנֵי נֹחַ.
<b>וְדַע,</b> דְּכִי הֵיכִי דִלְעִנְיַן עָנְשֵׁי שָׁמַיִם כָּתַבְנוּ דְּהַדָּבָר תָּלוּי בְּאוֹתוֹ הַמַּחֲלֹקֶת אִם הָאָבוֹת יָצְאוּ מִכְּלַל בְּנֵי נֹחַ לְגַמְרֵי אוֹ לֹא, הָכֵי נָמֵי לְעִנְיַן הַשָּׂכָר יֵשׁ הֶפְרֵשׁ בֵּינֵיהֶם. דִּלְמָאן דְּאָמַר דְּלֹא יָצְאוּ מִכְּלַל בְּנֵי נֹחַ, וְאִם כֵּן אֵינָם נֶעֱנָשִׁים עַל בִּטּוּל הַמִּצְו‍ֹת לְפִי שֶׁדִּינָם כְּמִי שֶׁאֵינוֹ מְצֻוֶּה וְעוֹשֶׂה, וְאִם כֵּן אֵין שְׂכָרָם גָּדוֹל כְּשֶׁמְּקַיְּמִים הַמִּצְו‍ֹת כִּשְׁאָר כָּל יִשְׂרָאֵל אַחַר שֶׁנִּתְּנָה הַתּוֹרָה. וְכִדְאָמְרִינַן בְּפֶרֶק קַמָּא דְקִדּוּשִׁין (לא ע"א): אָמַר רַב יוֹסֵף: מֵרֵישׁ הֲוָה אָמֵינָא: מָאן דְּאָמַר לִי הֲלָכָה כְּרַבִּי יְהוּדָה דְּאָמַר סוּמָא פָּטוּר מִן הַמִּצְו‍ֹת — עָבֵדְנָא יוֹמָא טָבָא לְרַבָּנָן, דְּאָמֵינָא: לָא מִפַּקִּידְנָא וְהָא עָבֵדְנָא. הַשְׁתָּא דְּשַׁמְעִיתָא לְהָא דְּאָמַר רַבִּי חֲנִינָא: גָּדוֹל הַמְצֻוֶּה וְעוֹשֶׂה יוֹתֵר מִמִּי שֶׁאֵינוֹ מְצֻוֶּה וְעוֹשֶׂה, מָאן דְּאָמַר לִי דְּאֵין הֲלָכָה כְּרַבִּי יְהוּדָה — עָבֵדְנָא יוֹמָא טָבָא לְרַבָּנָן. עַד כָּאן. וְכָתְבוּ שָׁם הַתּוֹסָפוֹת (ד"ה גדול המצווה), דְּהַיְנוּ טַעְמָא דְמִי שֶׁמְּצֻוֶּה וְעוֹשֶׂה עָדִיף, לְפִי שֶׁדּוֹאֵג וּמִצְטַעֵר יוֹתֵר פֶּן יַעֲבֹר, מִמִּי שֶׁאֵינוֹ מְצֻוֶּה שֶׁיֵּשׁ לוֹ פַּת בְּסַלּוֹ, שֶׁאִם יִרְצֶה יַנִּיחַ. עַד כָּאן. לָמַדְנוּ מִדִּבְרֵי הַתּוֹסָפוֹת, דְּטַעְמָא דְגָדוֹל הַמְצֻוֶּה וְעוֹשֶׂה הוּא לְפִי שֶׁאֵין לוֹ פַּת בְּסַלּוֹ וְדוֹאֵג וּמִצְטַעֵר פֶּן יַעֲבֹר וְיַעֲנִישׁוּהוּ; אֲבָל מִי שֶׁאֵינוֹ מְצֻוֶּה, דְּאֵינוֹ נֶעֱנָשׁ, אֵינוֹ דוֹאֵג וּמִצְטַעֵר, לְפִי שֶׁיֵּשׁ לוֹ פַּת בְּסַלּוֹ. וְאִם כֵּן, לְמָאן דְּאָמַר דְּלֹא יָצְאוּ הָאָבוֹת מִכְּלַל בְּנֵי נֹחַ, וְאִם כֵּן אֵינָם נֶעֱנָשִׁים, הָכֵי נָמֵי כְּשֶׁמְּקַיְּמִים הַמִּצְו‍ֹת אֵין שְׂכָרָם גָּדוֹל, לְפִי שֶׁאֵינוֹ דוֹאֵג וּמִצְטַעֵר, שֶׁהֲרֵי יֵשׁ לוֹ פַּת בְּסַלּוֹ, כֵּיוָן שֶׁאֵינוֹ נֶעֱנָשׁ. אַךְ לְמָאן דְּאָמַר דְּיָצְאוּ מִכְּלַל בְּנֵי נֹחַ וְהֵם נֶעֱנָשִׁים, אִם כֵּן כְּשֶׁמְּקַיְּמִים הַמִּצְו‍ֹת שְׂכָרָם גָּדוֹל, לְפִי שֶׁדּוֹאֵג וּמִצְטַעֵר פֶּן יַעֲבֹר, שֶׁהֲרֵי הוּא נֶעֱנָשׁ בִּידֵי שָׁמַיִם.
<b>וּבָזֶה</b> יִתְבָּאֵר מַאֲמַר רַבּוֹתֵינוּ זַ"ל בִּבְרֵאשִׁית רַבָּה סֵדֶר לֶךְ לְךָ (פרשה מד סימן ב) וְזֶה לְשׁוֹנָם: "אַל תִּירָא אַבְרָם" (בראשית טו, א). כְּתִיב (משלי ג, ז): "אַל תְּהִי חָכָם בְּעֵינֶיךָ, יְרָא אֶת יְיָ וְסוּר מֵרָע". "אַל תְּהִי חָכָם בְּעֵינֶיךָ" — בַּמֶּה שֶׁאַתָּה רוֹאֶה בְּעֵינֶיךָ, תֹּאמַר שֶׁאֲנִי מוֹלִיד תֹּאמַר שֶׁאֵין אֲנִי מוֹלִיד. "יְרָא אֶת יְיָ" — "אַל תִּירָא אַבְרָם". עַד כָּאן. וְהִנֵּה הַמַּאֲמָר הַזֶּה אוֹמֵר דִּרְשׁוּנִי וִחְיוּ. דְּאִי סְבִירָא לֵהּ דְּמַה שֶּׁאָמַר לוֹ הַשֵּׁם "אַל תִּירָא" הוּא לְפִי שֶׁהָיָה מִתְיָרֵא שֶׁלֹּא יִהְיוּ לוֹ בָּנִים, אִם כֵּן מַה תְּשׁוּבָה הֱשִׁיבוֹ הַשֵּׁם (בראשית שם): "שְׂכָרְךָ הַרְבֵּה מְאֹד"? דְּאֵין זוֹ סִבָּה שֶׁיִּהְיוּ לוֹ בָּנִים. וְהָכֵי הֲוָה לֵהּ לְמֵימַר: אַל תִּירָא אַבְרָם כִּי אֲשֶׁר יֵצֵא מִמֵּעֶיךָ הוּא יִירָשֶׁךָ. וְעוֹד קָשֶׁה בְּתֹאַר זֶה שֶׁאָמַר הַשֵּׁם לְאַבְרָהָם "אַל תְּהִי חָכָם בְּעֵינֶיךָ". הַדָּבָר קָשֶׁה, דְּמֵהֵיכָא תֵּיתֵי שֶׁאַבְרָהָם אָבִינוּ יִהְיֶה חָכָם בְּעֵינָיו? וָעוֹד, אֵיךְ הוּא מַקְבִּיל לְ"אַל תְּהִי חָכָם בְּעֵינֶיךָ" "יְרָא אֶת יְיָ"? וּמַהוּ זֶה שֶׁסִּיֵּם: "יְרָא אֶת יְיָ" — "אַל תִּירָא אַבְרָם", מַה קֶּשֶׁר יֵשׁ לַדְּבָרִים הַלָּלוּ?
<b>אַךְ</b> עִם מַה שֶּׁכָּתַבְנוּ יָבוֹא עַל נָכוֹן. שֶׁאַבְרָהָם הָיָה נָבוֹךְ בַּחֲקִירָה זוֹ אִם יָצָא מִכְּלַל בְּנֵי נֹחַ אוֹ לֹא יָצָא, וְאִם כֵּן אֵינוֹ נֶעֱנָשׁ, וְכֵיוָן שֶׁאֵינוֹ נֶעֱנָשׁ עַל בִּטּוּל הַמִּצְו‍ֹת אֵין שְׂכָרוֹ מְרֻבֶּה כִּמְצֻוֶּה וְעוֹשֶׂה. לָזֶה אָמַר לוֹ הַשֵּׁם: "אַל תְּהִי חָכָם בְּעֵינֶיךָ", לוֹמַר תֹּאמַר שֶׁאֲנִי מוֹלִיד תֹּאמַר שֶׁאֵינִי מוֹלִיד, וְכֵיוָן שֶׁאֵינְךָ מוֹלִיד אִם כֵּן לֹא יָצָאתָ מִכְּלַל בְּנֵי נֹחַ, וּמִשּׁוּם הָכֵי הַמַּזָּל דּוֹחֶקְךָ, לְפִי שֶׁבְּנֵי נֹחַ הֵם תַּחַת הַמַּזָּל, כְּמוֹ שֶׁכָּתַבְנוּ לְעֵיל (בדרוש ב), וְאִם כֵּן אֵין אַתָּה נֶעֱנָשׁ בִּידֵי שָׁמַיִם, וּמִשּׁוּם הָכֵי אַתָּה מִתְיָרֵא שֶׁמָּא קִבַּלְתָּ שְׂכָרְךָ, מֵאַחַר שֶׁאֵין לְךָ שָׂכָר הַרְבֵּה, לְפִי שֶׁאֵין אַתָּה דוֹאֵג וּמִצְטַעֵר. אַל יַעֲלוּ דְבָרִים אֵלּוּ עַל לְבָבְךָ, אֶלָּא "יְרָא אֶת יְיָ", וְתָמִיד תִּהְיֶה יִרְאָתִי עַל פָּנֶיךָ דִּלְמָא תַּעֲבֹר, וְאִם כֵּן "שְׂכָרְךָ הַרְבֵּה מְאֹד", לְפִי שֶׁאַתָּה מִתְפַּחֵד וְדוֹאֵג תָּמִיד. וְזֶהוּ שֶׁסִּיֵּם הַמַּאֲמָר: "יְרָא אֶת יְיָ" — "אַל תִּירָא אַבְרָם שְׂכָרְךָ הַרְבֵּה מְאֹד". כְּלוֹמַר, דְּמֵחֲמַת שֶׁאֲנִי אוֹמֵר לְךָ "יְרָא אֶת יְיָ", יִתְבָּאֵר לְךָ שֶׁ"שְּׂכָרְךָ הַרְבֵּה מְאֹד".
<b>וְעַל</b> פִּי דֶרֶךְ זֶה יוּבַן מַה שֶּׁחָזַר אַבְרָהָם וְאָמַר: "אֲדֹנָי אֱלֹהִים בַּמָּה אֵדַע כִּי אִירָשֶׁנָּה" (בראשית טו, ח). "וַיֹּאמֶר אֵלָיו קְחָה לִי עֶגְלָה מְשֻׁלֶּשֶׁת" וְגוֹמֵר (שם שם, ט). וְהִנֵּה הַסְכָּמַת כָּל הַמְפָרְשִׁים זַ"ל, דְּחַס וְשָׁלוֹם אַבְרָהָם לֹא בִּקֵּשׁ אוֹת מֵאֵת הַשֵּׁם, אֶלָּא שֶׁשָּׁאַל מִמֶּנּוּ: בְּאֵיזֶה זְכוּת יִתְקַיֵּם לוֹ בְּשׂוֹרַת הָאָרֶץ? וְהָכֵי אִיתָא בַּמִּדְרָשׁ (פרשה מד סימן יז) וְזֶה לְשׁוֹנָם: "וַיֹּאמַר אֲדֹנָי אֱלֹהִים בַּמָּה אֵדַע". רַבִּי חִיָּא בַּר חֲנִינָא אָמַר: לֹא כְּקוֹרֵא תִּגָּר, אֶלָּא אָמַר לוֹ: בְּאֵיזֶה זְכוּת? וְכֵן פֵּרֵשׁ רַשִׁ"י זַ"ל. אֶלָּא שֶׁאֲנִי תָּמֵהַּ בָּזֶה, שֶׁהֲרֵי מִתְּחִלָּה כְּשֶׁצִּוָּהוּ וְאָמַר לוֹ (בראשית יב, א): "לֶךְ לְךָ מֵאַרְצְךָ", אָמַר לוֹ (שם שם, ז): "לְזַרְעֲךָ אֶתֵּן אֶת הָאָרֶץ הַזֹּאת", וְאַחֲרֵי כֵן כְּשֶׁנִּפְרַד לוֹט מֵעִמּוֹ נִרְאָה אֵלָיו הַשֵּׁם וְאָמַר לוֹ (שם יג, טו): "כִּי אֶת כָּל הָאָרֶץ אֲשֶׁר אַתָּה רֹאֶה לְךָ אֶתְּנֶנָּה וּלְזַרְעֲךָ עַד עוֹלָם", וְלֹא שָׁאַל מֵאֵת הַשֵּׁם בִּשְׁתֵּי הַבְטָחוֹת הַלָּלוּ בְּאֵיזֶה זְכוּת יִתְקַיְּמוּ בְּיָדוֹ, וְאִם כֵּן מָה רָאָה עַכְשָׁו לִשְׁאֹל בְּאֵיזֶה זְכוּת תִּתְקַיֵּם בְּיָדוֹ?
<b>וְנִרְאֶה</b> דְּזֶה יוּבַן בְּהָא דְאָמְרִינַן בְּפֶרֶק הַשֻּׁתָּפִין (ב"ב י ע"ב): אָמַר לָהֶן רַבָּן יוֹחָנָן בֶּן זַכַּאי לְתַלְמִידָיו: מַהוּ שֶׁאָמַר הַכָּתוּב (משלי יד, לד): "צְדָקָה תְּרוֹמֵם גּוֹי וְחֶסֶד לְאֻמִּים חַטָּאת"? נַעֲנָה רַבִּי אֱלִיעֶזֶר וְאָמַר: "צְדָקָה תְּרוֹמֵם גּוֹי" — אֵלּוּ יִשְׂרָאֵל, דִּכְתִיב (דהי"א יז, כא): "וּמִי כְּעַמְּךָ יִשְׂרָאֵל גּוֹי אֶחָד בָּאָרֶץ". "וְחֶסֶד לְאֻמִּים חַטָּאת" — כָּל צְדָקָה וָחֶסֶד שֶׁבְּנֵי נֹחַ עוֹשִׂים חֵטְא הוּא לָהֶם, שֶׁאֵינָם עוֹשִׂים אֶלָּא לְהִתְגַּדֵּל בּוֹ וְכוּ'. וְהִקְשָׁה: וּדְעָבֵד הָכֵי לָאו צְדָקָה גְמוּרָה הִיא? וְהָתַנְיָא: הָאוֹמֵר סֶלַע זוֹ לִצְדָקָה בִּשְׁבִיל שֶׁיִּחְיֶה בְּנִי וּבִשְׁבִיל שֶׁאֶזְכֶּה לָעוֹלָם הַבָּא — הֲרֵי זֶה צַדִּיק גָּמוּר. וְתֵרֵץ: לָא קַשְׁיָא, כָּאן בְּיִשְׂרָאֵל, כָּאן בִּבְנֵי נֹחַ. וְכַיּוֹצֵא בָּזֶה אָמְרִינַן בְּפֶרֶק קַמָּא דְרֹאשׁ הַשָּׁנָה (ד ע"א), יְעֻיַּן שָׁם. וְהָא דְאָמְרִינַן דִּבְיִשְׂרָאֵל הָוֵי צַדִּיק גָּמוּר — לָאו דַּוְקָא בְּמִצְוַת הַצְּדָקָה, אֶלָּא בְּאֵיזוֹ מִצְוָה שֶׁתִּהְיֶה הֻתַּר לַעֲשׂוֹתָהּ עַל מְנָת שֶׁיִּחְיוּ בָּנָיו. וּרְאָיָה לַדָּבָר, מִדְּאָמְרִינַן בְּפֶרֶק קַמָּא דִפְסָחִים (דף ח): תָּנָא, אֵין מְחַיְּבִין אוֹתוֹ לְהַכְנִיס יָדוֹ לְחוֹרִין וְלִסְדָקִין לִבְדֹּק, מִפְּנֵי הַסַּכָּנָה. וְהִקְשׁוּ: וְהָא אָמַר רַבִּי אֶלְעָזָר: שְׁלוּחֵי מִצְוָה אֵינָן נִזּוֹקִין. וְתֵרֵץ: אָמַר רַב אָשֵׁי: שֶׁמָּא תֹּאבַד לוֹ מַחַט וְאָתֵי לְעַיּוֹנֵי בָּתְרַהּ. וְהִקְשׁוּ: וּכְהַאי גַּוְנָא לָאו מִצְוָה הִיא? וְהָתַנְיָא: הָאוֹמֵר סֶלַע זוֹ לִצְדָקָה בִּשְׁבִיל שֶׁיִּחְיֶה בְּנִי וְכוּ'. וְתֵרֵץ: דִּלְמָא בָּתַר דְּבָדֵק אָתֵי לְעַיּוֹנֵי בָּתְרַהּ. עַד כָּאן. נִתְבָּאֵר מִכָּאן, דִּבְיִשְׂרָאֵל בְּכָל מִצְוָה שֶׁתִּהְיֶה מֻתָּר לוֹ לַעֲשׂוֹתָהּ כְּדֵי לִזְכּוֹת בְּאֵיזֶה דָבָר, אֲבָל בִּבְנֵי נֹחַ חֵטְא הוּא לָהֶם.
<b>וְרָאִיתִי</b> לְמַהֲרִימַ"ט (סוף פרשת קדושים) שֶׁכָּתַב, דְּלֹא אָמְרוּ הֲרֵי זֶה צַדִּיק גָּמוּר אֶלָּא בְּמִצְוַת הַצְּדָקָה וְכַיּוֹצֵא בָּהּ שֶׁנִּמְשַׁךְ בָּהּ תּוֹעֶלֶת לַאֲחֵרִים, וְהֻקְשָׁה לוֹ מִסֻּגְיָא זוֹ דִפְסָחִים וְיִשְּׁבָהּ, יְעֻיַּן שָׁם. וּמִכָּל מָקוֹם דִּבְרֵי הָרַב שָׁם הֵם לְיַשֵּׁב קֻשְׁיַת הַתּוֹסָפוֹת שָׁם (ד"ה שיזכה) שֶׁהִקְשׁוּ מִמַּתְנִיתִין דְּאָבוֹת, אַךְ דַּעַת הַתּוֹסָפוֹת הוּא דְּאֵין לְחַלֵּק בֵּין מִצְוַת צְדָקָה לִשְׁאָר מִצְו‍ֹת. וּמַהֲרָאנַ"ח פָּרָשַׁת שֹׁפְטִים חִלֵּק חִלּוּק זֶה דְמַהֲרִימַ"ט לְיַשֵּׁב קֻשְׁיַת הַתּוֹסָפוֹת, אַךְ בְּפָרָשַׁת בְּהַר הִכְרִיחַ מִסֻּגְיָא זוֹ דִפְסָחִים דְּאֵין לְחַלֵּק בֵּין צְדָקָה לִשְׁאָר מִצְו‍ֹת, יְעֻיַּן שָׁם.
<b>וְהִנֵּה</b> כְּפִי מַה שֶּׁכָּתַבְנוּ שֶׁאַבְרָהָם הָיָה נָבוֹךְ בַּחֲקִירָה זוֹ אִם יָצָא מִכְּלַל בֶּן נֹחַ לְגַמְרֵי אוֹ לֹא, מִשּׁוּם הָכֵי כְּשֶׁהָיָה הַשֵּׁם מַבְטִיחוֹ עַל נְתִינַת הָאָרֶץ לֹא שָׁאַל מֵאֵת הַשֵּׁם בְּאֵיזֶה זְכוּת תִּתְקַיֵּם בְּיָדוֹ, דְּאִם תִּמָּצֵא לוֹמַר דְּלֹא יָצָא מִכְּלַל בְּנֵי נֹחַ — חֵטְא הוּא לוֹ לַעֲשׂוֹת שׁוּם דָּבָר כְּדֵי לִזְכּוֹת בִּירֻשַּׁת הָאָרֶץ. אֲבָל עַכְשָׁו שֶׁרָאָה שֶׁאָמַר לוֹ הַשֵּׁם צֵא מֵאִצְטַגְנִינוּת שֶׁלְּךָ לְפִי שֶׁאֵין מַזָּל לְיִשְׂרָאֵל, וְאָמַר לוֹ גַם כֵּן "שְׂכָרְךָ הַרְבֵּה מְאֹד", שֶׁזֶּה מוֹרֶה בְּהֶדְיָא אֵיךְ יָצָא מִכְּלַל בְּנֵי נֹחַ לְגַמְרֵי. וְאַדְּרַבָּה, הַשֵּׁם תָּמַהּ עָלָיו אֵיךְ הָיָה מִסְתַּפֵּק בָּזֶה, וְאָמַר לוֹ (בראשית טו, ז): "אֲנִי יְיָ אֲשֶׁר הוֹצֵאתִיךָ מֵאוּר כַּשְׂדִּים", וּמֵאַחַר דְּהִצַּלְתִּיךָ מִכִּבְשַׁן הָאֵשׁ תִּפְשֹׁט מִנַּהּ שֶׁאֵין לְךָ דִין בְּנֵי נֹחַ, דְּאִם הָיָה לְךָ דִין בְּנֵי נֹחַ לֹא הָיִיתִי עוֹשֶׂה לְךָ נֵס, וּכְמוֹ שֶׁנִּתְבָּאֵר כָּל זֶה לְעֵיל בִּדְרוּשׁ שֵׁנִי. אִם כֵּן אֵפוֹא, מֵאַחַר שֶׁנִּתְבָּרֵר לוֹ בֵּרוּר גָּמוּר שֶׁיָּצָא מִכְּלַל בְּנֵי נֹחַ, אָז שָׁאַל מֵאֵת הַשֵּׁם "בַּמָּה אֵדַע כִּי אִירָשֶׁנָּה". כְּלוֹמַר, בְּאֵיזֶה זְכוּת תִּתְקַיֵּם בְּיָדִי? דְּיִשְׂרָאֵל הָעוֹשֶׂה מִצְוָה כְּדֵי לִזְכּוֹת בְּאֵיזֶה דָבָר — הֲרֵי זֶה צַדִּיק גָּמוּר.
<b>וְאֶל</b> זֶה כִּוְּנוּ רַבּוֹתֵינוּ זַ"ל בַּמִּדְרָשׁ סֵדֶר שְׁמִינִי (פרשה יא סימן ה) וְזֶה לְשׁוֹנָם: "עִם חָסִיד תִּתְחַסָּד" (תהלים יח, כו). רַבִּי יְהוּדָה פָּתַר קְרָא בְּאַבְרָהָם אָבִינוּ. בְּשָׁעָה שֶׁבָּא בַּחֲסִידוּת, הַקָּדוֹשׁ בָּרוּךְ הוּא בָּא עִמּוֹ בַּחֲסִידוּת וְכוּ'. בְּשָׁעָה שֶׁנִּתְבָּרֵר עַל עֲסָקָיו, הַקָּדוֹשׁ בָּרוּךְ הוּא בֵּרַר לוֹ עֲסָקָיו. אֵימָתַי נִתְבָּרֵר עַל עֲסָקָיו? בְּשָׁעָה שֶׁאָמַר: "בַּמָּה אֵדַע כִּי אִירָשֶׁנָּה". מָה כְּתִיב תָּמָן (בראשית טו, יג): "יָדֹעַ תֵּדַע". עַד כָּאן. הֲרֵי דְקָרֵי לֵהּ לְמַאֲמַר אַבְרָהָם שֶׁאָמַר 'בַּמָּה אֵדַע' שֶׁנִּתְבָּרֵר בַּעֲסָקָיו, וְדוּק.
<b>וּבָזֶה</b> נָבוֹא לְיַשֵּׁב מַאֲמָר הַקּוֹדֵם. וְיֵשׁ לְדַקְדֵּק, דְּבִשְׁלָמָא מַה שֶּׁהָיָה אַבְרָהָם מִתְפַּחֵד מִמַּה שֶּׁיָּרַד לְמִלְחֶמֶת הַמְּלָכִים וְנִצּוֹל — נִיחָא, שֶׁמֵּעַצְמוֹ רָדַף הַמְּלָכִים וְהַשֵּׁם עָשָׂה לוֹ נֵס שֶׁבִּמְתֵי מְעַט הִצְלִיחַ בְּאוֹתָהּ מִלְחָמָה, וְאִם כֵּן אֶפְשָׁר שֶׁנִּתְקַבֵּל שְׂכָרוֹ. אַךְ מִמַּה שֶּׁיָּרַד לְכִבְשַׁן הָאֵשׁ וְנִצּוֹל לָמָה הָיָה מִתְפַּחֵד? הֲלוֹא הוּא מָסַר עַצְמוֹ עַל קְדֻשַּׁת הַשֵּׁם וְהַשֵּׁם דַּרְכּוֹ לְהַצִּיל הַמּוֹסְרִים עַצְמָם עַל קְדֻשַּׁת הַשֵּׁם. תּוּ יֵשׁ לְדַקְדֵּק בְּהֶמְשֵׁךְ הַפְּסוּקִים הֵם הַמְדַבְּרִים (שם שם, א-ב): "אַחַר הַדְּבָרִים הָאֵלֶּה הָיָה דְבַר יְיָ אֶל אַבְרָם בַּמַּחֲזֶה לֵאמֹר, אַל תִּירָא אַבְרָם שְׂכָרְךָ הַרְבֵּה מְאֹד. וַיֹּאמֶר אַבְרָם, אֲדֹנָי אֱלֹהִים מַה תִּתֶּן לִי וְאָנֹכִי הוֹלֵךְ עֲרִירִי" וְגוֹמֵר. וְקַשְׁיָא טוּבָא. חֲדָא, מֶה הָיְתָה יִרְאָתוֹ שֶׁל אַבְרָם שֶׁהֻצְרַךְ הַשֵּׁם לֵאמֹר "אַל תִּירָא"? וְתוּ, בַּמֶּה שֶׁאָמַר לוֹ "שְׂכָרְךָ הַרְבֵּה מְאֹד". וְכִי אַבְרָהָם הָיָה עוֹבֵד אֶת הַשֵּׁם מִפְּנֵי קִבּוּל שָׂכָרָ?! וַהֲלוֹא הָעוֹבֵד אֶת הַשֵּׁם מִפְּנֵי קִבּוּל שָׂכָר — נִקְרָא עוֹבֵד מִיִּרְאָה וְלֹא עוֹבֵד מֵאַהֲבָה, וּכְמוֹ שֶׁכָּתַב הָרַמְבַּ"ם בְּפֶרֶק עֲשִׂירִי מֵהִלְכוֹת תְּשׁוּבָה (דין א). וָעוֹד, מֵהֵיכָא תֵּיתֵי שֶׁלֹּא הָיָה שְׂכָרוֹ שֶׁל אַבְרָהָם מְרֻבֶּה? וְעוֹד יֵשׁ לִתְמֹהַּ בִּתְשׁוּבָתוֹ שֶׁל אַבְרָהָם "אֲדֹנָי אֱלֹהִים מַה תִּתֶּן לִי וְאָנֹכִי הוֹלֵךְ עֲרִירִי", וְכִי עִקַּר הַשָּׂכָר שֶׁל צַדִּיקִים הוּא בָּנִים?! וַהֲלוֹא כַּמָּה חֲסִידִים וְאַנְשֵׁי מַעֲשֶׂה מֵתוּ בְּלֹא בָּנִים, וְעִקַּר הַשָּׂכָר הוּא לָעוֹלָם הַבָּא, וְהֵיכִי קָאָמַר אַבְרָהָם דְּמַה שָּׂכָר יִתֶּן לוֹ מֵאַחַר שֶׁהוֹלֵךְ עֲרִירִי?
<b>וְיֵשׁ</b> מָקוֹם לְיַשֵּׁב דִּבְרֵי הַמַּאֲמָר בְּהָא דְכָתַב מַהֲרַ"שׁ יָפֶה סֵדֶר פְּקוּדֵי (פרשה נב סימן ג), דְּהָא דְאָמְרִינַן (פאה פ"א מ"א): אֵלּוּ דְבָרִים שֶׁאָדָם הָעוֹשֶׂה אוֹתָן אוֹכֵל פֵּרוֹתֵיהֶם בָּעוֹלָם הַזֶּה וְהַקֶּרֶן קַיֶּמֶת לוֹ לָעוֹלָם הַבָּא, הַיְנוּ דַוְקָא כְּשֶׁנֶּהֱנָה דֶרֶךְ מִנְהָגוֹ שֶׁל עוֹלָם; אֲבָל כְּשֶׁצָּרִיךְ לִהְיוֹת דֶּרֶךְ נֵס — מְנַכִּין לוֹ מֵהַקֶּרֶן, וְכִדְאָמְרִינַן (תענית כ ע"ב), שֶׁאִם עוֹשִׂים לוֹ נֵס — מְנַכִּין מִזְּכֻיּוֹתָיו. וְאֶפְשָׁר שֶׁזֶּהוּ כַּוָּנַת הַכָּתוּב (בראשית לב, י): "קָטֹנְתִּי מִכֹּל הַחֲסָדִים וּמִכָּל הָאֱמֶת אֲשֶׁר עָשִׂיתָ אֶת עַבְדֶּךָ, כִּי בְמַקְלִי עָבַרְתִּי אֶת הַיַּרְדֵּן הַזֶּה". וּפֵרֵשׁ רַשִׁ"י: "קָטֹנְתִּי" — נִתְמַעֲטוּ זְכֻיּוֹתַי. שֶׁהַכַּוָּנָה הִיא, דְּעַל כָּרְחִין נִכּוּ לִי מִזְּכֻיּוֹתַי, שֶׁהֲרֵי בְמַקְלִי עָבַרְתִּי אֶת הַיַּרְדֵּן, וּפֵרְשׁוּ רַבּוֹתֵינוּ זַ"ל שֶׁקָּרַע אֶת הַיַּרְדֵּן בְּמַקְלוֹ, וְנֵס כָּזֶה אֵינוֹ מֵהַפֵּרוֹת אֶלָּא מֵהַקֶּרֶן. וְהַשְׁתָּא אָתֵי שַׁפִּיר דְּנָקַט יָרַדְתִּי לְכִבְשַׁן הָאֵשׁ וְנִצַּלְתִּי, יָרַדְתִּי לְמִלְחֶמֶת הַמְּלָכִים וְנִצַּלְתִּי, תֹּאמַר נִתְקַבַּלְתִּי שְׂכָרִי. דְּנָקַט הָנֵי לְפִי שֶׁהֵם בְּנֵס.
<b>אָמְנָם</b> עַל פִּי הַדְּבָרִים הַנֶּאֱמָרִים לְעֵיל יִתְיַשֵּׁב הָעִנְיָן הָדֵק הֵיטֵב. וְהִנֵּה כְּבָר כָּתַבְנוּ, שֶׁאַבְרָהָם הָיָה נָבוֹךְ בַּחֲקִירָה זוֹ אִם הָאָבוֹת יָצְאוּ מִכְּלַל בְּנֵי נֹחַ לְגַמְרֵי אוֹ לֹא, וְיוֹתֵר הָיָה דַעְתּוֹ נוֹטָה לוֹמַר שֶׁלֹּא יָצְאוּ, מִמַּה שֶּׁרָאָה בַּמַּזָּל שֶׁלּוֹ שֶׁאֵין לוֹ בָּנִים וְהָיָה סָבוּר שֶׁהַטַּעַם הוּא מִשּׁוּם שֶׁהַשֵּׁם לֹא הָיָה מְשַׁנֶּה הַמַּזָּל בִּשְׁבִילוֹ, כְּמוֹ שֶׁנִּתְבָּאֵר לְעֵיל בִּדְרוּשׁ שֵׁנִי דִּבְנֵי נֹחַ הֵם תַּחַת הַמַּזָּל וְלָאו בִּזְכוּתָא תַּלְיָא מִלְּתָא. וְגַם כְּבָר נִתְבָּאֵר, שֶׁאִם תִּמָּצֵא לוֹמַר שֶׁאַבְרָהָם לֹא יָצָא מִכְּלַל בְּנֵי נֹחַ, אִם כֵּן מַה שֶּׁמָּסַר עַצְמוֹ עַל קְדֻשַּׁת הַשֵּׁם עָשָׂה שֶׁלֹּא כַּדִּין, לְפִי שֶׁבְּנֵי נֹחַ אֵינָם מְצֻוִּים עַל קְדֻשַּׁת הַשֵּׁם, וְכָל מִי שֶׁנֶּאֱמַר בּוֹ יַעֲבֹר וְלֹא יֵהָרֵג וְנֶהֱרַג וְלֹא עָבַר — הֲרֵי זֶה מִתְחַיֵּב בְּנַפְשׁוֹ, וְאִם כֵּן כְּפִי צַד זֶה רָאוּי הָיָה אַבְרָהָם לָחוּב בְּעַצְמוֹ. עוֹד נִתְבָּאֵר לְעֵיל בְּסָמוּךְ, שֶׁאִם לֹא יָצְאוּ מִכְּלַל בְּנֵי נֹחַ אֵין שְׂכָרוֹ גָּדוֹל, מֵאַחַר שֶׁאֵינוֹ דוֹאֵג, לְפִי שֶׁאֵינוֹ נֶעֱנָשׁ בִּידֵי שָׁמַיִם. וּבִהְיוֹת אַבְרָהָם עַל חֲקִירָה זוֹ נִתְיָרֵא הַרְבֵּה וְאָמַר: דִּלְמָא לֹא יָצָאתִי מִכְּלַל בְּנֵי נֹחַ, וְאִם כֵּן אֵין שְׂכָרִי מְרֻבֶּה. וּמֵאַחַר שֶׁנִּצַּלְתִּי מִכִּבְשַׁן הָאֵשׁ, שֶׁלֹּא הָיִיתִי רָאוּי לְהַצָּלָה מֵאַחַר שֶׁעָשִׂיתִי שֶׁלֹּא כַּהֹגֶן לִמְסֹר עַצְמִי, וְכֵן הַנֵּס שֶׁנַּעֲשָׂה לִי בְּהַצָּלַת הַמְּלָכִים, אִם כֵּן נִתְקַבַּלְתִּי שְׂכָרִי. שֶׁהֲרֵי מְעַט אֲשֶׁר הָיָה לְפָנַי מֵאַחַר שֶׁלֹּא הָיִיתִי מְצֻוֶּה, וְעָשָׂה לִי נִסִּים כָּאֵלּוּ שֶׁלֹּא הָיִיתִי רָאוּי לָהֶם, אִם כֵּן נִתְקַבַּלְתִּי שְׂכָרִי. לָזֶה אָמַר לוֹ הַשֵּׁם: "אַל תִּירָא אַבְרָם שְׂכָרְךָ הַרְבֵּה מְאֹד", כְּדִין מְצֻוֶּה וְעוֹשֶׂה, לְפִי שֶׁיָּצָאתָ מִכְּלַל בְּנֵי נֹחַ לְגַמְרֵי וְאַתָּה נֶעֱנָשׁ בִּידֵי שָׁמַיִם, וְכֵיוָן שֶׁכֵּן יֵשׁ לְךָ לִדְאֹג וּלְהִצְטַעֵר וְחוֹשֵׁשׁ מֵחַטָּאת, הִנֵּה כִּי כֵן שְׂכָרְךָ הַרְבֵּה מְאֹד.
<b>וְזֶהוּ</b> שֶׁסִּיֵּם בַּעַל הַמַּאֲמָר: הֵיךְ מָה דְאַתְּ אָמַר: "מָה רַב טוּבְךָ אֲשֶׁר צָפַנְתָּ לִּירֵאֶיךָ". דְּהַכַּוָּנָה הִיא, שֶׁבָּא לוֹמַר, שֶׁמַּה שֶּׁאָמַר לוֹ הַשֵּׁם "שְׂכָרְךָ הַרְבֵּה מְאֹד", הַטַּעַם הוּא לְפִי שֶׁכֵּיוָן שֶׁאַתָּה מִתְיָרֵא וּמִתְפַּחֵד דְּלֹא תַּעֲבֹר, אִם כֵּן שְׂכָרְךָ הַרְבֵּה מְאֹד. וְהַכָּתוּב מְלַמְּדֵנוּ זֶה: "מָה רַב טוּבְךָ אֲשֶׁר צָפַנְתָּ", וְתֵדַע לְמִי הוּא רַב טוּבְךָ, "לִירֵאֶיךָ" — כְּלוֹמַר, לְאוֹתָם שֶׁהֵם יְרֵאִים דִּלְמָא יַעַבְרוּ, וְיֵשׁ לָהֶם צַעַר בְּקִיּוּם הַמִּצְו‍ֹת.
<b>וְהִנֵּה</b> כֵּיוָן שֶׁשָּׁמַע אַבְרָהָם שֶׁאָמַר לוֹ הַשֵּׁם "שְׂכָרְךָ הַרְבֵּה מְאֹד", שֶׁפֵּרוּשׁוֹ שֶׁיָּצָא מִכְּלַל בְּנֵי נֹחַ, עַל זֶה תָּמַהּ וְאָמַר: "אֲדֹנָי אֱלֹהִים מַה תִּתֶּן לִי וְאָנֹכִי הוֹלֵךְ עֲרִירִי". כְּלוֹמַר, רְאֵה דְבָרֶיךָ סוֹתְרִים אֵלּוּ לְאֵלּוּ. דְּמֵאַחַר שֶׁאָנֹכִי הוֹלֵךְ עֲרִירִי הָיִיתִי סָבוּר דְּהַטַּעַם הוּא לְפִי שֶׁלֹּא יָצָאתִי מִכְּלַל בְּנֵי נֹחַ וְהַמַּזָּל דּוֹחֲקֵנִי שֶׁאֵין לִי בֵּן; דְּאִם לֹא כֵּן, אֶלָּא דְיָצָאתִי מִכְּלַל בְּנֵי נֹחַ, הֲרֵי אָמְרוּ אֵין מַזָּל לְיִשְׂרָאֵל. וְהַשְׁתָּא דְּאַתָּה אוֹמֵר לִי "שְׂכָרְךָ הַרְבֵּה מְאֹד", אִם כֵּן אֵפוֹא לָמָה הַמַּזָּל דּוֹחֲקֵנִי? וַהֲלוֹא יִשְׂרָאֵל אֵינָם תַּחַת הַמַּזָּל. מִיָּד "וַיּוֹצֵא אֹתוֹ הַחוּצָה", וְאָמַר לוֹ: צֵא מֵאִצְטַגְנִינוּת שֶׁלְּךָ, שֶׁאֵין מַזָּל לְיִשְׂראֵל, וְאַתָּה קָדוֹשׁ יָצָאתָ מִכְּלַל בְּנֵי נֹחַ, וְיֵשׁ לְךָ דִין יִשְׂרָאֵל אֲשֶׁר בְּךָ אֶתְפָּאָר.

Chapter 4

<big><strong>דֶּרֶךְ מִצְרַיִם</strong></big>
<small>וּבוֹ שְׁנֵי דְרוּשִׁים</small>
<b>הַדְּרוּשׁ הָרִאשׁוֹן </b>(דרוש ד): בּוֹ יִתְבָּאֵר שֶׁהַקָּדוֹשׁ בָּרוּךְ הוּא אֵינוֹ דָן אֶת הָאָדָם כִּי אִם לְפִי מְקוֹמוֹ וּשְׁעָתוֹ בַּאֲשֶׁר הוּא שָׁם; אֲבָל לְעִנְיַן הַטּוֹבָה אֵינוֹ כֵּן, דְּצוֹפֶה וּמַבִּיט וּמַרְבֶּה לְהֵיטִיב. / בָּזֶה נוֹתֵן טַעַם לְשֵׁבֶט לֵוִי אַמַּאי לֹא נִשְׁתַּעְבֵּד. / וְעוֹד לוֹ דְבָרִים בְּגוֹ, דְּכֵיוָן דְּשֵׁבֶט לֵוִי לֹא הָיָה לוֹ חֵלֶק בָּאָרֶץ לֹא הוּטַל עָלָיו פְּרִיעַת חוֹב הַשְּׁטָר דְּ'כִי גֵר יִהְיֶה זַרְעֲךָ'. / מְיַשֵּׁב קֻשְׁיַת הַמִּדְרָשִׁים דְּלָמָּה לֹא הָיוּ בְּנֵי גֵרְשׁוֹן וּבְנֵי מְרָרִי מְרֻבִּים כִּשְׁאָר הַשְּׁבָטִים.
<b>הַדְּרוּשׁ הַשֵּׁנִי </b>(דרוש ה): יְסוּדָתוֹ סוֹבֵב הוֹלֵךְ דְּבִשְׂכַר נָשִׁים צִדְקָנִיּוֹת מְדַלֵּג עַל הֶהָרִים לְהוֹצִיא אֶת בְּנֵי יִשְׂרָאֵל בְּתוֹךְ זְמַנּוֹ, וּמְיַשֵּׁב קֻשְׁיַת הַמְפָרְשִׁים הֵיכָן נִתְקַיֵּם גְּזֵרַת 'וַעֲבָדוּם וְעִנּוּ אֹתָם אַרְבַּע מֵאוֹת שָׁנָה'. / הַבְטָחַת 'וְאַחֲרֵי כֵן יֵצְאוּ בִּרְכֻשׁ גָּדוֹל' מִדִּין הַעֲנָקָה הוּא.
<big><strong>דְּרוּשׁ רְבִיעִי</strong></big>
<b>שְׁמוֹת רַבָּה (פרשה ה סימן ך): "וַיֹּאמֶר אֲלֵהֶם מֶלֶךְ מִצְרַיִם לָמָּה משֶׁה וְאַהֲרֹן" (שמות ה, ד). מַהוּ 'לָמָּה'? אָמַר לָהֶם: אַתֶּם לָמָּה וְדִבְרֵיכֶם לָמָּה? "לְכוּ לְסִבְלֹתֵיכֶם" (שם). אָמַר רַבִּי יְהוֹשֻׁעַ בֶּן לֵוִי: שִׁבְטוֹ שֶׁל לֵוִי פָּנוּי הָיָה מֵעֲבוֹדַת פֶּרֶךְ. עַד כָּאן.</b>
<b>עָלֵינוּ</b> לְשַׁבֵּחַ לַאֲדוֹן הַכֹּל, וְרַב טוּב לְבֵית יִשְׂרָאֵל, שֶׁהַקָּדוֹשׁ בָּרוּךְ הוּא אֵינוֹ דָן אֶת הָאָדָם כִּי אִם בַּאֲשֶׁר הוּא שָׁם, וְאַף שֶׁעָתִיד לַחֲטֹא — לֹא יַחְשֹׁב הַשֵּׁם לוֹ עָו‍ֹן לְפִי זְמַנּוֹ, וּגְמוּלוֹ יָשִׁיב בְּרֹאשׁוֹ לְפִי מְקוֹמוֹ וּשְׁעָתוֹ. אֲבָל לְעִנְיַן הַטּוֹבָה אֵינוֹ כֵּן, כִּי חָפֵץ חֶסֶד הוּא וּמַרְבֶּה לְהֵיטִיב לְאִישׁ כְּמַעֲשֵׂהוּ שֶׁעָתִיד לַעֲשׂוֹת. כַּאֲשֶׁר חֲכָמִים יַגִּידוּ, הֵיטִיבוּ כָּל אֲשֶׁר דִּבֵּרוּ, בְּטַעַם הַדָּבָר אַמַּאי שִׁבְטוֹ שֶׁל לֵוִי לֹא הָיָה בִּכְלַל הַשִּׁעְבּוּד. וְזֶה לְשׁוֹן רַבּוֹתֵינוּ זַ"ל בַּמִּדְרָשׁ: לְפִי שֶׁצָּפָה הַקָּדוֹשׁ בָּרוּךְ הוּא שֶׁהָיָה עָתִיד שֵׁבֶט לֵוִי לַעֲבוֹדַת הַשֵּׁם, לְפִיכָךְ לֹא נִתַּן בְּשִׁעְבּוּד פַּרְעֹה. עַד כָּאן.
<b>גַּם</b> בִּשְׁמוֹת רַבָּה (פרשה ב סימן א) אָמְרִינַן וְזֶה לְשׁוֹנָם: "יוֹדִיעַ דְּרָכָיו לְמשֶׁה, לִבְנֵי יִשְׂרָאֵל עֲלִילוֹתָיו וְגוֹ', אֶרֶךְ אַפַּיִם וְרַב חָסֶד" (תהלים קג, ז-ח). 'אֶרֶךְ אַפַּיִם' — שֶׁהֶאֱרִיךְ אַף עִמָּהֶם; 'וְרַב חָסֶד' — שֶׁהוּא מַטֶּה כְּלַפֵּי חֶסֶד, וְנִסְתַּכֵּל בַּטּוֹב וְלֹא בָּרַע שֶׁהָיוּ עֲתִידִין לַעֲשׂוֹת. עַד כָּאן. וּמַהֲרַ"שׁ יָפֶה נִדְחַק בְּמַאֲמָר זֶה, מַהוּ כַּוָּנָתָם בְּאָמְרָם נִסְתַּכֵּל בַּטּוֹב וְלֹא בָּרַע.
<b>וְיֵרָאֶה</b> דְּזֶה יוּבַן עִם מַה שֶּׁאָמְרוּ בִּשְׁמוֹת רַבָּה (פרשה ג סימן ג) וְזֶה לְשׁוֹנָם: "וַיֹּאמֶר יְיָ רָאֹה רָאִיתִי אֶת עֳנִי עַמִּי" (שמות ג, ז). הָדָא הוּא דִכְתִיב (איוב יא, יא): "כִּי הוּא יָדַע מְתֵי שָׁוְא, וַיַּרְא אָוֶן וְלֹא יִתְבּוֹנָן". כֵּיצַד? אַתָּה מוֹצֵא, בְּשָׁעָה שֶׁיָּצְתָה הָגָר מִבֵּיתוֹ שֶׁל אַבְרָהָם, מַה כְּתִיב שָׁם (בראשית כא, טו): "וַיִּכְלוּ הַמַּיִם מִן הַחֵמֶת". אָמַר רַבִּי סִימוֹן: בִּקְשׁוּ מַלְאֲכֵי הַשָּׁרֵת לְקַטְרְגוֹ. אָמְרוּ לְפָנָיו: רִבּוֹנוֹ שֶׁל עוֹלָם, אָדָם שֶׁעָתִיד לְהָמִית אֶת בָּנֶיךָ בַּצָּמָא אַתָּה מַעֲלֶה לוֹ אֶת הַבְּאֵר?! אָמַר לָהֶם: אֵינִי דָן אֶת הָאָדָם אֶלָּא בִּשְׁעָתוֹ וְכוּ'. וְכֵן כְּשֶׁהָיוּ יִשְׂרָאֵל בְּמִצְרַיִם רָאָה הַקָּדוֹשׁ בָּרוּךְ הוּא מַה שֶּׁעֲתִידִין לַעֲשׂוֹת, דִּכְתִיב: "וַיֹּאמֶר יְיָ רָאֹה רָאִיתִי" — זוֹ רְאִיַּת מַעֲשֵׂה הָעֵגֶל וְכוּ'. אָמַר הַקָּדוֹשׁ בָּרוּךְ הוּא: אֵינִי דָנָם לְפִי הַמַּעֲשִׂים הָעֲתִידִים לַעֲשׂוֹת. הַיְנוּ דִכְתִיב: כִּי שָׁמַעְתִּי אֶת צַעֲקָתָם, אַף עַל פִּי שֶׁיָּדַעְתִּי מַכְאוֹבָיו. יוֹדֵעַ אֲנִי כַּמָּה עֲתִידִין לְהַכְאִיבֵנִי בַּמִּדְבָּר וְכוּ', וְאַף עַל פִּי כֵן אֵינִי נִמְנָע מִלְּגָאֳלָם. הַיְנוּ דִכְתִיב: "וַיַּרְא אָוֶן וְלֹא יִתְבּוֹנָן". עַד כָּאן. נִמְצִינוּ לְמֵדִין, שֶׁאַף שֶׁיּוֹדֵעַ הַשֵּׁם שֶׁעֲתִידִין לַחֲטֹא אֵינוֹ נִמְנָע מִלְּהֵיטִיב עִמָּהֶם, לְפִי שֶׁאֵינוֹ דָן אֶת הָאָדָם אֶלָּא בִּשְׁעָתוֹ.
<b>וְיֵשׁ</b> לְדַקְדֵּק עַל זֶה מִמַּאי דְּאָמְרִינַן בִּשְׁמוֹת רַבָּה (פרשה ג סימן ה) וְזֶה לְשׁוֹנָם: "מִי אָנֹכִי כִּי אֵלֵךְ אֶל פַּרְעֹה וְכִי אוֹצִיא אֶת בְּנֵי יִשְׂרָאֵל" (שמות ג, יא). אָמַר לְפָנָיו: רִבּוֹנוֹ שֶׁל עוֹלָם, אֵיךְ אֲנִי יָכוֹל לִכָּנֵס לִמְקוֹם הוֹרְגֵי נְפָשׁוֹת וְכוּ'. "וְכִי אוֹצִיא אֶת בְּנֵי יִשְׂרָאֵל" — מַה זְּכוּת יֵשׁ בְּיָדָם שֶׁאוּכַל לְגָאֳלָם. אָמַר לוֹ הַקָּדוֹשׁ בָּרוּךְ הוּא (שם שם, יב): "כִּי אֶהְיֶה עִמָּךְ". וּמַה שֶּׁאָמַרְתָּ מַה זְּכוּת יֵשׁ בְּיָדָם, "בְּהוֹצִיאֲךָ אֶת הָעָם תַּעַבְדוּן אֶת הָאֱלֹהִים עַל הָהָר הַזֶּה" (שם). הֱוֵי יוֹדֵעַ, שֶׁבִּשְׁבִיל הַתּוֹרָה שֶׁהֵם עֲתִידִים לְקַבֵּל הֵם נִגְאָלִים. עַד כָּאן. הֲרֵי מוּכָח מִמַּאֲמָר זֶה שֶׁהַקָּדוֹשׁ בָּרוּךְ הוּא דָּן אֶת הָאָדָם עַל הֶעָתִיד, שֶׁאַף שֶׁלֹּא הָיוּ רְאוּיִים לִגְאֻלָּה גָּאַל אוֹתָם בִּשְׁבִיל שֶׁעֲתִידִים לְקַבֵּל הַתּוֹרָה, וְהֵיכִי קָאָמַר שֶׁאֵינוֹ דָן אֶת הָאָדָם אֶלָּא בִּשְׁעָתוֹ?
<b>אַךְ</b> הַתֵּרוּץ לָזֶה הוּא מְבֹאָר, שֶׁבִּכְלַל רַחֲמָיו וַחֲסָדָיו יִתְבָּרַךְ שֶׁהוּא מִתְנַהֵג עִם בְּרִיּוֹתָיו הוּא זֶה: שֶׁאִם עֲתִידִים לִהְיוֹת צַדִּיקִים — הוּא מִסְתַּכֵּל בֶּעָתִיד וּמֵיטִיב עִמָּהֶם, אַךְ אִם עֲתִידִים לַחֲטֹא — אֵינוֹ מִסְתַּכֵּל בַּמֶּה שֶׁעֲתִידִים לַחֲטֹא, וְאֵינוֹ דָן אֶת הָאָדָם אֶלָּא בִּשְׁעָתוֹ. וְהַיְנוּ דִכְתִיב: "וַיַּרְא אָוֶן וְלֹא יִתְבּוֹנָן" — דַּוְקָא אָוֶן לֹא יִתְבּוֹנָן, אֲבָל מַה שֶּׁעֲתִידִים לְהֵיטִיב יִתְבּוֹנָן. וּמִשּׁוּם הָכֵי נִסְתַּכֵּל בַּמֶּה שֶׁעֲתִידִין לְקַבֵּל אֶת הַתּוֹרָה וּגְאָלָם, וְלֹא נִסְתַּכֵּל בַּמֶּה שֶׁעֲתִידִין לַחֲטֹא בַּמִּדְבָּר, לְפִי שֶׁלְּהָרַע אֵינוֹ דָן אֶת הָאָדָם אֶלָּא בִּשְׁעָתוֹ. וּרְאָיַת הַדָּבָר מְבֹאָר בְּמִדְרָשׁוֹ שֶׁל רַבִּי שִׁמְעוֹן בֶּן יוֹחַי: בּוֹא וּרְאֵה כֵּיצַד מִתְנַהֵג הַקָּדוֹשׁ בָּרוּךְ הוּא עִם בְּרִיּוֹתָיו! בְּשָׁעָה שֶׁצּוֹפֶה שֶׁעֲתִידִים לַעֲשׂוֹת רְצוֹנוֹ — הוּא מֵיטִיב עִמָּהֶם, וּבְשָׁעָה שֶׁצּוֹפֶה שֶׁעֲתִידִים לַחֲטֹא — אֵינוֹ מַעֲנִישׁ אוֹתָם. הַיְנוּ דִכְתִיב: "וַיַּרְא אָוֶן וְלֹא יִתְבּוֹנָן". עַד כָּאן.
<b>וְזֶהוּ</b> כַּוָּנָתָם בִּשְׁמוֹת רַבָּה (פרשה א סימן מב): "וַיַּרְא אֱלֹהִים" (שמות ב, כה). אָמַר רֵישׁ לָקִישׁ: שֶׁרָאָה שֶׁעֲתִידִים לְהַמְרוֹת עַל יַם סוּף, דִּכְתִיב (תהלים קו, ז): "וַיַּמְרוּ עַל יָם בְּיַם סוּף". "וַיֵּדַע אֱלֹהִים" (שמות שם) — שֶׁהֵם עֲתִידִים לוֹמַר "זֶה אֵלִי" (שמות טו, ב). רַבִּי יְהוֹשֻׁעַ בֶּן לֵוִי אָמַר: רָאָה שֶׁעֲתִידִין לוֹמַר "אֵלֶּה אֱלֹהֶיךָ יִשְׂרָאֵל" (שם לב, ד). "וַיֵּדַע אֱלֹהִים" — שֶׁעֲתִידִין לְהַקְדִּים נַעֲשֶׂה לְנִשְׁמָע (שם כד, ז). עַד כָּאן. וְהִנֵּה מַהֲרַ"שׁ יָפֶה זַ"ל פֵּרֵשׁ, שֶׁכַּוָּנָתָם הוּא: אַף עַל פִּי שֶׁיָּדַע שֶׁעֲתִידִים לְהַמְרוֹת בְּיַם סוּף, מִכָּל מָקוֹם רָאָה מַה שֶּׁעֲתִידִים לוֹמַר 'זֶה אֵלִי', וּבָא זֶה וְכִפֶּר עַל זֶה. וְכֵן אַף שֶׁרָאָה שֶׁעֲתִידִין לוֹמַר 'אֵלֶּה אֱלֹהֶיךָ יִשְׂרָאֵל', 'וַיֵּדַע אֱלֹהִים' שֶׁעֲתִידִים לְהַקְדִּים נַעֲשֶׂה לְנִשְׁמָע, וּבַעֲבוּר זֶה לֹא הִשְׁגִּיחַ הַשֵּׁם עַל מַעֲשֵׂה הָעֵגֶל. וְהֻקְשָׁה לוֹ לָרַב זַ"ל עַל זֶה, דִּבְלָאו הָכֵי לָמָּה יַשְׁגִּיחַ עַל הֶעָתִיד, וְהִנֵּה אֵין רָאוּי לָדוּן אֶלָּא אַמַּעֲשֶׂה דְהַשְׁתָּא, וְכִדְאָמְרִינַן: "בַּאֲשֶׁר הוּא שָׁם" (בראשית כא, יז), וְנִדְחַק בָּזֶה, יְעֻיַּן שָׁם.
<b>אַךְ</b> נִרְאֶה שֶׁכַּוָּנַת הַמַּאֲמָר הוּא עִם מַה שֶּׁכָּתַבְנוּ, שֶׁבָּא לְהוֹדִיעַ כַּמָּה הֵם חַסְדֵי הַשֵּׁם. דְּמִלְּבַד שֶׁכְּבָר כָּתַבְנוּ שֶׁהַשֵּׁם מַשְׁגִּיחַ עַל הַטּוֹב שֶׁעֲתִידִים לַעֲשׂוֹת וּמֵיטִיב עִמָּהֶם וְאֵינוֹ מַשְׁגִּיחַ עַל הָרַע שֶׁעֲתִידִין לַעֲשׂוֹת לְהָרַע עִמָּהֶם, עוֹד הִפְלִיא חַסְדּוֹ, שֶׁאִם רוֹאֶה שֶׁעֲתִידִין לְהָרַע וּלְהֵיטִיב — מֵיטִיב עִמָּהֶם בִּשְׁבִיל מַה שֶּׁעֲתִידִין לְהֵיטִיב, וְאֵינוֹ נִמְנָע מִלְּהֵיטִיב בִּשְׁבִיל מַה שֶּׁעֲתִידִין לְהָרַע, מֵאַחַר שֶׁעֲתִידִין גַּם כֵּן לְהֵיטִיב. וְהִנֵּה פֵּרוּשׁ 'וַיֵּדַע אֱלֹהִים' תִּרְגֵּם אֻנְקְלוֹס: וַאֲמַר בְּמֵימְרֵהּ לְמִפְרַקְהוֹן. וְזֶהוּ כַּוָּנָתָם: 'וַיַּרְא אֱלֹהִים' מַה שֶּׁעֲתִידִין לְהַמְרוֹת בְּיַם סוּף, וְאַף עַל פִּי כֵן 'וַיֵּדַע אֱלֹהִים' מַה שֶּׁעֲתִידִין לוֹמַר 'זֶה אֵלִי', וּגְאָלָן בִּשְׁבִיל מַה שֶּׁעֲתִידִין לוֹמַר 'זֶה אֵלִי' אַף שֶׁעֲתִידִין לַחֲטֹא בְּיַם סוּף, וְדָן אוֹתָם כְּפִי הַטּוֹב שֶׁעֲתִידִין לַעֲשׂוֹת אַף שֶׁעֲתִידִין גַּם כֵּן לַעֲשׂוֹת הָרַע. וְרַבִּי יְהוֹשֻׁעַ בֶּן לֵוִי נָמֵי הָכֵי סְבִירָא לֵהּ, וְהָכֵי קָאָמַר: רָאָה שֶׁעֲתִידִין לוֹמַר 'אֵלֶּה אֱלֹהֶיךָ יִשְׂרָאֵל', וְאַף עַל פִּי כֵן 'וַיֵּדַע אֱלֹהִים' מַה שֶּׁעֲתִידִין לְקַבֵּל אֶת הַתּוֹרָה, וּגְאָלָם בִּשְׁבִיל מַה שֶּׁעֲתִידִין לְהֵיטִיב, וּכְדִכְתִיב: "בְּהוֹצִיאֲךָ אֶת הָעָם תַּעַבְדוּן אֶת הָאֱלֹהִים עַל הָהָר הַזֶּה", וְנִסְתַּכֵּל בַּטּוֹב שֶׁעֲתִידִין לַעֲשׂוֹת וְדָן אוֹתָם עַל הֶעָתִיד אַף שֶׁעֲתִידִים לַחֲטֹא.
<b>וְזֶהוּ</b> כַּוָּנַת הַמַּאֲמָר שֶׁכָּתַבְנוּ: "אֶרֶךְ אַפַּיִם" — שֶׁהֶאֱרִיךְ אַף עִמָּהֶם; "וְרַב חָסֶד" — מַטֶּה כְּלַפֵּי חֶסֶד, וְנִסְתַּכֵּל בַּטּוֹב וְלֹא בָּרַע שֶׁהָיוּ עֲתִידִין לַעֲשׂוֹת. כְּלוֹמַר, דִּכְשֶׁנִּסְתַּכֵּל בָּרַע שֶׁעֲתִידִין לַעֲשׂוֹת — 'אֶרֶךְ אַפַּיִם', הֶאֱרִיךְ אַפּוֹ וְלֹא הֶעֱנִישׁ אוֹתָם. 'וְרַב חָסֶד' מַטֶּה כְּלַפֵּי חֶסֶד — וּכְשֶׁבָּא לַעֲשׂוֹת חֶסֶד מַטֶּה כְּלַפֵּי חֶסֶד, וְנִסְתַּכֵּל בַּטּוֹב שֶׁהָיוּ עֲתִידִין לְהֵיטִיב, דְּהַיְנוּ לְקַבֵּל אֶת הַתּוֹרָה אוֹ לוֹמַר 'זֶה אֵלִי', וּגְאָלָם; וְלֹא נִסְתַּכֵּל בָּרַע שֶׁעֲתִידִים לַעֲשׂוֹת, דְּהַיְנוּ מַה שֶּׁעֲתִידִין לְהַמְרוֹת בְּיַם סוּף אוֹ בַּמֶּה שֶׁעֲתִידִים לַעֲשׂוֹת אֶת הָעֵגֶל.
<b>וּבָזֶה</b> יוּבַן פָּסוּק אֶחָד בְּפָרָשַׁת בָּלָק (במדבר כג, כא-כב): "לֹא הִבִּיט אָוֶן בְּיַעֲקֹב וְלֹא רָאָה עָמָל בְּיִשְׂרָאֵל, יְיָ אֱלֹהָיו עִמּוֹ וּתְרוּעַת מֶלֶךְ בּוֹ. אֵל מוֹצִיאָם מִמִּצְרָיִם" וְגוֹמֵר. וְיֵשׁ לְדַקְדֵּק, מֶה הָיְתָה כַּוָּנַת בִּלְעָם בְּאָמְרוֹ "לֹא הִבִּיט אָוֶן בְּיַעֲקֹב וְלֹא רָאָה עָמָל בְּיִשְׂרָאֵל"? וְרַשִׁ"י זַ"ל פֵּרֵשׁ: לֹא הִבִּיט הַקָּדוֹשׁ בָּרוּךְ הוּא אָוֶן שֶׁבְּיַעֲקֹב; כְּשֶׁהֵם עוֹבְרִים עַל דְּבָרָיו, אֵינוֹ מְדַקְדֵּק אַחֲרֵיהֶם לְהִתְבּוֹנֵן בְּאוֹנָיוֹת שֶׁלָּהֶם וּבַעֲמָלָן שֶׁהֵם עוֹבְרִים עַל דָּתוֹ. עַד כָּאן. וְיֵשׁ לְדַקְדֵּק בָּזֶה, דְּהֵיכִי קָאָמַר דִּכְשֶׁהֵם עוֹבְרִים עַל דְּבָרָיו אֵינוֹ מְדַקְדֵּק אַחֲרֵיהֶם, וְאִפְּכָא אָמְרִינַן (ירושלמי שקלים פ"ה ה"א): כָּל הָאוֹמֵר הַקָּדוֹשׁ בָּרוּךְ הוּא וַתְּרָן — יִוַּתְּרוּ בְּנֵי מֵעָיו. וְאָמְרִינַן: "וְלֹא יִקַּח שֹׁחַד" (דברים י, יז) — שֶׁאֵינוֹ לוֹקֵחַ שֹׁחַד שֶׁל מִצְו‍ֹת, אֶלָּא נִפְרָע מֵהָעֲבֵרוֹת וּמְשַׁלֵּם שָׂכָר עַל הַמִּצְו‍ֹת. וּבִפְרָט בְּיִשְׂרָאֵל דִּכְתִיב בְּהוּ (עמוס ג, ב): "רַק אֶתְכֶם יָדַעְתִּי מִכֹּל מִשְׁפְּחוֹת הָאֲדָמָה עַל כֵּן אֶפְקֹד עֲלֵיכֶם אֵת כָּל עֲו‍ֹנֹתֵיכֶם". וְהֵיכִי קָאָמַר שֶׁאֵינוֹ מְדַקְדֵּק אַחֲרֵיהֶם כְּשֶׁהֵם עוֹבְרִים עַל דְּבָרָיו? וּכְבָר כָּתַבְנוּ כַּוָּנָה אַחַת בְּפָסוּק זֶה בְּדֶרֶךְ הָעֲרָבָה (דרוש כב), יְעֻיַּן שָׁם. אַךְ כְּפִי דַרְכֵּנוּ נֹאמַר בְּעִנְיָן אַחֵר, וּנְדַקְדֵּק עוֹד בַּמֶּה שֶּׁסִּיֵּם בִּלְעָם דְּבָרָיו וְאָמַר: "אֵל מוֹצִיאָם מִמִּצְרָיִם", דְּמַאי אֲתָא לְאַשְׁמוֹעִינַן, דְּמִי לָא יָדַע בְּכָל זֶה. וְרַבּוֹתֵינוּ זַ"ל נִתְעוֹרְרוּ בָּזֶה וְאָמְרוּ בַּמִּדְרָשׁ (תנחומא בלק יד): "אֵל מוֹצִיאָם מִמִּצְרָיִם". אַתָּה אָמַרְתָּ לִי (במדבר כב, ה): "הִנֵּה עַם יָצָא מִמִּצְרַיִם" — מֵעַצְמָן, וְאֵינוֹ כֵּן, אֶלָּא הַשֵּׁם הוֹצִיאָם. וּכְבָר הֵבִיא רַשִׁ"י זַ"ל אַגָּדָה הַלֵּזוּ בְּפֵרוּשׁוֹ.
<b>וְנִרְאֶה</b> דְּזֶה יוּבַן עִם מַאי דְּאָמְרִינַן בַּמִּדְרָשׁ (תנחומא שם): "לֹא הִבִּיט אָוֶן בְּיַעֲקֹב". אָמַר בִּלְעָם: אֵינוֹ מִסְתַּכֵּל בָּעֲבֵרוֹת שֶׁבָּהֶם, וְאֵינוֹ מִסְתַּכֵּל אֶלָּא בַּמִּצְו‍ֹת, שֶׁנֶּאֱמַר: "יְיָ אֱלֹהָיו עִמּוֹ". עַד כָּאן. וְיֵשׁ לְדַקְדֵּק, מֶה הָיְתָה כַּוָּנַת בִּלְעָם בָּזֶה לוֹמַר שֶׁאֵינוֹ מִסְתַּכֵּל בָּעֲבֵרוֹת וְהוּא מִסְתַּכֵּל בַּמִּצְו‍ֹת. וְנִרְאֶה, דְּזֶה יוּבַן עִם מַאי דְּאָמְרִינַן בַּמִּדְרָשׁ (תנחומא בלק ט): "כִּי הִכִּיתָנִי זֶה שָׁלשׁ רְגָלִים" (במדבר כב, כח). אָמְרָה לוֹ: אֻמָּה זוֹ עֲתִידָה לָחֹג שָׁלשׁ רְגָלִים בַּשָּׁנָה, וְאַתָּה מְבַקֵּשׁ לְעָקְרָהּ מִן הָעוֹלָם?! וּכְבָר הֵבִיא רַשִׁ"י זַ"ל אַגָּדָה הַלֵּזוּ בְּפֵרוּשׁוֹ. וְאָמְרִינַן בַּמִּדְרָשׁ (תנחומא בלק יג): "וַיִּקָּחֵהוּ שְׂדֵה צֹפִים אֶל רֹאשׁ הַפִּסְגָּה" (במדבר כג, יד). קוֹסֵם גָּדוֹל הָיָה בָּלָק, רָאָה פִּרְצָה גְדוֹלָה שֶׁעֲתִידָה לְהִתְפָּרֵץ שָׁם. וְהַיְנוּ שֶׁמֵּת שָׁם משֶׁה רַבֵּנוּ. וְהוּא לֹא יָדַע זֶה, אֶלָּא רָאָה הַפִּרְצָה וְסָבוּר שֶׁעֲתִידִים יִשְׂרָאֵל שָׁם לַחֲטֹא, וְרָצָה שֶׁיְּקַלְלֵם שָׁם בִּלְעָם כְּדֵי שֶׁתָּחוּל עֲלֵיהֶם הַקְּלָלָה.
<b>וְהִנֵּה</b> כַּוָּנַת בָּלָק בָּזֶה הָיְתָה, לְפִי שֶׁרָאָה שֶׁהַשֵּׁם מָנַע אֶת בִּלְעָם מִלְקַלְלָם לְפִי שֶׁעֲתִידִין יִשְׂרָאֵל לָחֹג לְפָנָיו שָׁלשׁ רְגָלִים בַּשָּׁנָה, וְאִם כֵּן נִמְצִינוּ לְמֵדִין שֶׁהַשֵּׁם דָּן אֶת הָאָדָם עַל הֶעָתִיד, שֶׁהֲרֵי בִּשְׁבִיל מַה שֶּׁעֲתִידִין לָחֹג לְפָנָיו שָׁלשׁ רְגָלִים מָנַע לְבִלְעָם מִלְּקַלְלָם, וְלָזֶה הֵבִיא לְבִלְעָם רֹאשׁ הַפִּסְגָּה, שֶׁהוּא מָקוֹם שֶׁעֲתִידִים לַחֲטֹא שָׁם, וְיַעֲנִישׁ אוֹתָם עַל הֶעָתִיד. כִּי הֵיכִי דְמִסְתַּכֵּל בַּמֶּה שֶׁעֲתִידִין לְהֵיטִיב וּמֵיטִיב עִמָּהֶם, הָכֵי נָמֵי יִסְתַּכֵּל בַּמֶּה שֶׁעֲתִידִין לַחֲטֹא וְיַעֲנִישׁ אוֹתָם עַל הֶעָתִיד. לָזֶה בָּא בִּלְעָם וְאָמַר לוֹ: אַל יַעֲלוּ דְבָרִים אֵלּוּ עַל לְבָבְךָ, שֶׁאֵין אַתָּה יוֹדֵעַ אֹפִי אֻמָּה זוֹ עִם אֱלֹהֶיהָ. "לֹא הִבִּיט אָוֶן בְּיַעֲקֹב" — אֵינוֹ מִסְתַּכֵּל בָּעֲבֵרוֹת שֶׁעֲתִידִין לַחֲטֹא, וְאֵינוֹ דָן אוֹתָם אֶלָּא בַּאֲשֶׁר הוּא שָׁם; אֲבָל בַּמִּצְו‍ֹת מִסְתַּכֵּל הוּא בַּמֶּה שֶׁעֲתִידִין לְהֵיטִיב וּמֵיטִיב עִמָּהֶם, וַ"ייָ אֱלֹהָיו עִמּוֹ". וְאִם כֵּן, אַף שֶׁנִּסְתַּכֵּל בַּמֶּה שֶׁעֲתִידִים לָחֹג שָׁלשׁ רְגָלִים, אֵינוֹ מִסְתַּכֵּל בַּמֶּה שֶׁעֲתִידִין לַחֲטֹא בְּרֹאשׁ הַפִּסְגָּה. וְכִי תֵּימָא מְנָלַן זֶה, דְּהָווּ תַּרְתֵּי דְּסָתְרָן אַהֲדָדֵי. לָזֶה אָמַר: "אֵל מוֹצִיאָם מִמִּצְרָיִם" — מִשָּׁם יִתְבָּרֵר לְךָ דְּמִסְתַּכֵּל בַּמִּצְו‍ֹת שֶׁעֲתִידִים לַעֲשׂוֹת וְאֵינוֹ מִסְתַּכֵּל בָּעֲבֵרוֹת שֶׁעֲתִידִין לַעֲשׂוֹת, שֶׁהֲרֵי בִּשְׁבִיל זֶה יָצְאוּ יִשְׂרָאֵל מִמִּצְרַיִם. וַהֲלוֹא לֹא הָיָה לָהֶם שׁוּם זְכוּת, אֶלָּא שֶׁנִּסְתַּכֵּל בַּמֶּה שֶׁעֲתִידִין לְקַבֵּל אֶת הַתּוֹרָה; וַהֲלוֹא תֵּכֶף וּמִיָּד אַחַר מַתַּן תּוֹרָה עֲתִידִין לוֹמַר "אֵלֶּה אֱלֹהֶיךָ יִשְׂרָאֵל", אֶלָּא עַל כָּרְחִין לוֹמַר שֶׁדָּן אוֹתָם עַל הַמִּצְו‍ֹת שֶׁעֲתִידִין לַעֲשׂוֹת וְאֵינוֹ דָן אוֹתָם עַל עֲבֵרוֹת שֶׁעֲתִידִים לַעֲשׂוֹת, וְאִם כֵּן אֵין לְךָ שׁוּם תּוֹעֶלֶת בְּזֶה הַמָּקוֹם שֶׁל רֹאשׁ הַפִּסְגָּה שֶׁרָאִיתָ שֶׁעֲתִידִין לַחֲטֹא שָׁם.
<b>וּבָזֶה</b> נָבוֹא לְכַוָּנַת הַמַּאֲמָר הַפּוֹנֶה קָדִים: אַתֶּם לָמָּה וְדִבְרֵיכֶם לָמָּה? דְּלִכְאוֹרָה אֵין מוּבָן לִדְבָרִים אֵלּוּ. וּמַהֲרַ"שׁ יָפֶה זַ"ל נִדְחַק בְּפֵרוּשׁוֹ, יְעֻיַּן שָׁם. וְלִי נִרְאֶה דְּהָכֵי פֵּרוּשׁוֹ, דְּהִנֵּה אָמְרוּ זַ"ל בִּשְׁמוֹת רַבָּה (פרשה א סימן מב) שֶׁמִּדַּת הַדִּין הָיְתָה מְקַטְרֶגֶת עַל יִשְׂרָאֵל שֶׁלֹּא לְהוֹצִיאָם מִמִּצְרַיִם בִּשְׁבִיל מַה שֶּׁעֲתִידִין לַעֲשׂוֹת הָעֵגֶל. וּכְבָר נִתְבָּאֵר שֶׁהַקָּדוֹשׁ בָּרוּךְ הוּא לֹא הִשְׁגִּיחַ בָּזֶה, לְפִי שֶׁאֵין הַקָּדוֹשׁ בָּרוּךְ הוּא דָּן אֶת הָאָדָם אֶלָּא בַּאֲשֶׁר הוּא שָׁם, וּכְדִכְתִיב (איוב יא, יא): "וַיַּרְא אָוֶן וְלֹא יִתְבּוֹנָן". עוֹד נִתְבָּאֵר, דְּשִׁבְטוֹ שֶׁל לֵוִי לֹא נִשְׁתַּעְבֵּד בְּמִצְרַיִם מִשּׁוּם שֶׁעָתִיד לִהְיוֹת שֵׁבֶט זֶה לַעֲבוֹדַת הַשֵּׁם. וְהִנֵּה פַּרְעֹה חָכָם גָּדוֹל הָיָה וְרָאָה שֶׁיִּשְׂרָאֵל עֲתִידִין לוֹמַר "אֵלֶּה אֱלֹהֶיךָ יִשְׂרָאֵל", וּמִשּׁוּם הָכֵי כְּשֶׁרָאָה לְמשֶׁה שֶׁבָּא לִגְאֹל אֶת יִשְׂרָאֵל תָּמַהּ בָּזֶה וְאָמַר: אֵיךְ יִתָּכֵן שֶׁהוּא רוֹצֶה לְגָאֳלָם מֵאַחַר שֶׁהֵם עֲתִידִין לַעֲשׂוֹת הָעֵגֶל? וְכִי תֹּאמַר אֵין הַקָּדוֹשׁ בָּרוּךְ הוּא דָּן אֶלָּא בַּאֲשֶׁר הוּא שָׁם — זֶה לֹא יִתָּכֵן, שֶׁהֲרֵי שִׁבְטוֹ שֶׁל לֵוִי לֹא נִשְׁתַּעְבֵּד בִּשְׁבִיל מַה שֶּׁעֲתִידִין לִהְיוֹת בַּעֲבוֹדַת הַשֵּׁם, וְאִם כֵּן מוּכָח מֵהָכָא שֶׁהַקָּדוֹשׁ בָּרוּךְ הוּא דָּן אֶת הָאָדָם אַף עַל הֶעָתִיד. וְזֶהוּ שֶׁאָמַר: אַתֶּם לָמָּה? כְּלוֹמַר, לָמָה אַתֶּם פְּנוּיִים? עַל כָּרְחִין לוֹמַר שֶׁהַקָּדוֹשׁ בָּרוּךְ הוּא דָּן עַל הֶעָתִיד, וְרָאָה שֶׁאַתֶּם עֲתִידִים לִהְיוֹת תַּחַת עֲבוֹדָתוֹ לְשָׁרֵת בְּשֵׁם הַשֵּׁם, וּמִשּׁוּם הָכֵי פָּטַר אֶתְכֶם מִשִּׁעְבּוּד מִצְרַיִם. אִם כֵּן אֵפוֹא דִּבְרֵיכֶם לָמָּה? שֶׁאַתֶּם בָּאִים בְּמַאֲמַר הַשֵּׁם לִגְאֹל אֶת יִשְׂרָאֵל, וַהֲלוֹא עֲתִידִין הֵם לַעֲשׂוֹת הָעֵגֶל וְאֵינָם רְאוּיִם לִגְאֻלָּה. וְהוּא לֹא יָדַע דַּרְכֵי הַשֵּׁם, שֶׁאֵינוֹ מִסְתַּכֵּל בַּמֶּה שֶׁעֲתִידִין לַחֲטֹא, וְאֵינוֹ דָן אוֹתָם אֶלָּא לְפִי מַעֲשֵׂיהֶם שֶׁל אוֹתָהּ שָׁעָה, אֲבָל לְעִנְיַן הַטּוֹבָה מִסְתַּכֵּל בַּמֶּה שֶׁעֲתִידִין לְהֵיטִיב וְדָן אוֹתָם עַל הֶעָתִיד.
<b>עוֹד</b> אֶפְשָׁר לוֹמַר כַּוָּנָה אַחֶרֶת בְּמַאֲמָר זֶה. וְנֹאמַר טַעַם אַחֵר בְּהָא דְשִׁבְטוֹ שֶׁל לֵוִי לֹא הָיָה בִּכְלַל הַשִּׁעְבּוּד. וְהָעִנְיָן הוּא בְּהָא דְאָמְרִינַן בִּבְרֵאשִׁית רַבָּה (פרשה פב סימן יד) וְזֶה לְשׁוֹנָם: "וַיֵּלֶךְ אֶל אֶרֶץ מִפְּנֵי יַעֲקֹב" (בראשית לו, ו). רַבִּי אֶלְעָזָר אוֹמֵר: מִפְּנֵי שְׁטַר חוֹב "כִּי גֵר יִהְיֶה זַרְעֲךָ" (שם טו, יג). עַד כָּאן. וְהִקְשָׁה מַהֲרַ"שׁ יָפֶה וְזֶה לְשׁוֹנוֹ: וְצָרִיךְ עִיּוּן אֵיךְ הָיָה בְּיָדוֹ לְהִנָּצֵל מִפְּנֵי הִפָּרְדוֹ מֵעַל אָחִיו. וְרַשִׁ"י זַ"ל בְּפֵרוּשׁ הַחֻמָּשׁ כָּתַב: אֵלֶךְ לִי מִכָּאן וְאֵין לִי חֵלֶק בַּמַּתָּנָה שֶׁנִּתְּנָה לוֹ הָאָרֶץ הַלֵּזוּ וְלֹא בְּפִרְעוֹן הַשְּׁטָר. כַּנִּרְאֶה דִּסְבִירָא לֵהּ לְרַשִׁ"י שֶׁמַּתְּנַת הָאָרֶץ עִם גְּזֵרַת "יָדֹעַ תֵּדַע כִּי גֵר יִהְיֶה זַרְעֲךָ" הֵם שְׁנֵי דְבָרִים דְּשָׁיְכִי אַהֲדָדֵי, דְּמִי שֶׁזָּכָה בָּאָרֶץ חַיָּב לִפְרֹעַ הַשְּׁטַר חוֹב, וּמִי שֶׁאֵינוֹ זוֹכֶה בָּאָרֶץ אֵינוֹ חַיָּב לִפְרֹעַ הַשְּׁטַר חוֹב. וּמִשּׁוּם הָכֵי אָמַר עֵשָׂו: אֵין לִי חֵלֶק בָּאָרֶץ שֶׁנִּתְּנָה לוֹ וְלֹא בְּפִרְעוֹן הַשְּׁטָר. וְהָכֵי אִיתָא בְּסִפְרִי פָּרָשַׁת חֻקַּת: "כֹּה אָמַר אָחִיךָ יִשְׂרָאֵל" (במדבר כ, יד). מָה רָאָה לְהַזְכִּיר כָּאן אַחֲוָה? אֶלָּא אָמַר: אַחִים אֲנַחְנוּ, בְּנֵי אַבְרָהָם שֶׁנֶּאֱמַר לוֹ "כִּי גֵר יִהְיֶה זַרְעֲךָ", וְעַל שְׁנֵינוּ הָיָה הַחוֹב לְפָרְעוֹ. "נַעְבְּרָה נָּא בְאַרְצֶךָ" (שם שם, יז). אֵין לְךָ לְעוֹרֵר עַל הַיְרֻשָּׁה שֶׁל אֶרֶץ יִשְׂרָאֵל, כְּשֵׁם שֶׁלֹּא פָּרַעְתָּ הַחוֹב. עַד כָּאן. נִמְצִינוּ לְמֵדִין, דְּמִי שֶׁזּוֹכֶה בָּאָרֶץ חַיָּב לִפְרֹעַ הַשְּׁטָר, וְעֵשָׂו כֵּיוָן שֶׁלֹּא זָכָה בָּאָרֶץ לֹא הוּטַל עָלָיו חוֹב הַשְּׁטָר. וְאִם כֵּן לְפִי זֶה, שֵׁבֶט לֵוִי שֶׁלֹּא הָיָה לוֹ חֵלֶק בָּאָרֶץ, וּכְדִכְתִיב (דברים יח, א): "לֹא יִהְיֶה לַכֹּהֲנִים הַלְוִיִּם כָּל שֵׁבֶט לֵוִי חֵלֶק וְנַחֲלָה עִם יִשְׂרָאֵל", לְפִיכָךְ לֹא הוּטַל עֲלֵיהֶם פְּרִיעַת הַשְּׁטַר חוֹב דְּ"כִי גֵר יִהְיֶה זַרְעֲךָ". וְאָמְרִינַן בִּשְׁמוֹת רַבָּה (פרשה ה סימן כו) וְזֶה לְשׁוֹנָם: אָמַר משֶׁה: מִפְּנֵי מָה נִשְׁתַּעְבְּדוּ יִשְׂרָאֵל? אִם בִּשְׁבִיל שֶׁאָמַר אַבְרָהָם אָבִינוּ (בראשית טו, ח): "בַּמָּה אֵדַע כִּי אִירָשֶׁנָּה", וְאָמַרְתָּ לוֹ: "יָדֹעַ תֵּדַע כִּי גֵר יִהְיֶה זַרְעֲךָ"; אִם כֵּן, הֲרֵי עֵשָׂו מִבָּנָיו וְהֵם צְרִיכִים לְהִשְׁתַּעְבֵּד כְּמוֹהֶם. עַד כָּאן.
<b>וּבָזֶה</b> נָבוֹא לְכַוָּנַת הַמַּאֲמָר. דְּפַרְעֹה כְּבָר יָדַע שֶׁגְּזֵרַת הַשֵּׁם הָיְתָה שֶׁיִּהְיוּ גֵרִים בְּאֶרֶץ לֹא לָהֶם אַרְבַּע מֵאוֹת שָׁנָה, וְעַכְשָׁו רָאָה לְמשֶׁה שֶׁרוֹצֶה לִגְאֹל אוֹתָם וַעֲדַיִן לֹא הָיוּ בְּאֶרֶץ לֹא לָהֶם כִּי אִם רְד"וּ שָׁנָה. חָשַׁב פַּרְעֹה, אוּלַי עָלָה בְּדַעְתּוֹ שֶׁל משֶׁה רַבֵּנוּ לוֹמַר, דְּכֵיוָן דְּחוֹב זֶה הָיָה מוּטָל עַל כָּל זַרְעוֹ שֶׁל אַבְרָהָם וּכְבָר פָּרְעוּ יִשְׂרָאֵל יוֹתֵר מִמַּחֲצִית הַחוֹב, שֶׁרָאוּי שֶׁיִּגְאַל אוֹתָם וְיָבוֹא עֵשָׂו וְיִפְרַע הַמֶּחֱצָה הָאַחֵר. וְעַל זֶה בָּא פַּרְעֹה וְהִקְשָׁה לְמשֶׁה וּלְאַהֲרֹן קֻשְׁיָא חֲזָקָה וְאָמַר לָהֶם: אֵיךְ עָלָה בְּדַעְתְּכֶם שֶׁאֵין עֲלֵיכֶם לִפְרֹעַ כִּי אִם מַחֲצִית הַחוֹב, וּמִשּׁוּם הָכֵי אַתֶּם סְבוּרִים שֶׁכְּבָר נִשְׁלַם הַקֵּץ וְאֵין עוֹד חוֹב לִפְרֹעַ, אִם כֵּן אֵפוֹא אַתֶּם לָמָּה? כְּלוֹמַר, לָמָה אַתֶּם פְּנוּיִים מִשִּׁעְבּוּד? וְכִי אֵין אַתֶּם בִּכְלַל "כִּי גֵר יִהְיֶה זַרְעֲךָ"?! אֶלָּא עַל כָּרְחִין לוֹמַר שֶׁהַטַּעַם הוּא לְפִי שֶׁאֵין לָכֶם חֵלֶק בָּאָרֶץ וּלְפִיכָךְ לֹא הוּטַל עֲלֵיכֶם פְּרִיעַת הַשְּׁטַר חוֹב, אִם כֵּן וְדִבְרֵיכֶם לָמָּה? שֶׁאַתֶּם בָּאִים לוֹמַר שֶׁכְּבָר הִגִּיעַ הַקֵּץ לִגְאֹל אֶת יִשְׂרָאֵל בְּטַעֲנָה שֶׁכְּבָר פָּרְעוּ הֵם חֶלְקָם וְיָבוֹאוּ בְּנֵי עֵשָׂו וְיִפְרְעוּ חֶלְקָם, וַהֲלוֹא כֵּיוָן שֶׁבְּנֵי עֵשָׂו לֹא נָטְלוּ חֵלֶק בָּאָרֶץ אֵין לָהֶם שׁוּם חִיּוּב לִפְרֹעַ הַשְּׁטָר, כְּמוֹ שֶׁאֵין עֲלֵיכֶם חִיּוּב כְּלָל לְפִי שֶׁלֹּא נְטַלְתֶּם חֵלֶק בָּאָרֶץ.
<b>עוֹד</b> אֶפְשָׁר לוֹמַר כַּוָּנָה אַחֶרֶת בְּמַאֲמָר זֶה עִם מַאי דְּאָמְרִינַן בִּשְׁמוֹת רַבָּה (פרשה מג סימן ו) וְזֶה לְשׁוֹנָם: אָמַר משֶׁה בְּמַעֲשֵׂה הָעֵגֶל: רִבּוֹן הָעוֹלָם, כָּךְ אָמַרְתָּ בְּסִינַי (שמות כ, ב): "אָנֹכִי יְיָ אֱלֹהֶיךָ". 'אֱלֹהֵיכֶם' לֹא נֶאֱמַר. לֹא לִי אָמַרְתָּ?! שֶׁמָּא לָהֶם אָמַרְתָּ? וַאֲנִי בִּטַּלְתִּי אֶת הַדִּבּוּר?! אֶתְמְהָא. עַד כָּאן. וְהִקְשָׁה מַהֲרַ"שׁ יָפֶה זַ"ל, דְּאִם כֵּן מַאי (שם) "אֲשֶׁר הוֹצֵאתִיךָ מֵאֶרֶץ מִצְרַיִם מִבֵּית עֲבָדִים"? וַהֲלוֹא משֶׁה לֹא נִשְׁתַּעְבֵּד מֵעוֹלָם וְלֹא הֻצְרַךְ לְהוֹצִיאוֹ. וְתֵרֵץ, דְּשֶׁמָּא עַל מַה שֶּׁבָּרַח תְּחִלָּה מִפְּנֵי פַּרְעֹה וְעַל מַה שֶּׁנִּתְגַּדֵּל בְּבֵיתוֹ וְלֹא בָּא לִכְלַל שִׁעְבּוּד. עַד כָּאן. וְהַנִּרְאֶה שֶׁהָרַב זַ"ל רָצָה לְתָרֵץ שְׁנֵי תֵּרוּצִים. הָאֶחָד הוּא, דְּפֵרוּשׁ 'אֲשֶׁר הוֹצֵאתִיךָ' הוּא עַל שֶׁבָּרַח תְּחִלָּה מִפְּנֵי פַּרְעֹה. וְזֶה הוּא דֹחַק גָּדוֹל בְּמַשְׁמָעוּת הַכָּתוּב כַּמְבֹאָר. וְהַתֵּרוּץ הַשֵּׁנִי הוּא, דִּלְעוֹלָם 'אֲשֶׁר הוֹצֵאתִיךָ מֵאֶרֶץ מִצְרַיִם מִבֵּית עֲבָדִים' הוּא כִּפְשׁוּטוֹ, וְהַכַּוָּנָה בְּאָמְרוֹ 'אֲשֶׁר הוֹצֵאתִיךָ' הוּא שֶׁסִּבַּבְתִּי שֶׁתִּתְגַּדֵּל בְּבֵיתוֹ וּמִטַּעַם זֶה לֹא בָּאתָ לִכְלַל שִׁעְבּוּד. וְגַם תֵּרוּץ זֶה קָשֶׁה בְּעֵינַי, שֶׁהֲרֵי כָּל שִׁבְטוֹ שֶׁל לֵוִי לֹא הָיָה בִּכְלַל הַשִּׁעְבּוּד, וּמֵהֵיכָא תֵּיתֵי שֶׁמּשֶׁה יִשְׁתַּעְבֵּד? וְלוֹמַר דְּהַטַּעַם שֶׁלֹּא נִשְׁתַּעְבֵּד שֵׁבֶט לֵוִי הָיָה בִּשְׁבִיל משֶׁה שֶׁנִּתְגַּדֵּל בְּבֵית פַּרְעֹה וּבִשְׁבִיל כְּבוֹדוֹ פָּטְרוּ כָּל הַשֵּׁבֶט, זוֹ לֹא שָׁמַעְנוּ. וְהַנָּכוֹן אֶצְלִי, שֶׁהַקָּדוֹשׁ בָּרוּךְ הוּא נָתַן בְּלִבּוֹ שֶׁל פַּרְעֹה שֶׁלֹּא לְהִשְׁתַּעְבֵּד בְּשִׁבְטוֹ שֶׁל לֵוִי מִן הַטְּעָמִים הָאֲמוּרִים לְעֵיל, טוֹבִים הַשְּׁנַיִם. וְאִם כֵּן עִקַּר הַסִּבָּה מֵאֵת הַשֵּׁם הָיְתָה זֹאת, וְשַׁפִּיר קָאָמַר 'אֲשֶׁר הוֹצֵאתִיךָ', שֶׁהוּא הָיָה הַסִּבָּה הָרִאשׁוֹנָה.
<b>וְהִנֵּה</b> כְּבָר כָּתַבְנוּ שֶׁמִּדַּת הַדִּין הָיְתָה מְקַטְרֶגֶת שֶׁלֹּא יִהְיוּ יִשְׂרָאֵל נִגְאָלִין לְפִי שֶׁעֲתִידִין לוֹמַר "אֵלֶּה אֱלֹהֶיךָ יִשְׂרָאֵל". וְהִנֵּה פַּרְעֹה חָכָם גָּדוֹל הָיָה, וְעַל זֶה טָעַן וְאָמַר: אַתֶּם לָמָּה? כְּלוֹמַר, שֶׁאֵין לָכֶם שִׁעְבּוּד. וְכִי תֵּימָא שֶׁכָּךְ הָיְתָה הַגְּזֵרָה בְּשִׁבְטוֹ שֶׁל לֵוִי, אִם כֵּן אֵפוֹא דִּבְרֵיכֶם לָמָּה? שֶׁבָּאתֶם לִגְאֹל אֶת יִשְׂרָאֵל, וַהֲלוֹא אֵין לָכֶם טַעֲנָה לִפְטֹר אֶת יִשְׂרָאֵל מֵעֲו‍ֹן הָעֵגֶל בַּטַּעֲנָה: 'אֱלֹהֵיכֶם' לֹא נֶאֱמַר, לִי אָמַרְתָּ וְלֹא לָהֶם. דְּאִם כֵּן, מַאי 'אֲשֶׁר הוֹצֵאתִיךָ', וַהֲלוֹא שֵׁבֶט לֵוִי לֹא נִשְׁתַּעְבֵּד? וּכְקֻשְׁיַת הָרַב מַהֲרַ"שׁ יָפֶה, וְדוּק.
<b>הַכְּלָל</b> הָעוֹלֶה, דְּשֵׁבֶט לֵוִי לֹא הָיָה בִּכְלַל הַשִּׁעְבּוּד. וּבָזֶה נִתְיַשֵּׁב קֻשְׁיָא חֲזָקָה שֶׁהִקְשׁוּ הַמְפָרְשִׁים, הֲלוֹא זֶה הַדָּבָר שֶׁמָּצִינוּ בְּפָרָשַׁת בַּמִּדְבָּר בְּמִנְיַן הַלְוִיִּם, שֶׁמָּנָה אוֹתָם מִבֶּן חֹדֶשׁ וָמַעְלָה וְהָיוּ שְׁנַיִם וְעֶשְׂרִים אָלֶף (במדבר ג, לט), וּמִבֶּן שְׁלשִׁים שָׁנָה וְעַד בֶּן חֲמִשִּׁים שָׁנָה שְׁמֹנַת אֲלָפִים וַחֲמֵשׁ מֵאוֹת וּשְׁמֹנִים (שם ד, מח). וְהִנֵּה לֹא יַגִּיעוּ מִבֶּן עֶשְׂרִים שָׁנָה וָמַעְלָה לַחֲצִי שֵׁבֶט מִיִּשְׂרָאֵל הַפָּחוּת שֶׁבְּכֻלָּם, וְזֶה תֵּמַהּ אֵיךְ לֹא יִהְיוּ עֲבָדָיו וַחֲסִידָיו עַם בְּרוּכֵי הַשֵּׁם כִּשְׁאָר כָּל יִשְׂרָאֵל. וְרַבּוֹתֵינוּ זַ"ל נִתְעוֹרְרוּ בָּזֶה וְאָמְרוּ שֶׁהָיָה הָאָרוֹן מְכַלֶּה בָּהֶם. וְיֵשׁ לִתְמֹהַּ בָּזֶה, שֶׁהֲרֵי נוֹשְׂאֵי הָאָרוֹן לֹא הָיוּ כִּי אִם בְּנֵי קְהָת, וְאִם כֵּן בְּנֵי גֵרְשׁוֹן וּבְנֵי מְרָרִי הָיָה לָהֶם לִפְרוֹת וְלִרְבּוֹת כִּשְׁאָר הַשְּׁבָטִים. וְלֹא עוֹד, אֶלָּא שֶׁמָּצִינוּ שֶׁבְּנֵי קְהָת שֶׁהָיוּ נוֹשְׂאֵי הָאָרוֹן הָיוּ מְרֻבִּים מִבְּנֵי גֵרְשׁוֹן וּבְנֵי מְרָרִי, וְהוּא פֶּלֶא לְפִי דִבְרֵי רַבּוֹתֵינוּ זַ"ל. שׁוּב רָאִיתִי בְּמִדְרַשׁ בַּמִּדְבָּר רַבָּה (פרשה ה סימן א) הַתֵּרוּץ מְבֹאָר, דְּאַדְּרַבָּה בְּנֵי קְהָת הָיוּ מוּעָטִים מִכֻּלָּם בְּסִבַּת הָאָרוֹן. וָהוּא, לְפִי שֶׁמָּצִינוּ בְּנֵי גֵרְשׁוֹן מִבֶּן חֹדֶשׁ וָמַעְלָה שִׁבְעַת אֲלָפִים וַחֲמֵשׁ מֵאוֹת (במדבר ג, כב); וּכְשֶׁחָזַר וּמָנָה אוֹתָם מִבֶּן שְׁלשִׁים שָׁנָה, שֶׁהוּא זְמַן הָעֲבוֹדָה, הָיוּ אַלְפַּיִם וְשֵׁשׁ מֵאוֹת וּשְׁלשִׁים (שם ד, מ). הֲרֵי שֶׁהָיוּ מִבֶּן שְׁלשִׁים שָׁנָה מֵאָה וּשְׁלשִׁים יוֹתֵר עַל שְׁלִישׁ. וְכֵן בְּנֵי מְרָרִי מִבֶּן חֹדֶשׁ וָמַעְלָה הָיוּ שֵׁשֶׁת אֲלָפִים וּמָאתָיִם (שם ג, לד); וּמִבֶּן שְׁלשִׁים, שֶׁהוּא זְמַן הָעֲבוֹדָה, שְׁלשֶׁת אֲלָפִים וּמָאתָיִם (שם ד, מד). הֲרֵי שֶׁהָיוּ מִבֶּן שְׁלשִׁים מֵאָה יוֹתֵר עַל חֶצְיָן. אֲבָל מִשְׁפַּחַת בְּנֵי קְהָת אַתְּ מוֹצֵא מִבֶּן חֹדֶשׁ מְרֻבֶּה מִכָּל הַמִּשְׁפָּחוֹת, שֶׁהָיוּ שְׁמֹנַת אֲלָפִים וְשֵׁשׁ מֵאוֹת (שם ג, כח); וּכְשֶׁהוּא מוֹנֶה אוֹתָם מִבֶּן שְׁלשִׁים, שֶׁהוּא זְמַן הָעֲבוֹדָה, הָיוּ אַלְפַּיִם שְׁבַע מֵאוֹת וַחֲמִשִּׁים (שם ד, לו). הֲרֵי שֶׁהָיוּ מִבֶּן שְׁלשִׁים פָּחוֹת מֵהַשְּׁלִישׁ מֵאָה וְשִׁשָּׁה עָשָׂר. וְהַטַּעַם לָזֶה, לְפִי שֶׁבְּנֵי קְהָת הָיוּ טוֹעֲנֵי הָאָרוֹן וְהָיָה מְכַלֶּה בָּהֶם, לְפִיכָךְ נִתְמַעֲטוּ מִבֶּן שְׁלשִׁים יוֹתֵר מִכָּל הַמִּשְׁפָּחוֹת. אַךְ עִקַּר הַקֻּשְׁיָא בִּמְקוֹמָהּ עוֹמֶדֶת, דְּלָמָּה לֹא הָיוּ בְּנֵי גֵרְשׁוֹן וּבְנֵי מְרָרִי מְרֻבִּים כִּשְׁאָר כָּל הַשְּׁבָטִים. וְעוֹד תֵּמַהּ עַל רַבּוֹתֵינוּ זַ"ל, שֶׁעֲדַיִן בְּמִנְיָן זֶה לֹא נָשְׂאוּ הָאָרוֹן שֶׁתִּהְיֶה הַקְּדֻשָּׁה מְכַלָּה בָּהֶם. וּכְבָר הֻקְשָׁה זֶה לָרִאשׁוֹנִים זַ"ל. אַךְ כְּפִי מַה שֶּׁכָּתַבְנוּ לְקַמָּן (דרוש ה), שֶׁטַּעַם הָרִבּוּי הָיָה כְּדֵי לְהַשְׁלִים גְּזֵרַת הַשִּׁעְבּוּד שֶׁל אַרְבַּע מֵאוֹת שָׁנָה, נִיחָא. דִּשְׁאָר הַשְּׁבָטִים שֶׁהָיוּ בַּשִּׁעְבּוּד הֻצְרַךְ הַשֵּׁם לְרַבּוֹת אוֹתָם כְּדֵי שֶׁיַּשְׁלִימוּ גְזֵרַת הַשִּׁעְבּוּד, אֲבָל שִׁבְטוֹ שֶׁל לֵוִי שֶׁלֹּא הָיָה בִּכְלַל הַשִּׁעְבּוּד לֹא הָיָה שׁוּם תּוֹעֶלֶת נִמְשָׁךְ מֵרִבּוּיָם, וְאִם כֵּן הָיוּ פָּרִים וְרָבִים כְּדֶרֶךְ כָּל הָאָרֶץ.
<b>וּבָזֶה</b> יוּבַן מַאֲמַר הַכָּתוּב (שמות יא, ג): "וַיִּתֵּן יְיָ אֶת חֵן הָעָם בְּעֵינֵי מִצְרָיִם, גַּם הָאִישׁ משֶׁה גָּדוֹל מְאֹד" וְגוֹמֵר. וְיֵשׁ לְדַקְדֵּק בְּתֹאַר זֶה שֶׁתֵּאֵר אֶת יִשְׂרָאֵל בִּלְשׁוֹן 'עָם', שֶׁהֲרֵי אָמְרוּ זַ"ל (תנחומא בלק יז): "וַיָּחֶל הָעָם" (במדבר כה, א). כָּל מָקוֹם שֶׁנֶּאֱמַר 'הָעָם' — לְשׁוֹן גְּנַאי הוּא, וְכָל מָקוֹם שֶׁנֶּאֱמַר 'יִשְׂרָאֵל' — לְשׁוֹן שֶׁבַח הוּא וְכוּ', יְעֻיַּן שָׁם. וְאִם כֵּן הָכָא בִּשְׁעַת רָצוֹן הָיָה לוֹ לִקְרוֹתָם בְּלָשׁוֹן שֶׁל שֶׁבַח וְלוֹמַר 'וַייָ נָתַן אֶת חֵן יִשְׂרָאֵל'. וְעַיֵּן מַה שֶּׁכָּתַבְנוּ בָּזֶה לְקַמָּן בִּדְרוּשׁ חֲמִישִׁי. תּוּ קָשֶׁה בְּמַאי דְּקָאָמַר "גַּם הָאִישׁ משֶׁה", דְּאֵין לוֹ קֶשֶׁר עִם הַקּוֹדֵם. גַּם מִלַּת 'גַּם' הִיא מְיֻתֶּרֶת. וּכְבָר נִדְחֲקוּ בָּזֶה הָרַב אִבְּן עֶזְרָא וְהָרַמְבַּ"ן וְאָמְרוּ: וְטַעַם "גַּם הָאִישׁ משֶׁה", כִּי הָיוּ רַבִּים מֵהֶם מַשְׁאִילִים אוֹתָם מִפְּנֵי כְּבוֹד משֶׁה. וְלֹא יָדַעְתִּי לְמַאי אִצְטְרִיךְ לָזֶה מֵאַחַר שֶׁכְּבָר נָתַן הַשֵּׁם אֶת חֵן הָעָם בְּעֵינֵי מִצְרַיִם.
<b>וְלִי</b> נִרְאֶה דְּהָכֵי פֵּרוּשׁ הַכָּתוּב. דְּהִנֵּה כְּבָר כָּתַבְנוּ בִּדְרוּשׁ חֲמִישִׁי, דְּמַה שֶּׁזָּכוּ יִשְׂרָאֵל בְּבִזַּת מִצְרַיִם הָיָה חֵלֶף עֲבוֹדָתָם מִמַּה שֶּׁנִּשְׁתַּעְבְּדוּ בָּהֶם, וּכְמַאֲמַר גְּבִיהָא בֶּן פְּסִיסָא (סנהדרין צא ע"א). וְאִם כֵּן, שִׁבְטוֹ שֶׁל לֵוִי שֶׁלֹּא הָיוּ בִּכְלַל הַשִּׁעְבּוּד לֹא הָיוּ בִּכְלַל הַחֵן. עוֹד נַקְדִּים מַאי דְּאָמְרִינַן סוֹף פֶּרֶק קַמָּא דִשְׁבוּעוֹת (יג ע"ב): "וְכִפֶּר אֶת מִקְדַּשׁ הַקֹּדֶשׁ" (ויקרא טז, לג) — זֶה לִפְנַי וְלִפְנִים וְכוּ'; "עַם הַקָּהָל" — אֵלּוּ יִשְׂרָאֵל; "יְכַפֵּר" — אֵלּוּ הַלְוִיִּם. עַד כָּאן. וְאָמְרִינַן הָתָם, דְּאִצְטְרִיךְ קְרָא יַתִּירָא לְרַבּוֹת אֶת הַלְוִיִּם מִשּׁוּם דִּלְוִיִּם לָא אִקְּרוּ עַם. וּמֵהַאי טַעְמָא אָמְרִינַן בְּפֶרֶק הַזְּרוֹעַ (חולין דף קלא) דִּלְוִיִּם פְּטוּרִים מִלִּתֵּן זְרוֹעַ וּלְחָיַיִם וְהַקֵּבָה, מִשּׁוּם דִּכְתִיב (דברים יח, ג): "וְזֶה יִהְיֶה מִשְׁפַּט הַכֹּהֲנִים מֵאֵת הָעָם", וּלְוִיִּם אֵינָם בִּכְלַל עָם. עוֹד נַקְדִּים מַאי דְּאָמְרִינַן בְּפֶרֶק קַמָּא דְסוֹטָה (יג, א): בּוֹא וּרְאֵה כַּמָּה חֲבִיבוֹת מִצְו‍ֹת עַל משֶׁה רַבֵּנוּ! שֶׁכָּל יִשְׂרָאֵל כֻּלָּם נִתְעַסְּקוּ בְּבִזָּה, וְהוּא נִתְעַסֵּק בְּמִצְו‍ֹת; שֶׁנֶּאֱמַר (שמות יג, יט): "וַיִּקַּח משֶׁה אֶת עַצְמוֹת יוֹסֵף".
<b>וְהִנֵּה</b> כָּל הַשֶּׁבַח הַזֶּה שֶׁל משֶׁה רַבֵּנוּ אָתְיָא שַׁפִּיר אִם הָיָה בִּכְלַל הַחֵן, שֶׁהָיָה יָכוֹל לִשְׁאֹל מֵאֵת הַמִּצְרִים; אֲבָל אִם לֹא הָיָה בִּכְלַל הַחֵן, אֵין כָּאן שֶׁבַח בַּמֶּה שֶׁלֹּא נִתְעַסֵּק בְּבִזַּת מִצְרַיִם, דְּאֶפְשָׁר שֶׁאִם הָיָה שׁוֹאֵל כְּלֵי כֶסֶף וּכְלֵי זָהָב לֹא הָיוּ נוֹתְנִים לוֹ. וְלָזֶה בָּא הַכָּתוּב וְאָמַר: "וַייָ נָתַן אֶת חֵן הָעָם בְּעֵינֵי מִצְרָיִם". וְדִקְדֵּק הַכָּתוּב לוֹמַר 'עָם', לְמַעֵט שֵׁבֶט לֵוִי שֶׁלֹּא הָיוּ בִּכְלַל הַחֵן. וְכִי תֵּימָא, אִם כֵּן אֵין שֶׁבַח לְמשֶׁה בַּמֶּה שֶׁלֹּא נִתְעַסֵּק בַּבִּזָּה, מֵאַחַר שֶׁלֹּא הָיָה בִּכְלָל הַחֵן. לָזֶה אָמַר: "גַּם משֶׁה הָאִישׁ גָּדוֹל מְאֹד" וְגוֹמֵר, וְאִם הָיָה רוֹצֶה לִשְׁאֹל מֵהֶם כְּלֵי כֶסֶף וּכְלֵי זָהָב הָיוּ נוֹתְנִים לוֹ בְּיֶתֶר שְׂאֵת, אֶלָּא שֶׁהַמִּצְו‍ֹת הָיוּ חֲבִיבוֹת עָלָיו בְּיוֹתֵר וְלֹא רָצָה לְהִתְעַסֵּק בְּבִזַּת מִצְרַיִם אֶלָּא בְּהוֹלָכַת עַצְמוֹת יוֹסֵף, כִּי חָפֵץ חֶסֶד הוּא. וְעָלָיו אָמַר שְׁלֹמֹה בְּחָכְמָתוֹ (משלי י, ח): "חֲכַם לֵב יִקַּח מִצְו‍ֹת".

Chapter 5

<big><strong>דְּרוּשׁ חֲמִישִׁי</strong></big>
<b>פֶּרֶק קַמָּא דִבְרָכוֹת (ט ע"א): "דַּבֶּר נָא בְּאָזְנֵי הָעָם" (שמות יא, ב). אָמְרִי דְבֵי רַבִּי יַנַּאי: אֵין נָא אֶלָּא לְשׁוֹן בַּקָּשָׁה. אָמַר לוֹ הַקָּדוֹשׁ בָּרוּךְ הוּא לְמשֶׁה: בְּבַקָּשָׁה מִמְּךָ, לֵךְ וֶאֱמֹר לָהֶם לְיִשְׂרָאֵל: בְּבַקָּשָׁה מִכֶּם, שַׁאֲלוּ מִמִּצְרַיִם כְּלֵי כֶסֶף וּכְלֵי זָהָב. שֶׁלֹּא יֹאמַר אוֹתוֹ צַדִּיק: "וַעֲבָדוּם וְעִנּוּ אֹתָם" (בראשית טו, יג) קִיֵּם בָּהֶם, "וְאַחֲרֵי כֵן יֵצְאוּ בִּרְכֻשׁ גָּדוֹל" (שם שם, יד) לֹא קִיֵּם בָּהֶם. עַד כָּאן.</b>
<b>מִכֹּל</b> הַחֲסָדִים וּמִכָּל הָאֱמֶת נוֹדַע יְיָ מִשְׁפָּט עָשָׂה בְּצֵאת יִשְׂרָאֵל מִמִּצְרָיִם, כִּי הִפְלָה יְיָ חָסִיד לוֹ, הִנֵּה עַם יָצָא מִמִּצְרַיִם תּוֹךְ זְמַנּוֹ כְּלִפְנֵי זְמַנּוֹ. קוֹל דּוֹדִי הִנֵּה זֶה בָּא מְדַלֵּג עַל הֶהָרִים. וְהִנֵּה רַבּוֹתֵינוּ זַ"ל הֵיטִיבוּ כָּל אֲשֶׁר דִּבֵּרוּ בְּפֶרֶק קַמָּא דְסוֹטָה (יא ע"ב) וְזֶה לְשׁוֹנָם: דָּרַשׁ רַבִּי עֲקִיבָא: בִּשְׂכַר נָשִׁים צִדְקָנִיּוֹת שֶׁהָיוּ בְּאוֹתוֹ הַדּוֹר נִגְאֲלוּ יִשְׂרָאֵל מִמִּצְרַיִם. שֶׁבְּשָׁעָה שֶׁהוֹלְכוֹת לִשְׁאֹב מַיִם, הַקָּדוֹשׁ בָּרוּךְ הוּא מַזְמִין לָהֶם דָּגִים קְטַנִּים בְּכַדֵּיהֶם וְשׁוֹאֲבוֹת מֶחֱצָה מַיִם וּמֶחֱצָה דָגִים, וּבָאוֹת וְשׁוֹפְתוֹת שְׁתֵּי קְדֵרוֹת וְכוּ', וּמַשְׁקוֹת אוֹתָן וְנִזְקָקוֹת לָהֶם בֵּין שְׁפַּתָּיִם, שֶׁנֶּאֱמַר (תהלים סח, יד): "אִם תִּשְׁכְּבוּן בֵּין שְׁפַתָּיִם כַּנְפֵי יוֹנָה נֶחְפָּה בַכֶּסֶף". בִּשְׂכַר תִּשְׁכְּבוּן בֵּין שְׁפַתָּיִם זָכוּ יִשְׂרָאֵל לְבִזַּת מִצְרַיִם, שֶׁנֶּאֱמַר: "כַּנְפֵי יוֹנָה נֶחְפָּה בַכֶּסֶף" וְכוּ'. וְהוֹלְכוֹת וְיוֹלְדוֹת בַּשָּׂדֶה תַּחַת הַתַּפּוּחַ וְכוּ'. וּכְשֶׁנִּגְלָה הַקָּדוֹשׁ בָּרוּךְ הוּא עַל הַיָּם הֵם הִכִּירוּהוּ תְּחִלָּה, שֶׁנֶּאֱמַר (שמות טו, ב): "זֶה אֵלִי וְאַנְוֵהוּ". עַד כָּאן.
<b>וְיֵשׁ</b> לְדַקְדֵּק בְּמַאֲמָר זֶה, דְּבַתְּחִלָּה אָמַר בִּשְׂכַר נָשִׁים צִדְקָנִיּוֹת נִגְאֲלוּ יִשְׂרָאֵל מִמִּצְרַיִם, וְלֹא הֵבִיא רְאָיָה לִדְבָרָיו אֶלָּא דְבִזְכוּתָן זָכוּ לְבִזַּת מִצְרַיִם, אֲבָל עַל עִקַּר הַגְּאֻלָּה שֶׁהָיְתָה בִּשְׂכַר הַנָּשִׁים צִדְקָנִיּוֹת לֹא הֵבִיא שׁוּם רְאָיָה לִדְבָרָיו, וְאַכַּתִּי אִיכָּא לְמֵימַר דְּאַף שֶׁבִּזַּת מִצְרַיִם הָיָה בִּשְׂכָרָן מִכָּל מָקוֹם עִקַּר הַגְּאֻלָּה לֹא הָיְתָה בִּשְׁבִילָן. וְלָזֶה אֶפְשָׁר לְיַשֵּׁב עִם מַאֲמַר רַבּוֹתֵינוּ זַ"ל בִּשְׁמוֹת רַבָּה (פרשה א סימן מב) וְזֶה לְשׁוֹנָם: "וַיַּרְא אֱלֹהִים אֶת בְּנֵי יִשְׂרָאֵל וַיֵּדַע אֱלֹהִים" (שמות ב, כה) — יָדַע שֶׁהֵן עֲתִידִין לוֹמַר "זֶה אֵלִי וְאַנְוֵהוּ" וְעָמַד וּגְאָלָם. עַד כָּאן. וְהִנֵּה רַבִּי עֲקִיבָא בְּסִיּוּם הַמַּאֲמָר כֹּה דִבֵּר, דְּאֵלּוּ הַיְלָדִים הִכִּירוּהוּ תְּחִלָּה. וּפֵרֵשׁ רַשִׁ"י: שֶׁרָאוּ שְׁכִינָתוֹ כְּבָר, וְאָמְרוּ זֶה אֵלִי שֶׁרָאִינוּ כְּבָר. הֲרֵי שֶׁאֵלּוּ הַנָּשִׁים צִדְקָנִיּוֹת הָיוּ סִבָּה לִגְאֻלַּת יִשְׂרָאֵל, שֶׁהֲרֵי בְּסִבָּתָם בָּאוּ לָעוֹלָם אוֹתָם הַיְלָדִים וְאָמְרוּ "זֶה אֵלִי וְאַנְוֵהוּ", וּבִשְׁבִיל שֶׁיָּדַע הַשֵּׁם שֶׁעֲתִידִים לוֹמַר "זֶה אֵלִי וְאַנְוֵהוּ" גְּאָלָם.
<b>אַךְ</b> אַכַּתִּי יֵשׁ לְדַקְדֵּק, דִּלְמַאי אִצְטְרִיךְ זְכוּת הַנָּשִׁים לִגְאֻלַּת יִשְׂרָאֵל, וַהֲלוֹא כְּבָר הִבְטִיחַ הַשֵּׁם לְאַבְרָהָם "וְאַחֲרֵי כֵן יֵצְאוּ בִּרְכֻשׁ גָּדוֹל". וּמַהֲרַ"שׁ יָפֶה (פרשה א סימן טז) תֵּרֵץ לָזֶה, שֶׁאַף עַל פִּי שֶׁיָּעַד הַשֵּׁם לִפְדּוֹתָם, הַיְנוּ לְסוֹף אַרְבַּע מֵאוֹת שָׁנָה, אֲבָל בִּזְכוּת הַנָּשִׁים צִדְקָנִיּוֹת דִּלֵּג עַל הַקֵּץ, כִּי לֹא הָיוּ בְּמִצְרַיִם אֶלָּא רְד"וּ שָׁנָה. עַד כָּאן. וְדִבְרֵי הָרַב זַ"ל נֶאֶמְנוּ מְאֹד, וְכִדְאָמְרִינַן בְּמִדְרַשׁ חָזִיתָ (פרשה ב סימן יט) וְזֶה לְשׁוֹנָם: "קוֹל דּוֹדִי הִנֵּה זֶה בָּא, מְדַלֵּג עַל הֶהָרִים מְקַפֵּץ עַל הַגְּבָעוֹת" (שה"ש ב, ח). רַבִּי יְהוּדָה אוֹמֵר: "קוֹל דּוֹדִי הִנֵּה זֶה בָּא" — זֶה משֶׁה. בְּשָׁעָה שֶׁבָּא וְאָמַר לָהֶם לְיִשְׂרָאֵל: בַּחֹדֶשׁ הַזֶּה אַתֶּם יוֹצְאִים, אָמְרוּ לוֹ: משֶׁה רַבֵּנוּ, הֵיאַךְ אָנוּ נִגְאָלִים? וַהֲלוֹא אָמַר הַקָּדוֹשׁ בָּרוּךְ הוּא לְאַבְרָהָם "וַעֲבָדוּם וְעִנּוּ אֹתָם אַרְבַּע מֵאוֹת שָׁנָה", וַעֲדַיִן אֵין בְּיָדֵנוּ אֶלָּא רְד"וּ שָׁנָה. אָמַר לָהֶם: הוֹאִיל וְהוּא חָפֵץ בִּגְאֻלַּתְכֶם אֵינוֹ מַבִּיט בְּחֶשְׁבּוֹנוֹתֵיכֶם, אֶלָּא "מְדַלֵּג עַל הֶהָרִים מְקַפֵּץ עַל הַגְּבָעוֹת". וְאֵין הָרִים וּגְבָעוֹת הָאֲמוּרִים כָּאן אֶלָּא קִצִּים וְעִבּוּרִים. מְדַלֵּג עַל הַחֶשְׁבּוֹנוֹת וְעַל הַקִּצִּים, וּבַחֹדֶשׁ הַזֶּה אַתֶּם נִגְאָלִים. עַד כָּאן. הֲרֵי מְבֹאָר שֶׁהַשֵּׁם דִּלֵּג עַל הַקֵּץ מִמַּה שֶּׁגָּזַר, וּסְבִירָא לֵהּ לְרַבִּי עֲקִיבָא שֶׁדִּלּוּג זֶה הָיָה בִּשְׁבִיל הַנָּשִׁים צִדְקָנִיּוֹת.
<b>אַךְ</b> אַכַּתִּי יֵשׁ לְדַקְדֵּק, דְּמַה הִתְיַחֲסוּת יֵשׁ בִּפְעֻלַּת אֵלּוּ הַנָּשִׁים אֲשֶׁר הִשְׁתַּדְּלוּ שֶׁיִּהְיוּ יִשְׂרָאֵל פָּרִים וְרָבִים עִם בִּזַּת מִצְרַיִם, עַד שֶׁנֹּאמַר שֶׁבִּשְׁבִיל זְכוּתָם זָכוּ לְבִזַּת מִצְרַיִם.
<b>וְהִנֵּה</b> סָמוּךְ לְמַאֲמָר זֶה דְרַבִּי עֲקִיבָא אָמְרִינַן הָתָם: "וַיִּבֶן עָרֵי מִסְכְּנוֹת" (שמות א, יא) — שֶׁמְּמַסְכְּנוֹת אֶת בַּעְלֵיהֶם. עַד כָּאן. וּפֵרֵשׁ רַשִׁ"י: שֶׁמְּמַסְכְּנוֹת אֶת בַּעְלֵיהֶם — מְדַלְדְּלוֹת, כְּדִכְתִיב (שמות יב, לו): "וַיְנַצְּלוּ אֶת מִצְרָיִם". וּבִשְׁבִיל עֲבוֹדָה זוֹ הוּא דְאֵרַע לָהֶם. עַד כָּאן. וְהִנֵּה אִם כְּמַאֲמָר זֶה דְּקָאָמַר דְּבִשְׁבִיל עֲבוֹדָה זוֹ זָכוּ יִשְׂרָאֵל לְבִזַּת מִצְרַיִם, יֵשׁ לְדַקְדֵּק גַּם כֵּן כָּל מַה שֶּׁדִּקְדַּקְנוּ לְדַעַת רַבִּי עֲקִיבָא, דְּהָא הֵיכָן רְמִיזָא דְּבִשְׁבִיל עֲבוֹדָה זוֹ זָכוּ יִשְׂרָאֵל בְּבִזַּת מִצְרַיִם? וַהֲלוֹא בִּזַּת מִצְרַיִם הִיא הַבְטָחַת הַשֵּׁם שֶׁהִבְטִיחוֹ לְאַבְרָהָם. וְעוֹד יֵשׁ לְדַקְדֵּק, בְּמַאי פְּלִיג רַב וּשְׁמוּאֵל עִם רַבִּי עֲקִיבָא, דְּמַר אָמַר דְּבִשְׁבִיל כֹּבֶד הָעֲבוֹדָה זָכוּ יִשְׂרָאֵל לְבִזַּת מִצְרַיִם, וּמַר אָמַר דְּבִשְׁבִיל מַעֲשֵׂה הַנָּשִׁים צִדְקָנִיּוֹת זָכוּ יִשְׂרָאֵל לְבִזַּת מִצְרַיִם.
<b>וְנִרְאֶה</b> דְּכָל זֶה יוּבַן עִם מַאי דְּאָמְרִינַן בָּאַחֲרוֹן דְּסַנְהֶדְרִין (צא ע"א): פַּעַם אַחַת בָּאוּ בְּנֵי מִצְרַיִם לָדוּן עִם יִשְׂרָאֵל לִפְנֵי אֲלֶכְּסַנְדְּרוֹס מֻקְדּוֹן. אָמְרוּ לוֹ: הֲרֵי הוּא אוֹמֵר (שמות יב, לו): "וַייָ נָתַן אֶת חֵן הָעָם בְּעֵינֵי מִצְרַיִם וַיַּשְׁאִלוּם", תְּנוּ לָנוּ כֶּסֶף וְזָהָב שֶׁנְּטַלְתֶּם. אָמַר לָהֶם גְּבִיהָא בֶּן פְּסִיסָא: הֲרֵי הוּא אוֹמֵר (שם שם, מ): "וּמוֹשַׁב בְּנֵי יִשְׂרָאֵל אֲשֶׁר יָשְׁבוּ בְּמִצְרָיִם שְׁלשִׁים שָׁנָה וְאַרְבַּע מֵאוֹת שָׁנָה", תְּנוּ לָנוּ שָׂכָר שֶׁל שִׁשִּׁים רִבּוֹא. וְלֹא מָצְאוּ תְּשׁוּבָה לָזֶה וּבָרְחוּ לָהֶם. עַד כָּאן. וְיֵשׁ לְדַקְדֵּק בְּטַעֲנָה זוֹ שֶׁל גְּבִיהָא בֶּן פְּסִיסָא: אֵיךְ הֵבִיא פָּסוּק זֶה דְ"וּמוֹשַׁב בְּנֵי יִשְׂרָאֵל אֲשֶׁר יָשְׁבוּ בְּמִצְרָיִם שְׁלשִׁים שָׁנָה וְאַרְבַּע מֵאוֹת שָׁנָה", דְּעַל כָּרְחִין אֵינוֹ כִּפְשׁוּטוֹ, שֶׁהֲרֵי לֹא יָשְׁבוּ בְּמִצְרַיִם כִּי אִם רְד"וּ שָׁנָה, וְכַמְבֹאָר, וּמִכֹּחַ זֶה הֻצְרְכוּ לְשַׁנּוֹת לְתַלְמַי הַמֶּלֶךְ וְלוֹמַר: "וּמוֹשַׁב בְּנֵי יִשְׂרָאֵל אֲשֶׁר יָשְׁבוּ בְמִצְרַיִם וּבִשְׁאָר אֲרָצוֹת אַרְבַּע מֵאוֹת וּשְׁלשִׁים שָׁנָה" (מגילה ט, א). וְעוֹד יֵשׁ לְדַקְדֵּק, דַּאֲפִלּוּ רְד"וּ שָׁנָה שֶׁיָּשְׁבוּ בְּמִצְרַיִם לֹא הָיוּ כֻּלָּם בַּעֲבוֹדָה, וְכִדְאָמְרִינַן בִּשְׁמוֹת רַבָּה (פרשה א סימן ז): "וַיָּמָת יוֹסֵף וְכָל אֶחָיו וְכֹל הַדּוֹר הַהוּא" (שמות א, ו). לְלַמֶּדְךָ, שֶׁכָּל זְמַן שֶׁהָיָה אֶחָד מֵהֶם קַיָּם מֵאוֹתָם שֶׁיָּרְדוּ לְמִצְרַיִם לֹא שִׁעְבְּדוּ הַמִּצְרִיִּים בְּיִשְׂרָאֵל. עַד כָּאן. וְאִם כֵּן, אֵיךְ טָעַן גְּבִיהָא בֶּן פְּסִיסָא אַרְבַּע מֵאוֹת וּשְׁלשִׁים שָׁנָה שֶׁל שִׁעְבּוּד?
<b>וְהַנִּרְאֶה</b> לְיַשֵּׁב כָּל זֶה הוּא עִם מַה שֶּׁהֻקְשָׁה לַמְפָרְשִׁים, דְּהֵיכָן נִתְקַיֵּם גְּזֵרַת הַשֵּׁם שֶׁגָּזַר "וַעֲבָדוּם וְעִנּוּ אֹתָם אַרְבַּע מֵאוֹת שָׁנָה"? וַהֲלוֹא לֹא הָיָה מֵעֲבוֹדָה וְעִנּוּי לְמֶחֱצָה לִשְׁלִישׁ וְלִרְבִיעַ וְכַמְבֹאָר. וְנֶאֶמְרוּ בָּזֶה שְׁנֵי תֵּרוּצִים. הָאֶחָד הוּא כֹּבֶד הָעֲבוֹדָה, דִּכְתִיב (שם שם, יד): "וַיְמָרְרוּ אֶת חַיֵּיהֶם בַּעֲבֹדָה קָשָׁה בְּחֹמֶר וּבִלְבֵנִים וּבְכָל עֲבֹדָה בַּשָּׂדֶה", וְכָל זֶה לֹא הָיָה בִּכְלַל גְּזֵרַת הַשֵּׁם שֶׁל "וַעֲבָדוּם וְעִנּוּ אֹתָם אַרְבַּע מֵאוֹת שָׁנָה", אֶלָּא כֹּבֶד זֶה שֶׁל עֲבוֹדָה שֶׁעָשׂוּ בָּהֶם בְּאוֹתָן הַשָּׁנִים נֶחְשַׁב כְּאִלּוּ נִשְׁתַּעְבְּדוּ בָּהֶם אַרְבַּע מֵאוֹת שָׁנָה. וּכְבָר יִחֵס תֵּרוּץ זֶה מַהֲרַ"שׁ יָפֶה לְמַאֲמָרָם בִּשְׁמוֹת רַבָּה (פרשה טז סימן א): "קוּמִי לָךְ רַעְיָתִי יָפָתִי וּלְכִי לָךְ" (שה"ש ב, י). אָמְרוּ יִשְׂרָאֵל: רִבּוֹן הָעוֹלָם, אַרְבַּע מֵאוֹת שָׁנָה אָמַרְתָּ לָנוּ לְהִשְׁתַּעְבֵּד, וַעֲדַיִן לֹא שָׁלְמוּ. אָמַר לָהֶם: כְּבָר שָׁלְמוּ, שֶׁנֶּאֱמַר (שם שם, יא): "כִּי הִנֵּה הַסְּתָו עָבָר". עַד כָּאן. דִּלְפִי הָאֱמֶת לֹא שָׁלְמוּ, אֶלָּא דִסְבִירָא לַהּ לְאוֹתָהּ אַגָּדָה שֶׁהַשֵּׁם רִחֵם עֲלֵיהֶם מִפְּנֵי צַעֲרָם וְכֹבֶד הָעֲבוֹדָה וְדִלֵּג עַל הַקֵּץ. וְזֶהוּ שֶׁהֵשִׁיב הַשֵּׁם: "כִּי הִנֵּה הַסְּתָו עָבָר", כִּי לִהְיוֹת הַשִּׁעְבּוּד קָשֶׁה כַּסְּתָו הִסְפִּיק לָהֶם הַזְּמַן שֶׁעָבַר. עַד כָּאן. עוֹד אָמְרוּ תֵּרוּץ אַחֵר: דְּמַה שֶּׁנִּתְרַבּוּ יִשְׂרָאֵל שֶׁלֹּא כְּדֶרֶךְ הַטֶּבַע, כְּדִכְתִיב (שמות א, ז): "וּבְנֵי יִשְׂרָאֵל פָּרוּ וַיִּשְׁרְצוּ וַיִּרְבּוּ וַיַּעַצְמוּ בִּמְאֹד מְאֹד", הִשְׁלִים הַחֶשְׁבּוֹן שֶׁל אַרְבַּע מֵאוֹת שָׁנָה. כְּלוֹמַר, כְּשִׁעוּר הָעֲבוֹדָה שֶׁהָיוּ רְאוּיִים לַעֲשׂוֹת בְּאַרְבַּע מֵאוֹת שָׁנָה עָשׂוּ בִּזְמַן מוּעָט מֵחֲמַת רִבּוּי הָאֲנָשִׁים.
<b>וּבָזֶה</b> יוּבַן מַאֲמַר הַכָּתוּב (ישעיה ס, כב): "הַקָּטֹן יִהְיֶה לָאֶלֶף וְהַצָּעִיר לְגוֹי עָצוּם, אֲנִי יְיָ בְּעִתָּהּ אֲחִישֶׁנָּה". וְיֵשׁ לְדַקְדֵּק בְּמַאֲמַר 'בְּעִתָּהּ אֲחִישֶׁנָּה' שֶׁהֵם דְּבָרִים סוֹתְרִים זֶה לָזֶה, דְּאִם הוּא בְּעִתָּהּ אֵינוֹ אֲחִישֶׁנָּה וְאִם הוּא אֲחִישֶׁנָּה אֵינוֹ בְּעִתָּהּ. וְרַבּוֹתֵינוּ זַ"ל נִתְעוֹרְרוּ בָּזֶה וְאָמְרוּ (סנהדרין צח ע"א): לֹא זָכוּ — בְּעִתָּהּ, זָכוּ — אֲחִישֶׁנָּה. אַךְ כְּפִי דַרְכֵּנוּ נֹאמַר בְּעִנְיָן אַחֵר. וְהִנֵּה מַהֲרַ"שׁ יָפֶה הִקְשָׁה בְּאוֹתָהּ אַגָּדָה דְרַבִּי עֲקִיבָא שֶׁכָּתַבְנוּ, דְּבִשְׁבִיל "אִם תִּשְׁכְּבוּן בֵּין שְׁפַתָּיִם" זָכוּ יִשְׂרָאֵל לְבִזַּת מִצְרַיִם, דְּהֵיכִי קָאָמַר 'אִם תִּשְׁכְּבוּן' שֶׁהוּא עָתִיד, וַהֲלוֹא קְרָא בְּלֶעָבָר קָא מַיְרֵי? וְתֵרֵץ, שֶׁהַכָּתוּב יִרְמֹז עַל הֶעָתִיד לִימוֹת הַמָּשִׁיחַ שֶׁיִּהְיֶה כִּימֵי צֵאתֵנוּ מֵאֶרֶץ מִצְרַיִם. עַד כָּאן. וְזֶהוּ הַכַּוָּנָה, דְּכִי הֵיכִי דִבְמִצְרַיִם רִבּוּי הָאֲנָשִׁים הָיָה סִבָּה לְמַהֵר אֶת הַקֵּץ, הָכֵי נָמֵי לֶעָתִיד לָבוֹא, שֶׁאַף שֶׁגָּזַר הַשֵּׁם שֶׁנִּהְיֶה בַּגָּלוּת סַךְ מָה, מִכָּל מָקוֹם בְּסִבַּת רִבּוּי יִשְׂרָאֵל יָבוֹא הַגּוֹאֵל קֹדֶם הַזְּמַן שֶׁגָּזַר הַשֵּׁם. לְפִי שֶׁכָּךְ הִיא הַמִּדָּה, שֶׁרִבּוּי יִשְׂרָאֵל מַשְׁלִים הַזְּמַן. וְזֶהוּ אָמְרוֹ: "הַקָּטֹן יִהְיֶה לָאֶלֶף וְהַצָּעִיר לְגוֹי עָצוּם", וּלְפִיכָךְ "אֲנִי יְיָ בְּעִתָּהּ" — הוּא בְּעִתָּה, לְפִי שֶׁכָּךְ הִיא הַמִּדָּה, וַ"אֲחִישֶׁנָּה" — לְפִי שֶׁהַשֵּׁם הוּא הַמַּרְבֶּה לְיִשְׂרָאֵל כְּדֵי לְהָבִיא הַגּוֹאֵל קֹדֶם זְמַנּוֹ.
<b>וּבָזֶה</b> הָיָה מְתָרֵץ הָרַב מַר דּוֹדִי זַ"ל מַה שֶּׁהִקְשָׁה הָרְאֵ"ם בְּפָרָשַׁת שְׁמוֹת (ב, כג) עַל מַה שֶּׁכָּתַב רַשִׁ"י: "וַיָּמָת מֶלֶךְ מִצְרַיִם" — מְלַמֵּד שֶׁנִּצְטָרַע, וְהָיָה שׁוֹחֵט תִּינוֹקוֹת יִשְׂרָאֵל וְרוֹחֵץ בְּדָמָם. עַד כָּאן. וְהֵבִיא מַה שֶּׁאָמְרוּ בִּשְׁמוֹת רַבָּה (פרשה א סימן מא), שֶׁאָמְרוּ לוֹ חַרְטֻמָּיו: אֵין לְךָ רְפוּאָה אֶלָּא כְּשֶׁתִּשְׁחַט מִקְּטַנֵּי יִשְׂרָאֵל מֵאָה וַחֲמִשִּׁים בַּבֹּקֶר וּמֵאָה וַחֲמִשִּׁים בָּעֶרֶב, וְתִרְחַץ בִּדְמֵיהֶם שְׁתֵּי פְּעָמִים בַּיּוֹם. דְּאִם כֵּן אֵיךְ יִתְיַשֵּׁב הַמִּדְרָשׁ הַזֶּה עַל "וַיֵּאָנְחוּ בְנֵי יִשְׂרָאֵל מִן הָעֲבֹדָה", דִּלְפִי הַמִּדְרָשׁ הַזֶּה 'וַיֵּאָנְחוּ בְנֵי יִשְׂרָאֵל' סְתָמָא מִבָּעֵי לֵהּ, שֶׁאָז הָיִינוּ מְפָרְשִׁים שֶׁנֶּאֶנְחוּ מֵחֲמַת הַגְּזֵרָה רָעָה עַל שְׁחִיטַת הַבָּנִים, וְלֹא מִן הָעֲבוֹדָה. עַד כָּאן דְּבָרָיו. וְהִנִּיחַ הַדָּבָר בְּתֵמַהּ. וְהוּא זַ"ל הָיָה מְפָרֵשׁ, דְּיִשְׂרָאֵל בִּרְאוֹתָם הַשִּׁעְבּוּד הָיוּ מִצְטַעֲרִים מֵחֲמַת שֶׁרָאוּ שֶׁהַגְּזֵרָה הָיְתָה אַרְבַּע מֵאוֹת שָׁנָה וַעֲדַיִן הָיָה חָסֵר מִן הַמִּנְיָן הַרְבֵּה, אֶלָּא שֶׁכְּשֶׁרָאוּ שֶׁהָיוּ מִתְרַבִּים שֶׁלֹּא כְּדֶרֶךְ הַטֶּבַע הָיוּ מִתְנַחֲמִים וְאוֹמְרִים דְּאֵין סָפֵק דְּהַקָּדוֹשׁ בָּרוּךְ הוּא יְדַלֵּג עַל הַקֵּץ מֵחֲמַת רִבּוּי הָאֲנָשִׁים. אֲבָל עַכְשָׁו שֶׁנִּצְטָרַע פַּרְעֹה וְהָיָה שׁוֹחֵט לִרְפוּאָתוֹ מֵאָה וַחֲמִשִּׁים יְלָדִים בַּבֹּקֶר וּמֵאָה וַחֲמִשִּׁים בָּעֶרֶב, וְאִם כֵּן אֵין כָּאן רִבּוּי אֲנָשִׁים כְּדֵי לְמַהֵר אֶת הַקֵּץ, וְעַל זֶה "וַיֵּאָנְחוּ בְנֵי יִשְׂרָאֵל מִן הָעֲבֹדָה". כְּלוֹמַר, מִי יוּכַל לִסְבֹּל עֲבוֹדָה זוֹ עַד תַּשְׁלוּם אַרְבַּע מֵאוֹת שָׁנָה. אֵלּוּ דְבָרָיו זַ"ל.
<b>וּבָזֶה</b> נִיחָא מַה שֶּׁתָּבַע גְּבִיהָא בֶּן פְּסִיסָא שְׂכַר עֲבוֹדָה שֶׁל אַרְבַּע מֵאוֹת וּשְׁלשִׁים שָׁנָה שֶׁל שִׁשִּׁים רִבּוֹא, דְּאַף עַל פִּי שֶׁלֹּא נִשְׁתַּעְבְּדוּ יִשְׂרָאֵל בְּמִצְרַיִם כָּל זֶה הַזְּמַן, מִכָּל מָקוֹם קְשִׁי הָעֲבוֹדָה וּמַה שֶּׁנִּתְרַבּוּ יִשְׂרָאֵל שֶׁלֹּא כְּדֶרֶךְ הַטֶּבַע הִשְׁלִים הַזְּמַן. וְאַף עַל פִּי שֶׁהָיוּ יִשְׂרָאֵל בְּמִצְרַיִם יוֹתֵר מִשִּׁשִּׁים רִבּוֹא, וְכִדְאָמְרִינַן בַּמִּדְרָשׁ (מכילתא בשלח, פתיחתא): "וַחֲמֻשִׁים עָלוּ בְנֵי יִשְׂרָאֵל" (שמות יג, יח) — מְלַמֵּד שֶׁאֶחָד מֵחֲמִשָּׁה עָלוּ וְהַשְּׁאָר מֵתוּ בִּשְׁלשֶׁת יְמֵי הַחשֶׁךְ, מִכָּל מָקוֹם כֵּיוָן שֶׁהָרִבּוּי הִשְׁלִים הַחֶשְׁבּוֹן שֶׁל אַרְבַּע מֵאוֹת וּשְׁלשִׁים שָׁנָה, כֵּיוָן שֶׁתָּבַע אַרְבַּע מֵאוֹת וּשְׁלשִׁים שָׁנָה שֶׁל שִׁעְבּוּד מִשּׁוּם הָכֵי לֹא תָּבַע אֶלָּא שָׂכָר שֶׁל שִׁשִּׁים רִבּוֹא.
<b>וּבָזֶה</b> נִיחָא דְּרַבִּי עֲקִיבָא וְרַב וּשְׁמוּאֵל לָא פְּלִיגִי, וּמַר אָמַר חֲדָא וּמַר אָמַר חֲדָא וְלָא פְּלִיגִי. דְּרַבִּי עֲקִיבָא נָקַט הַטַּעַם דְּמַה שֶּׁהִשְׁלִים הַקֵּץ הָיָה בְּסִבַּת מַה שֶּׁנִּתְרַבּוּ שֶׁלֹּא כְּדֶרֶךְ הַטֶּבַע, וְלָזֶה אָמַר דְּבִשְׁבִיל נָשִׁים צִדְקָנִיּוֹת נִגְאֲלוּ יִשְׂרָאֵל מִמִּצְרַיִם, דְּבִשְׁבִיל שֶׁהִשְׁתַּדְּלוּ לְהִזְדַּקֵּק לְבַעְלֵיהֶן וְנִתְרַבּוּ יִשְׂרָאֵל שֶׁלֹּא כְּדֶרֶךְ הַטֶּבַע נִשְׁלַם הַקֵּץ קֹדֶם הַזְּמַן וּגְאָלָם. וּמִשּׁוּם הָכֵי זָכוּ יִשְׂרָאֵל לְבִזַּת מִצְרַיִם, לְפִי שֶׁאִם הָיוּ נִגְאָלִים בִּלְתִּי הַשְׁלָמָה לֹא הָיוּ זוֹכִים בְּבִזַּת מִצְרַיִם, שֶׁהֲרֵי הַבְטָחַת "וְאַחֲרֵי כֵן יֵצְאוּ בִּרְכֻשׁ גָּדוֹל" הוּא בִּתְנַאי שֶׁיִּשְׁתַּעְבְּדוּ בְּמִצְרַיִם אַרְבַּע מֵאוֹת שָׁנָה; אֲבָל עַכְשָׁו דְּבִשְׁבִילָם נִתְרַבּוּ יִשְׂרָאֵל, נִמְצָא דִכְבָר נִשְׁלַם הַזְּמַן שֶׁל אַרְבַּע מֵאוֹת שָׁנָה, וְאִם כֵּן בְּדִין זוֹכִים יִשְׂרָאֵל בְּבִזַּת מִצְרַיִם. וְרַב וּשְׁמוּאֵל סְבִירָא לְהוּ דְּרִבּוּי הָעֲבוֹדָה הִשְׁלִים הַקֵּץ, וּמִשּׁוּם הָכֵי אָמְרוּ דְּבִשְׁבִיל רִבּוּי הָעֲבוֹדָה זָכוּ לְבִזַּת מִצְרַיִם.
<b>הַכְּלָל</b> הָעוֹלֶה, דִּשְׁנֵי טְעָמִים הֻצְרְכוּ יִשְׂרָאֵל כְּדֵי לְדַלֵּג אֶת הַקֵּץ וּלְהַשְׁלִים הַגְּזֵרָה שֶׁל "וַעֲבָדוּם וְעִנּוּ אֹתָם אַרְבַּע מֵאוֹת שָׁנָה": הָאֶחָד הוּא כֹּבֶד הָעֲבוֹדָה, וְהַשֵּׁנִי מַה שֶּׁנִּתְרַבּוּ שֶׁלֹּא כְּדֶרֶךְ הַטֶּבַע. וְזֶהוּ כַּוָּנָתָם בְּאוֹתָהּ אַגָּדָה שֶׁכָּתַבְנוּ, שֶׁכְּשֶׁאָמְרוּ יִשְׂרָאֵל: אֵיךְ אָנוּ נִגְאָלִים? הֵשִׁיב לָהֶם משֶׁה: אֵינוֹ מַבִּיט בְּחֶשְׁבּוֹנוֹתֵיכֶם, אֶלָּא "מְדַלֵּג עַל הֶהָרִים מְקַפֵּץ עַל הַגְּבָעוֹת". וְאֵין הָרִים וּגְבָעוֹת אֶלָּא קִצִּים וְחֶשְׁבּוֹנוֹת וְכוּ'. דִּלְמַאי אִצְטְרִיכוּ תְּרֵי דִלּוּגִים "מְדַלֵּג עַל הֶהָרִים מְקַפֵּץ עַל הַגְּבָעוֹת"? בְּחַד דִּלּוּג סַגִּי! אֶלָּא שֶׁכַּוָּנָתָם הִיא, שֶׁשְּׁתֵי סִבּוֹת הָיוּ שֶׁנִּשְׁלַם הַקֵּץ בְּאוֹתוֹ זְמַן וְעָמַד וּגְאָלָם: הָאַחַת הִיא כֹּבֶד הָעֲבוֹדָה, וְהַשֵּׁנִית הִיא מַה שֶּׁנִּתְרַבּוּ יִשְׂרָאֵל שֶׁלֹּא כְּדֶרֶךְ הַטֶּבַע. וְזֶה מַה שֶּׁהֵשִׁיב לָהֶם משֶׁה: "מְדַלֵּג עַל הֶהָרִים מְקַפֵּץ עַל הַגְּבָעוֹת".
<b>וּבָזֶה</b> יוּבַן מַאי דְּאָמְרִינַן בִּשְׁמוֹת רַבָּה (פרשה ג סימן יא): "וְשָׁמְעוּ לְקֹלֶךָ" (שמות ג, יח). לָמָּה? שֶׁמָּסֹרֶת גְּאֻלָּה הִיא בְּיָדָם, שֶׁכָּל גּוֹאֵל שֶׁיָּבוֹא וְיֹאמַר לָהֶם פְּקִידָה כְּפוּלָה — גּוֹאֵל שֶׁל אֱמֶת הוּא. עַד כָּאן. וּכְבָר הֵבִיא רַשִׁ"י אַגָּדָה הַלֵּזוּ בְּפֵרוּשׁוֹ. וְהָרַמְבַּ"ן הֻקְשָׁה לוֹ וְזֶה לְשׁוֹנוֹ: וְיֵשׁ עָלֶיךָ לִשְׁאֹל, וּמִנַּיִן לָהֶם שֶׁיַּאֲמִינוּ? שֶׁמָּא משֶׁה שָׁמַע בַּמָּסֹרֶת הַזֹּאת כְּמוֹתָם? וְיֵשׁ לוֹמַר: כָּךְ קִבְּלוּ מִיּוֹסֵף, שֶׁשָּׁמַע מִפִּי הַנָּבִיא אֲבִיהֶם, שֶׁהָרִאשׁוֹן שֶׁיָּבוֹא וְיֹאמַר לָהֶם בַּלָּשׁוֹן הַזֶּה הוּא יִהְיֶה הַגּוֹאֵל. וְגָלוּי וְיָדוּעַ לִפְנֵי הַקָּדוֹשׁ בָּרוּךְ הוּא שֶׁלֹּא יָבוֹא אָדָם וִיכַזֵּב בָּהֶם, וּבְכָךְ הִבְטִיחָם. עַד כָּאן. וְיֵשׁ לְדַקְדֵּק, דְּכֵיוָן שֶׁכָּךְ הִבְטִיחַ הַשֵּׁם שֶׁלֹּא יָבוֹא וִיכַזֵּב שׁוּם אָדָם, לָמָּה זֶה נָתַן סִימָן זֶה דִפְקִידָה? בְּכָל סִימָן שֶׁיִּהְיֶה יַאֲמִינוּ, מֵאַחַר שֶׁכְּבָר הִבְטִיחַ הַשֵּׁם שֶׁלֹּא יָבוֹא אָדָם וִיכַזֵּב! וְעוֹד יֵשׁ לְדַקְדֵּק בְּמַאֲמָר זֶה, דְּקָאָמַר: שֶׁכָּל מִי שֶׁיָּבוֹא וְיֹאמַר פְּקִידָה כְּפוּלָה גּוֹאֵל שֶׁל אֱמֶת הוּא. דִּלְמַאי אִצְטְרִיךְ כֶּפֶל הַפְּקִידָה? בַּחֲדָא פְּקִידָא סַגִּי! אַךְ עִם מַה שֶּׁכָּתַבְנוּ בְּשֵׁם הַמְפָרְשִׁים יִתְיַשֵּׁב הַכֹּל, דְּמָסֹרֶת הִיא בְּיָדָם שֶׁכָּל מִי שֶׁיֹּאמַר פְּקִידָה כְּפוּלָה הוּא הַגּוֹאֵל. וְהַכַּוָּנָה הוּא, דִּשְׁתֵּי פְּקִידוֹת הֻצְרְכוּ יִשְׂרָאֵל כְּדֵי לִגָּאֵל קֹדֶם זְמַנָּם: הָאַחַת הִיא קְשִׁי הַשִּׁעְבּוּד שֶׁנִּשְׁתַּעְבְּדוּ בָּהֶם הַמִּצְרִיִּים, וְהַשֵּׁנִית הִיא מַה שֶּׁנִּתְרַבּוּ יִשְׂרָאֵל. וְיִשְׂרָאֵל הָיָה לָהֶם בְּקַבָּלָה, שֶׁכָּל מִי שֶׁיֹּאמַר פְּקִידָה כְּפוּלָה וְיֹאמַר לָהֶם הַפֵּרוּשׁ דִּלְמַאי אִצְטְרִיךְ פְּקִידָה כְּפוּלָה, הוּא גוֹאֵל שֶׁל אֱמֶת. וְיִשְׂרָאֵל לֹא הָיוּ יוֹדְעִים טַעַם כֶּפֶל הַפְּקִידָה, וְגַם הָיָה קָשֶׁה בְּעֵינֵיהֶם דְּאֵיךְ יִתָּכֵן שֶׁיִּהְיוּ נִגְאָלִים קֹדֶם שֶׁנִּשְׁלַם הַזְּמַן שֶׁל אַרְבַּע מֵאוֹת שָׁנָה. וְהַקָּדוֹשׁ בָּרוּךְ הוּא גִּלָּה לְמשֶׁה טַעַם כֶּפֶל הַפְּקִידָה, וּבָזֶה הוֹדִיעַ לוֹ אֵיךְ נִשְׁלַם הַזְּמַן. וְהוּא אָמְרוֹ (שמות ג, טז-יח): "לֵךְ וְאָסַפְתָּ אֶת זִקְנֵי יִשְׂרָאֵל וְאָמַרְתָּ אֲלֵהֶם פָּקֹד פָּקַדְתִּי אֶתְכֶם וְאֶת הֶעָשׂוּי לָכֶם בְּמִצְרָיִם". דְּהַיְנוּ, פָּקַדְתִּי אֶתְכֶם שֶׁאַתֶּם מִתְרַבִּים שֶׁלֹּא כְּדֶרֶךְ הַטֶּבַע, וּפָקַדְתִּי הֶעָשׂוּי לָכֶם בְּמִצְרָיִם, דְּהַיְנוּ כֹּבֶד הָעֲבוֹדָה. "וָאֹמַר אַעֲלֶה אֶתְכֶם מֵעֳנִי מִצְרַיִם". "וְשָׁמְעוּ לְקֹלֶךָ", אַף שֶׁלֹּא הִגִּיעַ הַזְּמַן, לְפִי שֶׁאַתָּה נוֹתֵן לָהֶם הַטַּעַם שֶׁהוּא רָמוּז בַּמָּסֹרֶת שֶׁבְּיָדָם שֶׁכָּל מִי שֶׁיָּבוֹא וְיֹאמַר פְּקִידָה כְּפוּלָה הוּא גוֹאֵל שֶׁל אֱמֶת.
<b>וְעִם</b> זֶה יוּבַן מַאי דְּאָמְרִינַן בִּשְׁמוֹת רַבָּה (פרשה ב סימן א): "וּמשֶׁה הָיָה רֹעֶה" (שמות ג, א). הָדָא הוּא דִכְתִיב (תהלים קג, ז): "יוֹדִיעַ דְּרָכָיו לְמשֶׁה" — שֶׁהוֹדִיעַ דֶּרֶךְ הַקֵּץ לְמשֶׁה. עַד כָּאן. וְיֵשׁ לְדַקְדֵּק, דְּמַה הִיא כַּוָּנָתָם בְּאָמְרָם שֶׁהוֹדִיעַ דֶּרֶךְ הַקֵּץ לְמשֶׁה, וַהֲלוֹא כָּל יִשְׂרָאֵל יָדְעוּ הַקֵּץ, כֵּיוָן שֶׁבָּא משֶׁה וְאָמַר לָהֶם מִפִּי הַשֵּׁם שֶׁרוֹצֶה לְגָאֳלָם. אַךְ עִם מַה שֶּׁכָּתַבְנוּ הַדְּבָרִים כִּפְשׁוּטָם. שֶׁהוֹדִיעַ הַשֵּׁם לְמשֶׁה דֶּרֶךְ הַקֵּץ, כְּלוֹמַר, דְּאַף שֶׁלֹּא נִשְׁלַם הַזְּמַן שֶׁל אַרְבַּע מֵאוֹת שָׁנָה וְדִלֵּג עַל הַקֵּץ, מִכָּל מָקוֹם הוֹדִיעַ לוֹ מֵאֵיזֶה טַעַם דִּלֵּג עַל הַקֵּץ, וְזֶהוּ בְּאָמְרוֹ: "פָּקֹד פָּקַדְתִּי אֶתְכֶם וְאֶת הֶעָשׂוּי לָכֶם בְּמִצְרָיִם", דְּהַיְנוּ כֹּבֶד הָעֲבוֹדָה וְרִבּוּי הָאֲנָשִׁים, שֶׁשְּׁתֵי סִבּוֹת אֵלּוּ הָיוּ סִבָּה לְדַלֵּג אֶת הַקֵּץ.
<b>וּבָזֶה</b> יוּבַן מַאי דְּאָמְרִינַן בִּשְׁמוֹת רַבָּה (פרשה ה סימן יו) וְזֶה לְשׁוֹנָם: (שמות ד, לא) "וַיַּאֲמֵן הָעָם". שֶׁכָּךְ הָיָה מָסֹרֶת בְּיָדָם, שֶׁכָּל גּוֹאֵל שֶׁיָּבֹא וְיֹאמַר 'פָּקֹד פָּקַדְתִּי אֶתְכֶם' — הוּא גוֹאֵל שֶׁל אֱמֶת. כֵּיוָן שֶׁבָּא משֶׁה וְאָמַר 'פָּקֹד פָּקַדְתִּי אֶתְכֶם', מִיָּד 'וַיַּאֲמֵן הָעָם'. בַּמָּה הֶאֱמִינוּ? "כִּי פָקַד יְיָ אֶת בְּנֵי יִשְׂרָאֵל וְכִי רָאָה אֶת עָנְיָם". "וַיִּקְּדוּ וַיִּשְׁתַּחֲווּ". 'וַיִּקְּדוּ' — עַל הַפְּקִידָה, 'וַיִּשְׁתַּחֲווּ' — עַל כִּי רָאָה אֶת עָנְיָם. עַד כָּאן. וְיֵשׁ לְדַקְדֵּק בְּמַאֲמָר זֶה טוּבָא. חֲדָא, דְּמַה שָּׁאֲלוּ בַּמָּה הֶאֱמִינוּ, וַהֲלוֹא יִשְׂרָאֵל הֵם מַאֲמִינִים בְּנֵי מַאֲמִינִים. וָעוֹד, שֶׁכְּבָר אָמְרוּ שֶׁכָּךְ הוּא מָסֹרֶת בְּיָדָם שֶׁכָּל גּוֹאֵל שֶׁיָּבוֹא וְיֹאמַר 'פָּקֹד פָּקַדְתִּי אֶתְכֶם' הוּא גוֹאֵל שֶׁל אֱמֶת, וְאִם כֵּן בָּזֶה הוּא שֶׁהֶאֱמִינוּ. עוֹד יֵשׁ לְדַקְדֵּק בַּמֶּה שֶׁתֵּרְצוּ "כִּי פָקַד יְיָ אֶת בְּנֵי יִשְׂרָאֵל וְכִי רָאָה אֶת עָנְיָם", דְּמַה תְּשׁוּבָה הִיא זֹאת לִשְׁאֵלָתָם בַּמָּה הֶאֱמִינוּ? דְּאַכַּתִּי יֵשׁ לִשְׁאֹל: בַּמָּה הֶאֱמִינוּ כִּי פָקַד יְיָ אֶת בְּנֵי יִשְׂרָאֵל וְכִי רָאָה אֶת עָנְיָם? עוֹד יֵשׁ לְדַקְדֵּק בַּמֶּה שֶׁסִּיְּמוּ: "וַיִּקְּדוּ וַיִּשְׁתַּחֲווּ". 'וַיִּקְּדוּ' — 'כִּי פָקַד יְיָ אֶת בְּנֵי יִשְׂרָאֵל', 'וַיִּשְׁתַּחֲווּ' — 'כִּי רָאָה אֶת עָנְיָם', דְּמַשְׁמַע שֶׁהֵם שְׁנֵי דְבָרִים נִפְרָדִים: הָאֶחָד הוּא 'כִּי פָקַד יְיָ אֶת בְּנֵי יִשְׂרָאֵל', וְהַשֵּׁנִי הוּא 'וְכִי רָאָה אֶת עָנְיָם', וְנָתְנוּ הוֹדָאָה לַשֵּׁם עַל כָּל אֶחָד וְאֶחָד. וַהֲלוֹא הַכֹּל הוּא דָבָר אֶחָד, דְּהַיְנוּ 'כִּי פָקַד יְיָ אֶת בְּנֵי יִשְׂרָאֵל'. וּבְעִקַּר הַכָּתוּב גַּם כֵּן יֵשׁ לְדַקְדֵּק, דְּקָאָמַר: "כִּי פָקַד יְיָ אֶת בְּנֵי יִשְׂרָאֵל וְכִי רָאָה אֶת עָנְיָם", דְּמַשְׁמַע שֶׁנָּתְנוּ הוֹדָאָה לַשֵּׁם עַל שְׁנֵי דְבָרִים. וַהֲלוֹא עִקַּר הַהוֹדָאָה אֵינָהּ אֶלָּא עַל 'כִּי פָּקַד יְיָ אֶת בְּנֵי יִשְׂרָאֵל', וּמָה אִכְפַּת לְהוּ לְיִשְׂרָאֵל לְבַקֵּשׁ טַעַם עַל הַפְּקִידָה?
<b>אַךְ</b> עִם מַה שֶּׁכָּתַבְנוּ יִתְיַשֵּׁב. וְהִנֵּה בַּתְּחִלָּה אָמְרוּ: "וַיַּאֲמֵן הָעָם" — שֶׁכָּךְ הָיָה מָסֹרֶת בְּיָדָם, שֶׁכָּל גּוֹאֵל שֶׁיָּבֹא וְיֹאמַר 'פָּקֹד פָּקַדְתִּי אֶתְכֶם' הוּא גוֹאֵל שֶׁל אֱמֶת. וְאַחַר כָּךְ שָׁאֲלוּ: וּבַמָּה הֶאֱמִינוּ? וְהִיא מַמָּשׁ קֻשְׁיָתוֹ שֶׁל הָרַמְבַּ"ן: בַּמָּה הֶאֱמִינוּ? שֶׁמָּא משֶׁה שָׁמַע בַּמָּסֹרֶת כְּמוֹתָם? וְתֵרְצוּ: "כִּי פָקַד יְיָ אֶת בְּנֵי יִשְׂרָאֵל וְכִי רָאָה אֶת עָנְיָם" — שֶׁפֵּרֵשׁ לָהֶם משֶׁה פֵּרוּשׁ שֶׁל 'פָּקֹד פָּקַדְתִּי', שֶׁהֻצְרַךְ הַשֵּׁם כְּדֵי לְדַלֵּג עַל הַקֵּץ וּלְגָאֳלָם קֹדֶם הַזְּמַן לִשְׁתֵּי פְּקִידוֹת. דְּהַיְנוּ, לִפְקֹד אֶת בְּנֵי יִשְׂרָאֵל — שֶׁנִּתְרַבּוּ שֶׁלֹּא כְּדֶרֶךְ הַטֶּבַע, 'וְכִי רָאָה אֶת עָנְיָם' — דְּהַיְנוּ כֹּבֶד הָעֲבוֹדָה מַה שֶּׁלֹּא נִגְזַר עֲלֵיהֶם, וּמִשּׁוּם הָכֵי דִּלֵּג עַל הַקֵּץ. וְזֶהוּ שֶׁסִּיְּמוּ: "וַיִּקְּדוּ וַיִּשְׁתַּחֲווּ". 'וַיִּקְּדוּ' — 'כִּי פָקַד יְיָ אֶת בְּנֵי יִשְׂרָאֵל', 'וַיִּשְׁתַּחֲווּ' — 'כִּי רָאָה אֶת עָנְיָם'. שֶׁנָּתְנוּ הוֹדָאָה לַשֵּׁם עַל שֶׁבִּקֵּשׁ שְׁנֵי חֶשְׁבּוֹנוֹת כְּדֵי לְדַלֵּג עַל הַקֵּץ וּלְמַהֵר לְגָאֳלָם, וּבְאֵלּוּ שְׁנֵי חֶשְׁבּוֹנוֹת נֶחְשַׁב כְּאִלּוּ נִשְׁתַּעְבְּדוּ יִשְׂרָאֵל בְּמִצְרַיִם אַרְבַּע מֵאוֹת שָׁנָה.
<b>וְזֶהוּ</b> שֶׁכָּתוּב (שמות יד, ה): "וַיֻּגַּד לְמֶלֶךְ מִצְרַיִם כִּי בָרַח הָעָם וַיֵּהָפֵךְ לְבַב פַּרְעֹה וַעֲבָדָיו אֶל הָעָם וַיֹּאמְרוּ מַה זֹּאת עָשִׂינוּ כִּי שִׁלַּחְנוּ אֶת יִשְׂרָאֵל מֵעָבְדֵנוּ". וּפֵרֵשׁ רַשִׁ"י: "וַיֵּהָפֵךְ" — נֶהְפַּךְ מִמַּה שֶּׁהָיָה. שֶׁהֲרֵי אָמַר לָהֶם (שם יב, לא): "קוּמוּ צְּאוּ מִתּוֹךְ עַמִּי"; וְנֶהְפַּךְ לֵב עֲבָדָיו, שֶׁהֲרֵי לְשֶׁעָבַר הָיוּ אוֹמְרִים (שם י, ז): "עַד מָתַי יִהְיֶה זֶה לָנוּ לְמוֹקֵשׁ", וְעַכְשָׁו נֶהֶפְכוּ לִרְדֹּף אַחֲרֵיהֶם, בִּשְׁבִיל מָמוֹנָם שֶׁהִשְׁאִילוּם. וְהֵן הֵן דִּבְרֵי הַמְּכִילְתָּא. וַאֲנִי תָּמֵהַּ בָּזֶה, דְּמַשְׁמַע מִדִּבְרֵיהֶם, דְּמַה שֶּׁנֶּהֶפְכוּ לִרְדֹּף אַחֲרֵיהֶם הוּא דַוְקָא בִּשְׁבִיל מָמוֹנָם שֶׁהִשְׁאִילוּם, וְאִלְמָלֵא הַמָּמוֹן לֹא הָיוּ רוֹדְפִין אַחֲרֵיהֶם, וְהַפָּסוּק אוֹמֵר בְּהֵפֶךְ: "מַה זֹּאת עָשִׂינוּ כִּי שִׁלַּחְנוּ אֶת יִשְׂרָאֵל מֵעָבְדֵנוּ", דְּמַשְׁמַע דְּמַה שֶּׁרָדְפוּ אַחֲרֵיהֶם הוּא מִשּׁוּם שֶׁהָיוּ רוֹצִים לְהִשְׁתַּעְבֵּד בָּהֶם וְלֹא בִּשְׁבִיל מָמוֹנָם שֶׁהִשְׁאִילוּם.
<b>וְנִרְאֶה</b> דְּזֶה יוּבַן עִם מַאי דְּאָמְרִינַן בְּסִפְרִי: "הַעֲנֵיק תַּעֲנִיק לוֹ מִצֹּאנְךָ וּמִגָּרְנְךָ וּמִיִּקְבֶךָ וְגוֹ', וְזָכַרְתָּ כִּי עֶבֶד הָיִיתָ בְּאֶרֶץ מִצְרַיִם" (דברים טו, יד-טו). כְּשֵׁם שֶׁאֲנִי הֶעֱנַקְתִּי לְךָ בְּמִצְרַיִם, שֶׁנֶּאֱמַר (שמות יב, לו): "וַיְנַצְּלוּ אֶת מִצְרָיִם", אַף אַתָּה הַעֲנֵיק תַּעֲנִיק לוֹ. עַד כָּאן. וְכֵן פֵּרֵשׁ רַשִׁ"י: "וְזָכַרְתָּ כִּי עֶבֶד הָיִיתָ" — וְהֶעֱנַקְתִּי וְשָׁנִיתִי לְךָ מִבִּזַּת מִצְרַיִם וּבִזַּת הַיָּם, אַף אַתָּה הַעֲנֵק וּשְׁנֵה לוֹ. הֵן אֱמֶת שֶׁדִּבְרֵי רַשִׁ"י הַלָּלוּ, דְּדָרַשׁ 'הַעֲנֵיק תַּעֲנִיק' לוֹמַר שֶׁיַּעֲנִיק וְיִשְׁנֶה, לֹא יָדַעְתִּי פֵּרוּשׁוֹ. גַּם בְּהָרַ"ם לֹא מָצָאתִי רֶמֶז לַדִּין הַזֶּה. וּמֵהַסֻּגְיָא דְפֶרֶק קַמָּא דְקִדּוּשִׁין (יז ע"ב) נִרְאֶה הֵפֶךְ מִזֶּה. דְּאָמְרִינַן: "אֲשֶׁר בֵּרַכְךָ יְיָ אֱלֹהֶיךָ" (דברים טו, יד). יָכוֹל נִתְבָּרֵךְ הַבַּיִת בִּגְלָלוֹ מַעֲנִיקִין לוֹ, לֹא נִתְבָּרֵךְ הַבַּיִת בִּגְלָלוֹ אֵין מַעֲנִיקִין לוֹ? תַּלְמוּד לוֹמַר: "הַעֲנֵיק תַּעֲנִיק" — מִכָּל מָקוֹם. הֲרֵי דְרִבּוּי דְּ'הַעֲנֵיק תַּעֲנִיק' אִצְטְרִיךְ לוֹמַר דַּאֲפִלּוּ לֹא נִתְבָּרֵךְ הַבַּיִת בִּגְלָלוֹ מַעֲנִיקִין לוֹ. וְרַבִּי אֶלְעָזָר בֶּן עֲזַרְיָה, דִּסְבִירָא לֵהּ דְּבָרִים כִּכְתָבָן: נִתְבָּרֵךְ הַבַּיִת בִּגְלָלוֹ מַעֲנִיקִין לוֹ, לֹא נִתְבָּרֵךְ הַבַּיִת בִּגְלָלוֹ אֵין מַעֲנִיקִין לוֹ, אָמְרִינַן הָתָם דִּלְדִידֵהּ מַאי דִּכְתִיב 'הַעֲנֵיק תַּעֲנִיק' הוּא מִשּׁוּם דְּדִבְּרָה תּוֹרָה כִּלְשׁוֹן בְּנֵי אָדָם. הֲרֵי דִדְרָשָׁה הַלֵּזוּ דְרַשִׁ"י דְּיַעֲנִיק וְיִשְׁנֶה לָא אָתֵי לֹא כְּרַבָּנָן וְלֹא כְּרַבִּי אֶלְעָזָר בֶּן עֲזַרְיָה. וְדִבְרֵי רַשִׁ"י צְרִיכִים לִי תַּלְמוּד. הַכְּלָל הָעוֹלֶה, דִּסְבָרַת הַסִּפְרִי וְרַשִׁ"י הוּא, דְּמַה שֶּׁזָּכוּ יִשְׂרָאֵל בְּבִזַּת מִצְרַיִם — מִדִּין הַעֲנָקָה נָגְעוּ בָּהּ.
<b>וְעִם</b> זֶה יִתְיַשֵּׁב מַה שֶּׁאָמְרוּ בְּסִפְרִי (מכילתא בא, פסחא פי"ד): "וְגַם עֵרֶב רַב וְגוֹ' וְצֹאן וּבָקָר מִקְנֶה כָּבֵד מְאֹד" (שמות יב, לח). כָּאן נִתְקַיֵּם "וְאַחֲרֵי כֵן יֵצְאוּ בִּרְכֻשׁ גָּדוֹל". עַד כָּאן. וְיֵשׁ לִתְמֹהַּ, דְּלָמָּה לֹא נִתְקַיֵּם הַבְטָחַת הַקָּדוֹשׁ בָּרוּךְ הוּא דִּ'וְאַחֲרֵי כֵן יֵצְאוּ בִּרְכֻשׁ גָּדוֹל' בַּמֶּה שֶׁנָּטְלוּ כְּלֵי כֶסֶף וּכְלֵי זָהָב, וְנִתְקַיְּמָה בַּמֶּה שֶׁנָּטְלוּ צֹאן וּבָקָר? וְנִרְאֶה שֶׁדַּעַת זֹאת הָאַגָּדָה, דְּהַבְטָחַת הַשֵּׁם דִּ'וְאַחֲרֵי כֵן יֵצְאוּ בִּרְכֻשׁ גָּדוֹל' מִדִּין הַעֲנָקָה נָגְעוּ בָּהּ. וְאָמְרִינַן בְּפֶרֶק קַמָּא דְקִדּוּשִׁין (יז ע"א): תַּנְיָא. יָכוֹל לֹא יְהוּ מַעֲנִיקִין אֶלָּא מִצֹּאן גֹּרֶן וָיֶקֶב, מִנַּיִן לְרַבּוֹת כָּל דָּבָר? תַּלְמוּד לוֹמַר: "אֲשֶׁר בֵּרַכְךָ". אִם כֵּן, מַה תַּלְמוּד לוֹמַר צֹאן גֹּרֶן וָיֶקֶב? לוֹמַר לָךְ: מַה צֹּאן גֹּרֶן וָיֶקֶב יֶשְׁנָן בִּכְלַל בְּרָכָה, אַף כֹּל שֶׁיֶּשְׁנָן בִּכְלַל בְּרָכָה, יָצְאוּ כְּסָפִים. עַד כָּאן. וּמִשּׁוּם הָכֵי אָמְרוּ בְּסִפְרִי, דְּדַוְקָא בַּמֶּה שֶׁהוֹלִיכוּ עִמָּהֶם צֹאן וּבָקָר נִתְקַיְּמָה הַבְטָחַת הַשֵּׁם דִּ'וְאַחֲרֵי כֵן יֵצְאוּ בִּרְכֻשׁ גָּדוֹל', לְפִי שֶׁהוּא דָבָר שֶׁפָּרֶה וְרָבֶה וְיֶשְׁנָן בִּכְלַל בְּרָכָה; לְמַעוֹטֵי כֶּסֶף וְזָהָב שֶׁאֵינָם בִּכְלַל בְּרָכָה וְאֵין מַעֲנִיקִין מֵהֶם, שֶׁלֹּא נִתְקַיֵּם בָּהֶם הַבְטָחַת הַשֵּׁם דִּ'וְאַחֲרֵי כֵן יֵצְאוּ בִּרְכֻשׁ גָּדוֹל', מִשּׁוּם דְּהַבְטָחָה זוֹ מִדִּין הַעֲנָקָה נָגְעוּ בָּהּ וּכְדִכְתַבְנָא.
<b>וְאָמְרִינַן</b> בְּפֶרֶק קַמָּא דְקִדּוּשִׁין (טז ע"ב): תָּנוּ רַבָּנָן: יָכוֹל לֹא יְהוּ מַעֲנִיקִין אֶלָּא לְיוֹצֵא בְּשֵׁשׁ, מִנַּיִן לְרַבּוֹת יוֹצֵא בְּיוֹבֵל וּבְמִיתַת הָאָדוֹן וְאָמָה הָעִבְרִיָּה בְּסִימָנִין? תַּלְמוּד לוֹמַר (דברים טו, יב-יג): "תְּשַׁלְּחֶנּוּ" "וְכִי תְשַׁלְּחֶנּוּ". יָכוֹל שֶׁאֲנִי מְרַבֶּה בּוֹרֵחַ? תַּלְמוּד לוֹמַר: "וְכִי תְשַׁלְּחֶנּוּ חָפְשִׁי מֵעִמָּךְ" — יָצָא בּוֹרֵחַ שֶׁאֵין שִׁלּוּחוֹ מֵעִמָּךְ. עַד כָּאן. לָמַדְנוּ מִכָּאן דִּבְבוֹרֵחַ לֵיכָּא הַעֲנָקָה.
<b>וּבָזֶה</b> יִתְיַשֵּׁב מַאֲמָר אֶחָד לְרַבּוֹתֵינוּ זַ"ל בְּסִפְרִי, שֶׁאָמַר משֶׁה לְפַרְעֹה: אֵין אָנוּ יוֹצְאִין מִכָּאן עַד שֶׁתֹּאמַר: הֲרֵי אַתֶּם בִּרְשׁוּתְכֶם, הֲרֵי אַתֶּם בְּנֵי חוֹרִין. וְיֵשׁ לְדַקְדֵּק, דִּלְאֵיזֶה תַּכְלִית הֻצְרַךְ משֶׁה רַבֵּנוּ לְכָל זֹאת? דְּמֵאַחַר שֶׁאֵינוֹ מְעַכֵּב לְיִשְׂרָאֵל בַּהֲלִיכָתָם, יֵצְאוּ עַל כָּרְחוֹ שֶׁלֹּא בְּטוֹבָתוֹ! אַךְ לְפִי מַה שֶּׁכָּתַבְנוּ דִּבְבוֹרֵחַ לֵיכָּא הַעֲנָקָה, אֶפְשָׁר לוֹמַר דִּסְבִירָא לַהּ לְאַגָּדָה זוֹ דְּמַה שֶּׁלָּקְחוּ יִשְׂרָאֵל כְּלֵי כֶסֶף וּכְלֵי זָהָב — מִדִּין הַעֲנָקָה נָגְעוּ בָּהּ, וְאִם הָיוּ יוֹצְאִים שֶׁלֹּא בִּרְשׁוּת פַּרְעֹה — לֹא הָיוּ זוֹכִים בְּבִזַּת מִצְרַיִם, דְּלָא קָרֵינַן בְּהוּ "וְכִי תְשַׁלְּחֶנּוּ חָפְשִׁי מֵעִמָּךְ". מִשּׁוּם הָכֵי הֻצְרַךְ משֶׁה רַבֵּנוּ עָלָיו הַשָּׁלוֹם שֶׁיֹּאמַר פַּרְעֹה: הֲרֵי אַתֶּם בִּרְשׁוּתְכֶם, הֲרֵי אַתֶּם בְּנֵי חוֹרִין, כְּדֵי שֶׁבָּזֶה יִהְיוּ זוֹכִים בְּבִזַּת מִצְרַיִם מִדִּין הַעֲנָקָה.
<b>וּבָזֶה</b> נָבוֹא לְכַוָּנַת הַכָּתוּב "וַיֻּגַּד לְמֶלֶךְ מִצְרַיִם" וְגוֹמֵר. דְּרָאָה פַּרְעֹה דְּיִשְׂרָאֵל לָקְחוּ כְּלֵי כֶסֶף וּכְלֵי זָהָב וַיְנַצְּלוּ אֶת מִצְרָיִם, וְדָן בְּדַעְתּוֹ שֶׁאֵין זֶה מִשּׁוּם שְׂכַר עֲבוֹדָתָם, שֶׁהֲרֵי לָקְחוּ שְׂכַר עַבְדוּת שֶׁל אַרְבַּע מֵאוֹת שָׁנָה וְהֵם לֹא נִשְׁתַּעְבְּדוּ בָּהֶן כָּל זֶה הַזְּמַן, אֶלָּא מִדִּין הַעֲנָקָה נָגְעוּ בָּהּ, וְהַעֲנָקָה אֵין לָהּ שִׁעוּר. אֲבָל עַכְשָׁו שֶׁהֻגַּד לְמֶלֶךְ מִצְרַיִם כִּי בָרַח הָעָם, וּבְבוֹרֵחַ לֵיכָּא הַעֲנָקָה, וַיֵּהָפֵךְ לְבַב פַּרְעֹה וַעֲבָדָיו בִּשְׁבִיל מָמוֹנָם שֶׁהִשְׁאִילוּם, וְאָמְרוּ דְּעַל כָּרְחִין אֵין זֶה מִטַּעַם הַעֲנָקָה אֶלָּא בִּשְׁבִיל שְׂכַר פְּעֻלָּתָם, וְכִסְבָרַת גְּבִיהָא בֶּן פְּסִיסָא, וְרָאוּ שֶׁלָּקְחוּ שְׂכַר פְּעֻלָּה שֶׁל אַרְבַּע מֵאוֹת שָׁנָה, וְהֵם לֹא נִשְׁתַּעְבְּדוּ בָּהֶם כָּל זֶה הַזְּמַן, אִם כֵּן נָטְלוּ יִשְׂרָאֵל מֻקְדָּם מַה שֶּׁהוּא חֵלֶף עֲבוֹדָתָם, וְאִם כֵּן "מַה זֹּאת עָשִׂינוּ כִּי שִׁלַּחְנוּ אֶת יִשְׂרָאֵל מֵעָבְדֵנוּ", שֶׁהֲרֵי כְּבָר שִׁלַּמְנוּ לָהֶם אַף מַה שֶּׁעֲתִידִים לַעֲבֹד אוֹתָנוּ. נִמְצָא דְּבִשְׁבִיל הַמָּמוֹן רָצוּ לִרְדֹּף אַחֲרֵיהֶם לְהִשְׁתַּעְבֵּד בָּהֶם. אַךְ לְפִי הָאֱמֶת טָעָה פַּרְעֹה, לְפִי דִבְסִבַּת רִבּוּי הָעֲבוֹדָה וּמַה שֶּׁנִּתְרַבּוּ יִשְׂרָאֵל שֶׁלֹּא כְּדֶרֶךְ הַטֶּבַע חֲשִׁיב כְּאִלּוּ נִשְׁתַּעְבֵּד בָּהֶם אַרְבַּע מֵאוֹת שָׁנָה, וּלְעוֹלָם דְּמַה שֶּׁלָּקְחוּ הוּא חֵלֶף עֲבוֹדָתָם שֶׁל אַרְבַּע מֵאוֹת שָׁנָה, וְכִסְבָרַת גְּבִיהָא בֶּן פְּסִיסָא.
<b>וּמֵעַתָּה</b> נִתְּנָה רֹאשׁ וְנָשׁוּבָה לְיַשֵּׁב מַאֲמָר הַקּוֹדֵם. וְהַקּשִׁי מְפֻרְסָם, דִּלְמָה לָן לְטַעְמָא שֶׁלֹּא יֹאמַר אוֹתוֹ צַדִּיק "וְאַחֲרֵי כֵן יֵצְאוּ בִּרְכֻשׁ גָּדוֹל" לֹא קִיֵּם, תִּפֻּק לֵהּ דְּהַקָּדוֹשׁ בָּרוּךְ הוּא הִבְטִיחוֹ לְאַבְרָהָם וְצָרִיךְ לְקַיֵּם הַבְטָחָתוֹ. הַהוּא אָמַר וְלֹא יַעֲשֶׂה?! עוֹד יֵשׁ לְדַקְדֵּק, דִּלְמַאי אִצְטְרִיךְ לֵהּ לְאַבְרָהָם לוֹמַר "וַעֲבָדוּם וְעִנּוּ אֹתָם" קִיֵּם בָּהֶם? לָא הֲוָה לֵהּ לְמֵימַר אֶלָּא "וְאַחֲרֵי כֵן יֵצְאוּ בִּרְכֻשׁ גָּדוֹל" לֹא קִיֵּם בָּהֶם, דְּזֶהוּ עִקַּר הַתַּרְעֹמֶת. וְלִכְאוֹרָה הָיָה נִרְאֶה לוֹמַר, דְּהַכַּוָּנָה הִיא, דְּוַדַּאי אַבְרָהָם יָדַע דְּהַבְטָחַת "וְאַחֲרֵי כֵן יֵצְאוּ בִּרְכֻשׁ גָּדוֹל" הָיְתָה בִּתְנַאי שֶׁיִּשְׁתַּעְבְּדוּ בְּמִצְרַיִם אַרְבַּע מֵאוֹת שָׁנָה, וּכְדִכְתִיב: "וַעֲבָדוּם וְעִנּוּ אֹתָם אַרְבַּע מֵאוֹת שָׁנָה"; אַךְ תְּלֻנָּתוֹ שֶׁל אַבְרָהָם הִיא, דְּ"וַעֲבָדוּם וְעִנּוּ אֹתָם" מִיהָא קִיֵּם בָּהֶם, דִּנְהִי דְלֹא קִיֵּם "אַרְבַּע מֵאוֹת שָׁנָה" לְפִי שֶׁדִּלֵּג עַל הַקֵּץ, מִכָּל מָקוֹם כְּבָר קִיֵּם קְצָת מַאֲמַר "וַעֲבָדוּם וְעִנּוּ אֹתָם", אֲבָל "וְאַחֲרֵי כֵן יֵצְאוּ בִּרְכֻשׁ גָּדוֹל" לֹא קִיֵּם בָּהֶם כְּלָל. וּמִשּׁוּם הָכֵי הֻצְרַךְ הַשֵּׁם לְחַלּוֹת פְּנֵי משֶׁה שֶׁיִּשְׁאֲלוּ יִשְׂרָאֵל כְּלֵי כֶסֶף וּכְלֵי זָהָב, כְּדֵי שֶׁלֹּא יִהְיֶה לוֹ לְאוֹתוֹ צַדִּיק אֲפִלּוּ תַּרְעֹמֶת דְּבָרִים.
<b>אָמְנָם</b> נִרְאֶה דְּזֶה יוּבַן עִם מַאי דְּאָמְרִינַן בְּפֶרֶק הַגּוֹזֵל קַמָּא (ב"ק צז ע"א), שֶׁהִקְשׁוּ לְרַב דְּאָמַר דְּעַבְדָּא כִּמְקַרְקְעֵי דָמֵי: וְהָאָמַר רַב דָּנִיֵּאל בַּר קַטִּינָא אָמַר רַב: הַתּוֹקֵף בְּעַבְדּוֹ שֶׁל חֲבֵרוֹ וְעָשָׂה בּוֹ מְלָאכָה — פָּטוּר. וְאִי סָלְקָא דַעְתָּךְ עַבְדָּא כִּמְקַרְקְעֵי דָמֵי, אַמַּאי פָּטוּר? בִּרְשׁוּת מָרֵהּ קָאֵי! וְתֵרְצוּ: הָכָא בְּמַאי עָסְקִינַן, שֶׁלֹּא בִּשְׁעַת מְלָאכָה. וּפֵרֵשׁ רַשִׁ"י: שֶׁלֹּא בִּשְׁעַת מְלָאכָה — בְּשָׁעָה שֶׁאֵינָם רְגִילִים לַעֲשׂוֹת מְלָאכָה, אוֹ שֶׁאֵין עַכְשָׁו מְלָאכָה לִבְעָלָיו לַעֲשׂוֹת. וְחָזְרוּ וְהִקְשׁוּ: מִי נִיחָא לֵהּ דְּלִכְחֻשׁ עַבְדֵּהּ?! וְתֵרְצוּ: אָמְרִי: הָכָא נָמֵי נִיחָא לֵהּ דְּלָא לִסְתְּרֵהּ עַבְדֵּהּ. וּפֵרֵשׁ רַשִׁ"י זַ"ל: דְּלָא לִסְתְּרֵהּ עַבְדֵּהּ — שֶׁלֹּא יַרְגִּיל לִהְיוֹת בָּטֵל וּמִתְעַצֵּל. עַד כָּאן. נִמְצִינוּ לְמֵדִין, דְּהַתּוֹקֵף בְּעַבְדּוֹ שֶׁל חֲבֵרוֹ, אִם מְבַטֵּל אוֹתוֹ מִמְּלֶאכֶת רַבּוֹ — חַיָּב, אַךְ אִם אֵינוֹ מְבַטֵּל אוֹתוֹ מִמְּלֶאכֶת רַבּוֹ — פָּטוּר, וְאַף דְּנִכְחֻשׁ עַבְדֵּהּ. וְהִנֵּה אֵין סָפֵק שֶׁיִּשְׂרָאֵל הֵם עֲבָדִים לַמָּקוֹם, וּכְמַאֲמַר הַכָּתוּב (ויקרא כה, נה): "עֲבָדַי הֵם". וְהִנֵּה פַּרְעֹה תָּקַף בַּעֲבָדָיו שֶׁל מָקוֹם וְעָשָׂה בָּהֶם מְלָאכָה. וְאִם יִשְׂרָאֵל הָיוּ עוֹשִׂים רְצוֹנוֹ שֶׁל מָקוֹם — פְּשִׁיטָא שֶׁהָיוּ הַמִּצְרִיִּים חַיָּבִים לְשַׁלֵּם שְׂכַר פְּעֻלָּתָם, לְפִי שֶׁהָיוּ מְבַטְּלִים אוֹתָם מִמְּלֶאכֶת רַבָּם, שֶׁלֹּא הָיוּ יְכוֹלִים לְקַיֵּם הַמִּצְו‍ֹת בְּסִבַּת הַשִּׁעְבּוּד, וְאֵין לְךָ מְבַטֵּל מִמְּלֶאכֶת רַבּוֹ גָּדוֹל מִזֶּה. אַךְ אִם לֹא הָיוּ עוֹשִׂים רְצוֹנוֹ שֶׁל מָקוֹם — פְּשִׁיטָא דִּפְטוּרִים מִלְּשַׁלֵּם שְׂכַר פְּעֻלָּתָם, שֶׁהֲרֵי לֹא בִּטְּלוּ אוֹתָם מִמְּלֶאכֶת רַבָּם. וְאַדְּרַבָּה, רָאוּי לְהַחֲזִיק לָהֶם טוֹבָה, דְּאֶפְשָׁר דִּבְסִבַּת הַשִּׁעְבּוּד לֹא הָיָה לָהֶם פְּנַאי לַחֲטֹא, וְכִדְאָמְרִינַן דְּנִיחָא לֵהּ לָאָדוֹן דְּלֹא לִסְתְּרֵהּ עַבְדֵּהּ, וְכָל שֶׁכֵּן אִם בְּסִבַּת הַשִּׁעְבּוּד לֹא הָיוּ חוֹטְאִים.
<b>וְהִנֵּה</b> מָצִינוּ לְרַבּוֹתֵינוּ זַ"ל שֶׁאָמְרוּ: "גּוֹי מִקֶּרֶב גּוֹי" (דברים ד, לד) — מָה אֵלּוּ עוֹבְדֵי עֲבוֹדָה זָרָה, אַף אֵלּוּ עוֹבְדֵי עֲבוֹדָה זָרָה. וּבִשְׁמוֹת רַבָּה (פרשה ו סימן ז) אָמְרוּ: "וְלֹא שָׁמְעוּ אֶל משֶׁה מִקֹּצֶר רוּחַ וּמֵעֲבֹדָה קָשָׁה" (שמות ו, ט) — הָיָה קָשֶׁה בְּעֵינֵיהֶם לִפְרשׁ מֵעֲבוֹדָה זָרָה. וְכֵן יְחֶזְקֵאל מְפָרֵשׁ (יחזקאל כ, ז): "וָאֹמַר אֲלֵהֶם אִישׁ שִׁקּוּצֵי עֵינָיו הַשְׁלִיכוּ וּבְגִלּוּלֵי מִצְרַיִם אַל תִּטַּמָּאוּ". רְאֵה מַה כְּתִיב (שם שם, ח): "אִישׁ שִׁקּוּצֵי עֵינָיו לֹא הִשְׁלִיכוּ". עַד כָּאן. וְכָאֵלֶּה רַבּוֹת לְרַבּוֹתֵינוּ זַ"ל. וְאִם כֵּן מִן הַדִּין אֵין לָהֶם לִקַּח שְׂכַר פְּעֻלָּתָם. אֶלָּא שֶׁהַשֵּׁם בְּרֹב חֲסָדָיו הִפְלִיא לַעֲשׂוֹת עִמָּהֶם, שֶׁאַף שֶׁמִּן הַדִּין לֹא הָיָה לָהֶם לִקַּח שְׂכַר פְּעֻלָּתָם, נָתַן לָהֶם שְׂכַר פְּעֻלָּתָם.
<b>וּבָזֶה</b> יוּבַן פָּסוּק "וַייָ נָתַן אֶת חֵן הָעָם" וְגוֹמֵר (שמות יב, לו). דְּיֵשׁ לְדַקְדֵּק, לְפִי דִבְרֵי רַבּוֹתֵינוּ זַ"ל (תנחומא בלק יז) שֶׁכָּל מָקוֹם שֶׁנֶּאֱמַר 'עָם' — לְשׁוֹן גְּנַאי הוּא, אִם כֵּן הָכָא דִּשְׁעַת רָצוֹן הָיָה, הָיָה לוֹ לִקְרוֹתָם בְּלָשׁוֹן שֶׁל שֶׁבַח וְלוֹמַר 'וַייָ נָתַן אֶת חֵן יִשְׂרָאֵל'. וְעַיֵּן מַה שֶּׁכָּתַבְנוּ לְעֵיל בַּדְּרוּשׁ הַקּוֹדֵם, יְעֻיַּן שָׁם. אָמְנָם עַל פִּי הָאָמוּר יָבוֹא עַל נָכוֹן. דְּכַוָּנַת הַכָּתוּב לוֹמַר, דְּאַף עַל פִּי שֶׁבְּאוֹתוֹ פֶּרֶק לֹא הָיוּ עוֹשִׂים רְצוֹנוֹ שֶׁל מָקוֹם וְלֹא הָיוּ זַכָּאִים בְּבִזַּת מִצְרַיִם, אֲפִלּוּ הָכֵי הִגְדִּיל הַשֵּׁם לַעֲשׂוֹת עִם אֵלֶּה וְנָתַן אֶת חֵן הָעָם, כְּדֵי לְזַכּוֹתָם בְּבִזַּת מִצְרַיִם חֵלֶף עֲבוֹדָתָם.
<b>וּבָזֶה</b> יוּבַן מַאי דְּאָמְרִינַן בִּשְׁמוֹת רַבָּה (פרשה ב סימן א) וְזֶה לְשׁוֹנָם: "יוֹדִיעַ דְּרָכָיו לְמשֶׁה וְגוֹ', רַחוּם וְחַנּוּן יְיָ" (תהלים קג, ז-ח). 'יוֹדִיעַ דְּרָכָיו לְמשֶׁה' — שֶׁהוֹדִיעַ דֶּרֶךְ הַקֵּץ לְמשֶׁה; 'רַחוּם' — שֶׁרִחֵם עַל יִשְׂרָאֵל וְלֹא נָגְעוּ בָּהֶם הַמַּכּוֹת; 'וְחַנּוּן' — שֶׁנָּתַן חֵן הָעָם בְּעֵינֵי מִצְרַיִם. עַד כָּאן. וְיֵשׁ לְדַקְדֵּק בַּמֶּה שֶׁאָמְרוּ: 'רַחוּם' — שֶׁרִחֵם עַל יִשְׂרָאֵל וְלֹא נָגְעוּ בָּהֶם הַמַּכּוֹת, דְּמֵהֵיכָא תֵּיתֵי שֶׁיִּגְּעוּ בָּהֶם הַמַּכּוֹת? וּכְבָר נִתְעוֹרֵר בָּזֶה שָׁם מַהֲרַ"שׁ יָפֶה, וְכָתַב שֶׁהָיוּ רְאוּיִים שֶׁיִּהְיוּ הַמַּכּוֹת נוֹגְעוֹת בָּהֶם, לְפִי שֶׁהָיוּ רְשָׁעִים, וּמַה נִּשְׁתַּנּוּ אֵלּוּ מֵאֵלּוּ. עוֹד יֵשׁ לְדַקְדֵּק בַּמֶּה שֶׁסִּיֵּם הַמַּאֲמָר: 'וְחַנּוּן' — שֶׁנָּתַן חֵן הָעָם בְּעֵינֵי מִצְרַיִם, דְּמַה שַּׁיָּכוּת יֵשׁ לַדְּבָרִים הַלָּלוּ עִם הַקּוֹדֵם?
<b>אַךְ</b> עִם מַה שֶּׁכָּתַבְנוּ יוּבַן הֵיטֵב. שֶׁכְּבָר הִקְדַּמְנוּ, דִּלְפִי הָאֱמֶת לֹא נִשְׁלַם הַקֵּץ שֶׁל אַרְבַּע מֵאוֹת שָׁנָה שֶׁגָּזַר הַשֵּׁם בֵּין הַבְּתָרִים, אֶלָּא שֶׁבִּשְׁנֵי דְבָרִים נֶחְשַׁב כְּאִלּוּ נִשְׁלַם הַקֵּץ, דְּהַיְנוּ בְּכֹבֶד הָעֲבוֹדָה וּבַמֶּה שֶׁנִּתְרַבּוּ יִשְׂרָאֵל. וְזֶהוּ שֶׁאָמְרוּ: 'יוֹדִיעַ דְּרָכָיו לְמשֶׁה' — שֶׁהוֹדִיעַ דֶּרֶךְ הַקֵּץ לְמשֶׁה. דְּהַיְנוּ שֶׁאָמַר לוֹ: "פָּקֹד פָּקַדְתִּי אֶתְכֶם וְאֶת הֶעָשׂוּי לָכֶם בְּמִצְרָיִם", דְּבִשְׁתֵּי פְּקִידוֹת הַלָּלוּ נִשְׁלַם הַקֵּץ. וְחָזַר וְאָמַר: 'רַחוּם' — שֶׁרִחֵם עַל יִשְׂרָאֵל וְלֹא נָגְעוּ בָּהֶם הַמַּכּוֹת, שֶׁמִּן הַדִּין הָיוּ רְאוּיִים לִלְקוֹת כְּמוֹ הַמִּצְרִיִּים. וְהַכַּוָּנָה, בּוֹאוּ וּרְאוּ חַסְדֵי הַמָּקוֹם עִם יִשְׂרָאֵל! לְמִי עוֹלֵל כֹּה לַעֲשׂוֹת תַּחְבּוּלוֹת כְּדֵי לְמַהֵר אֶת הַקֵּץ? לְעַם שֶׁבְּרַחֲמָיו לֹא נָגְעוּ בָּהֶם הַמַּכּוֹת. שֶׁהָיוּ רְאוּיִים לִלְקוֹת גַּם הֵם, וּמִלְּבַד שֶׁלֹּא נָגְעוּ בָּהֶם הַמַּכּוֹת עָשָׂה תַּחְבּוּלוֹת כְּדֵי לְמַהֵר אֶת הַקֵּץ. וּמִלְּבַד כָּל זֶה, 'וְחַנּוּן' — שֶׁנָּתַן חֵן הָעָם בְּעֵינֵי מִצְרַיִם, כְּדֵי שֶׁיִּקְחוּ שְׂכַר פְּעֻלָּתָם כְּאִלּוּ הָיוּ צַדִּיקִים גְּמוּרִים וּבִטְּלוּ אוֹתָם מִמְּלֶאכֶת רַבָּם. וּמִן הַדִּין הָיוּ פְּטוּרִים הַמִּצְרִיִּים מִלְּשַׁלֵּם לָהֶם שְׂכַר פְּעֻלָּתָם, שֶׁהֲרֵי לֹא בִּטְּלוּ אוֹתָם מִמְּלֶאכֶת רַבָּם, וְאַדְּרַבָּה, רָאוּי לְהַחֲזִיק לָהֶם טוֹבָה, שֶׁאֶפְשָׁר שֶׁבְּסִבַּת הַשִּׁעְבּוּד לֹא הָיָה לָהֶם פְּנַאי לַחֲטֹא, וְכִדְאָמְרִינַן: נִיחָא לֵהּ לָאָדוֹן דְּלָא לִסְתְּרֵי עַבְדֵּהּ.
<b>וְזֶהוּ</b> כַּוָּנַת הַכָּתוּב (תהלים קה, לז): "וַיּוֹצִיאֵם בְּכֶסֶף וְזָהָב וְאֵין בִּשְׁבָטָיו כּוֹשֵׁל". וְתִרְגֵּם יוֹנָתָן: "וְאֵין בִּשְׁבָטָיו כּוֹשֵׁל" — וְלָא אִתְּדַנוּ עִם מִצְרָאֵי לְאִתְקְטָלָא. וְהִנֵּה כַּוָּנָתוֹ הִיא, שֶׁמִּן הַדִּין הָיָה רָאוּי שֶׁיִּהְיוּ נִדּוֹנִים עִם הַמִּצְרִיִּים, וּכְמוֹ שֶׁכָּתַבְנוּ: 'רַחוּם' — שֶׁלֹּא נָגְעוּ בָּהֶם הַמַּכּוֹת. אֶלָּא שֶׁיֵּשׁ לְדַקְדֵּק, מָה עִנְיַן זֶה עִם 'וַיּוֹצִיאֵם בְּכֶסֶף וְזָהָב'? דְּמֵאַחַר שֶׁאָנוּ נוֹתְנִים הוֹדָאָה לַשֵּׁם שֶׁנָּתַן לָהֶם כֶּסֶף וְזָהָב, אֵיךְ נַחֲזֹר וְנוֹדֶה לַשֵּׁם שֶׁלֹּא הֲרָגָם עִם הַמִּצְרִיִּים? אַךְ עִם מַה שֶּׁכָּתַבְנוּ יוּבַן. שֶׁדָּוִד שִׁבַּח לַשֵּׁם וְאָמַר: "וַיּוֹצִיאֵם בְּכֶסֶף וְזָהָב". וְכִי תֵּימָא מַה שֶּׁבַח הוּא זֶה, וַהֲלוֹא חַיָּבִים הָיוּ לָתֵת לָהֶם שְׂכַר פְּעֻלָּתָם? לָזֶה אָמַר: "וְאֵין בִּשְׁבָטָיו כּוֹשֵׁל". כְּלוֹמַר, שֶׁמִּן הַדִּין שֶׁיִּהְיוּ נִדּוֹנִים עִם הַמִּצְרִיִּים לְרָעָה, לְפִי שֶׁלֹּא הָיָה שׁוּם הֶפְרֵשׁ בֵּינֵיהֶם, אֶלָּא שֶׁהַשֵּׁם בַּחֲסָדָיו לֹא דָן אוֹתָם עִם הַמִּצְרִיִּים, וְאִם כֵּן אֵין לָהֶם לַמִּצְרִיִּים חִיּוּב לָתֵת לָהֶם שְׂכַר פְּעֻלָּתָם, דְּמֵאַחַר שֶׁהָיוּ רְשָׁעִים הֲרֵי לֹא בִּטְּלוּ אוֹתָם מִמְּלֶאכֶת רַבָּם, וְאַף עַל פִּי כֵן "וַיּוֹצִיאֵם בְּכֶסֶף וְזָהָב" כְּאִלּוּ הָיוּ צַדִּיקִים גְּמוּרִים וּבִטְּלוּ אוֹתָם מִמְּלֶאכֶת רַבָּם.
<b>וּבָזֶה</b> יוּבַן מַאֲמָר אֶחָד בִּבְרֵאשִׁית רַבָּה (פרשה מ סימן ח): "וּלְאַבְרָם הֵיטִיב בַּעֲבוּרָהּ" (בראשית יב, טז). רַבִּי פִּנְחָס בְּשֵׁם רַבִּי הוֹשַׁעְיָא רַבָּה אָמַר: אָמַר הַקָּדוֹשׁ בָּרוּךְ הוּא לְאַבְרָהָם אָבִינוּ: צֵא וּכְבשׁ הַדֶּרֶךְ לִפְנֵי בָּנֶיךָ. אַתָּה מוֹצֵא, כָּל מַה שֶּׁכָּתוּב בְּאַבְרָהָם כָּתוּב בְּבָנָיו וְכוּ'. בְּאַבְרָהָם כְּתִיב (שם יג, ב): "וְאַבְרָם כָּבֵד מְאֹד בַּמִּקְנֶה בַּכֶּסֶף וּבַזָּהָב", וּבְיִשְׂרָאֵל כְּתִיב: "וַיּוֹצִיאֵם בְּכֶסֶף וְזָהָב". עַד כָּאן. וּכְבָר נִכְפַּל מַאֲמָר זֶה בְּפָרָשָׁה מא (סימן ג) וְזֶה לְשׁוֹנָם: "וְאַבְרָם כָּבֵד מְאֹד בַּמִּקְנֶה בַּכֶּסֶף וּבַזָּהָב". הָדָא הוּא דִכְתִיב: "וַיּוֹצִיאֵם בְּכֶסֶף וְזָהָב". עַד כָּאן. וְכָתַב שָׁם מַהֲרַ"שׁ יָפֶה, שֶׁעִנְיְנֵי הָאָבוֹת סִימָן לַבָּנִים, וּמַה שֶּׁכָּתוּב כָּאן "וְאַבְרָם כָּבֵד מְאֹד" — לִרְמֹז שֶׁגַּם בָּנָיו יֵצְאוּ בִּרְכוּשׁ גָּדוֹל מִמִּצְרַיִם, כְּדֵי לְתָרוֹצֵי מִי מִשְׁתַּבֵּחַ אַבְרָם בְּעשֶׁר אֲשֶׁר בָּא לוֹ בְּעִנְיַן רָע שֶׁלָּקְחוּ אֶת אִשְׁתּוֹ וְכוּ', יְעֻיַּן שָׁם. וְהִנֵּה דְבָרָיו הָאֱמֶת וְהַצֶּדֶק בְּמַה שֶּׁכָּתַב שֶׁכָּל עִנְיְנֵי הָאָבוֹת הָיוּ סִימָן לַבָּנִים, וּכְבָר הֶאֱרִיךְ בָּזֶה הָרַמְבַּ"ן בְּפֵרוּשׁ הַתּוֹרָה. אַךְ יֵשׁ לְדַקְדֵּק, דְּלָמָה הֵבִיאוּ פָּסוּק מִכְּתוּבִים "וַיּוֹצִיאֵם בְּכֶסֶף וְזָהָב", וְלָמָּה לֹא הֵבִיאוּ מִקְרָא מָלֵא כָּתוּב בַּתּוֹרָה (שמות יב, לה-לו): "וַיִּשְׁאֲלוּ מִמִּצְרַיִם כְּלֵי כֶסֶף וּכְלֵי זָהָב, וַיְנַצְּלוּ אֶת מִצְרָיִם"?
<b>אָמְנָם</b> בַּמֶּה שֶׁכָּתַבְנוּ יִתְיַשֵּׁב. שֶׁכְּבָר יָדוּעַ מַה שֶּׁכָּתַב הָרַמְבַּ"ן בְּפֵרוּשׁ הַתּוֹרָה: וְדַע, כִּי אַבְרָהָם אָבִינוּ חָטָא חֵטְא גָּדוֹל בִּשְׁגָגָה שֶׁהֵבִיא אִשְׁתּוֹ הַצַּדֶּקֶת בְּמִכְשׁוֹל עָו‍ֹן מִפְּנֵי פַּחְדּוֹ פֶּן יַהַרְגוּהוּ, וְהָיָה לוֹ לִבְטֹחַ בַּשֵּׁם שֶׁיַּצִּיל אוֹתוֹ וְאֶת אִשְׁתּוֹ וְאֶת כָּל אֲשֶׁר יֵשׁ לוֹ. גַּם יְצִיאָתוֹ מִן הָאָרֶץ מִפְּנֵי הָרָעָב יֵשׁ בּוֹ עָו‍ֹן אֲשֶׁר חָטָא, כִּי הָאֱלֹהִים בָּרָעָב יִפְדֶּנּוּ מִמָּוֶת. וְעוֹד הֶאֱרִיךְ בָּזֶה, יְעֻיַּן שָׁם. וּבָזֶה נָבוֹא לְכַוָּנַת הַמַּאֲמָר. שֶׁהֻקְשָׁה לוֹ, דְּמֵאַחַר שֶׁאַבְרָהָם אָבִינוּ חָטָא בָּזֶה בַּמֶּה שֶׁהֵבִיא אֶת אִשְׁתּוֹ הַצַּדֶּקֶת בְּמִכְשׁוֹל, אֵיךְ יִתָּכֵן שֶׁהַשֵּׁם יִתֵּן לוֹ עשֶׁר וּנְכָסִים, שֶׁנִּתְעַשֵּׁר אַבְרָהָם אָבִינוּ בִּשְׁבִיל הַמַּעֲשֶׂה הַזֶּה הַמְגֻנֶּה? לָזֶה הֵשִׁיב: הָדָא הוּא דִכְתִיב: "וַיּוֹצִיאֵם בְּכֶסֶף וְזָהָב וְאֵין בִּשְׁבָטָיו כּוֹשֵׁל". כְּלוֹמַר, דְּכָל מַה שֶּׁאֵרַע לָאָבוֹת הוּא סִימָן לַבָּנִים, וּכְשֵׁם שֶׁאַבְרָהָם אָבִינוּ לֹא הָיָה מִן הָרָאוּי לִזְכּוֹת בָּעשֶׁר הַהוּא שֶׁל פַּרְעֹה, אֶלָּא שֶׁהַשֵּׁם הִפְלִיא חֲסָדָיו עִמּוֹ, הָכֵי נָמֵי בָּנָיו, אַף עַל פִּי שֶׁמִּן הַדִּין לֹא הָיוּ רְאוּיִים לְבִזַּת מִצְרַיִם מִשּׁוּם חֵלֶף עֲבוֹדָתָם, וְאַף עַל פִּי כֵן זָכוּ בְּבִזַּת מִצְרַיִם. וְדָבָר זֶה, דְּיִשְׂרָאֵל לֹא הָיוּ רְאוּיִים לִזְכּוֹת בְּבִזַּת מִצְרַיִם, אֵינוֹ נִלְמָד אֶלָּא מִפָּסוּק דְּ"וַיּוֹצִיאֵם בְּכֶסֶף וְזָהָב וְאֵין בִּשְׁבָטָיו כּוֹשֵׁל", וּכְמוֹ שֶׁכָּתַבְנוּ, כְּפִי מַה שֶּׁתִּרְגֵּם יוֹנָתָן.
<b>עָלָה</b> בְּיָדֵנוּ, דְּמַה שֶּׁזָּכוּ יִשְׂרָאֵל בְּבִזַּת מִצְרַיִם הוּא חֵלֶף עֲבוֹדָתָם. אַךְ קָשֶׁה, דְּמִמַּאֲמָר הַקּוֹדֵם, דְּקָאָמַר שֶׁלֹּא יֹאמַר אוֹתוֹ צַדִּיק "וְאַחֲרֵי כֵן יֵצְאוּ בִּרְכֻשׁ גָּדוֹל" לֹא קִיֵּם בָּהֶם, מוּכָח דְּהַבְטָחַת הַשֵּׁם לְאַבְרָהָם "וְאַחֲרֵי כֵן יֵצְאוּ בִּרְכֻשׁ גָּדוֹל" הַיְנוּ מַה שֶּׁזָּכוּ בְּבִזַּת מִצְרַיִם.
<b>וּבַמִּדְרָשׁ</b> אָמְרִינַן: "וְיָשֻׁבוּ וְיַחֲנוּ לִפְנֵי פִּי הַחִירֹת" (שמות יד, ב) — כָּאן נִתְקַיֵּם בָּהֶם "וְאַחֲרֵי כֵן יֵצְאוּ בִּרְכֻשׁ גָּדוֹל", לְפִי שֶׁכָּל אוֹצְרוֹת יוֹסֵף הָיוּ שָׁם. וְתֵמַהּ, שֶׁהֲרֵי כְּבָר קִיֵּם הַשֵּׁם הַבְטָחָתוֹ בַּמֶּה שֶׁשָּׁאֲלוּ מִמִּצְרַיִם כְּלֵי כֶסֶף וְזָהָב. וָעוֹד, לִסְבָרַת רַבִּי הוּנָא דְּאִיתָא בִּבְרֵאשִׁית רַבָּה (פרשה מד סימן ו), דְּכָל מָקוֹם שֶׁנֶּאֱמַר 'אַחַר' — סָמוּךְ, 'אַחֲרֵי' — מֻפְלָג, אֵיךְ יִתָּכֵן לוֹמַר דִּבְבִזַּת מִצְרַיִם נִתְקַיֵּם "וְאַחֲרֵי כֵן יֵצְאוּ בִּרְכֻשׁ גָּדוֹל", שֶׁהֲרֵי אֵין לְךָ סָמוּךְ גָּדוֹל מִזֶּה? וְהַנִּרְאֶה לִי בָּזֶה הוּא, דִּלְעוֹלָם הַבְטָחַת הַשֵּׁם נִתְקַיֵּם בְּפִי הַחִירוֹת, וְכִסְבָרַת רַבִּי הוּנָא דְּ'אַחֲרֵי' מֻפְלָג. וּסְבִירָא לְהוּ לְרַבּוֹתֵינוּ זַ"ל, דְּמַה שֶּׁלָּקַחְנוּ מִמִּצְרַיִם כְּלֵי כֶסֶף וּכְלֵי זָהָב הָיָה חֵלֶף עֲבוֹדָתֵנוּ, וְאֵינוֹ מַה שֶּׁהִבְטִיחַ אוֹתָנוּ הַשֵּׁם "וְאַחֲרֵי כֵן יֵצְאוּ בִּרְכֻשׁ גָּדוֹל", דְּלָזֶה מַה צָּרִיךְ הַבְטָחָה? דְּמֵהֵיכָא תֵּיתֵי שֶׁלֹּא יְשַׁלְּמוּ לָנוּ שְׂכַר עֲבוֹדָתֵנוּ? אֶלָּא שֶׁהַבְטָחַת הַשֵּׁם הִיא, דְּמִלְּבַד מַה שֶּׁלָּקַחְנוּ שְׂכַר עֲבוֹדָתֵנוּ, עוֹד זֹאת "וְאַחֲרֵי כֵן יֵצְאוּ בִּרְכֻשׁ גָּדוֹל", שֶׁהַשֵּׁם הֶעֱנִישׁ אֶת הַמִּצְרִיִּים בִּשְׁבִיל מַה שֶּׁנִּשְׁתַּעְבְּדוּ בָּנוּ עַל כָּרְחֵנוּ בְּגוּפֵנוּ וּבְמָמוֹנֵנוּ. וְזֶהוּ שֶׁאָמַר הַשֵּׁם לְאַבְרָהָם: "וְגַם אֶת הַגּוֹי אֲשֶׁר יַעֲבֹדוּ דָּן אָנֹכִי וְאַחֲרֵי כֵן יֵצְאוּ בִּרְכֻשׁ גָּדוֹל", שֶׁהַכֹּל הוּא גְמוּל לְמִצְרַיִם עַל מַה שֶּׁהֵרֵעוּ לָנוּ.
<b>וּבָזֶה</b> נָבוֹא לְכַוָּנַת הַמַּאֲמָר שֶׁאָמַר הַקָּדוֹשׁ בָּרוּךְ הוּא לְמשֶׁה: בְּבַקָּשָׁה מִמְּךָ, לֵךְ וֶאֱמֹר לָהֶם לְיִשְׂרָאֵל: בְּבַקָּשָׁה מִכֶּם, שַׁאֲלוּ מִמִּצְרַיִם כְּלֵי כֶסֶף וּכְלֵי זָהָב, שֶׁלֹּא יֹאמַר אוֹתוֹ צַדִּיק וְכוּ'. דִּלְפִי הָאֱמֶת, הַבְטָחָה הַלֵּזוּ שֶׁהִבְטִיחַ הַשֵּׁם לְאַבְרָהָם "וְאַחֲרֵי כֵן יֵצְאוּ בִּרְכֻשׁ גָּדוֹל" נִתְקַיְּמָה כְּשֶׁשָּׁבוּ לִפְנֵי פִּי הַחִירוֹת, וּכְמַאֲמַר רַבּוֹתֵינוּ זַ"ל, וּבִזַּת מִצְרַיִם הָיְתָה שְׂכַר עֲבוֹדָתָם. אֶלָּא שֶׁמִּן הַדִּין הַגָּמוּר לֹא הָיוּ חַיָּבִים הַמִּצְרִיִּים לְשַׁלֵּם לָהֶם שְׂכַר עֲבוֹדָתָם, לְפִי שֶׁהָיוּ רְשָׁעִים וְלֹא הָיוּ מְבַטְּלִים אוֹתָם מִמְּלֶאכֶת רַבָּם. אֶלָּא שֶׁאִם לֹא הָיוּ זוֹכִים לְבִזַּת מִצְרַיִם וְאַחַר כָּךְ הָיוּ זוֹכִים בְּבִזַּת פִּי הַחִירוֹת — אַבְרָהָם, שֶׁלֹּא יָדַע שֶׁיִּשְׂרָאֵל לֹא הָיוּ עוֹשִׂים רְצוֹנוֹ שֶׁל מָקוֹם בְּמִצְרַיִם, אָמוֹר יֹאמַר: "וְאַחֲרֵי כֵן יֵצְאוּ בִּרְכֻשׁ גָּדוֹל" לֹא קִיֵּם בָּהֶם, לְפִי שֶׁיֹּאמַר דְּמַה שֶּׁזָּכוּ בְּבִזַּת פִּי הַחִירוֹת הוּא בִּשְׁבִיל שְׂכַר פְּעֻלָּתָם. וְזֶהוּ אָמְרוֹ: בְּבַקָּשָׁה מִכֶּם, שַׁאֲלוּ כְּלֵי כֶסֶף וּכְלֵי זָהָב וּקְחוּ שְׂכַר פְּעֻלַּתְכֶם, וּכְשֶׁתָּבוֹאוּ לִפְנֵי פִּי הַחִירוֹת אָז אֲקַיֵּם מַה שֶּׁהִבְטַחְתִּי לְאַבְרָהָם "וְאַחֲרֵי כֵן יֵצְאוּ בִּרְכֻשׁ גָּדוֹל"; שֶׁאִם לֹא כֵּן, יֹאמַר אוֹתוֹ צַדִּיק: "וְאַחֲרֵי כֵן יֵצְאוּ בִּרְכֻשׁ גָּדוֹל" לֹא קִיֵּם בָּהֶם. כִּי עַל כֵּן "דַּבֶּר נָא בְּאָזְנֵי הָעָם" וְגוֹמֵר.
<b>וְכִי</b> תֹּאמַר: אֵיךְ דָּן הַקָּדוֹשׁ בָּרוּךְ הוּא אֶת הַמִּצְרִיִּים בְּמִיתָה וּמָמוֹן, וְהָא קַיְמָא לָן דְּאֵין אָדָם מֵת וּמְשַׁלֵּם. וְכָתְבוּ הַתּוֹסָפוֹת בְּפֶרֶק חֲמִישִׁי דְמַסֶּכֶת עֲבוֹדָה זָרָה (עא ע"ב) דְּגַם בִּבְנֵי נֹחַ אָמְרִינַן קָם לֵהּ בִּדְרַבָּה מִנֵּהּ. וְאִם כֵּן, כֵּיוָן שֶׁהַמִּצְרִיִּים נִתְחַיְּבוּ מִיתָה, אֵיךְ נִתְחַיְּבוּ גַם כֵּן מָמוֹן? הָא לָא קַשְׁיָא, מִשּׁוּם דְּקַיְמָא לָן כְּרַבָּנָן, דִּסְבִירָא לְהוּ דְּלֹא נֶאֱמַר כְּלָל זֶה אֶלָּא בְּמִיתָה בִּידֵי אָדָם, אֲבָל בְּמִיתָה בִּידֵי שָׁמַיִם אָדָם מֵת וּמְשַׁלֵּם, כִּדְאִיתָא בְּפֶרֶק אֵלּוּ נְעָרוֹת (כתובות ל ע"א), דְּלֹא קַיְמָא לָן כְּרַבִּי נְחוּנְיָא בֶּן הַקָּנָה שֶׁהָיָה עוֹשֶׂה אֶת יוֹם הַכִּפּוּרִים כַּשַּׁבָּת. וְכֵן פָּסַק הָרַ"ם בְּהִלְכוֹת גְּנֵבָה (פ"ג ה"ב), יְעֻיַּן שָׁם.
<b>וּבָזֶה</b> נָבִין מַאֲמַר הַשֵּׁם לְאַבְרָהָם בְּמַעֲמַד בֵּין הַבְּתָרִים, שֶׁאָמַר לוֹ (בראשית טו, יד-טו): "וְגַם אֶת הַגּוֹי אֲשֶׁר יַעֲבֹדוּ דָּן אָנֹכִי, וְאַחֲרֵי כֵן יֵצְאוּ בִּרְכֻשׁ גָּדוֹל. וְאַתָּה תָּבוֹא אֶל אֲבֹתֶיךָ בְּשָׁלוֹם, תִּקָּבֵר בְּשֵׂיבָה טוֹבָה". וְיֵשׁ לְדַקְדֵּק בַּמֶּה שֶׁאָמַר 'דָּן אָנֹכִי', דְּמִלְּתָא דִפְשִׁיטָא הוּא שֶׁהַקָּדוֹשׁ בָּרוּךְ הוּא דָּן אֶת כָּל הָעוֹלָם. וּכְבָר נִתְעוֹרְרוּ בָּזֶה רַבּוֹתֵינוּ זַ"ל בִּבְרֵאשִׁית רַבָּה (פרשה מד סימן כב) וְאָמְרוּ: "דָּן אָנֹכִי". אָמַר רַבִּי אֶלְעָזָר בְּשֵׁם רַבִּי יוֹסֵי בֶּן זִמְרָא: בִּשְׁתֵּי אוֹתִיּוֹת הַלָּלוּ הִבְטִיחַ הַקָּדוֹשׁ בָּרוּךְ הוּא לְאַבְרָהָם אָבִינוּ שֶׁהוּא גוֹאֵל אֶת בָּנָיו, וְשֶׁאִם יַעֲשׂוּ תְּשׁוּבָה שֶׁיִּגְאָלֵם בְּשִׁבְעִים וּשְׁתַּיִם אוֹתִיּוֹת. וְחוּץ מִכַּוָּנָתֵנוּ נִרְאֶה לְיַשֵּׁב בַּמֶּה שֶׁנְּדַקְדֵּק עוֹד בְּאָמְרוֹ 'דָן אָנֹכִי', שֶׁהוּא לְשׁוֹן הֹוֶה, וְהָיָה לוֹ לוֹמַר 'אָדִין אָנֹכִי', שֶׁהוּא לְשׁוֹן עָתִיד. אָמְנָם כַּוָּנַת הָעִנְיָן עִם מַה שֶּׁהִקְשָׁה הָרַמְבַּ"ם בְּפֶרֶק שִׁשִּׁי מֵהִלְכוֹת תְּשׁוּבָה (דין ה), דְּמֵאַחַר שֶׁכָּתוּב בַּתּוֹרָה "וַעֲבָדוּם וְעִנּוּ אֹתָם", הֲרֵי גָזַר עַל הַמִּצְרִיִּים לַעֲשׂוֹת רַע, וְאֵיךְ נִפְרַע מֵהֶם? וְתֵרֵץ. יְעֻיַּן שָׁם. וְהָרַאֲבָ"ד תֵּרֵץ, כִּי הַדָּבָר יָדוּעַ שֶׁאֵין הַבּוֹרֵא נִפְרָע מִן הָאָדָם אֶלָּא בְּרַע מִמֶּנּוּ, וְאַחַר שֶׁיִּפָּרַע מִזֶּה יַחֲזֹר וְיִפָּרַע מִזֶּה, מִן הָרַע מִמֶּנּוּ בְּרִשְׁעוֹ, וְהַמִּצְרִיִּים גַּם כֵּן רְשָׁעִים הָיוּ וּרְאוּיִים לַמַּכּוֹת הָהֵם. וְהִנֵּה אַבְרָהָם אָבִינוּ, בְּשָׁעָה שֶׁגָּזַר הַקָּדוֹשׁ בָּרוּךְ הוּא "וַעֲבָדוּם וְעִנּוּ אֹתָם", חָשַׁב בְּלִבּוֹ שֶׁלֹּא יִפָּרַע הַקָּדוֹשׁ בָּרוּךְ הוּא מֵאוֹתָהּ אֻמָּה הַמְשַׁעְבֶּדֶת בְּיִשְׂרָאֵל כֵּיוָן דִּגְזֵרַת מֶלֶךְ הִיא. לָזֶה אָמַר לוֹ: אַל תִּתְיָרֵא מִזֶּה, לְפִי שֶׁ'גַּם אֶת הַגּוֹי אֲשֶׁר יַעֲבֹדוּ דָּן אָנֹכִי' מִקֹּדֶם שֶׁיִּהְיוּ חַיָּבִים עֹנֶשׁ, וּבְאוֹתָהּ אֻמָּה שֶׁאֶרְאֶה שֶׁהִיא חַיֶּבֶת אֲנִי מְשַׁעְבֵּד אֶת בָּנֶיךָ. וּבָזֶה יֵעָנְשׁוּ שֶׁ'וְאַחֲרֵי כֵן יֵצְאוּ בִּרְכֻשׁ גָּדוֹל' בִּשְׁבִיל מַה שֶּׁנִּשְׁתַּעְבְּדוּ בָּהֶם, לְפִי שֶׁהֵם מֵעַצְמָם הֵם חַיָּבִים בְּכָל עֳנָשִׁים הַלָּלוּ.
<b>אַךְ</b> כְּפִי דַרְכֵּנוּ נֹאמַר בְּאֹפֶן אַחֵר. וּנְדַקְדֵּק עוֹד בַּמֶּה שֶׁסִּיֵּם הַכָּתוּב "תִּקָּבֵר בְּשֵׂיבָה טוֹבָה", וְדָרְשׁוּ רַבּוֹתֵינוּ זַ"ל: בִּשְּׂרוֹ שֶׁיִּשְׁמָעאֵל יַעֲשֶׂה תְּשׁוּבָה, כִּדְאִיתָא בִּבְרֵאשִׁית רַבָּה פָּרָשַׁת נֹחַ (פרשה ל סימן ד) וֶהֱבִיאוֹ רַשִׁ"י זַ"ל. דְּמַה שַּׁיָּכוּת יֵשׁ לִבְשׂוֹרָה זוֹ עִם הַקֹּדֶם, וְהָיָה לוֹ לְסַיֵּם עִנְיַן גָּלוּת מִצְרַיִם וְלוֹמַר (בראשית טו, טז): "וְדוֹר רְבִיעִי יָשׁוּבוּ הֵנָּה" וְגוֹמֵר, וְאַחַר כָּךְ יְבַשֵּׂר אוֹתוֹ בַּמֶּה שֶׁיִּשְׁמָעֵאל יַעֲשֶׂה תְּשׁוּבָה.
<b>וְנִרְאֶה</b> דְּזֶה יוּבַן עִם מַאֲמַר רַבּוֹתֵינוּ זַ"ל בִּבְרֵאשִׁית רַבָּה (פרשה נג סימן יט) וְזֶה לְשׁוֹנָם: "כִּי שָׁמַע אֱלֹהִים אֶל קוֹל הַנַּעַר בַּאֲשֶׁר הוּא שָׁם" (בראשית כא, יז). אָמַר רַבִּי סִימוֹן: קָפְצוּ מַלְאֲכֵי הַשָּׁרֵת לְקַטְרְגוֹ, אָמְרוּ לְפָנָיו: רִבּוֹנוֹ שֶׁל עוֹלָם, אָדָם שֶׁהוּא עָתִיד לְהָמִית אֶת בָּנֶיךָ בַּצָּמָא אַתָּה מַעֲלֶה לוֹ בְּאֵר?! אָמַר לָהֶם: עַכְשָׁו מַה הוּא, צַדִּיק אוֹ רָשָׁע? אָמְרוּ לוֹ: צַדִּיק. אָמַר לָהֶם: אֵינִי דָן אֶת הָאָדָם אֶלָּא כִּשְׁעָתוֹ. עַד כָּאן. וְהִקְשָׁה הָרְאֵ"ם: וַהֲרֵי בֵּן סוֹרֵר וּמוֹרֶה, שֶׁנֶּהֱרַג עַל שֵׁם סוֹפוֹ וְאָמְרָה תּוֹרָה יָמוּת זַכַּאי וְאַל יָמוּת חַיָּב. וְתֵרֵץ, דְּשָׁנֵי בֵּן סוֹרֵר וּמוֹרֶה, דְּאַף עַל פִּי שֶׁאֵינוֹ חַיָּב מִיתָה עַכְשָׁו, מִכָּל מָקוֹם כְּבָר הִתְחִיל לַעֲשׂוֹת הַדְּבָרִים הַמְּבִיאִים אוֹתוֹ לִידֵי חִיּוּב מִיתָה. וּמַהֲרַ"שׁ יָפֶה תֵּרֵץ, דְּשָׁנֵי בֵּית דִּין שֶׁלְּמַטָּה שֶׁהוּא יוֹתֵר קָשֶׁה וּמִשּׁוּם הָכֵי מַעֲנִישִׁין עַל הֶעָתִיד, כְּמוֹ שֶׁעוֹנְשִׁין מִשְּׁלשׁ עֶשְׂרֵה שָׁנָה וְאִלּוּ בְּבֵית דִּין שֶׁל מַעְלָה אֵין עוֹנְשִׁין אֶלָּא מִבֶּן עֶשְׂרִים. וְעַיֵּן בִּיפֵה מַרְאֵה פֶּרֶק קַמָּא דְרֹאשׁ הַשָּׁנָה (סימן ט).
<b>עוֹד</b> הִקְשָׁה הָרְאֵ"ם, דְּאַמַּאי לֹא קִטְרְגוּ הַמַּלְאָכִים מֵהָעֲבֵרוֹת שֶׁהָיָה עוֹשֶׂה יִשְׁמָעֵאל, דְּהַיְנוּ עֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים, וּכְמוֹ שֶׁדָּרְשׁוּ רַבּוֹתֵינוּ זַ"ל (ב"ר פרשה נג סימן טו) בְּמַאי דִּכְתִיב (בראשית כא, ט): "אֲשֶׁר יָלְדָה לְאַבְרָהָם מְצַחֵק", וְאֵין מְצַחֵק אֶלָּא עֲבוֹדָה זָרָה. וְכִי תֵּימָא שֶׁהַמַּלְאָכִים לֹא רָצוּ לְקַטְרֵג אֶלָּא מֵעֲבֵרַת הַצָּמָא שֶׁהִיא מִדָּה כְּנֶגֶד מִדָּה, מִכָּל מָקוֹם יִקְשֶׁה: כֵּיוָן שֶׁלֹּא יָכְלוּ לְקַטְרֵג מֵאוֹתָהּ עֲבֵרָה שֶׁל צָמָא, הָיָה לָהֶם לְקַטְרֵג מֵהָעֲבֵרוֹת שֶׁבְּיָדוֹ. וְלֵיכָּא לְמֵימַר, שֶׁבִּרְאוֹת יִשְׁמָעֵאל אֶת עַצְמוֹ בְּאוֹתָהּ צָרָה שֶׁהָיָה מֵת בַּצָּמָא עָשָׂה תְּשׁוּבָה, וְזֶהוּ מַה שֶּׁהַשֵּׁם הִבְטִיחַ אוֹתוֹ שֶׁיִּשְׁמָעֵאל יַעֲשֶׂה תְּשׁוּבָה בְּחַיָּיו. הָא לֵיתָא, שֶׁהֲרֵי אַחַר זֶה (פסוק כ) כְּתִיב: "וַיְהִי רֹבֶה קַשָּׁת", וְדָרְשׁוּ רַבּוֹתֵינוּ זַ"ל שֶׁהָיָה יוֹשֵׁב בַּמִּדְבָּר וּמְלַסְטֵם אֶת הַבְּרִיּוֹת, וּכְמוֹ שֶׁפֵּרֵשׁ רַשִׁ"י. וְתֵרֵץ, שֶׁאַגָּדָה זוֹ שֶׁאוֹמֶרֶת שֶׁהַמַּלְאָכִים לֹא קִטְרְגוּ עַל יִשְׁמָעֵאל מֵהָעֲבֵרוֹת שֶׁבְּיָדוֹ חוֹלֶקֶת עִם אוֹתָהּ אַגָּדָה שֶׁדָּרְשׁוּ קְרָא דִ'מְצַחֵק' לִגְנַאי, אֶלָּא אָתְיָא אַלִּבָּא דְרַבִּי שִׁמְעוֹן שֶׁדּוֹרֵשׁ קְרָא לְשֶׁבַח, דְּהַיְנוּ שֶׁהָיָה חוֹלֵק עִם יִצְחָק. עַד כָּאן.
<b>וַאֲנִי</b> תָּמֵהַּ עַל זֶה. שֶׁהֲרֵי רַשִׁ"י פֵּרֵשׁ דִּ'מְצַחֵק' הַיְנוּ עֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים, וּבִקְרָא דְ'בַאֲשֶׁר הוּא שָׁם' הֵבִיא אוֹתָהּ אַגָּדָה שֶׁקִּטְרְגוּ הַמַּלְאָכִים. וּלְפִי דִבְרֵי הָרַב הֵם סוֹתְרִים אֵלּוּ לְאֵלּוּ. וְאַף שֶׁהָרְאֵ"ם כָּיֵל לָן בְּמִקְצַת מְקוֹמוֹת שֶׁדַּרְכּוֹ שֶׁל רַשִׁ"י לְהָבִיא אַגָּדוֹת חֲלוּקוֹת, מִכָּל מָקוֹם הַדָּבָר קָשֶׁה, שֶׁעֲדַיִן לַחְלוּחִית הַדְּיוֹ קַיֶּמֶת דְּדָרַשׁ תֵּבַת 'מְצַחֵק' לִגְנַאי כְּשֶׁהֵבִיא אוֹתָהּ אַגָּדָה דְּקִטְרוּג הַמַּלְאָכִים.
<b>וּמַהֲרַ"שׁ</b> יָפֶה תֵּרֵץ, דְּמַה שֶּׁלֹּא קִטְרְגוּ הַמַּלְאָכִים בְּאוֹתָהּ שָׁעָה, לְפִי שֶׁבֶּן שְׁבַע עֶשְׂרֵה שָׁנָה הָיָה יִשְׁמָעֵאל בְּאוֹתָהּ שָׁעָה, כִּדְאִיתָא בְּפִרְקֵי רַבִּי אֱלִיעֶזֶר, וְצַדִּיק הָיָה לְפִי שֶׁאֵין בֵּית דִּין שֶׁל מַעְלָה מַעֲנִישִׁים עַד עֶשְׂרִים שָׁנָה. הַכְּלָל הָעוֹלֶה מִמַּה שֶּׁכָּתַבְנוּ, שֶׁאִם הָיָה דוֹמֶה דִין שֶׁל מַעְלָה לְדִין שֶׁל מַטָּה, לֹא הָיָה נִצּוֹל יִשְׁמָעֵאל מֵאוֹתָהּ צָרָה, שֶׁהָיָה מֵת בַּצָּמָא וְלֹא הָיָה בָּא לִכְלַל תְּשׁוּבָה, מִתְּרֵי טַעְמֵי: אִי מִשּׁוּם שֶׁעָתִיד לְהָמִית לְיִשְׂרָאֵל בַּצָּמָא, דּוּמְיָא דְבֵן סוֹרֵר שֶׁנֶּהֱרָג עַל הֶעָתִיד, וְאִי מִשּׁוּם הָעֲבֵרוֹת שֶׁהָיוּ בְּיָדוֹ, עֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים. אֶלָּא לְפִי שֶׁגָּבְהוּ דַרְכֵי הַשֵּׁם מִדִּינֵי אָדָם לֹא נֶעֱנַשׁ לֹא עַל הֶעָבָר וְלֹא עַל הֶעָתִיד וְזָכָה לַעֲשׂוֹת תְּשׁוּבָה.
<b>עוֹד</b> נַקְדִּים מַאי דְּאָמְרִינַן בְּפֶרֶק אֵלּוּ נְעָרוֹת (כתובות ל ע"ב), דְּטַעְמָא דְרַבִּי נְחוּנְיָא בֶּן הַקָּנָה שֶׁהָיָה עוֹשֶׂה יוֹם הַכִּפּוּרִים כְּשַׁבָּת הוּא מִשּׁוּם דִּכְתִיב (ויקרא כ, ד-ה): "וְאִם הַעְלֵם יַעְלִימוּ עַם הָאָרֶץ אֶת עֵינֵיהֶם מִן הָאִישׁ הַהוּא בְּתִתּוֹ מִזַּרְעוֹ לַמֹּלֶךְ, וְשַׂמְתִּי אֲנִי אֶת פָּנַי בָּאִישׁ הַהוּא וּבְמִשְׁפַּחְתּוֹ וְהִכְרַתִּי אֹתוֹ". אָמְרָה תּוֹרָה: כָּרֵת שֶׁלִּי כְּמִיתָה שֶׁלָּכֶם, מַה מִּיתָה שֶׁלָּכֶם פָּטוּר מִן הַתַּשְׁלוּמִין, אַף כָּרֵת שֶׁלִּי פָּטוּר. וְרַבָּנָן לָא סְבִירָא לְהוּ הַאי הֶקֵּשָׁא דְכָרֵת שֶׁלִּי כְּמִיתָה שֶׁלָּכֶם.
<b>וּבָזֶה</b> נָבוֹא לְכַוָּנַת הַכְּתוּבִים. שֶׁהַקָּדוֹשׁ בָּרוּךְ הוּא אָמַר לְאַבְרָהָם: "וַעֲבָדוּם וְעִנּוּ אֹתָם אַרְבַּע מֵאוֹת שָׁנָה", וְחָזַר וְאָמַר לוֹ: "וְגַם אֶת הַגּוֹי אֲשֶׁר יַעֲבֹדוּ דָּן אָנֹכִי"; וְכֵיוָן שֶׁאֲנִי הוּא הַדָּן וְהַמַּעֲנִישׁ אוֹתָם, "וְאַחֲרֵי כֵן יֵצְאוּ בִּרְכֻשׁ גָּדוֹל", דְּדַוְקָא בְּדִינֵי אָדָם אֵין אָדָם מֵת וּמְשַׁלֵּם, אֲבָל בְּדִינֵי שָׁמַיִם אָדָם מֵת וּמְשַׁלֵּם, וְכֵיוָן שֶׁאֲנִי הוּא הַדָּן אֶת הַמִּצְרִיִּים יֵצְאוּ בִּרְכוּשׁ גָּדוֹל. וְשֶׁמָּא יַעֲלֶה בְּדַעַת אַבְרָהָם דְּהִלְכְתָא כְּרַבִּי נְחוּנְיָא בֶּן הַקָּנָה שֶׁהָיָה עוֹשֶׂה אֶת יוֹם הַכִּפּוּרִים כַּשַּׁבָּת, מִטַּעְמָא דְהֶקֵּשָׁא כָּרֵת שֶׁלִּי כְּמִיתָה שֶׁלָּכֶם, לָזֶה אָמַר לוֹ: הָא לֵיתָא, כִּי לֹא דַרְכֵיכֶם דְּרָכַי. וּרְאָיָה לָזֶה, כִּי "אַתָּה תָּבוֹא אֶל אֲבֹתֶיךָ בְּשָׁלוֹם, תִּקָּבֵר בְּשֵׂיבָה טוֹבָה", וַאֲנִי מְבַשֶּׂרְךָ שֶׁיִּשְׁמָעֵאל יַעֲשֶׂה תְּשׁוּבָה. וַהֲלוֹא רָאוּי הָיָה שֶׁיָּמוּת כְּשֶׁקִּטְרְגוּ הַמַּלְאָכִים, אִי מִשּׁוּם הָעֲבֵרוֹת שֶׁהָיוּ בְּיָדוֹ וְאִי מִשּׁוּם דְּעָתִיד לְהָמִית אֶת יִשְׂרָאֵל בַּצָּמָא וְרָאוּי הָיָה לֵעָנֵשׁ דּוּמְיָא דְבֵן סוֹרֵר וּמוֹרֶה דְּנֶהֱרָג עַל שֵׁם סוֹפוֹ? אֶלָּא וַדַּאי דְּמַה שֶּׁלֹּא נֶעֱנַשׁ יִשְׁמָעֵאל בְּאוֹתוֹ פֶּרֶק הַיְנוּ מִשּׁוּם שֶׁאֵינִי מַעֲנִישׁ אֶלָּא מִבֶּן עֶשְׂרִים, כְּתֵרוּץ מַהֲרַ"שׁ יָפֶה זַ"ל, וְכֵן אֵינִי מַעֲנִישׁ עַל הֶעָתִיד אֶלָּא בַּאֲשֶׁר הוּא שָׁם. וְאִם כֵּן, כְּשֵׁם שֶׁגָּבְהוּ דְרָכַי מִדַּרְכֵי בְּנֵי אָדָם בְּאֵלּוּ הַדְּבָרִים, הָכֵי נָמֵי גָבְהוּ דְרָכַי מִדַּרְכֵיכֶם לְעִנְיַן מִיתָה וְתַשְׁלוּמִים, דְּאַף עַל גַּב דִּבְדִינֵי אָדָם אֵין אָדָם מֵת וּמְשַׁלֵּם, מִכָּל מָקוֹם בְּדִינֵי שָׁמַיִם אָדָם מֵת וּמְשַׁלֵּם. הֲרֵי שֶׁלָּךְ לְפָנֶיךָ, דְּבִזַּת מִצְרַיִם הָיָה חֵלֶף הָעֲבוֹדָה, וּכְמַאֲמַר גְּבִיהָא בֶּן פְּסִיסָא, וּבִזַּת פִּי הַחִירוֹת הָיְתָה הַבְטָחַת הַשֵּׁם לְאַבְרָהָם בְּאָמְרוֹ "וְאַחֲרֵי כֵן יֵצְאוּ בִּרְכֻשׁ גָּדוֹל".

Chapter 6

<big><strong>דֶּרֶךְ הַקֹּדֶשׁ</strong></big>
<small>וּבוֹ אַרְבָּעָה דְרוּשִׁים לְמַעֲלַת אֶרֶץ יִשְׂרָאֵל</small>
<b>הַדְּרוּשׁ הָרִאשׁוֹן </b>(דרוש ו): בּוֹ יִתְבָּאֵר אִם קְדֻשָּׁה רִאשׁוֹנָה קָדְשָׁה לֶעָתִיד לָבוֹא. / לֶעָתִיד לָבוֹא אֵינוֹ מְקַדֵּשׁ מֵחָדָשׁ מֶלֶךְ הַמָּשִׁיחַ אֶת אֶרֶץ יִשְׂרָאֵל לְאוֹתָם הָאֲרָצוֹת שֶׁנִּתְקַדְּשׁוּ מִקֹּדֶם, וּלְעוֹלָם בִּקְדֻשָּׁתָם עוֹמְדוֹת, וְאַף לֶעָתִיד שֶׁכּוֹבֵשׁ אוֹתָם מֶלֶךְ הַמָּשִׁיחַ וְנוֹתֵן מֵהֶם חֵלֶק לְשֵׁבֶט לֵוִי לֹא בִּשְׁבִיל זֶה פָּקְעָה קְדֻשָּׁתָם. / אַךְ הָאֲרָצוֹת שֶׁכּוֹבֵשׁ אוֹתָם מֵחָדָשׁ שֶׁלֹּא כְּבָשׁוּם יְהוֹשֻׁעַ וְעֶזְרָא הֵ"ן הַמֶּלֶךְ הַמָּשִׁיחַ יְקַדֵּשׁ אוֹתָם וְאֵינָם חַיָּבוֹת בִּתְרוּמוֹת וּמַעַשְׂרוֹת.
<b>הַדְּרוּשׁ הַשֵּׁנִי </b>(דרוש ז): יְבָאֵר דַּאֲוִירָא דְאֶרֶץ יִשְׂרָאֵל מַחְכִּים וִירוּשָׁלַיִם יֵשׁ בָּהּ סְגֻלּוֹת הַרְבֵּה, וְהַשְּׁלשָׁה דְבָרִים דְּאִיתַנְהוּ בִּכְרַכִּים לִגְרִיעוּתָא, הֲלוֹא הֵמָּה: דִּישִׁיבַת כְּרַכִּים קָשָׁה שֶׁהַבָּתִּים קְרוֹבִים זֶה אֶל זֶה וְאֵין אֲוִירָם טוֹב, וְשֶׁהֵם פְּרוּצִים בְּגָזֵל וַעֲרָיוֹת, וּדְאִיכָּא מוֹשְׁלִים רָעִים בַּעֲלִילוֹת בְּרֶשַׁע, הָנֵי תְּלָת מִלֵּי אֶשְׁתַּנִּי שְׁמַיְהוּ לִמְעַלְּיוּתָא בְּתוֹכְכִי יְרוּשָׁלָיִם. / זֶרַע פָּסוּל לָא מִקְּרֵי זֶרַע, וְאַף פָּסוּל בַּעֲבֵרָה כְּגוֹן עוֹבֵד עֲבוֹדָה זָרָה נָמֵי לָא חֲשִׁיב זֶרַע, כֵּן כָּתַב מהר"ר יְחִיאֵל בָּסָן ז"ל, וְשָׁקֵל וְטָרֵי בִּדְבָרָיו. / הֶאֱרִיךְ לְהוֹכִיחַ דְּקֵינִי וּקְנִזִּי וְקַדְמוֹנִי שֶׁהֵם אֱדוֹם וְעַמּוֹן וּמוֹאָב נִכְרַת עֲלֵיהֶם בְּרִית לְהַנְחִילָם לְיִשְׂרָאֵל, וְשֶׁלֹּא כְּדִבְרֵי הָרְאֵ"ם זַ"ל שֶׁכָּתַב דְּמֵעִקָּרָא נְתָנָם הַשֵּׁם לְאַבְרָהָם כְּדֵי שֶׁיִּתֵּן שְׁנַיִם מֵהֶם לִבְנֵי לוֹט וְאַחַת לִבְנֵי עֵשָׂו.
<b>הַדְּרוּשׁ הַשְּׁלִישִׁי </b>(דרוש ח): יְבָאֵר דִּזְכוּתָא דְאֶרֶץ יִשְׂרָאֵל מָגֵן הוּא לְבַטֵּל יִצְרָא דַעֲבוֹדָה זָרָה. / הִקְשָׁה הֵיאַךְ כָּבַשׁ משֶׁה אֶרֶץ סִיחוֹן וָעוֹג, שֶׁהֲרֵי בִּכְלַל שִׁבְעָה עֲמָמִין הֵן? / קוֹנָם לְבֵיתְךָ שֶׁאֲנִי נִכְנָס וְנָפַל וּבְנָאוֹ, אִם מֻתָּר לִכָּנֵס בּוֹ.
<b>הַדְּרוּשׁ הָרְבִיעִי </b>(דרוש ט): יְבָאֵר דְּאֶרֶץ יִשְׂרָאֵל מֻחְזֶקֶת הִיא בְּיָדֵנוּ מִימֵי קֶדֶם, מִשָּׁעָה שֶׁנֶּאֱמַר לְאַבְרָהָם 'לְזַרְעֲךָ נָתַתִּי אֶת הָאָרֶץ' זָכָה בָּהּ, וְהוֹכִיחַ זֶה בִּרְאָיוֹת.
<big><strong>דְּרוּשׁ שִׁשִּׁי</strong></big>
<b>שְׁמוֹת רַבָּה (פרשה טו סימן גן) וְזֶה לְשׁוֹנָם: "הַחֹדֶשׁ הַזֶּה לָכֶם" (שמות יב, ב). הָדָא הוּא דִכְתִיב (משלי ה, יז): "יִהְיוּ לְךָ לְבַדֶּךָ וְאֵין לְזָרִים אִתָּךְ". הַצְּדָקָה שֶׁלָּכֶם, שֶׁנֶּאֱמַר (דברים כד, יג): "וּלְךָ תִּהְיֶה צְדָקָה". הָרַחֲמִים שֶׁלָּכֶם, שֶׁנֶּאֱמַר (שם יג, יח): "וְנָתַן לְךָ רַחֲמִים". אֶרֶץ יִשְׂרָאֵל שֶׁלָּכֶם, שֶׁנֶּאֱמַר (ויקרא כה, לח): "לָתֵת לָכֶם אֶת אֶרֶץ כְּנַעַן". וְלֹא אֶרֶץ יִשְׂרָאֵל בִּלְבַד, אֶלָּא אֲפִלּוּ כָּל הָאֲרָצוֹת, שֶׁנֶּאֱמַר (דברים יא, כד): "כָּל מָקוֹם אֲשֶׁר תִּדְרֹךְ כַּף רַגְלְכֶם בּוֹ לָכֶם יִהְיֶה". עַד כָּאן.</b>
<b>הִנֵּה</b> זֹאת חֲקַרְנוּהָ כֶּן הִיא, כַּמָּה גָדְלָה מַעֲלַת אֶרֶץ יִשְׂרָאֵל מִכָּל הָאֲרָצוֹת, קְדֻשַּׁת עוֹלָם קָדְשָׁה לִשְׁעָתָהּ וְקָדְשָׁה לֶעָתִיד לָבוֹא, שֶׁרֹב גּוּפֵי תּוֹרָה תְּלוּיִים בָּהּ. וְאָמְרִינַן בְּפֶרֶק חֶזְקַת הַבָּתִּים (ב"ב נו ע"א): אָמַר רַב יְהוּדָה אָמַר שְׁמוּאֵל: כֹּל שֶׁהֶרְאָהוּ הַקָּדוֹשׁ בָּרוּךְ הוּא לְמשֶׁה חַיָּב בְּמַעֲשֵׂר. לְאַפּוֹקֵי מַאי? לְאַפּוֹקֵי קֵינִי וּקְנִזִּי וְקַדְמוֹנִי. וּפֵרֵשׁ רַשְׁבַּ"ם זַ"ל: כֹּל שֶׁהֶרְאָהוּ הַקָּדוֹשׁ בָּרוּךְ הוּא לְמשֶׁה בִּשְׁעַת מִיתָתוֹ, דְּהֵם שִׁבְעָה עֲמָמִים הַכְּתוּבִים בְּכָל מָקוֹם, חַיָּב בְּמַעֲשֵׂר; אֲבָל קֵינִי וּקְנִזִּי וְקַדְמוֹנִי, שֶׁנְּתָנוֹ לְאַבְרָהָם אָבִינוּ בֵּין הַבְּתָרִים, לֹא יִתְחַיְּבוּ בְּמַעֲשֵׂר לֶעָתִיד לָבוֹא כְּשֶׁיַּחֲזִירֵם לָנוּ לֶעָתִיד. עַד כָּאן.
<b>הֵן</b> אֱמֶת, דְּמֵימְרָא זוֹ דִשְׁמוּאֵל הִיא תְּמוּהָה בְּעֵינַי מִכַּמָּה אַנְפֵּי. חֲדָא, בְּמַאי דְּקָאָמַר כָּל מַה שֶּׁהֶרְאָהוּ הַקָּדוֹשׁ בָּרוּךְ הוּא לְמשֶׁה, דְּהַיְנוּ אֶרֶץ שִׁבְעָה עֲמָמִין, חַיָּב בְּמַעֲשֵׂר. פְּשִׁיטָא! וְאִי הָנֵי לָא מִחַיְּבִי, מָאן מִחַיַּב? וַהֲלוֹא אֵין אֶרֶץ יִשְׂרָאֵל גָּמוּר אֶלָּא אֶרֶץ שִׁבְעָה עֲמָמִין. וְכִי תֵּימָא לְדִיּוּקָא אֲתָא, לְאַשְׁמוֹעִינַן דְּמַה שֶּׁלֹּא הֶרְאָהוּ הַקָּדוֹשׁ בָּרוּךְ הוּא לְמשֶׁה פָּטוּר מִן הַמַּעֲשֵׂר, אִם כֵּן לָא הֲוָה לֵהּ לְמֵימַר אֶלָּא כָּל מַה שֶּׁלֹּא הֶרְאָה הַקָּדוֹשׁ בָּרוּךְ הוּא לְמשֶׁה פָּטוּר מִן הַמַּעֲשֵׂר, דְּבַמֶּה שֶׁהוּא חַיָּב לֵית בֵּהּ חִדּוּשָׁא כְּלָל. עוֹד אֲנִי תָּמֵהַּ בְּמַאי דְּקָאָמַר שְׁמוּאֵל דְּקֵינִי וּקְנִזִּי וְקַדְמוֹנִי לֹא יִתְחַיְּבוּ בִּתְרוּמוֹת וּמַעַשְׂרוֹת לֶעָתִיד, דְּהֵן לוּ יְהִי שֶׁהֵם חוּץ לָאָרֶץ גָּמוּר וְלֹא נִכְרַת עֲלֵיהֶם בְּרִית לְאַבְרָהָם שֶׁיַּנְחִילֶנָּה לְיִשְׂרָאֵל, וְכִסְבָרַת הָרְאֵ"ם זַ"ל שֶׁאֶכְתֹּב לְקַמָּן בִּדְרוּשׁ שְׁבִיעִי, אַכַּתִּי קָשֶׁה, דְּהָא שָׁנִינוּ בְּסִפְרִי פָּרָשַׁת עֵקֶב וְזֶה לְשׁוֹנוֹ: "כָּל מָקוֹם אֲשֶׁר תִּדְרֹךְ כַּף רַגְלְכֶם בּוֹ לָכֶם יִהְיֶה". אָמַר לָהֶם: כָּל מָקוֹם שֶׁתִּכְבְּשׁוּ חוּץ מִמְּקוֹמוֹת אֵלּוּ הוּא שֶׁלָּכֶם. הֲרֵי שֶׁכָּבְשׁוּ חוּצָה לָאָרֶץ, מִנַּיִן שֶׁמִּצְו‍ֹת נוֹהֲגוֹת שָׁם? הֲרֵי אַתָּה דָן: נֶאֱמַר כָּאן 'יִהְיֶה', וְנֶאֱמַר לְהַלָּן 'יִהְיֶה'; מַה 'יִּהְיֶה' הָאָמוּר לְהַלָּן — מִצְו‍ֹת נוֹהֲגוֹת שָׁם, אַף 'יִהְיֶה' הָאָמוּר כָּאן — מִצְו‍ֹת נוֹהֲגוֹת שָׁם. וְאִם תֹּאמַר: מִפְּנֵי מָה כָּבַשׁ דָּוִד אֲרַם נַהֲרַיִם וַאֲרַם צוֹבָה וְאֵין מִצְו‍ֹת נוֹהֲגוֹת שָׁם? אָמַרְתָּ: דָּוִד עָשָׂה שֶׁלֹּא כַּתּוֹרָה. הַתּוֹרָה אָמְרָה: מִשֶּׁתִּכְבְּשׁוּ אֶרֶץ יִשְׂרָאֵל תְּהוּ רַשָּׁאִין לִכְבּשׁ חוּצָה לָאָרֶץ, וְהוּא לֹא עָשָׂה כֵּן, אֶלָּא חוֹזֵר וְכוֹבֵשׁ אֲרַם נַהֲרַיִם וַאֲרַם צוֹבָה, וְאֶת הַיְבוּסִי סָמוּךְ לִירוּשָׁלַיִם לֹא הוֹרִישׁ. אָמַר לוֹ הַקָּדוֹשׁ בָּרוּךְ הוּא: סָמוּךְ לַפָּלָטִין שֶׁלִּי לֹא הוֹרַשְׁתָּ, הֵיאַךְ אַתָּה חוֹזֵר וְכוֹבֵשׁ אֲרַם נַהֲרַיִם וַאֲרַם צוֹבָה? עַד כָּאן. וְכֵן כָּתַב הָרַמְבַּ"ם בְּרֵישׁ הִלְכוֹת תְּרוּמוֹת (פ"א ה"ג) וְזֶה לְשׁוֹנוֹ: אֲרַם נַהֲרַיִם וַאֲרַם צוֹבָה אֵין לָהֶם דִּין כְּאֶרֶץ יִשְׂרָאֵל. וּמִפְּנֵי מָה יָרְדוּ מִמַּעֲלַת אֶרֶץ יִשְׂרָאֵל? מִפְּנֵי שֶׁכָּבַשׁ אוֹתָם קֹדֶם שֶׁיִּכְבּשׁ כָּל אֶרֶץ יִשְׂרָאֵל, אֶלָּא נִשְׁאַר בָּהּ מִשִּׁבְעָה עֲמָמִין. וְאִלּוּ תָּפַס כָּל אֶרֶץ כְּנַעַן לִגְבוּלוֹתֶיהָ וְאַחַר כָּךְ כָּבַשׁ אֲרָצוֹת אֲחֵרוֹת, הָיָה כִּבּוּשׁוֹ כֻּלּוֹ כְּאֶרֶץ יִשְׂרָאֵל לְכָל דָּבָר. עַד כָּאן. הֲרֵי בְּהֶדְיָא, שֶׁאַף חוּץ לָאָרֶץ אִם כְּבָשָׁהּ מֶלֶךְ יִשְׂרָאֵל כְּדִינָהּ חַיֶּבֶת בִּתְרוּמוֹת וּמַעַשְׂרוֹת, וְאִם כֵּן יֵשׁ לִתְמֹהַּ לָמָּה זֶה קֵינִי וּקְנִזִּי וְקַדְמוֹנִי לֹא יִתְחַיְּבוּ בְּמַעֲשֵׂר לֶעָתִיד לָבוֹא? וְכִי תֵּימָא שֶׁמֶּלֶךְ הַמָּשִׁיחַ כּוֹבֵשׁ אוֹתָם קֹדֶם שֶׁיִּכְבּשׁ כָּל אֶרֶץ יִשְׂרָאֵל וּמִשּׁוּם הָכֵי אֵינָם חַיָּבִים בְּמַעֲשֵׂר דּוּמְיָא דְסוּרְיָא, לֹא יָדַעְתִּי מֵהֵיכָן קִבְּלוּ דָבָר זֶה. וָעוֹד, הַדָּבָר הוּא תֵּמַהּ בְּעֵינַי, שֶׁחָלִילָה לַאֲדוֹנֵנוּ מְשִׁיחַ צִדְקֵנוּ שֶׁיַּעֲשֶׂה שׁוּם דָּבָר שֶׁלֹּא כִּרְצוֹן הַשֵּׁם. וָעוֹד, דְּאֵיךְ יִתָּכֵן שֶׁיְּהֵא נִכְשָׁל בַּמֶּה שֶׁנִּכְשַׁל זְקֵנוֹ דָוִד וְנֶעֱנַשׁ עָלָיו? וָעוֹד, דַּאֲרָצוֹת אֵלּוּ דְקֵינִי וּקְנִזִּי וְקַדְמוֹנִי נִכְרְתָה עֲלֵיהֶם בְּרִית לְאַבְרָהָם דּוּמְיָא דְשִׁבְעָה עֲמָמִים, כְּמוֹ שֶׁיִּתְבָּאֵר לְקַמָּן בִּדְרוּשׁ שְׁבִיעִי, וְאִם כֵּן אַף אִם יִכְבּשׁ אוֹתָם מֶלֶךְ הַמָּשִׁיחַ בַּתְּחִלָּה קֹדֶם שֶׁיִּכְבּשׁ שְׁאָר אֶרֶץ יִשְׂרָאֵל — פְּשִׁיטָא דְאֵין בָּזֶה עָו‍ֹן אֲשֶׁר חָטָא, דְּפָלָטִין שֶׁל מֶלֶךְ הוּא וְדִינוֹ כְּאֶרֶץ יִשְׂרָאֵל לְכָל דָּבָר. וְאִם כֵּן לָמָּה לֹא יִתְחַיְּבוּ בִּתְרוּמוֹת וּמַעַשְׂרוֹת?
<b>וְנִרְאֶה</b> דְּזֶה יוּבַן עִם מַה שֶּׁכָּתַב הָרַמְבַּ"ם בְּסוֹף הִלְכוֹת שְׁמִטָּה וְיוֹבֵל (פי"ג הי"א) וְזֶה לְשׁוֹנוֹ: יֵרָאֶה לִי, שֶׁאֵין הַדְּבָרִים אֲמוּרִים אֶלָּא בָּאָרֶץ שֶׁנִּכְרְתָה עָלֶיהָ בְּרִית לְאַבְרָהָם וְיִצְחָק וְיַעֲקֹב וִירָשׁוּהָ בְּנֵיהֶם וְנִתְחַלְּקָה לָהֶם; אֲבָל שְׁאָר כָּל אֲרָצוֹת שֶׁכּוֹבֵשׁ מֶלֶךְ מִמַּלְכֵי יִשְׂרָאֵל — הֲרֵי הַכֹּהֲנִים וְהַלְוִיִּם בְּאוֹתָם הָאֲרָצוֹת כְּכָל יִשְׂרָאֵל. עַד כָּאן. הֲרֵי דְּאַזְהָרָה הַלֵּזוּ שֶׁלֹּא יִנְחֲלוּ הַכֹּהֲנִים בָּאָרֶץ אֵינָהּ אֶלָּא בָּאָרֶץ שֶׁנִּכְרְתָה עָלֶיהָ בְּרִית לְאַבְרָהָם, אַךְ בִּשְׁאָר הָאֲרָצוֹת שֶׁכּוֹבֵשׁ מֶלֶךְ יִשְׂרָאֵל, אַף שֶׁכּוֹבֵשׁ אוֹתָם כַּדִּין, הֲרֵי הַכֹּהֲנִים נוֹטְלִין חֵלֶק בָּהּ. וְהָרַאֲבָ"ד הִשִּׂיג עָלָיו שָׁם וְאָמַר: אִם כֵּן לֹא יִטְּלוּ בָּהֶם תְּרוּמוֹת וּמַעַשְׂרוֹת, כִּי הֵם הָיוּ תַּחַת חֵלֶק הָאָרֶץ. עַד כָּאן. וְכָתַב שָׁם מָרָן בְּכֶסֶף מִשְׁנֶה וְזֶה לְשׁוֹנוֹ: וַאֲנִי אוֹמֵר שֶׁאֵין זוֹ הַשָּׂגָה, דְּאֵימָא דְּאִין הָכֵי נָמֵי, וְסוּרְיָא תּוֹכִיחַ שֶׁאֵין בָּהּ תְּרוּמוֹת ומַעַשְׂרוֹת מִן הַתּוֹרָה. עַד כָּאן.
<b>וְדִבְרֵי</b> מָרָן הַלָּלוּ תְּמוּהִים הֵם בְּעֵינַי. דְּאַדְּרַבָּה, הַשָּׂגַת הָרַאֲבָ"ד הִיא מִסּוּרְיָא. שֶׁהֲרֵי סוּרְיָא מַה שֶּׁלֹּא נִתְקַדְּשָׁה הוּא לְפִי שֶׁכְּבָשָׁהּ דָּוִד קֹדֶם שֶׁיִּכְבּשׁ כָּל אֶרֶץ כְּנַעַן, וְעַל זֶה הִשִּׂיגוֹ הָרַאֲבָ"ד. דִּלְפִי סְבָרַת הָרַמְבַּ"ם, דִּבְכָל הָאֲרָצוֹת חוּץ מִן שִׁבְעָה עֲמָמִין שֵׁבֶט לֵוִי נוֹטֵל חֵלֶק בָּאָרֶץ, אִם כֵּן צָרִיךְ לוֹמַר דְּסוּרְיָא אֵין בָּהּ תְּרוּמוֹת וּמַעַשְׂרוֹת לְפִי שֶׁהַלְוִיִּם נוֹטְלִים בָּהּ חֵלֶק. וּלְפִי טַעַם זֶה, אֲפִלּוּ שֶׁסּוּרְיָא הָיָה כּוֹבֵשׁ אוֹתָהּ דָּוִד לְאַחַר שֶׁהָיָה כּוֹבֵשׁ כָּל אֶרֶץ כְּנַעַן לֹא הָיוּ תְּרוּמוֹת וּמַעַשְׂרוֹת נוֹהֲגִין בָּהּ, לְפִי שֶׁהַתְּרוּמוֹת וְהַמַּעַשְׂרוֹת הֵם תַּחַת חֵלֶק הָאָרֶץ; וּלְפִי הָאֱמֶת, אִלּוּ הָיָה דָוִד כּוֹבֵשׁ כָּל אֶרֶץ כְּנַעַן וְאַחַר כָּךְ הָיָה כּוֹבֵשׁ סוּרְיָא, הָיוּ תְּרוּמוֹת וּמַעַשְׂרוֹת נוֹהֲגִים בָּהּ כְּאֶרֶץ יִשְׂרָאֵל לְגַמְרֵי. בְּאֹפֶן שֶׁעִקַּר קֻשְׁיַת הָרַאֲבָ"ד הִיא מִסּוּרְיָא.
<b>עוֹד</b> אֲנִי תָּמֵהַּ בְּדִבְרֵי מָרָן. שֶׁנִּרְאֶה מִדְּבָרָיו שֶׁהֵבִין בְּדִבְרֵי הָרַאֲבָ"ד שֶׁכָּל מָקוֹם שֶׁנּוֹטְלִים הַכֹּהֲנִים חֵלֶק בָּאָרֶץ אֵין בָּהּ חִיּוּב תְּרוּמוֹת וּמַעַשְׂרוֹת כְּלָל, שֶׁאֵין מַפְרִישִׁין בָּהּ תְּרוּמוֹת וּמַעַשְׂרוֹת, שֶׁהֲרֵי כָּתַב וְסוּרְיָא תּוֹכִיחַ, וְסוּרְיָא אֵין מַפְרִישִׁין בָּהּ תְּרוּמוֹת וּמַעַשְׂרוֹת. וְחַס לֵהּ לַאֲדוֹנֵנוּ הָרַאֲבָ"ד מִזֶּה. שֶׁשְּׁתֵי מִצְו‍ֹת יֵשׁ בִּתְרוּמוֹת וּמַעַשְׂרוֹת: הָאַחַת הִיא הַהַפְרָשָׁה, שֶׁהֻזְהַרְנוּ שֶׁלֹּא לֶאֱכֹל טֶבֶל בִּלְתִּי הַפְרָשָׁה, וְזֶה אֵינוֹ תָּלוּי בְּחֵלֶק הָאָרֶץ, שֶׁהֲרֵי אֲפִלּוּ הַכֹּהֲנִים וְהַלְוִיִּם הֻזְהֲרוּ מִלֶּאֱכֹל טֶבֶל קֹדֶם הַפְרָשָׁה וְכַמְבֹאָר. וּבְמִצְוָה זוֹ דְהַפְרָשָׁה טַעַם אַחֵר יֵשׁ בַּדָּבָר, גָּלָה סוֹדוֹ אֶל עֲבָדָיו הַנְּבִיאִים. וּמִצְוָה אַחֶרֶת יֵשׁ לְאַחַר הַפְרָשָׁה, וְהִיא הַנְּתִינָה לְכֹהֵן וּלְלֵוִי, וְזֶהוּ שֶׁתָּלָה הַכָּתוּב הַטַּעַם לְפִי שֶׁהֵם תַּחַת חֵלֶק הָאָרֶץ. וְזֶהוּ שֶׁכָּתַב הָרַאֲבָ"ד אִם כֵּן לֹא יִטְּלוּ בָּהֶם תְּרוּמוֹת וּמַעַשְׂרוֹת, כִּי הֵם הָיוּ תַּחַת חֵלֶק הָאָרֶץ, וְלֹא אָמַר אִם כֵּן לֹא יַפְרִישׁוּ בָּהֶם תְּרוּמוֹת וּמַעַשְׂרוֹת, דְּוַדַּאי הַהַפְרָשָׁה אֵינָהּ תַּחַת חֵלֶק הָאָרֶץ. וְאִם כֵּן, מַהוּ זֶה שֶׁכָּתַב מָרָן עַל הַשָּׂגַת הָרַאֲבָ"ד: אִין הָכֵי נָמֵי וְסוּרְיָא תּוֹכִיחַ? דְּעַל כָּרְחִין סוּרְיָא טַעַם אַחֵר יֵשׁ בַּדָּבָר, שֶׁהֲרֵי אֵין מַפְרִישִׁין בָּהּ תְּרוּמוֹת וּמַעַשְׂרוֹת כְּלָל. וְהַטַּעַם הוּא, לְפִי שֶׁכְּבָשָׁהּ דָּוִד קֹדֶם שֶׁיִּכְבּשׁ כָּל אֶרֶץ כְּנַעַן וְלֹא נִתְקַדְּשָׁה בִּקְדֻשַּׁת אֶרֶץ יִשְׂרָאֵל. בְּאֹפֶן שֶׁדִּבְרֵי מָרָן מְרַפְּסָן אִגָּרֵי וּצְרִיכִין תַּלְמוּד.
<b>וְהִנֵּה</b> כְּפִי סְבָרַת מָרָן דְּאִית לֵהּ בְּדַעַת הָרַאֲבָ"ד דְּחִיּוּב הַפְרָשַׁת תְּרוּמוֹת וּמַעַשְׂרוֹת הוּא תַּחַת חֵלֶק הָאָרֶץ, וְאִם הָיוּ נוֹטְלִים חֵלֶק בָּאָרֶץ לֹא הָיוּ תְּרוּמוֹת וּמַעַשְׂרוֹת נוֹהֲגִים בָּהֶם, יֵשׁ לְדַקְדֵּק מֵאוֹתָהּ שֶׁכָּתַב הַסְּמַ"ג עֲלַהּ דְּהַךְ אַזְהָרָה דְ"לֹא יִהְיֶה לַכֹּהֲנִים חֵלֶק וְנַחֲלָה" (דברים יח, א), דְּלֶעָתִיד לָבוֹא נוֹטְלִין הַכֹּהֲנִים חֵלֶק בָּאָרֶץ, וְכִדְאִיתָא בְּפֶרֶק יֵשׁ נוֹחֲלִין (ב"ב קכב ע"א). וְהַיְנוּ מִדְּאָמְרִינַן: תַּנְיָא, עֲתִידָה אֶרֶץ יִשְׂרָאֵל שֶׁתִּתְחַלֵּק לִשְׁלשָׁה עָשָׂר שְׁבָטִים, שֶׁבַּתְּחִלָּה לֹא נִתְחַלְּקָה אֶלָּא לִשְׁנֵים עָשָׂר, דִּכְתִיב (יחזקאל מח, לא): "שַׁעַר לֵוִי אֶחָד". וְכֵן כָּתַב שָׁם הָרַשְׁבַּ"ם בְּפֵרוּשׁ, דְּלֶעָתִיד לָבוֹא שֵׁבֶט לֵוִי נוֹטֵל חֵלֶק בָּאָרֶץ. וּלְפִי סְבָרַת הָרַאֲבָ"ד שֶׁכָּתַבְנוּ, שֶׁחִיּוּב תְּרוּמוֹת וּמַעַשְׂרוֹת הוּא תַּחַת חֵלֶק הָאָרֶץ, וְאִם נוֹטְלִין חֵלֶק אֵין בָּהּ חִיּוּב תְּרוּמוֹת וּמַעַשְׂרוֹת, אִם כֵּן לֶעָתִיד לָבוֹא אֵין נוֹהֲגִים תְּרוּמוֹת וּמַעַשְׂרוֹת. וּבְפֶרֶק חֵלֶק (סנהדרין צ ע"ב) אָמְרִינַן: מִנַּיִן לִתְחִיַּת הַמֵּתִים מִן הַתּוֹרָה? שֶׁנֶּאֱמַר (במדבר יח, כח): "וּנְתַתֶּם מִמֶּנּוּ תְּרוּמַת יְיָ לְאַהֲרֹן הַכֹּהֵן". וְכִי אַהֲרֹן לְעוֹלָם קַיָּם? אֶלָּא מִכָּאן לִתְחִיַּת הַמֵּתִים מִן הַתּוֹרָה. עַד כָּאן. וְהִנֵּה עִקַּר קֻשְׁיַת הַגְּמָרָא, דְּקָאָמַר וְכִי אַהֲרֹן לְעוֹלָם קַיָּם, הוּא: דְּאָמְרִינַן סוֹף פֶּרֶק קַמָּא דְקִדּוּשִׁין (מ ע"ב): תַּנְיָא, רַבִּי יוֹסֵי אוֹמֵר: גָּדוֹל תַּלְמוּד, שֶׁקָּדַם לְחַלָּה אַרְבָּעִים שָׁנָה, לִתְרוּמוֹת וּמַעַשְׂרוֹת חֲמִשִּׁים וְאַרְבַּע. עַד כָּאן. הֲרֵי מְבֹאָר שֶׁלֹּא נִתְחַיְּבוּ בִּתְרוּמוֹת וּמַעַשְׂרוֹת אֶלָּא לְאַחַר אַרְבַּע עֶשְׂרֵה שָׁנָה שֶׁכָּבְשׁוּ וְחִלְּקוּ, וְאַהֲרֹן לֹא נִכְנַס לָאָרֶץ, וְאֵיךְ אָמַר הַכָּתוּב "וּנְתַתֶּם מִמֶּנּוּ תְּרוּמַת יְיָ לְאַהֲרֹן הַכֹּהֵן", וַהֲלוֹא בִּזְמַן אַהֲרֹן לֹא נָהֲגוּ תְּרוּמוֹת וּמַעַשְׂרוֹת? אֶלָּא מִכָּאן לִתְחִיַּת הַמֵּתִים מִן הַתּוֹרָה, וְאָמַר הַכָּתוּב דְּלֶעָתִיד לָבוֹא יִתְּנוּ תְּרוּמוֹת וּמַעַשְׂרוֹת לְאַהֲרֹן הַכֹּהֵן. וּלְפִי סְבָרַת הָרַאֲבָ"ד, לֶעָתִיד לָבוֹא דְּשֵׁבֶט לֵוִי נוֹטֵל חֵלֶק בָּאָרֶץ לָמָּה יִהְיוּ נוֹהֲגִין תְּרוּמוֹת וּמַעַשְׂרוֹת?
<b>וְנִרְאֶה</b> דְּזֶה יוּבַן עִם מַאי דְּאָמְרִינַן בְּפֶרֶק הֶעָרֵל (יבמות פב ע"ב): תַּנְיָא בְּסֵדֶר עוֹלָם: "אֲשֶׁר יָרְשׁוּ אֲבֹתֶיךָ וִירִשְׁתָּהּ" (דברים ל, ה) — יְרֻשָּׁה רִאשׁוֹנָה וּשְׁנִיָּה יֵשׁ לָהֶם, שְׁלִישִׁית אֵין לָהֶם. עַד כָּאן. וּפֵרֵשׁ רַשִׁ"י: יְרֻשָּׁה רִאשׁוֹנָה בִּימֵי יְהוֹשֻׁעַ הָוְיָא יְרֻשָּׁה, וְכֵן שְׁנִיָּה דְּבִימֵי עֶזְרָא, דִּכְשֶׁגָּלוּ גָלוּת רִאשׁוֹן בָּטְלָה קְדֻשַּׁת הָאָרֶץ. שְׁלִישִׁית אֵין לָהֶם — כְּלוֹמַר, לָא בָּעֵי לְמִהְדַּר וּלְמֵירְתַהּ, דִּירוּשָׁה וְעוֹמֶדֶת הִיא. וְאַשְׁמְעִינַן הַאי קְרָא דְּלֹא בָּטְלָה קְדֻשָּׁה בְּגָלוּת טִיטוֹס. עַד כָּאן. וּלְפִי זֶה, רַבָּנָן דִּפְלִיגִי עֲלֵהּ דְּרַבִּי יוֹסֵי סְבִירָא לְהוּ, דִּכְשֵׁם שֶׁבָּטְלָה קְדֻשַּׁת הָאָרֶץ בְּגָלוּת רִאשׁוֹן הָכֵי נָמֵי בָּטְלָה בְּגָלוּת טִיטוֹס, וְיֵשׁ לָנוּ יְרֻשָּׁה שְׁלִישִׁית. וְכָתְבוּ הַתּוֹסָפוֹת, שֶׁשָּׁאַל הָרַב רַבֵּנוּ שְׁמוּאֵל אֶת רִ"י, דְּהָכָא קָאָמַר רַבִּי יוֹחָנָן כְּרַבִּי יוֹסֵי דִּירֻשָּׁה רִאשׁוֹנָה וּשְׁנִיָּה יֵשׁ לָהֶם, דִּקְדֻשָּׁה רִאשׁוֹנָה לֹא קָדְשָׁה לֶעָתִיד לָבוֹא, וּבְפֶרֶק הַשּׁוֹחֵט (זבחים קז ע"ב) קָאָמַר תַּלְמוּדָא דִּלְרַבִּי יוֹחָנָן קְדֻשָּׁה רִאשׁוֹנָה קָדְשָׁה לֶעָתִיד לָבוֹא, וּמִשּׁוּם הָכֵי חִיֵּב רַבִּי יוֹחָנָן אֶת הַמַּעֲלֶה בַּזְּמַן הַזֶּה. וְהֵשִׁיב רִ"י, דִּלְמַעַשְׂרוֹת וַדַּאי לֹא קָדְשָׁה הָאָרֶץ לֶעָתִיד לָבוֹא, אֲבָל קְדֻשַּׁת יְרוּשָׁלַיִם וְהַבַּיִת קָדְשָׁה, שֶׁקְּדֻשַּׁת מְחִצּוֹת קָיְמָא כָּל שָׁעָה, מֵ"אֲשֶׁר לֹא חֹמָה" (ויקרא כה, ל), דְּדָרְשִׁינַן בִּמְגִלָּה (י ע"ב): אַף עַל פִּי שֶׁאֵין לוֹ עַכְשָׁו וְהָיָה לוֹ קֹדֶם לָכֵן. אִי נָמֵי, קְדֻשַּׁת יְרוּשָׁלַיִם מִשּׁוּם דְּאִקְּרֵי נַחֲלָה אֵין לָהּ הֶפְסֵק. אִי נָמֵי, מִשּׁוּם דִּכְתִיב (תהלים קלב, יד): "זֹאת מְנוּחָתִי עֲדֵי עַד". עַד כָּאן.
<b>וְנִרְאֶה</b> שֶׁיֵּשׁ נַפְקוּתָא בְּתֵרוּצִים אֵלּוּ. דִּלְתֵרוּצָא קַמָּא — כָּל קְדֻשַּׁת מְחִצּוֹת קְדֻשָּׁה רִאשׁוֹנָה קָדְשָׁה לֶעָתִיד, וְנָפְקָא מִנַּהּ לִקְדֻשַּׁת בָּתֵּי עָרֵי חוֹמָה, וּלְפִי הַשְּׁנֵי תֵּרוּצִים הָאַחֲרוֹנִים — דַּוְקָא יְרוּשָׁלַיִם קָדְשָׁה לֶעָתִיד לָבוֹא, אֲבָל שְׁאָר כָּל הָעֲיָרוֹת מִשֶּׁגָּלוּ גָלוּת רִאשׁוֹן בָּטְלָה קְדֻשַּׁת הָאָרֶץ, וַאֲפִלּוּ קְדֻשַּׁת בָּתֵּי עָרֵי חוֹמָה בָּטְלָה.
<b>וְאִם</b> תֹּאמַר: אַכַּתִּי קָשֶׁה, דִּלְמַאי אִצְטְרִיךְ רַבִּי יוֹחָנָן לְחַיֵּב אֶת הַמַּעֲלֶה בַּזְּמַן הַזֶּה מִשּׁוּם קְדֻשָּׁה רִאשׁוֹנָה דְּקָדְשָׁה לֶעָתִיד, תִּפֻּק לֵהּ מִשּׁוּם קְדֻשַּׁת עֶזְרָא דְּלֹא בָּטְלָה? וְאַף עַל גַּב דִּלְמַעַשְׂרוֹת בָּטְלָה קְדֻשָּׁה רִאשׁוֹנָה, סְבִירָא לֵהּ לְרַבִּי יוֹחָנָן דִּקְדֻשָּׁה שְׁנִיָּה לֹא בָּטְלָה; וְאִם כֵּן, גַּבֵּי קְדֻשַּׁת יְרוּשָׁלַיִם, אַף דְּנֵימָא דִקְדֻשָּׁה רִאשׁוֹנָה בָּטְלָה, מִכָּל מָקוֹם יֵשׁ לְחַיֵּב אֶת הַמַּעֲלֶה בַּזְּמַן הַזֶּה מִשּׁוּם קְדֻשָּׁה שְׁנִיָּה דְּלָא בָּטְלָה. וְיֵשׁ לוֹמַר, דְּרַבִּי יוֹחָנָן סְבִירָא לֵהּ כְּרַב הוּנָא, דְּאִית לֵהּ בְּפֶרֶק שֵׁנִי דִשְׁבוּעוֹת (טז ע"א) דִּ'בְכָל אֵלּוּ' תְּנַן, וּמָאן דְּאִית לֵהּ הָכֵי עַל כָּרְחִין אִית לֵהּ דִּקְדֻשָּׁה רִאשׁוֹנָה קָדְשָׁה לֶעָתִיד, וְכִדְאִיתָא הָתָם; דְּאִי לָא תֵּימָא הָכֵי, לֹא הָיָה קְדֻשַּׁת מְחִצּוֹת בִּזְמַן בַּיִת שֵׁנִי, וְזֶה הוּא מִן הַנִּמְנָע. וּמִשּׁוּם הָכֵי אִצְטְרִיךְ רַבִּי יוֹחָנָן לְחַיֵּב אֶת הַמַּעֲלֶה בַּזְּמַן הַזֶּה מִטַּעַם קְדֻשָּׁה רִאשׁוֹנָה, דְּאִי לָאו הַאי טַעְמָא לֹא הָיְתָה קְדֻשָּׁה אֲפִלּוּ בִּימֵי עֶזְרָא. וְרֵישׁ לָקִישׁ דְּפָטַר וְאִית לֵהּ דִּקְדֻשָּׁה רִאשׁוֹנָה לֹא קָדְשָׁה לֶעָתִיד לָבוֹא, סְבִירָא לֵהּ כְּרַב נַחֲמָן, דְּאָמַר 'בְּאֶחָד מִכָּל אֵלּוּ', וְעֶזְרָא הוּא שֶׁקַּדֵּשׁ קַדּוֹשֵׁי מְחִצּוֹת, וּסְבִירָא לֵהּ דִּכְשֵׁם שֶׁנִּתְבַּטְּלָה קְדֻשַּׁת מְחִצּוֹת בְּגָלוּת רִאשׁוֹן הָכֵי נָמֵי נִתְבַּטֵּל בְּגָלוּת שֵׁנִי, וּמִשּׁוּם הָכֵי פָּטַר אֶת הַמַּעֲלֶה בַּחוּץ. וּסְבִירָא לֵהּ דְּמַעַשְׂרוֹת וּקְדֻשַּׁת מְחִצּוֹת אֶחָד הֵם, וְכֻלָּם נִתְבַּטְּלוּ בְּגָלוּת רִאשׁוֹן וּבְגָלוּת שֵׁנִי, וּמִשּׁוּם הָכֵי פָּטַר אֶת הַמַּעֲלֶה בַּחוּץ בַּזְּמַן הַזֶּה, וְאִית לֵהּ נָמֵי דִּתְרוּמָה דְּרַבָּנָן. וְרַבִּי יוֹחָנָן פְּלִיג עֲלֵהּ בְּתַרְתֵּי. חֲדָא, דִּסְבִירָא לֵהּ דִּקְדֻשַּׁת הָאָרֶץ אַף שֶׁנִּתְבַּטְּלָה בְּגָלוּת רִאשׁוֹן לֹא נִתְבַּטְּלָה בְּגָלוּת שֵׁנִי; וָעוֹד, דִּקְדֻשַּׁת מְחִצּוֹת לֹא נִתְבַּטְּלָה בְּגָלוּת רִאשׁוֹן.
<b>וְתֵרוּץ</b> זֶה נִתַּן לְהֵאָמֵר אִם רַבִּי יוֹחָנָן עַצְמוֹ דְּחִיֵּב אֶת הַמַּעֲלֶה בַּחוּץ נָתַן טַעַם לִדְבָרָיו מִשּׁוּם קְדֻשָּׁה רִאשׁוֹנָה — נִיחָא; אֲבָל אִם הֵם דִּבְרֵי סְתָמָא דְשַׁ"ס, שֶׁרָצוּ לָתֵת טַעַם לִסְבָרַת רַבִּי יוֹחָנָן, קַשְׁיָא לִי, דִּמְנָא לְהוּ דְּרַבִּי יוֹחָנָן אִית לֵהּ דִּ'בְכָל אֵלּוּ' תְּנַן? אֵימָא דְּרַבִּי יוֹחָנָן וְרֵישׁ לָקִישׁ כֻּלְּהוּ סְבִירָא לְהוּ דִּקְדֻשָּׁה רִאשׁוֹנָה לֹא קָדְשָׁה לֶעָתִיד, וּסְבִירָא לְהוּ כְּרַב נַחֲמָן דְּאָמַר דִּ'בְאֶחָד מִכָּל אֵלּוּ' וְעֶזְרָא קַדּוֹשֵׁי קַדֵּשׁ אַף עַל גַּב דְּלָא הֲווֹ אוּרִים וְתֻמִּים, אֶלָּא דְאָזְלִי לְטַעְמַיְהוּ, דְּרַבִּי יוֹחָנָן אִית לֵהּ דִּקְדֻשָּׁה שְׁנִיָּה לֹא בָּטְלָה לְמַעַשְׂרוֹת וְהוּא הַדִּין לִמְחִצּוֹת, וּמִשּׁוּם הָכֵי חִיֵּב אֶת הַמַּעֲלֶה, וְרֵישׁ לָקִישׁ סְבִירָא לֵהּ דִּקְדֻשָּׁה שְׁנִיָּה בָּטְלָה לְמַעַשְׂרוֹת וְהוּא הַדִּין לִמְחִצּוֹת, וּמִשּׁוּם הָכֵי פָּטַר אֶת הַמַּעֲלֶה בַּזְּמַן הַזֶּה. וּמְנָא לְהוּ לִסְתָמָא דְשַׁ"ס דְּרַבִּי יוֹחָנָן מְחַלֵּק בֵּין מַעֲשֵׂר לִקְדֻשַּׁת מְחִצּוֹת?
<b>וְהַנִּרְאֶה</b> אֶצְלִי הוּא, דִּקְדֻשָּׁה שְׁנִיָּה קָדְשָׁה לֶעָתִיד הוּא דַוְקָא בִּקְדֻשַּׁת אֶרֶץ יִשְׂרָאֵל בִּכְלָלָהּ שֶׁנִּתְקַדְּשָׁה עַל יְדֵי כִּבּוּשׁ, וּבְהָא קָא מִשְׁתַּעִי קְרָא דַ"אֲשֶׁר יָרְשׁוּ אֲבֹתֶיךָ", וְאַשְׁמְעִינַן דִּשְׁתֵּי יְרֻשּׁוֹת יֵשׁ לָהֶם וּשְׁלִישִׁית אֵין לָהֶם; אֲבָל בִּקְדֻשַּׁת מְחִצּוֹת, שֶׁהוּא דָבָר הַתָּלוּי בְּמַעֲשֶׂה — אוֹ בְּכָל אֵלּוּ אוֹ בְּאֶחָד מִכָּל אֵלּוּ, לְמַר כִּדְאִית לֵהּ וּלְמַר כִּדְאִית לֵהּ — אֵין לְחַלֵּק בֵּין קְדֻשָּׁה רִאשׁוֹנָה לִשְׁנִיָּה, וְאִם קְדֻשָּׁה רִאשׁוֹנָה לֹא קָדְשָׁה אֶלָּא לִשְׁעָתָהּ — קְדֻשָּׁה שְׁנִיָּה נָמֵי לֹא קָדְשָׁה אֶלָּא לִשְׁעָתָהּ, דְּהָא לֵית לָן קְרָא לִקְדֻשַּׁת מְחִצּוֹת לְחַלֵּק בֵּין קְדֻשָּׁה רִאשׁוֹנָה לִשְׁנִיָּה. וּמִשּׁוּם הָכֵי, רַבִּי יוֹחָנָן שֶׁרָצָה לְחַיֵּב אֶת הַמַּעֲלֶה בַּזְּמַן הַזֶּה וְהָוֵי מִטַּעַם קְדֻשַּׁת מְחִצּוֹת, הֻצְרְכוּ בַּגְּמָרָא לוֹמַר דְּטַעְמֵהּ הוּא מִשּׁוּם דִּסְבִירָא לֵהּ דִּקְדֻשָּׁה רִאשׁוֹנָה קָדְשָׁה לֶעָתִיד, דְּאִי הֲוָה סְבִירָא לֵהּ דְּלֹא קָדְשָׁה כִּי אִם לִשְׁעָתָהּ — גַּם קְדֻשָּׁה שְׁנִיָּה לֹא נִתְקַדְּשָׁה אֶלָּא לִשְׁעָתָהּ.
<b>עוֹד</b> הִכְרִיחוּ הַתּוֹסָפוֹת חִלּוּק זֶה, דְּאַף מָאן דְּאִית לֵהּ דִּקְדֻשָּׁה רִאשׁוֹנָה לֹא קָדְשָׁה לֶעָתִיד שֶׁהוּא דַוְקָא לְמַעַשְׂרוֹת אֲבָל לִמְחִצּוֹת קָדְשָׁה לֶעָתִיד, דְּהָא רַבִּי אֱלִיעֶזֶר וְרַבִּי יְהוֹשֻׁעַ אִית לְהוּ בְּפֶרֶק קַמָּא דִמְגִלָּה (י ע"א) דִּקְדֻשָּׁה רִאשׁוֹנָה קָדְשָׁה לֶעָתִיד לָבוֹא, וּבְרֵישׁ בֵּיצָה (ד ע"א) אִית לְהוּ דִתְרוּמָה בַּזְּמַן הַזֶּה דְּרַבָּנָן. אֶלָּא וַדַּאי דְּיֵשׁ לְחַלֵּק בֵּין קְדֻשַּׁת הָאָרֶץ לִקְדֻשַּׁת מְחִצּוֹת, וְאַף מָאן דְּאִית לֵהּ דִּתְרוּמָה בַּזְּמַן הַזֶּה דְּרַבָּנָן מָצֵי סָבַר דִּקְדֻשַּׁת מְחִצּוֹת לֹא נִתְבַּטְּלָה בְּגָלוּת רִאשׁוֹן, וּקְדֻשַּׁת הָאָרֶץ אַף שֶׁנִּתְבַּטְּלָה בְּגָלוּת רִאשׁוֹן — בִּימֵי עֶזְרָא שֶׁחָזְרָה וְנִתְקַדְּשָׁה לֹא נִתְבַּטְּלָה עוֹד. וְרֵישׁ לָקִישׁ סְבִירָא לֵהּ, דְּבֵין קְדֻשַּׁת הָאָרֶץ וּבֵין קְדֻשַּׁת מְחִצּוֹת הַכֹּל נִתְבַּטֵּל בְּגָלוּת רִאשׁוֹן וּבְגָלוּת שֵׁנִי. וְרַבִּי אֱלִיעֶזֶר וְרַבִּי יְהוֹשֻׁעַ אִית לְהוּ, דִּקְדֻשַּׁת מְחִצּוֹת לֹא נִתְבַּטְּלָה בְּגָלוּת רִאשׁוֹן, אֲבָל קְדֻשַּׁת הָאָרֶץ כְּשֵׁם שֶׁנִּתְבַּטְּלָה בְּגָלוּת רִאשׁוֹן כָּךְ נִתְבַּטְּלָה בְּגָלוּת שֵׁנִי.
<b>וְאֵיךְ</b> שֶׁיִּהְיֶה עָלָה בְּיָדֵנוּ מִסּוּגְיָא הַנִּזְכֶּרֶת, דְּלֶעָתִיד לָבוֹא אֵינוֹ מְקַדֵּשׁ מֶלֶךְ הַמָּשִׁיחַ אֶת אֶרֶץ יִשְׂרָאֵל, אֶלָּא הֲרֵי הֵן מְקֻדָּשׁוֹת וְעוֹמְדוֹת, אוֹ בִּקְדֻשָּׁה רִאשׁוֹנָה, דְּהַיְנוּ מַה שֶּׁקִּדְּשָׁהּ יְהוֹשֻׁעַ, לְמָאן דְּאָמַר קְדֻשָּׁה רִאשׁוֹנָה קָדְשָׁה לֶעָתִיד לָבוֹא, אוֹ עַל יְדֵי קְדֻשַּׁת עֶזְרָא, לְמָאן דְּאָמַר קְדֻשָּׁה רִאשׁוֹנָה לֹא קָדְשָׁה אֶלָּא לִשְׁעָתָהּ. וְכָל זֶה הוּא דַוְקָא בַּאֲרָצוֹת שֶׁנִּתְקַדְּשׁוּ מִקֹּדֶם, אַךְ אִם יִכְבּשׁ מֶלֶךְ הַמָּשִׁיחַ אֲרָצוֹת מֵחָדָשׁ שֶׁלֹּא נִתְקַדְּשׁוּ מִקֹּדֶם — פְּשִׁיטָא שֶׁמֶּלֶךְ הַמָּשִׁיחַ יְקַדֵּשׁ אוֹתָן. וְכָל זֶה נִתְבָּאֵר בְּדִבְרֵי הָרַאֲבָ"ד בְּהִלְכוֹת שְׁמִטָּה וְיוֹבֵל.
<b>וְהִנֵּה</b> כָּל הָאֲרָצוֹת אֲשֶׁר נִתְקַדְּשׁוּ וְנִתְחַיְּבוּ בִּתְרוּמוֹת וּמַעַשְׂרוֹת — לְעוֹלָם בִּקְדֻשָּׁתָן הֵן עוֹמְדוֹת, וְאַף לֶעָתִיד לָבוֹא שֶׁכּוֹבֵשׁ אוֹתָן מֶלֶךְ הַמָּשִׁיחַ וְנוֹתֵן מֵהֶן חֵלֶק לְשֵׁבֶט לֵוִי — לֹא בִּשְׁבִיל זֶה פָּקְעָה קְדֻשָּׁתָן, דִּקְדֻשָּׁה שֶׁבָּהֶן לְהֵיכָן הָלְכָה? וְהוּא אֵינוֹ מְקַדֵּשׁ אוֹתָן מֵחָדָשׁ. וַהֲרֵי אֲפִלּוּ עַכְשָׁו שֶׁאֶרֶץ יִשְׂרָאֵל הִיא בְּיַד גּוֹיִם לֹא פָּקְעָה קְדֻשָּׁתָהּ וְחַיֶּבֶת בִּתְרוּמוֹת וּמַעַשְׂרוֹת, וְכָל שֶׁכֵּן לֶעָתִיד לָבוֹא. אַךְ הָאֲרָצוֹת שֶׁכּוֹבֵשׁ מֶלֶךְ הַמָּשִׁיחַ מֵחָדָשׁ, שֶׁלֹּא כְּבָשָׁן לֹא יְהוֹשֻׁעַ וְלֹא עֶזְרָא, וּקְדֻשָּׁתָן בָּאָה עַל יְדֵי מֶלֶךְ הַמָּשִׁיחַ, וְהוּא נוֹתֵן מֵהֶן חֵלֶק לְשֵׁבֶט לֵוִי — אֵינָן חַיָּבוֹת בִּתְרוּמוֹת וּמַעַשְׂרוֹת, לְפִי שֶׁתְּרוּמוֹת וּמַעַשְׂרוֹת הֵם תַּחַת חֵלֶק הָאָרֶץ, וְהָאֲרָצוֹת הַלָּלוּ לֹא הָיוּ מְקֻדָּשׁוֹת מִקֹּדֶם. וּלְפִי זֶה, מַה שֶּׁאָמְרוּ שֶׁאַהֲרֹן לֶעָתִיד לָבוֹא יִזְכֶּה בִּתְרוּמוֹת וּמַעַשְׂרוֹת, הַיְנוּ בְּאוֹתָן אֲרָצוֹת שֶׁכְּבָר נִתְקַדְּשׁוּ מִקֹּדֶם אוֹ עַל יְדֵי יְהוֹשֻׁעַ אוֹ עַל יְדֵי עֶזְרָא.
<b>וְזֶהוּ</b> כַּוָּנַת שְׁמוּאֵל בְּאָמְרוֹ: כָּל מַה שֶּׁהֶרְאָהוּ הַקָּדוֹשׁ בָּרוּךְ הוּא לְמשֶׁה חַיָּב בְּמַעֲשֵׂר. דִּשְׁמוּאֵל סְבִירָא לֵהּ כְּמָאן דְּאָמַר קְדֻשָּׁה רִאשׁוֹנָה קָדְשָׁה לִשְׁעָתָהּ, וּכְמוֹ שֶׁכָּתְבוּ הַתּוֹסָפוֹת. וְאָמַר: אַל יַעֲלֶה בְּדַעְתְּךָ דְּלֶעָתִיד לָבוֹא דְּשֵׁבֶט לֵוִי נוֹטֵל חֵלֶק בָּאָרֶץ דְּלֹא יִהְיוּ נוֹהֲגִים תְּרוּמוֹת וּמַעַשְׂרוֹת, אֶלָּא כָּל מַה שֶּׁהֶרְאָהוּ הַקָּדוֹשׁ בָּרוּךְ הוּא לְמשֶׁה, דְּהַיְנוּ מַה שֶּׁכָּבַשׁ יְהוֹשֻׁעַ וְקִדְּשׁוֹ, לְעוֹלָם חַיָּב בְּמַעֲשֵׂר; דְּמֵאַחַר שֶׁנִּתְקַדֵּשׁ וְנִתְחַיֵּב בְּמַעֲשֵׂר לֹא פָּקְעָה קְדֻשָּׁתָהּ לְעוֹלָם, וַאֲפִלּוּ בִּזְמַן מֶלֶךְ הַמָּשִׁיחַ דְּשֵׁבֶט לֵוִי נוֹטֵל חֵלֶק בָּאָרֶץ. לְאַפּוֹקֵי קֵינִי וּקְנִזִּי וְקַדְמוֹנִי, שֶׁאַף שֶׁהֵן מֵהָאֲרָצוֹת שֶׁנִּכְרַת עֲלֵיהֶן בְּרִית לְאַבְרָהָם, מִכָּל מָקוֹם אֵינָן חַיָּבוֹת בְּמַעֲשֵׂר, מֵאַחַר שֶׁלֹּא נִכְבְּשׁוּ מֵעוֹלָם וְלֹא נִתְקַדְּשׁוּ לֹא עַל יְדֵי יְהוֹשֻׁעַ וְלֹא עַל יְדֵי עֶזְרָא, וּמֶלֶךְ הַמָּשִׁיחַ עָתִיד לְקַדְּשָׁן וְנוֹתֵן מֵהֶן חֵלֶק לְשֵׁבֶט לֵוִי, וְאֵינָן מְקֻדָּשׁוֹת לִתְרוּמוֹת וּמַעַשְׂרוֹת לְפִי שֶׁהֵן תַּחַת חֵלֶק הָאָרֶץ וְלֶעָתִיד נוֹטְלִין הַלְוִיִּם חֵלֶק בָּאָרֶץ. וּלְפִי זֶה, בְּכָל הַחֲלֻקּוֹת — הֵן בְּחִיּוּב הַמַּעֲשֵׂר הֵן בִּפְטוֹר הַמַּעֲשֵׂר — הִשְׁמִיעָנוּ שְׁמוּאֵל דְּבָרִים מְחֻדָּשִׁים.
<b>וּבָזֶה</b> נָבוֹא לְיַשֵּׁב מַאֲמָר הַקּוֹדֵם. וְיֵשׁ לְדַקְדֵּק בּוֹ, דְּמֵאַחַר דְּסוֹפֵנוּ לְרַבּוֹת כָּל הָעוֹלָם, אִם כֵּן לָמָה אָמַר בַּתְּחִלָּה אֶרֶץ יִשְׂרָאֵל לָכֶם? הֲוָה לֵהּ לְמֵימַר בְּקִצּוּר: כָּל הָעוֹלָם הוּא לָכֶם, שֶׁנֶּאֱמַר: "כָּל מָקוֹם אֲשֶׁר תִּדְרֹךְ כַּף רַגְלְכֶם בּוֹ לָכֶם יִהְיֶה". וְעוֹד יֵשׁ לְדַקְדֵּק בַּמֶּה שֶׁאָמַר: וְלֹא אֶרֶץ יִשְׂרָאֵל בִּלְבַד אֶלָּא אֲפִלּוּ כָּל הָאֲרָצוֹת, דְּלָמָּה זֶה שִׁנָּה הַלָּשׁוֹן בְּכָאן? דִּבְכָל הַחֲלֻקּוֹת אָמַר: הַצְּדָקָה לָכֶם, הָרַחֲמִים לָכֶם, אֶרֶץ יִשְׂרָאֵל לָכֶם; הָכָא נָמֵי הֲוָה לֵהּ לְמֵימַר כָּל הָאֲרָצוֹת לָכֶם, וְלָמָּה זֶה שִׁנָּה וְאָמַר: וְלֹא אֶרֶץ יִשְׂרָאֵל בִּלְבַד אֶלָּא כָּל הָאֲרָצוֹת? וּבַמֶּה שֶׁכָּתַבְנוּ יִתְבָּאֵר. שֶׁהַדָּבָר יָדוּעַ דְּאֶרֶץ יִשְׂרָאֵל מְקֻדֶּשֶׁת מִכָּל הָאֲרָצוֹת קְדֻשַּׁת עוֹלָם בִּתְרוּמוֹת וּמַעַשְׂרוֹת, וּמֵאוֹתָהּ שָׁעָה שֶׁעָלְתָה בְּחֶלְקוֹ שֶׁל מָקוֹם נִתְקַדְּשָׁה קְדֻשַּׁת עוֹלָם, וְכִדְאִיתָא בַּמִּדְרָשׁ. וְהִנֵּה מִתְּחִלָּה אָמְרוּ שֶׁנָּתַן לָנוּ הַשֵּׁם הַצְּדָקָה וְהָרַחֲמִים, וְאַחַר כָּךְ אָמַר שֶׁנָּתַן לָנוּ אֶרֶץ יִשְׂרָאֵל, שֶׁהִיא אֶרֶץ קְדוֹשָׁה שֶׁנִּתְקַדְּשָׁה מֵאָז וּמִקֶּדֶם קְדֻשַּׁת עוֹלָם, וְחָזַר וְאָמַר שֶׁמִּלְּבַד זֹאת הַמַּעֲלָה אֲשֶׁר נָתַן לָנוּ אֶת הָאָרֶץ הַקְּדוֹשָׁה הַלֵּזוּ עוֹד נָתַן לָנוּ מַעֲלָה אַחֶרֶת, שֶׁנָּתַן לָנוּ כֹּחַ שֶׁאַף שְׁאָר כָּל הָאֲרָצוֹת יִהְיֶה בָּנוּ כֹּחַ לְקַדְּשָׁן בִּקְדֻשַּׁת אֶרֶץ יִשְׂרָאֵל. וְיָלֵף לַהּ מִדִּכְתִיב: "כָּל מָקוֹם אֲשֶׁר תִּדְרֹךְ כַּף רַגְלְכֶם בּוֹ לָכֶם יִהְיֶה", וְהַיְנוּ הַפָּסוּק עַצְמוֹ שֶׁדָּרְשׁוּ בְּסִפְרִי לִלְמֹד מִמֶּנּוּ שֶׁאַף חוּצָה לָאָרֶץ דִּינוֹ כְּאֶרֶץ יִשְׂרָאֵל. וְזֶהוּ מַה שֶּׁאָמְרוּ: וְלֹא אֶרֶץ יִשְׂרָאֵל בִּלְבַד יֵשׁ בָּהּ זֹאת הַקְּדֻשָּׁה שֶׁל תְּרוּמוֹת וּמַעַשְׂרוֹת, אֶלָּא אֲפִלּוּ כָּל הָאֲרָצוֹת נָתַן לָנוּ זֹאת הַמַּעֲלָה לְקַדְּשָׁן בִּקְדֻשַּׁת אֶרֶץ יִשְׂרָאֵל לֶעָתִיד לָבוֹא, וּבָא אֲשֶׁר לוֹ הַבַּיִת וְנָגִילָה וְנִשְׂמְחָה בוֹ.

Chapter 7

<big><strong>דְּרוּשׁ שְׁבִיעִי</strong></big>
<b>סִפְרִי: (דברים טו, ז) "כִּי יִהְיֶה בְךָ אֶבְיוֹן מֵאַחַד אַחֶיךָ". מִנַּיִן שֶׁאָחִיךָ מֵאָב קוֹדֵם לְאָחִיךָ מֵאֵם? תַּלְמוּד לוֹמַר: "מֵאַחַד אַחֶיךָ". וּמִנַּיִן שֶׁעֲנִיֵּי עִירְךָ קוֹדְמִין לַעֲנִיֵּי עִיר אַחֶרֶת? תַּלְמוּד לוֹמַר: "בְּאַחַד שְׁעָרֶיךָ". וּמִנַּיִן שֶׁעֲנִיֵּי אֶרֶץ יִשְׂרָאֵל קוֹדְמִין לַעֲנִיֵּי חוּצָה לָאָרֶץ? תַּלְמוּד לוֹמַר: "בְּאַרְצְךָ". וּמִנַּיִן שֶׁאַף חוּצָה לָאָרֶץ כֵּן? תַּלְמוּד לוֹמַר: "אֲשֶׁר יְיָ אֱלֹהֶיךָ נֹתֵן לָךְ". עַד כָּאן.</b>
<b>טוֹב</b> לְהוֹדוֹת לַייָ כְּעַל כֹּל אֲשֶׁר גְּמָלָנוּ בְּהַנְחֵל עֶלְיוֹן אֶרֶץ חֶמְדָּה צְבִי הִיא לְכָל הָאֲרָצוֹת. וְאָמְרִינַן בַּמִּדְרָשׁ (ב"ר פרשה טז סימן ז): "וּזְהַב הָאָרֶץ הַהִיא טוֹב" (בראשית ב, יב) — אֵין חָכְמָה כְּחָכְמַת אֶרֶץ יִשְׂרָאֵל וְאֵין תּוֹרָה כְּתוֹרַת אֶרֶץ יִשְׂרָאֵל. וְכִדְאָמְרִינַן (ב"ב קנח ע"ב): אֲוִירָא דְאֶרֶץ יִשְׂרָאֵל מַחְכִּים. וּבְפֶרֶק שֵׁנִי דְקִדּוּשִׁין (מט ע"ב) אָמְרִינַן: עֲשָׂרָה קַבִּין חָכְמָה יָרְדוּ לָעוֹלָם, תִּשְׁעָה נָטְלָה אֶרֶץ יִשְׂרָאֵל וְאֶחָד כָּל הָעוֹלָם.
<b>וּבָזֶה</b> יוּבַן מַאֲמַר הַכָּתוּב (תהלים קכב, ג-ה): "יְרוּשָׁלַיִם הַבְּנוּיָה כְּעִיר שֶׁחֻבְּרָה לָּהּ יַחְדָּו. שֶׁשָּׁם עָלוּ שְׁבָטִים שִׁבְטֵי יָהּ עֵדוּת לְיִשְׂרָאֵל לְהֹדוֹת לְשֵׁם יְיָ. כִּי שָׁמָּה יָשְׁבוּ כִסְאוֹת לְמִשְׁפָּט כִּסְאוֹת לְבֵית דָּוִד". וְהִנֵּה מִפִּי הָרַב מַהֲרַ"ם גָּלַנְטִי זלל"ה שָׁמַעְתִּי, שֶׁהָיָה אוֹמֵר בְּכַוָּנַת הַפְּסוּקִים הַלָּלוּ עִם מַאי דְּאָמְרִינַן בַּמִּדְרָשׁ: יוֹדֵעַ הָיָה שְׁלֹמֹה חוּט זֶה הוֹלֵךְ לְכוּשׁ וְהָיָה זוֹרֵעַ בּוֹ פִּלְפְּלִין, חוּט זֶה הוֹלֵךְ לְהֹדוּ וְהָיָה זוֹרֵעַ בּוֹ זַנְגְּבִיל; שֶׁנֶּאֱמַר: "יְרוּשָׁלַיִם הַבְּנוּיָה כְּעִיר שֶׁחֻבְּרָה לָּהּ יַחְדָּו". וְאָמְרִינַן בַּגְּמָרָא (פסחים ח ע"ב): מִפְּנֵי מָה לֹא הָיוּ פֵּרוֹת גִּנּוֹסַר בִּירוּשָׁלַיִם? מִפְּנֵי עוֹלֵי רְגָלִים. שֶׁלֹּא יִהְיוּ אוֹמְרִים: אִלְמָלֵי לֹא עָלִינוּ אֶלָּא לֶאֱכֹל מִפֵּרוֹתֶיהָ — דַּי, וְנִמְצָאת עֲלִיָּה שֶׁלֹּא לִשְׁמָהּ. וְזֶהוּ כַּוָּנַת הַפְּסוּקִים: "יְרוּשָׁלַיִם הַבְּנוּיָה כְּעִיר שֶׁחֻבְּרָה לָּהּ יַחְדָּו" — לֹא תֶחְסַר כֹּל בָּהּ, וּסְגֻלּוֹת כָּל הָאֲרָצוֹת נִמְצָאִים בָּהּ. וְהֻקְשָׁה לוֹ, דְּאִם כֵּן לָמָּה לֹא הָיוּ בָּהּ פֵּרוֹת גִּנּוֹסַר? לָזֶה הֵשִׁיב: "שֶׁשָּׁם עָלוּ שְׁבָטִים שִׁבְטֵי יָהּ עֵדוּת לְיִשְׂרָאֵל לְהֹדוֹת לְשֵׁם יְיָ", וְאִם הָיוּ שָׁם פֵּרוֹת גִּנּוֹסַר לֹא הָיָה עֵדוּת שֶׁעוֹלִים לְשֵׁם יְיָ, לְפִי שֶׁהָיוּ אוֹמְרִים: אִלְמָלֵי לֹא עָלִינוּ אֶלָּא לֶאֱכֹל מִפֵּרוֹתֶיהָ — דַּי, וְנִמְצָא עֲלִיָּה שֶׁלֹּא לִשְׁמָהּ. אֵלּוּ דְבָרָיו זַ"ל.
<b>וּלְפִי</b> דַרְכֵּנוּ יֹאמַר נָא בְּאֹפֶן אַחֵר, עִם מַאי דְּאָמְרִינַן בְּפֶרֶק שְׁנֵי דַיָּנֵי גְזֵרוֹת (כתובות דף קי): מוֹצִיאִין מֵעִיר לְעִיר וּמִכְּרַךְ לִכְרַךְ, אֲבָל לֹא מֵעִיר לִכְרַךְ וְלֹא מִכְּרַךְ לְעִיר. וּפֵרֵשׁ רַשִׁ"י: כְּרַךְ גָּדוֹל מֵעִיר, וְהוּא מְקוֹם שְׁוָקִים, וּמִכָּל סְבִיבָיו בָּאִים שָׁם לִסְחוֹרָה, וְכָל דָּבָר מָצוּי בּוֹ. עַד כָּאן. וּבַגְּמָרָא הִקְשׁוּ: בִּשְׁלָמָא מִכְּרַךְ לְעִיר, דְּבִכְרַךְ שְׁכִיחִי כָּל מִלֵּי, בְּעִיר לָא שְׁכִיחִי כָּל מִלֵּי; אֶלָּא מֵעִיר לִכְרַךְ מַאי טַעְמָא לָא? מְסַיֵּעַ לֵהּ לְרַבִּי יוֹסֵי בַּר חֲנִינָא, דְּאָמַר רַבִּי יוֹסֵי בַּר חֲנִינָא: מִנַּיִן שֶׁיְּשִׁיבַת כְּרַכִּים קָשָׁה? שֶׁנֶּאֱמַר (נחמיה יא, ב): "וַיְבָרְכוּ הָעָם לְכֹל הָאֲנָשִׁים הַמִּתְנַדְּבִים לָשֶׁבֶת בִּירוּשָׁלָיִם". עַד כָּאן. וּפֵרֵשׁ רַשִׁ"י: יְשִׁיבַת כְּרַכִּין קָשָׁה, שֶׁהַכֹּל מִתְיַשְּׁבִין שָׁם וְדוֹחֲקִים וּמְקָרְבִים הַבָּתִּים זוֹ לָזוֹ וְאֵין שָׁם אֲוִיר, אֲבָל בְּעִיר יֵשׁ גַּנּוֹת וּפַרְדֵּסִים סְמוּכִים לַבָּתִּים וַאֲוִירָן יָפֶה. עַד כָּאן. וְרָאִיתִי לְרַשִׁ"י בְּפֵרוּשׁוֹ לִנְחֶמְיָה עֲלַהּ דְּהַאי קְרָא דְ"וַיְבָרְכוּ הָעָם לְכֹל הָאֲנָשִׁים הַמִּתְנַדְּבִים לָשֶׁבֶת בִּירוּשָׁלָיִם" שֶׁכָּתַב וְזֶה לְשׁוֹנוֹ: 'הַמִּתְנַדְּבִים' — אֲשֶׁר נָדְבָה רוּחָם אוֹתָם לִהְיוֹת יוֹשְׁבִים בִּירוּשָׁלַיִם לִשְׁמֹר הָעִיר מִן הָאוֹיְבִים. עַד כָּאן. וַאֲנִי תָּמֵהַּ בָּזֶה, דְּאִם כֵּן אָזְדָא לַהּ רְאָיַת רַבִּי יוֹסֵי בַּר חֲנִינָא דְּאָמַר דִּישִׁיבַת כְּרַכִּים קָשָׁה, דְּשָׁנֵי הָתָם דְּבֵרְכוּ לַמִּתְנַדְּבִים לָשֶׁבֶת בִּירוּשָׁלַיִם לְפִי שֶׁעָלוּ שָׁם לִשְׁמֹר הָעִיר מִן הָאוֹיְבִים, וְאֵין סָפֵק שֶׁדָּבָר זֶה קָשֶׁה עַד מְאֹד לָשֶׁבֶת בְּמָקוֹם שֶׁצָּרִיךְ לְשָׁמְרוֹ מִן הָאוֹיְבִים.
<b>הַכְּלָל</b> הָעוֹלֶה מִסּוּגְיָא זוֹ דִכְתֻבּוֹת, דְּבִכְרַךְ יֵשׁ דָּבָר אֶחָד לְשֶׁבַח, דְּהַיְנוּ שֶׁהַכֹּל מָצוּי בּוֹ, וְדָבָר אֶחָד לִגְנַאי, שֶׁאֵין אֲוִירוֹ יָפֶה מֵחֲמַת דֹּחַק הַבָּתִּים; וּבְעִיר הוּא לְהֵפֶךְ, שֶׁאֲוִירָהּ יָפֶה אַךְ לֹא נִמְצָא הַכֹּל בָּהּ. וּמִסּוּגְיָא זוֹ אֲנִי תָּמֵהַּ עַל מַה שֶּׁפֵּרֵשׁ רַשִׁ"י בְּפֶרֶק שֵׁנִי דְקִדּוּשִׁין (מט ע"ב) עֲלַהּ דִּתְנַן: עַל מְנָת שֶׁאֲנִי כֹּהֵן וְנִמְצָא לֵוִי, לֵוִי וְנִמְצָא כֹּהֵן, נָתִין וְנִמְצָא מַמְזֵר, מַמְזֵר וְנִמְצָא נָתִין, בֶּן עִיר וְנִמְצָא בֶּן כְּרַךְ וְכוּ' — אֵינָהּ מְקֻדֶּשֶׁת. וּפֵרֵשׁ רַשִׁ"י: בֶּן עִיר וְנִמְצָא בֶּן כְּרַךְ — יְשִׁיבַת כְּרַכִּים קָשָׁה, שֶׁהַכְּרַךְ הוּא מְקוֹם שְׁוָקִין וְהַיֹּקֶר מָצוּי בּוֹ וְדֹחַק עוֹבְרִים וְשָׁבִים. בֶּן כְּרַךְ וְנִמְצָא בֶּן עִיר — אַף עַל פִּי שֶׁהִטְעָהּ לְשֶׁבַח טָעוּת הוּא. עַד כָּאן דְּבָרָיו. וּתְמֵהַנִי לָמָּה לֹא כָּתַב גַּבֵּי חֲלֻקַּת בֶּן כְּרַךְ וְנִמְצָא בֶּן עִיר דְּאִיכָּא הַקְפָּדָה דְּבִכְרַךְ שְׁכִיחִי כָּל מִלֵּי וּבְעִיר לָא שְׁכִיחִי כָּל מִלֵּי, וְכִדְאִיתָא בְּסוֹף כְּתֻבּוֹת דְּמִטַּעַם זֶה אֵין מוֹצִיאִין מִכְּרַךְ לְעִיר.
<b>וְעוֹד</b> אֲנִי תָּמֵהַּ, דְּזֶה שֶׁכָּתַב רַשִׁ"י גַּבֵּי עַל מְנָת שֶׁאֲנִי בֶּן כְּרַךְ וְנִמְצָא בֶּן עִיר, דְּאַף עַל פִּי שֶׁהִטְעָהּ לְשֶׁבַח מִכָּל מָקוֹם טָעוּת הוּא, הוּא מַחֲלֹקֶת תַּנָּא קַמָּא וְרַבִּי שִׁמְעוֹן בְּאוֹתוֹ פֶּרֶק (מח ע"ב), דִּתְנַן: עַל מְנָת שֶׁאֲנִי עָשִׁיר וְנִמְצָא עָנִי, עָנִי וְנִמְצָא עָשִׁיר — אֵינָהּ מְקֻדֶּשֶׁת. רַבִּי שִׁמְעוֹן אוֹמֵר: אִם הִטְעָהּ לְשֶׁבַח — הֲרֵי זוֹ מְקֻדֶּשֶׁת. נִמְצָא דִּלְרַבִּי שִׁמְעוֹן כֹּל שֶׁהִטְעָהּ לְשֶׁבַח הֲרֵי זוֹ מְקֻדֶּשֶׁת, וְאִם כֵּן אֵיךְ סָתַם לָן תַּנָּא בְּבֶן כְּרַךְ וְנִמְצָא בֶּן עִיר דְּאֵינָהּ מְקֻדֶּשֶׁת, הָא לְרַבִּי שִׁמְעוֹן כֹּל שֶׁהִטְעָהּ לְשֶׁבַח הֲרֵי זוֹ מְקֻדֶּשֶׁת? וְכִי תֵּימָא דִּסְבִירָא לֵהּ לְרַשִׁ"י דְּמַתְנִיתִין דְּבֶן כְּרַךְ וְנִמְצָא בֶּן עִיר, דְּסָתַם לָן דְּאֵינָהּ מְקֻדֶּשֶׁת, הִיא כְּתַנָּא קַמָּא דְרַבִּי שִׁמְעוֹן, דִּסְבִירָא לֵהּ דַּאֲפִלּוּ אִם הִטְעָהּ לְשֶׁבַח דְּאֵינָהּ מְקֻדֶּשֶׁת, וּלְעוֹלָם דְּרַבִּי שִׁמְעוֹן פְּלִיג וּסְבִירָא לֵהּ דְּבֶן כְּרַךְ וְנִמְצָא בֶּן עִיר דְּהִיא מְקֻדֶּשֶׁת, מִשּׁוּם דְּהִטְעָהּ לְשֶׁבַח. זֶה אֵינוֹ, דְּהָא בַּגְּמָרָא (מט ע"א) עֲלַהּ דְּהַךְ פְּלֻגְתָּא דְתַנָּא קַמָּא וְרַבִּי שִׁמְעוֹן בְּאִם הִטְעָהּ לְשֶׁבַח אִם הִיא מְקֻדֶּשֶׁת אוֹ לֹא, אָמְרִינַן: אָמַר עֻלָּא: מַחֲלֹקֶת בְּשֶׁבַח מָמוֹן, אֲבָל בְּשֶׁבַח יֻחֲסִין — דִּבְרֵי הַכֹּל אֵינָהּ מְקֻדֶּשֶׁת. מַאי טַעְמָא? מְסָנָא דְּרַב מִכַּרְעִי לָא בָּעֵינָא. וְהֵבִיאוּ לָזֶה רְאָיָה מִבָּרַיְתָא דְּקָא תָּנֵי: מוֹדֶה רַבִּי שִׁמְעוֹן, אִם הִטְעָהּ לְשֶׁבַח יֻחֲסִין — אֵינָהּ מְקֻדֶּשֶׁת. וְאָמַר רַב אָשֵׁי: מַתְנִיתִין נָמֵי דִיקָא, דְּקָתָנֵי: עַל מְנָת שֶׁאֲנִי כֹּהֵן וְנִמְצָא לֵוִי, לֵוִי וְנִמְצָא כֹּהֵן, נָתִין וְנִמְצָא מַמְזֵר, מַמְזֵר וְנִמְצָא נָתִין, וְלֹא פְּלִיג רַבִּי שִׁמְעוֹן. וְרָצָה רַב אָשֵׁי לְהוֹכִיחַ מִזֶּה דְּמוֹדֶה רַבִּי שִׁמְעוֹן בְּיֻחֲסִין, דַּאֲפִלּוּ אִם הִטְעָהּ לְשֶׁבַח דְּאֵינָהּ מְקֻדֶּשֶׁת. וְהִקְשָׁה אֵלָיו מַר בַּר רַב אָשֵׁי: אֶלָּא הָא דְקָתָנֵי: עַל מְנָת שֶׁיֵּשׁ לִי בַּת אוֹ שִׁפְחָה מְגֻדֶּלֶת וְאֵין לוֹ, עַל מְנָת שֶׁאֵין לוֹ וְיֵשׁ לוֹ, דְּשֶׁבַח מָמוֹן הוּא, הָכֵי נָמֵי דְלָא פְּלִיג?! אֶלָּא פְּלִיג בְּרֵישָׁא וְהוּא הַדִּין בְּסֵיפָא, הָכָא נָמֵי פְּלִיג בְּרֵישָׁא וְהוּא הַדִּין בְּסֵיפָא. וְהַשְׁתָּא כְּפִי דִבְרֵי רַשִׁ"י זַ"ל, לָמָּה לֹא הִקְשָׁה מַר בַּר רַב אָשֵׁי לְרַב אָשֵׁי מֵחֲלֻקַּת בֶּן עִיר וְנִמְצָא בֶּן כְּרַךְ, בֶּן כְּרַךְ וְנִמְצָא בֶּן עִיר, דְּשֶׁבַח מָמוֹן הוּא וְלָא פְּלִיג רַבִּי שִׁמְעוֹן, אֶלָּא דִפְלִיג בְּרֵישָׁא וְהוּא הַדִּין בְּסֵיפָא. וַחֲלֻקָּה זוֹ דְּבֶן כְּרַךְ וְנִמְצָא בֶּן עִיר נִשְׁנָת בַּמִּשְׁנָה קֹדֶם חֲלֻקַּת דְּעַל מְנָת שֶׁאֵין לִי בַּת אוֹ שִׁפְחָה מְגֻדֶּלֶת, וְאִם כֵּן הָיָה לוֹ לְהַקְשׁוֹת מֵחֲלֻקָּה הָרִאשׁוֹנָה וְלֹא מֵהָאַחֲרוֹנָה.
<b>זֹאת</b> וָעוֹד, דְּמַה שֶּׁתֵּרֵץ רַב אָשֵׁי לְקֻשְׁיַת מַר בַּר רַב אָשֵׁי לֹא שַׁיָּךְ אֶלָּא לַקֻּשְׁיָא דְּבַת אוֹ שִׁפְחָה מְגֻדֶּלֶת. שֶׁהֲרֵי רַב אָשֵׁי תֵּרֵץ: הָכָא נָמֵי שֶׁבַח יֻחֲסִין הוּא. מִי סָבְרַת מְגֻדֶּלֶת גְּדוֹלָה מַמָּשׁ? מַאי מְגֻדֶּלֶת — גַּדֶּלֶת. דְּאָמְרָה הִיא: לָא נִיחָא לִי דְּשָׁקְלָא מִלֵּי מִנַּאי וְאָזְלָא נָדְיָא קַמֵּי שִׁבְּבוּתַי. עַד כָּאן. וּפֵרֵשׁ רַשִׁ"י: גַּדֶּלֶת — חֲשׁוּבָה, וְיֵשׁ לָהּ טַעֲנָה דְּלָא נִיחָא לִי שֶׁתְּהֵא שִׁפְחָה חֲשׁוּבָה לִי, דְּמִתּוֹךְ שֶׁהִיא חֲשׁוּבָה מְצוּיָה לְסַפֵּר עִם שְׁכֵנוֹתֶיהָ, וְתִשְׁמַע מִמֶּנִּי דְבָרִים וּתְסַדֵּר אוֹתָם לִפְנֵי שְׁכֵנוֹתַי וְתִתֵּן אוֹתִי בְּפִיהֶם לְלַעַג וָקֶלֶס. עַד כָּאן. וְאִם כְּפִי דִבְרֵי רַשִׁ"י, מַה יַּעֲנֶה רַב אָשֵׁי בַּיּוֹם שֶׁיְּדֻבַּר בּוֹ חֲלֻקַּת בֶּן כְּרַךְ וְנִמְצָא בֶּן עִיר, דְּקָתָנֵי סְתָמָא דְּאֵינָהּ מְקֻדֶּשֶׁת וְלָא פְּלִיג רַבִּי שִׁמְעוֹן, וַחֲלֻקָּה זוֹ לְכֻלֵּי עָלְמָא שֶׁבַח מָמוֹן הוּא וְלָא קָתָנֵי דְרַבִּי שִׁמְעוֹן פְּלִיג. וְאִם כֵּן עַל כָּרְחִין טַעְמָא הוּא מִשּׁוּם דִּפְלִיג בְּרֵישָׁא וְהוּא הַדִּין בְּסֵיפָא, וְאִם כֵּן גַּם בַּחֲלֻקָּה דְּשֶׁבַח יֻחֲסִין פְּלִיג רַבִּי שִׁמְעוֹן וּסְבִירָא לֵהּ דְּאִם הִטְעָהּ לְשֶׁבַח דִּמְקֻדֶּשֶׁת. אֶלָּא וַדַּאי דְּמֵחֲלֻקָּה זוֹ דְבֶן כְּרַךְ וְנִמְצָא בֶּן עִיר לֵיכָּא תְּיוּבְתָא לְרַב אָשֵׁי, מִשּׁוּם דִּבְהָא אַף רַבִּי שִׁמְעוֹן מוֹדֶה דְּאֵינָהּ מְקֻדֶּשֶׁת, מִשּׁוּם דְּלָא הֲוָה טָעוּת לְשֶׁבַח אֶלָּא לִגְרִיעוּתָא, דְּבִכְרַךְ שְׁכִיחִי כָּל מִלֵּי וּבְעִיר לָא שְׁכִיחִי כָּל מִלֵּי, וְכִדְאָמְרִינַן בִּכְתֻבּוֹת.
<b>וְהַיּוֹתֵר</b> מַתְמִיהַּ אֶצְלִי, דְּמִסּוּגְיָא דִכְתֻבּוֹת מוּכָח דִּסְתָמָא דְתַלְמוּדָא הֲוָה פְּשִׁיטָא לֵהּ דִּכְרַךְ עָדִיף מֵעִיר. דְּהָכֵי פָּרֵךְ: בִּשְׁלָמָא מִכְּרַךְ לְעִיר אֵין מוֹצִיאִין, דְּבִכְרַךְ שְׁכִיחִי כָּל מִלֵּי וּבְעִיר לָא שְׁכִיחִי, אֶלָּא מֵעִיר לִכְרַךְ מַאי טַעְמָא? דְּלָא הֲוָה יָדַע דְּאִיכָּא צַד עֲדִיפוּת בְּעִיר מִכְּרַךְ עַד שֶׁחִדֵּשׁ הַתַּלְמוּד סְבָרַת רַבִּי יוֹסֵי בַּר חֲנִינָא שֶׁיְּשִׁיבַת כְּרַכִּים קָשָׁה. וְאִלּוּ רַשִׁ"י זַ"ל בְּקִדּוּשִׁין פְּשִׁיטָא לֵהּ דְּעִיר עֲדִיפָא מִכְּרַךְ מִשּׁוּם דִּישִׁיבַת כְּרַכִּים קָשָׁה, וּמִשּׁוּם הָכֵי בֶּן עִיר וְנִמְצָא בֶּן כְּרַךְ אֵינָהּ מְקֻדֶּשֶׁת מִשּׁוּם דְּהִטְעָהּ לִגְרִיעוּתָא, וּבַחֲלֻקָּה דְבֶן כְּרַךְ וְנִמְצָא בֶּן עִיר לֹא מָצָא טַעַם לָמָה אֵינָהּ מְקֻדֶּשֶׁת אֶלָּא מִשּׁוּם דְּאַף דְּהִטְעָהּ לְשֶׁבַח מִכָּל מָקוֹם טָעוּת הוּא. וְזֶהוּ הֵפֶךְ סוּגְיָא דִכְתֻבּוֹת. וְהַדָּבָר הוּא תֵּמַהּ בְּעֵינַי וְצָרִיךְ אֲנִי לְרַבּוֹתַי לְהִתְלַמֵּד בָּזֶה. הַכְּלָל הָעוֹלֶה, דְּבִכְרַךְ אִיכָּא צַד אֶחָד לִמְעַלְּיוּתָא, דְּהַיְנוּ דִּשְׁכִיחִי כָּל מִלֵּי, וְאִיכָּא צַד לִגְרִיעוּתָא, דְּאֵין אֲוִירוֹ טוֹב; וּבְעִיר הוּא בְּהֵפֶךְ, דְּלָא שְׁכִיחִי כָּל מִלֵּי וַאֲוִירָהּ טוֹב.
<b>עוֹד</b> יֵשׁ צַד אַחֵר לִגְרִיעוּתָא בִּכְרַכִּין, דִּשְׁכִיחִי בְּהוּ גָזֵל וַעֲרָיוֹת. וְכִדְאָמְרִינַן בְּפֶרֶק שֵׁנִי דְעֵרוּבִין (כא ע"ב): דָּרַשׁ רָבָא: מַאי דִּכְתִיב (שה"ש ז, יב): "לְכָה דוֹדִי נֵצֵא הַשָּׂדֶה"? אָמְרָה כְּנֶסֶת יִשְׂרָאֵל לִפְנֵי הַקָּדוֹשׁ בָּרוּךְ הוּא: רִבּוֹנוֹ שֶׁל עוֹלָם, אַל תְּדִינֵנִי כְּיוֹשְׁבֵי כְּרַכִּים שֶׁיֵּשׁ בָּהֶם גָּזֵל וַעֲרָיוֹת. "נֵצֵא הַשָּׂדֶה" — בּוֹא וְאַרְאֲךָ תַּלְמִידֵי חֲכָמִים שֶׁעוֹסְקִים בַּתּוֹרָה מִתּוֹךְ הַדְּחָק. וּפֵרֵשׁ רַשִׁ"י: כְּרַכִּים — מְקוֹם שְׁוָקִים הֵם וְיִשּׁוּב גָּדוֹל וְרַגְלֵי רוֹכְלִין וְסוֹחֲרִים מָצוּי שָׁם, לְפִיכָךְ גָּזֵל וַעֲרָיוֹת נוֹהֵג בָּהֶם. הֲרֵי דְבִכְרַכִּים שְׁכִיחַ גָּזֵל וַעֲרָיוֹת יוֹתֵר מֵהָעֲיָרוֹת. הֵן אֱמֶת דְּקָשֶׁה לָזֶה מִמַּאי דְּאָמְרִינַן בְּמִדְרַשׁ רוּת בְּפָסוּק "וַיָּבֹאוּ שְׂדֵי מוֹאָב וַיִּהְיוּ שָׁם" (רות א, ב): מִתְּחִלָּה בָּאוּ לָהֶם בָּעֲיָרוֹת, מָצְאוּ אוֹתָם פְּרוּצִים בַּעֲבֵרוֹת. מַשְׁמַע דְּבַעֲיָרוֹת הֵם פְּרוּצִים בַּעֲבֵרוֹת יוֹתֵר מִכְּרַכִּים, שֶׁהֲרֵי הָלְכוּ לָהֶם מֵהָעֲיָרוֹת לִכְרַכִּים בִּשְׁבִיל שֶׁהָיוּ פְּרוּצִים בַּעֲבֵרוֹת. וּמַהֲרַ"שׁ יָפֶה תֵּרֵץ לָזֶה, דִּבְיִשְׂרָאֵל בִּכְרַכִּים שְׁכִיחַ גָּזֵל וַעֲרָיוֹת יוֹתֵר מִבַּעֲיָרוֹת, וּבְאֻמּוֹת הָעוֹלָם הוּא בְּהֵפֶךְ דְּבַעֲיָרוֹת שְׁכִיחַ עֲרָיוֹת יוֹתֵר מִבִּכְרַכִּים. עוֹד תֵּרֵץ, דְּאִתְרְמִי מִלְּתָא בַּמּוֹאָבִים שֶׁבַּעֲלֵי הָעֲיָרוֹת יוֹתֵר פְּרוּצִים מִשֶּׁל כְּרַכִּים. נִמְצִינוּ לְמֵדִין, דִּלְכָל הַתֵּרוּצִים בְּיִשְׂרָאֵל הַכְּרַכִּים הֵם פְּרוּצִים בְּגָזֵל וַעֲרָיוֹת יוֹתֵר מֵהָעֲיָרוֹת.
<b>עוֹד</b> יֵשׁ אַחֶרֶת בִּכְרַכִּים לִגְרִיעוּתָא מִבַּעֲיָרוֹת. וְהוּא דִתְנַן רֵישׁ פֶּרֶק הָרוֹאֶה (ברכות נד ע"א): הַנִּכְנָס לִכְרַךְ מִתְפַּלֵּל שְׁתַּיִם: אַחַת בִּכְנִיסָתוֹ וְאַחַת בִּיצִיאָתוֹ. וּפֵרֵשׁ רַשִׁ"י: הַנִּכְנָס לִכְרַךְ — הַמְהַלֵּךְ בַּדֶּרֶךְ וְצָרִיךְ לַעֲבֹר דֶּרֶךְ כְּרַךְ, וְשָׁם מְצוּיִם אֲנָשִׁים רָעִים וּמְחַפְּשִׂים עֲלִילוֹת. עַד כָּאן. הֲרֵי דְבִכְרַכִּים נִמְצָאִים אֲנָשִׁים רָעִים בַּעֲלִילוֹת בְּרֶשַׁע יוֹתֵר מִבַּעֲיָרוֹת. כְּלָלָא דְמִלְּתָא, דְּבִכְרַכִּים אִיכָּא חֲדָא לִמְעַלְּיוּתָא יוֹתֵר מִבַּעֲיָרוֹת, דְּהַיְנוּ דִּשְׁכִיחִי בְּהוּ כָּל מִלֵּי וּבַעֲיָרוֹת לָא שְׁכִיחִי. אַךְ אִיכָּא בִּכְרַכִּים תְּלָת מִלֵּי לִגְרִיעוּתָא מַה שֶּׁאֵין כֵּן בַּעֲיָרוֹת: חֲדָא, דִּישִׁיבַת כְּרַכִּים קָשָׁה לְפִי שֶׁהַבָּתִּים קְרוֹבִים זֶה לָזֶה וְאֵין אֲוִירָם טוֹב; וְהַשֵּׁנִי, דְּבִכְרַכִּים הֵם פְּרוּצִים בְּגָזֵל וַעֲרָיוֹת; וְהַשְּׁלִישִׁי, דְּבִכְרַכִּים אִיכָּא אֲנָשִׁים רָעִים וּמְחַפְּשִׂים עֲלִילוֹת.
<b>וּבָזֶה</b> נָבוֹא לְכַוָּנַת הַפְּסוּקִים "יְרוּשָׁלַיִם הַבְּנוּיָה" וְגוֹמֵר. וְהַכַּוָּנָה, דִּירוּשָׁלַיִם יֵשׁ בָּהּ סְגֻלּוֹת הַרְבֵּה, וְהַשְּׁלשָׁה דְבָרִים שֶׁהֵם בִּכְרַכִּים לִגְרִיעוּתָא אַדְּרַבָּה בִּירוּשָׁלַיִם הֵם לִמְעַלְּיוּתָא. וְהִנֵּה אֵין סָפֵק דִּירוּשָׁלַיִם נִקְרָאת כְּרַךְ, וּכְדַאֲמַרַן: מִנַּיִן שֶׁיְּשִׁיבַת כְּרַכִּים קָשָׁה? דִּכְתִיב: "וַיְבָרְכוּ הָעָם לְכֹל הָאֲנָשִׁים הַמִּתְנַדְּבִים לָשֶׁבֶת בִּירוּשָׁלָיִם". וּסְתַם כְּרַךְ הוּא מֻקָּף חוֹמָה, וַעֲיָרוֹת הֵם שֶׁאֵינָם מֻקָּפוֹת חוֹמָה, וּכְמוֹ שֶׁכָּתַב הָרַב בְּתוֹסְפוֹת יוֹם טוֹב בְּפֶרֶק הָרוֹאֶה, יְעֻיַּן שָׁם. וּמִטַּעַם זֶה יְשִׁיבַת הַכְּרַכִּים קָשָׁה, לְפִי שֶׁהַבָּתִּים הֵם קְרוֹבִים זֶה לָזֶה וְאֵין לָהֶם מָקוֹם פָּנוּי, וּמִשּׁוּם הָכֵי אֵין אֲוִירָם טוֹב לְפִי שֶׁאֵין לָהֶם מָקוֹם לִבְנוֹת וּלְהַנִּיחַ מָקוֹם פָּנוּי, לְפִי שֶׁיֵּשׁ שָׁם חוֹמָה וְאֵינָם יְכוֹלִין לְהַרְחִיב דִּירָתָם. אֲבָל בַּעֲיָרוֹת שֶׁאֵין לָהֶם חוֹמָה אֵינָם מְקָרְבִים הַבָּתִּים זֶה לָזֶה, לְפִי שֶׁיֵּשׁ לָהֶם מָקוֹם פָּנוּי וְאֵין מִי שֶׁיְּעַכֵּב עֲלֵיהֶם. וְלָזֶה אָמַר: "יְרוּשָׁלַיִם הַבְּנוּיָה", אַף שֶׁהִיא כְּרַךְ, אֲוִירָהּ טוֹב "כְּעִיר שֶׁחֻבְּרָה לָּהּ יַחְדָּו" — כְּאִלּוּ עִיר חֻבְּרָה לָּהּ וִיכוֹלִים לִבְנוֹת הַבָּתִּים בְּהַרְחָבָה, וּכְדִתְנַן (אבות פ"ה מ"ה): וְלֹא אָמַר אָדָם לַחֲבֵרוֹ צַר לִי הַמָּקוֹם שֶׁאָלִין בִּירוּשָׁלַיִם.
<b>וְהִנֵּה</b> מוּדַעַת זֹאת שֶׁמִּזְמוֹר זֶה אֲמָרוֹ דָוִד עַל בִּנְיַן הַבַּיִת הַשְּׁלִישִׁי, כִּדְאִיתָא בַּמִּדְרָשׁ, וְכֵן כָּתְבוּ הַמְפָרְשִׁים. וְאָמְרִינַן בְּפֶרֶק הַסְּפִינָה (ב"ב עה ע"ב): אָמַר רַבִּי שִׁמְעוֹן בֶּן לָקִישׁ: עָתִיד הַקָּדוֹשׁ בָּרוּךְ הוּא לְהוֹסִיף עַל יְרוּשָׁלַיִם אֶלֶף טֶפֶ"ף גִּנָּאוֹת, אֶלֶף קֶפֶ"ל מִגְדָּלִים וְכוּ', וְכָל אַחַת וְאַחַת הָוְיָא כְּצִפּוֹרִי בְּשַׁלְוָתָהּ. וְאָמַר רַבִּי יוֹסֵי: אֲנִי רָאִיתִי צִפּוֹרִי בְּשַׁלְוָתָהּ וְהָיוּ בָּהּ שְׁמוֹנִים אֶלֶף שְׁוָקִים שֶׁל מוֹכְרֵי צִיקֵי קְדֵרָה. וְאָמְרִינַן בַּמִּדְרָשׁ: מַאי דִּכְתִיב (שה"ש ז, ה): "אַפֵּךְ כְּמִגְדַּל הַלְּבָנוֹן צוֹפֶה פְּנֵי דַמָּשֶׂק"? מְלַמֵּד, שֶׁעֲתִידִין שַׁעֲרֵי יְרוּשָׁלַיִם לִהְיוֹת מַגִּיעִין עַד דַּמֶּשֶׂק. וְאָמְרִינַן בַּמִּדְרָשׁ (ספרי דברים א): "מַשָּׂא דְבַר יְיָ בְּאֶרֶץ חַדְרָךְ וְדַמֶּשֶׂק מְנֻחָתוֹ" (זכריה ט, א). דָּרַשׁ רַבִּי יְהוּדָה: זֶה מָשִׁיחַ, שֶׁהוּא חַד לְעוֹבְדֵי גִלּוּלִים וְרַךְ לְיִשְׂרָאֵל. אָמַר לוֹ רַבִּי יוֹסֵי בֶּן דּוּרְמַסְקִית: יְהוּדָה, עַד מָתַי אַתָּה מְעַוֵּת עָלֵינוּ אֶת הַכְּתוּבִים? מְעִידַנִי עָלַי שָׁמַיִם וָאָרֶץ, שֶׁאֲנִי מִדַּמֶּשֶׂק וּבוֹ מָקוֹם שֶׁשְּׁמוֹ חַדְרָךְ. וּמָה אֲנִי מְקַיֵּם "וְדַמֶּשֶׂק מְנוּחָתוֹ"? עֲתִידָה יְרוּשָׁלַיִם לִהְיוֹת מַגַּעַת עַד דַּמֶּשֶׂק, שֶׁנֶּאֱמַר: "וְדַמֶּשֶׂק מְנוּחָתוֹ"; וְאֵין מְנוּחָתוֹ אֶלָּא יְרוּשָׁלַיִם, שֶׁנֶּאֱמַר (תהלים קלב, יד): "זֹאת מְנוּחָתִי עֲדֵי עַד" וְכוּ'. וְכֵן הוּא אוֹמֵר: "אַפֵּךְ כְּמִגְדַּל הַלְּבָנוֹן צוֹפֶה פְּנֵי דַמָּשֶׂק". עַד כָּאן. תּוּ אִיתָא בַּמִּדְרָשׁ, שֶׁעֲתִידָה יְרוּשָׁלַיִם לִהְיוֹת מַגַּעַת עַד יָם אוֹקְיָנוּס. וּכְבָר הֵבִיא כָּל זֶה מַהֲרִ"י אַבְרַבַּנֵאל בְּפֵרוּשׁוֹ לִישַׁעְיָה (סימן מט). וְאָמְרִינַן בְּפֶרֶק הַסְּפִינָה (ב"ב עה ע"ב): אָמַר רַבִּי חֲנִינָא בַּר פַּפָּא: בִּקֵּשׁ הַקָּדוֹשׁ בָּרוּךְ הוּא לָתֵת אֶת יְרוּשָׁלַיִם בְּמִדָּה, שֶׁנֶּאֱמַר (זכריה ב, ו): "וָאֹמַר אָנָה אַתָּה הֹלֵךְ, וַיֹּאמֶר אֵלַי לָמֹד אֶת יְרוּשָׁלַיִם לִרְאוֹת כַּמָּה רָחְבָּהּ וְכַמָּה אָרְכָּהּ". אָמְרוּ מַלְאֲכֵי הַשָּׁרֵת לִפְנֵי הַקָּדוֹשׁ בָּרוּךְ הוּא: הַרְבֵּה כְּרַכִּים בָּרָאתָ בְּעוֹלָמְךָ וְלֹא נָתַתָּ מִדַּת אָרְכָּן וּמִדַּת רָחְבָּן; יְרוּשָׁלַיִם, שֶׁשִּׁמְךָ בְּתוֹכָהּ וּמִקְדָּשְׁךָ בְּתוֹכָהּ וְצַדִּיקִים בְּתוֹכָהּ, אַתָּה נוֹתֵן בָּהּ מִדָּה?! מִיָּד (שם שם, ח) "וַיֹּאמֶר אֵלָיו רֻץ דַּבֵּר אֶל הַנַּעַר הַלָּז לֵאמֹר, פְּרָזוֹת תֵּשֵׁב יְרוּשָׁלַיִם מֵרֹב אָדָם וּבְהֵמָה". עַד כָּאן. וּפֵרֵשׁ רַשִׁ"י: 'פְּרָזוֹת תֵּשֵׁב יְרוּשָׁלַיִם' — מַה פְּרָזוֹת הַלָּלוּ אֵין לָהֶם שִׁעוּר בְּבִנְיַן יִשּׁוּבָן אֶלָּא כְּמוֹ שֶׁרוֹצִין בּוֹנִים, אַף יְרוּשָׁלַיִם כֵּן. וְהִנֵּה דָבָר יָדוּעַ הוּא שֶׁפְּרָזוֹת הֵם עֲיָרוֹת שֶׁאֵין לָהֶם חוֹמָה, וְהִבְטִיחַ לָנוּ הַשֵּׁם שֶׁיְּרוּשָׁלַיִם לֶעָתִיד לָבוֹא תִּהְיֶה כְּמוֹ פְּרָזוֹת שֶׁאֵין לָהֶם שִׁעוּר בְּבִנְיַן יִשּׁוּבָן, וְהוּא בְּסִבַּת רֹב הַרְחָבָתָהּ.
<b>וְזֶהוּ</b> שֶׁאָמַר: יְרוּשָׁלַיִם הַבְּנוּיָה הִיא כְּעִיר, שֶׁאֵין לָהּ שִׁעוּר בְּבִנְיַן יִשּׁוּבָהּ, הָכֵי נָמֵי יְרוּשָׁלַיִם מֵרֹב הַרְחָבָתָהּ תְּהִי כֵּן, אִם כֵּן פְּשִׁיטָא שֶׁאֲוִירָהּ טוֹב כַּעֲיָרוֹת. וְכִי תֹּאמַר: הָא תִּינַח שֶׁלֹּא יִהְיוּ דוֹחֲקִים זֶה לָזֶה בְּבָתִּים, אֲבָל אַכַּתִּי בִּכְרַכִּים אֵינָם גְּדוּרִים בַּעֲרָיוֹת. לָזֶה אָמַר שֶׁלֹּא נֶאֱמַר כֵּן בִּירוּשָׁלַיִם, "שֶׁשָּׁם עָלוּ שְׁבָטִים שִׁבְטֵי יָהּ". וְאָמְרִינַן בַּמִּדְרָשׁ (שהש"ר ד, יב): "לִרְאוּבֵן מִשְׁפַּחַת הָראוּבֵנִי" — הֵ"א בְּרֹאשׁ תֵּבָה, יוֹ"ד בְּסוֹף תֵּבָה. שְׁמִי מֵעִיד עֲלֵיהֶם שֶׁהֵם גְּדוּרִים בַּעֲרָיוֹת. הַיְנוּ דִכְתִיב (שה"ש ד, יב): "גַּן נָעוּל מַעְיָן חָתוּם". 'גַּן נָעוּל' — אֵלּוּ הַזְּכָרִים, 'מַעְיָן חָתוּם' — אֵלּוּ הַנְּקֵבוֹת. הַיְנוּ דִכְתִיב: "שִׁבְטֵי יָהּ עֵדוּת לְיִשְׂרָאֵל" — הַשֵּׁם מֵעִיד לְיִשְׂרָאֵל שֶׁהֵם גְּדוּרִים בַּעֲרָיוֹת. וְכִי תֵּימָא: הָא אִיכָּא אַחֶרֶת בִּכְרַכִּים, שֶׁהָאֲנָשִׁים הֵם רָעִים וּמְחַפְּשִׂים עֲלִילוֹת בְּרֶשַׁע. לָזֶה אָמַר דְּהָא לֹא שַׁיָּךְ בִּירוּשָׁלַיִם, "כִּי שָׁמָּה יָשְׁבוּ כִסְאוֹת לְמִשְׁפָּט כִּסְאוֹת לְבֵית דָּוִד". וְדָבָר יָדוּעַ הוּא, שֶׁבֵּית דָּוִד לְעוֹלָם הֵם עַל הַדִּין וְעַל הָאֱמֶת וְעַוְלָה לֹא נִמְצָא בָּהֶם. וְשָׁנוּי בַּנְּבִיאִים (ירמיה כא, יב): "כֹּה אָמַר יְיָ לְבֵית דָּוִד דִּינוּ לַבֹּקֶר מִשְׁפָּט". בְּאֹפֶן שֶׁכָּל הַדְּבָרִים שֶׁיֵּשׁ בִּכְרַכִּים לִגְרִיעוּתָא, אַדְּרַבָּה בִּירוּשָׁלַיִם הֵם לִמְעַלְּיוּתָא, וּכְדִכְתַבְנָא. לְפִיכָךְ אֲנַחְנוּ חַיָּבִים לְשַׁבֵּחַ לַאֲדוֹן הַכֹּל עַל אַרְצֵנוּ וְעַל נַחֲלַת אֲבוֹתֵינוּ.
<b>וְלֹא</b> זוֹ בִּלְבַד עָשָׂה לָנוּ שֶׁאַף קְצָת אֲרָצוֹת שֶׁנִּמְנְעוּ מִמֶּנּוּ בָּעוֹלָם הַזֶּה לְפִי שֶׁלֹּא זָכִינוּ לָהֶם, וְהֵם אֱדוֹם וְעַמּוֹן וּמוֹאָב, הִתְחַכֵּם הַשֵּׁם כְּדֵי לְהֵיטִיב עִמָּנוּ וְנָתַן לָנוּ קְצָת מֵהֶם. וְהָעִנְיָן כָּךְ הוּא: שֶׁבַּתְּחִלָּה כָּרַת הַשֵּׁם בְּרִית עִם אַבְרָהָם אָבִינוּ לָתֵת לוֹ אֶרֶץ עֲשָׂרָה עֲמָמִין, כְּדִכְתִיב (בראשית טו, יח): "בַּיּוֹם הַהוּא כָּרַת יְיָ אֶת אַבְרָם בְּרִית לֵאמֹר, לְזַרְעֲךָ נָתַתִּי אֶת הָאָרֶץ הַזֹּאת" וְגוֹמֵר. וּמוֹנֶה שָׁם עֶשֶׂר אֻמּוֹת. וּפֵרֵשׁ רַשִׁ"י: וְלֹא נָתַן לָהֶם אֶלָּא אֶרֶץ שִׁבְעָה גוֹיִם, וְהַשְּׁלשָׁה אֱדוֹם וּמוֹאָב וְעַמּוֹן, וְהֵם קֵינִי וּקְנִזִּי וְקַדְמוֹנִי, עֲתִידִים לִהְיוֹת יְרֻשָּׁה לֶעָתִיד לָבוֹא, שֶׁנֶּאֱמַר (ישעיה יא, יד): "אֱדוֹם וּמוֹאָב מִשְׁלוֹחַ יָדָם וּבְנֵי עַמּוֹן מִשְׁמַעְתָּם". וְהָכֵי אָמְרִינַן בִּבְרֵאשִׁית רַבָּה (פרשה מד סימן זך) וְזֶה לְשׁוֹנָם: רַבִּי חֶלְבּוֹ בְּשֵׁם רַבִּי אַבָּא בְּשֵׁם רַבִּי יוֹחָנָן: כָּךְ עָלָה בְּדַעְתּוֹ שֶׁל מָקוֹם לְהַנְחִיל לָהֶם לְיִשְׂרָאֵל אֶרֶץ עֲשָׂרָה עֲמָמִין: "אֶת הַקֵּינִי וְאֶת הַקְּנִזִּי וְאֵת הַקַּדְמֹנִי"; וְהוֹאִיל וְלֹא זָכוּ לָהֶם לֹא נָתַן לָהֶם אֶלָּא אֶרֶץ שִׁבְעָה עֲמָמִין: "אֶת הַחִתִּי וְאֶת הַפְּרִזִּי" וְגוֹמֵר. אֲבָל אֱדוֹם וּמוֹאָב וְעַמּוֹן לֹא נָתַן לָהֶם בָּעוֹלָם הַזֶּה, אֲבָל לִימוֹת הַמָּשִׁיחַ יַחְזְרוּ וְיִהְיוּ לְיִשְׂרָאֵל כְּדֵי לְקַיֵּם מַאֲמָרוֹ שֶׁל הַקָּדוֹשׁ בָּרוּךְ הוּא. עַד כָּאן.
<b>וּמִכָּאן</b> אֲנִי תָּמֵהּ עַל הָרְאֵ"ם זַ"ל בְּפָסוּק "רְפָאִים יֵחָשְׁבוּ אַף הֵם" (דברים ב, יא), שֶׁפֵּרֵשׁ רַשִׁ"י: אַתָּה סָבוּר שֶׁזּוֹ רְפָאִים שֶׁנָּתַתִּי לוֹ לְאַבְרָהָם, לְפִי שֶׁהָאֵימִים שֶׁהֵם רְפָאִים יָשְׁבוּ בָּהּ לְפָנִים; לֹא זוֹ הִיא, כִּי אֵלּוּ הָרְפָאִים הוֹרַשְׁתִּים מִפְּנֵי בְּנֵי לוֹט וְהוֹשַׁבְתִּים תַּחְתָּם. וְהָרַמְבַּ"ן תָּמַהּ עַל דִּבְרֵי רַשִׁ"י וְכָתַב, דְּלָמָּה יְפָרֵשׁ לָנוּ הַכָּתוּב בְּאֶרֶץ עַמּוֹן וּמוֹאָב שֶׁאֵינָהּ אֶרֶץ רְפָאִים שֶׁנָּתַן הַשֵּׁם לְאַבְרָהָם? וַהֲלוֹא הָרַב עַצְמוֹ כָּתַב (שם שם, ה): עֲשָׂרָה עֲמָמִין נָתַתִּי לוֹ לְאַבְרָהָם, שִׁבְעָה לָכֶם, וְקֵינִי וּקְנִזִּי וְקַדְמוֹנִי הֵם עַמּוֹן וּמוֹאָב וְהַר שֵׂעִיר, אֶחָד מֵהֶם לְעֵשָׂו, וְהַשְּׁנַיִם לִבְנֵי לוֹט בְּשָׂכָר שֶׁהָלַךְ אִתּוֹ לְמִצְרַיִם וְשָׁתַק עַל מַה שֶּׁהָיָה אוֹמֵר עַל אִשְׁתּוֹ אֲחוֹתִי הִיא. עַד כָּאן. וְאִם כֵּן, הֲרֵי קֵינִי וּקְנִזִּי וְקַדְמוֹנִי מִנַּחֲלָתוֹ שֶׁל אַבְרָהָם הוּא עַל כָּל פָּנִים, וְאִם כֵּן מַה בֵּין קֵינִי וּקְנִזִּי וְקַדְמוֹנִי לְאֶרֶץ רְפָאִים שֶׁהֻצְרַךְ הַכָּתוּב לוֹמַר שֶׁאֵין זוֹ רְפָאִים שֶׁנָּתַן הַשֵּׁם לְאַבְרָהָם? וְהָרְאֵ"ם זַ"ל טָעַן עָלָיו וְאָמַר, שֶׁהָעֲשָׂרָה עֲמָמִין שֶׁנָּתַן הַשֵּׁם לְאַבְרָהָם אַעִקָּרָא דְמִלְּתָא דִּשְׁלשָׁה שֶׁהֵם קֵינִי וּקְנִזִּי וְקַדְמוֹנִי נְתָנָם הַשֵּׁם לְאַבְרָהָם שֶׁיִּתְּנֵם לִבְנֵי לוֹט וְלִבְנֵי עֵשָׂו, אֲבָל הַשְּׁאָר שֶׁהֵם שִׁבְעָה עֲמָמִין לֹא נְתָנָם לְאַבְרָהָם אֶלָּא לִתְּנָם לְיִשְׂרָאֵל, וּלְפִיכָךְ הֻצְרַךְ הַכָּתוּב לוֹמַר בְּאֶרֶץ רְפָאִים שֶׁאֵינָהּ אֶרֶץ רְפָאִים שֶׁנָּתַן הַשֵּׁם לְאַבְרָהָם. עַד כָּאן.
<b>וַאֲנִי</b> תָּמֵהַּ בְּדִבְרֵי הָרְאֵ"ם זַ"ל טוּבָא. חֲדָא, דְּקַיְמָא לָן דְּזֶרַע פָּסוּל לָא אִקְּרֵי זֶרַע. וְזֶה נִלְמַד מִדְּאָמְרִינַן בְּפֶרֶק קַמָּא דְקִדּוּשִׁין (ד ע"א): "וְזֶרַע אֵין לָהּ" (ויקרא כב, יג). אֵין לִי אֶלָּא זֶרַע כָּשֵׁר, זֶרַע פָּסוּל מִנַּיִן? תַּלְמוּד לוֹמַר: "אֵין לָהּ" — עַיֵּן לָהּ. טַעְמָא דִכְתַב רַחֲמָנָא 'אֵין לָהּ', הָא לָאו הָכֵי הֲוָה אָמֵינָא דְּזֶרַע פָּסוּל לָא אִקְּרֵי זֶרַע, וּבַת כֹּהֵן שֶׁנִּשָּׂאת לְיִשְׂרָאֵל וְהָיָה לָהּ זֶרַע פָּסוּל מִיִּשְׂרָאֵל וּמֵת הַיִּשְׂרָאֵל — הָיְתָה חוֹזֶרֶת לְבֵית אָבִיהָ וְאוֹכֶלֶת בִּתְרוּמָה. וְכֵן כָּתְבוּ הָרִיטְבָ"א זַ"ל שָׁם בְּחִדּוּשָׁיו וְהַתּוֹסָפוֹת פֶּרֶק שֵׁנִי דִיבָמוֹת (כב ע"ב ד"ה בן אין לו) דִּסְתַם זֶרַע הוּא זֶרַע כָּשֵׁר וְלֹא זֶרַע פָּסוּל. וּבְפֶרֶק שְׁבִיעִי דְסַנְהֶדְרִין (סד ע"ב) אָמְרִינַן: "כִּי מִזַּרְעוֹ נָתַן לַמֹּלֶךְ" (ויקרא כ, ג). אֵין לִי אֶלָּא זֶרַע כָּשֵׁר, זֶרַע פָּסוּל מִנַּיִן? תַּלְמוּד לוֹמַר (שם שם, ד): "בְּתִתּוֹ מִזַּרְעוֹ".
<b>וְדַע</b> דְּכָתַב מהר"ר יְחִיאֵל בָּשָׂן זַ"ל, דְּאַף פָּסוּל בַּעֲבֵרָה, כְּגוֹן עוֹבֵד עֲבוֹדָה זָרָה, נָמֵי חֲשִׁיב זֶרַע פָּסוּל וְלָא מִקְּרֵי זֶרַע. וְהִכְרִיחַ כֵּן מִדִּבְרֵי הָרַמְבַּ"ם (פ"א מהלכות יבום דין ג) שֶׁכָּתַב: אֲפִלּוּ הָיָה לוֹ זֶרַע מַמְזֵר אוֹ עוֹבֵד עֲבוֹדָה זָרָה — הֲרֵי זֶה פּוֹטֵר וְכוּ'. מַשְׁמַע דְּמַמְזֵר וְעוֹבֵד עֲבוֹדָה זָרָה חֲדָא מִלְּתָא נִינְהוּ. וְהֻקְשָׁה לוֹ זַ"ל מֵהַהִיא דְאָמְרִינַן בְּפֶרֶק שְׁלִישִׁי דִנְדָרִים (לא ע"א): שֶׁאֵינִי נֶהֱנֶה לְזֶרַע אַבְרָהָם — אָסוּר בְּיִשְׂרָאֵל וּמֻתָּר בְּאֻמּוֹת הָעוֹלָם. וּפָרֵךְ בַּגְּמָרָא: וְהָאִיכָּא יִשְׁמָעֵאל? וּמְשַׁנֵּי: "כִּי בְיִצְחָק יִקָּרֵא לְךָ זָרַע" כְּתִיב (בראשית כא, יב). וְהָאִיכָּא עֵשָׂו? 'בְּיִצְחָק' — וְלֹא כָּל יִצְחָק. וְאִם אִיתָא דְזֶרַע פָּסוּל לָא מִקְּרֵי זֶרַע, אַמַּאי אִצְטְרִיךְ בַּגְּמָרָא לְאַהְדּוֹרֵי אַקְּרָאֵי לְאַפּוֹקֵי יִשְׁמָעֵאל וְעֵשָׂו מִכְּלַל זֶרַע אַבְרָהָם, הָא אָמְרִינַן דְּזֶרַע פָּסוּל לָא מִקְּרֵי זֶרַע. וַאֲפִלּוּ אִם תִּמָּצֵא לוֹמַר עַל יִשְׁמָעֵאל שֶׁעָשָׂה תְּשׁוּבָה, מַה נֹּאמַר עַל עֵשָׂו שֶׁהָיָה מוּמָר, כִּדְאָמְרִינַן בְּקִדּוּשִׁין (יח ע"א): שָׁנֵי עֵשָׂו דְּיִשְׂרָאֵל מוּמָר הָיָה. כָּל שֶׁכֵּן שֶׁהָאֻמּוֹת שֶׁיָּצְאוּ מֵהֶם, שֶׁעֲלֵיהֶם אָנוּ דָנִים אִם מֻתָּר בָּהֶם הַנּוֹדֵר מִזֶּרַע אַבְרָהָם, הָא וַדַּאי אָהֳלֵי שֵׂעִיר וְיִשְׁמָעֵאל הִנֵּה אֵלֶּה רְשָׁעִים וְלֹא מִקְּרוּ זֶרַע אַבְרָהָם. וְתֵרֵץ הָרַב זַ"ל, דְּהַאי דְּאָמְרִינַן דְּזֶרַע פָּסוּל לָא מִקְּרֵי זֶרַע, לָאו מִמַּשְׁמָעוּת מִלַּת 'זֶרַע' שָׁמְעִינַן לַהּ, אֶלָּא מִדְּקָאָמַר לֵהּ הַקָּדוֹשׁ בָּרוּךְ הוּא לְאַבְרָהָם "כִּי בְיִצְחָק יִקָּרֵא לְךָ זָרַע" — וְלֹא יִשְׁמָעֵאל וְעֵשָׂו, זֶה בִּנְיַן אָב לְכָל הַתּוֹרָה. וְהֻקְשָׁה לוֹ זַ"ל, דְּאִם כֵּן לָמָּה לִי קְרָא לְמַעֵט עֵשָׂו? כֵּיוָן דְּאַפְּקֵהּ לְיִשְׁמָעֵאל, נִגְמֹר בִּנְיַן אָב מִיִּשְׁמָעֵאל דְּזֶרַע פָּסוּל לָא מִקְּרֵי זֶרַע, וּמִנַּהּ נַפִּיק עֵשָׂו. וְתֵרֵץ, דְּאִי מִיִּשְׁמָעֵאל, הֲוָה אָמֵינָא שָׁנֵי יִשְׁמָעֵאל דַּהֲוָה בְּנוֹ מֵהַשִּׁפְחָה. אִי נָמֵי מִשּׁוּם כְּבוֹדָהּ דְּשָׂרָה שֶׁאָמְרָה (שם שם, י): "כִּי לֹא יִירַשׁ בֶּן הָאָמָה". אֲבָל לֹא שָׁמַעְנוּ שֶׁמִּפְּנֵי רִשְׁעָתוֹ יָצָא מִכְּלַל זֶרַע. אֲבָל הַשְׁתָּא, דְּאַפֵּק נָמֵי לְעֵשָׂו, שְׁמַע מִנַּהּ דְּמִפְּנֵי רִשְׁעָתוֹ לָא מִקְּרֵי זֶרַע. וְהֻקְשָׁה לוֹ זַ"ל, דְּאִם אִיתָא דְפָסוּל בַּעֲבֵרָה כְּגוֹן עוֹבֵד עֲבוֹדָה זָרָה מִקְּרֵי זֶרַע פָּסוּל, אַמַּאי לָא קָאָמַר דְּהַנּוֹדֵר מִזַּרְעוֹ שֶׁל אַבְרָהָם מֻתָּר בְּיִשְׂרָאֵל מוּמָר? וְתֵרֵץ לָזֶה, דְּטַעְמָא דְאֵינוֹ מֻתָּר בְּיִשְׂרָאֵל עוֹבֵד עֲבוֹדָה זָרָה הַיְנוּ מִשּׁוּם שֶׁמָּא יַעֲשֶׂה תְּשׁוּבָה וְנִמְצָא לְמַפְרֵעַ שֶׁהָיָה זֶרַע אַבְרָהָם. וְהִכְרִיחַ הָרַב, דְּכֹל שֶׁעָשָׂה תְּשׁוּבָה — הֲרֵי הוּא כְּאִלּוּ הָיָה כָּשֵׁר מֵעִקָּרָא. אֵלּוּ הֵם תֹּרֶף דְּבָרָיו זַ"ל.
<b>וְאִם</b> תֹּאמַר, הֲרֵי כָּתַב הָרַמְבַּ"ם בְּפֶרֶק רְבִיעִי מֵהִלְכוֹת בִּכּוּרִים (דין ג) וְזֶה לְשׁוֹנוֹ: הַגֵּר מֵבִיא וְקוֹרֵא, שֶׁנֶּאֱמַר לְאַבְרָהָם (בראשית יז, ה): "כִּי אַב הֲמוֹן גּוֹיִם נְתַתִּיךָ" — הֲרֵי הוּא אָב לְכָל הָעוֹלָם וְכוּ'. וּלְאַבְרָהָם הָיְתָה הַשְּׁבוּעָה תְּחִלָּה שֶׁיִּירְשׁוּ בָּנָיו אֶת הָאָרֶץ. עַד כָּאן. וְכָתַב שָׁם מָרָן, שֶׁהַכַּוָּנָה הִיא: אַף עַל פִּי שֶׁאַבְרָהָם אָב לְכָל הָעוֹלָם, לֹא נָטְלוּ הַגֵּרִים חֵלֶק בָּאָרֶץ, מִפְּנֵי שֶׁבַּתְּחִלָּה קֹדֶם שֶׁאָמַר לוֹ "כִּי אַב הֲמוֹן גּוֹיִם נְתַתִּיךָ" הָיְתָה הַשְּׁבוּעָה, נִמְצָא שֶׁלֹּא זָכוּ בָּהּ אֶלָּא בָּנָיו מַמָּשׁ. עַד כָּאן. מַשְׁמַע מֵהָכָא, דְּאִלּוּ קֹדֶם הַבְטָחַת הָאָרֶץ הָיָה נֶאֱמַר לְאַבְרָהָם שֶׁהוּא אָב לְכָל הָעוֹלָם, הָיוּ הַגֵּרִים נוֹטְלִים חֵלֶק, לְפִי שֶׁהָיוּ בִּכְלַל "לְזַרְעֲךָ אֶתֵּן אֶת הָאָרֶץ הַזֹּאת", וְכָל הָאֻמּוֹת נִקְרָאִים זֶרַע אַבְרָהָם. הָא לָא קַשְׁיָא כְּלָל, לְפִי שֶׁכְּבָר בֵּאֵר הָרַמְבַּ"ם שֶׁלֹּא עֲשָׂאוֹ הַשֵּׁם לְאַבְרָהָם אָב לְכָל הָעוֹלָם אֶלָּא לְאוֹתָם שֶׁנִּכְנָסִין תַּחַת כַּנְפֵי הַשְּׁכִינָה, דְּהַיְנוּ שֶׁמִּתְגַּיְּרִים. וּמִשּׁוּם הָכֵי הַגֵּרִים טַעְמָא דְאֵינָם נוֹטְלִים חֵלֶק בָּאָרֶץ הוּא מִשּׁוּם דִּלְאַבְרָהָם הָיְתָה הַשְּׁבוּעָה תְּחִלָּה שֶׁיִּירְשׁוּ בָּנָיו אֶת הָאָרֶץ, הָא לָאו הָכֵי הָיוּ נוֹטְלִים; אֲבָל לְמִלְּתָא אַחֲרִיתִי — פְּשִׁיטָא דְהַגֵּרִים נִקְרָאִים זֶרַע אַבְרָהָם.
<b>וְזֶהוּ</b> שֶׁכָּתַב הַטּוּר (יו"ד סימן ריז), דְּהַנּוֹדֵר מִזֶּרַע אַבְרָהָם — אָסוּר בְּיִשְׂרָאֵל וּבְגֵרִים. וְדִין זֶה דְּגַם בְּגֵרִים אָסוּר לֹא נִתְבָּאֵר בַּגְּמָרָא. וְנִרְאֶה דְּמִדִּבְרֵי הָרַמְבַּ"ם יֵשׁ לִלְמֹד דִּין זֶה. שֶׁהֲרֵי מוּכָח מִדְּבָרָיו, דְּאִי לָאו דִּלְאַבְרָהָם הָיְתָה הַשְּׁבוּעָה תְּחִלָּה הָיוּ הַגֵּרִים נוֹטְלִים חֵלֶק בָּאָרֶץ, מִשּׁוּם דְּקָרֵינַן בְּהוּ "לְזַרְעֲךָ נָתַתִּי" וּמִקְּרוּ זֶרַע אַבְרָהָם.
<b>וְכִי</b> תֵּימָא: הָא תִּינַח הָאֻמּוֹת שֶׁאֵינָם מִיּוֹצְאֵי חֲלָצָיו דְּאַבְרָהָם, דְּאָמְרִינַן דְּלָא מִקְּרוּ זֶרַע אַבְרָהָם אֶלָּא דַוְקָא כְּשֶׁמִּתְגַּיְּרִין וְנִכְנָסִין תַּחַת כַּנְפֵי הַשְּׁכִינָה; אַךְ הַבָּאִים מִיִּשְׁמָעֵאל וְעֵשָׂו, הָא תִּינַח שֶׁאִם עוֹבְדִים עֲבוֹדָה זָרָה — פְּשִׁיטָא דְלָא מִקְּרוּ זֶרַע אַבְרָהָם, דַּאֲפִלּוּ יִשְׂרְאֵלִים אִם עוֹבְדִים עֲבוֹדָה זָרָה לָא מִקְּרוּ זֶרַע אַבְרָהָם, אַךְ אִם אֵינָם עוֹבְדִים עֲבוֹדָה זָרָה — אַמַּאי לָא מִקְּרוּ זֶרַע אַבְרָהָם? דְּהָא גַבֵּי יִשְׂרָאֵל לָא אָמְרִינַן דְּזֶרַע פָּסוּל לָא מִקְּרֵי זֶרַע אֶלָּא דַוְקָא בְּעוֹבֵד עֲבוֹדָה זָרָה, וְיִשְׁמָעֵאל וְעֵשָׂו לָא מִקְּרוּ זֶרַע אַבְרָהָם הוּא מִשּׁוּם דְּהָיוּ עוֹבְדֵי עֲבוֹדָה זָרָה. וְאִם כֵּן הַנּוֹדֵר מִזֶּרַע אַבְרָהָם יִהְיֶה אָסוּר בִּבְנֵי יִשְׁמָעֵאל וְעֵשָׂו כֹּל שֶׁאֵינוֹ עוֹבֵד עֲבוֹדָה זָרָה. הָא לָא קַשְׁיָא כְּלָל, דְּכֵיוָן דְּאַשְׁמְעִינַן קְרָא דְּיִשְׁמָעֵאל וְעֵשָׂו לָא מִקְּרוּ זֶרַע אַבְרָהָם, אִם כֵּן הַבָּאִים אַחֲרֵיהֶם לָא מִקְּרוּ יוֹצְאֵי חֲלָצָיו דְּאַבְרָהָם; דְּכֵיוָן דְּכֻלְּהוּ אָתֵי מִכֹּחַ יִשְׁמָעֵאל וְעֵשָׂו, וְהָנֵי לָא הָווּ זֶרַע אַבְרָהָם, הַבָּאִים אַחֲרֵיהֶם נָמֵי לָא מִקְּרוּ זַרְעוֹ. וְאִי מִשּׁוּם דְּאַבְרָהָם הָוֵי אַב הֲמוֹן גּוֹיִם, הֲרֵי כְּבָר כָּתַבְנוּ דְּאַבְרָהָם לֹא נִקְרָא אַב הָמוֹן אֶלָּא לַמִּתְגַּיְּרִים הַבָּאִים לַחֲסוֹת תַּחַת כַּנְפֵי הַשְּׁכִינָה. אֲבָל יִשְׂרָאֵל הַבָּאִים מִזֶּרַע יַעֲקֹב, כֹּל שֶׁאֵינָם עוֹבְדִים עֲבוֹדָה זָרָה מִקְּרוּ זֶרַע אַבְרָהָם.
<b>בְּאֹפֶן</b> שֶׁאֵין חִלּוּק כְּלָל בֵּין בְּנֵי יִשְׁמָעֵאל וְעֵשָׂו לִשְׁאָר בְּנֵי נֹחַ. דְּאִם מִתְגַּיְּרִים — אֲפִלּוּ שְׁאָר הָאֻמּוֹת מִקְּרוּ זֶרַע אַבְרָהָם; וְאִם אֵינָם מִתְגַּיְּרִים, אַף שֶׁאֵינָם עוֹבְדִים עֲבוֹדָה זָרָה — לָא מִקְּרוּ זֶרַע אַבְרָהָם אֲפִלּוּ בְּנֵי יִשְׁמָעֵאל וְעֵשָׂו. וְאִם כֵּן קָשֶׁה טוּבָא עַל הָרְאֵ"ם זַ"ל, דְּאֵיךְ יִתָּכֵן שֶׁבְּנֵי לוֹט יִקָּרְאוּ זֶרַע אַבְרָהָם? וְכֵן בְּנֵי עֵשָׂו, אַף שֶׁהֵם מִזַּרְעוֹ שֶׁל אַבְרָהָם, פְּשִׁיטָא שֶׁאֵינָם נִקְרָאִים זַרְעוֹ שֶׁל אַבְרָהָם. וְהַמִּדְרָשׁ שֶׁכָּתַבְנוּ צוֹוֵחַ כְּנֶגְדּוֹ, דְּקָאָמַר: כָּךְ עָלָה בְּדַעְתּוֹ שֶׁל מָקוֹם לְהַנְחִיל לָהֶם לְיִשְׂרָאֵל אֶרֶץ עֲשָׂרָה עֲמָמִים. הֲרֵי הַדָּבָר מְבֹאָר, שֶׁמַּאֲמַר הַשֵּׁם שֶׁאָמַר "לְזַרְעֲךָ נָתַתִּי אֶת הָאָרֶץ, הַקֵּנִי וְהַקְּנִזִּי וְהַקַּדְמֹנִי", הוּא כְּדֵי שֶׁיִּנְחָלוּהָ יִשְׂרָאֵל, אֶלָּא שֶׁלֹּא זָכִינוּ לְכָךְ. וָעוֹד, סִיּוּם הַמַּאֲמָר הָוֵי נָמֵי תְּיוּבְתָא. דְּקָאָמַר: אֲבָל לִימוֹת הַמָּשִׁיחַ יַחְזְרוּ וְיִהְיוּ לְיִשְׂרָאֵל כְּדֵי לְקַיֵּם מַאֲמָרוֹ שֶׁל הַקָּדוֹשׁ בָּרוּךְ הוּא. וְאִם כְּדִבְרֵי הָרַב, דְּמֵעִקָּרָא נְתָנָם לְאַבְרָהָם כְּדֵי שֶׁיִּתְּנֵם לִבְנֵי לוֹט וְלִבְנֵי עֵשָׂו, לְמַאי אִצְטְרִיךְ הַשֵּׁם לְהַחֲזִיר אוֹתָם לִימוֹת הַמָּשִׁיחַ כְּדֵי לְקַיֵּם מַאֲמָרוֹ? וַהֲלוֹא כְּבָר קִיֵּם מַאֲמָרוֹ שֶׁנְּתָנָהּ לִבְנֵי לוֹט וְלִבְנֵי עֵשָׂו, וְאֵין כָּאן נֶדֶר וְאֵין כָּאן שְׁבוּעָה. וְהָרַב עַצְמוֹ בְּפָרָשַׁת לֶךְ לְךָ כָּתַב, שֶׁהַשֵּׁם נָדַר לָתֵת לְיִשְׂרָאֵל אֶרֶץ כָּל הָעֲשָׂרָה עֲמָמִים וְלֹא נָתַן לָהֶם אֶלָּא אֶרֶץ שִׁבְעָה עֲמָמִים, וִיחֻיַּב מִזֶּה בְּהֶכְרֵחַ שֶׁיִּתְּנֵם לָהֶם בִּזְמַן הַמָּשִׁיחַ לְקַיֵּם אֶת נִדְרוֹ. עַד כָּאן.
<b>עוֹד</b> אֲנִי תָּמֵהַּ, דְּמַה יַּעֲנֶה הָרַב בַּיּוֹם שֶׁיְּדֻבַּר בּוֹ מַה שֶּׁכָּתַב רַשִׁ"י בְּפָרָשַׁת שֹׁפְטִים (דברים יט, ח-ט) עֲלַהּ דִּקְרָא דִ"וְאִם יַרְחִיב יְיָ אֱלֹהֶיךָ" וְזֶה לְשׁוֹנוֹ: "וְאִם יַרְחִיב", כַּאֲשֶׁר נִשְׁבַּע לָתֵת לְךָ אֶרֶץ קֵינִי וּקְנִזִּי וְקַדְמוֹנִי, "וְיָסַפְתָּ לְךָ עוֹד שָׁלשׁ עָרִים". עַד כָּאן. וְדִבְרֵי רַשִׁ"י הַלָּלוּ הֵם לְקוּחִים מֵהַסִּפְרִי, עַיֵּן שָׁם. הֲרֵי מְבֹאָר שֶׁהַשֵּׁם נִשְׁבַּע לָתֵת לָנוּ קֵינִי וּקְנִזִּי וְקַדְמוֹנִי, וְלֹא מָצִינוּ שְׁבוּעַת הַשֵּׁם עַל זֶה אֶלָּא מַה שֶּׁכָּרַת בְּרִית עִם אַבְרָהָם לָתֵת לְזַרְעוֹ קֵינִי וּקְנִזִּי וְקַדְמוֹנִי. וְהָרַמְבַּ"ם בְּפֶרֶק שְׁמִינִי מֵהִלְכוֹת רוֹצֵחַ (דין ד) כָּתַב, שֶׁקֵּינִי וּקְנִזִּי וְקַדְמוֹנִי נִכְרַת לְאַבְרָהָם אָבִינוּ בְּרִית עֲלֵיהֶם וַעֲדַיִן לֹא נִכְבְּשׁוּ, וַעֲלֵיהֶם נֶאֱמַר בַּתּוֹרָה: "וְאִם יַרְחִיב יְיָ אֱלֹהֶיךָ אֶת גְּבֻלְךָ". עַד כָּאן. הֲרֵי לְךָ מְבֹאָר מִכַּמָּה מְקוֹמוֹת, שֶׁבַּתְּחִלָּה כְּשֶׁכָּרַת הַשֵּׁם בְּרִית עִם אַבְרָהָם לָתֵת לוֹ אֶת הַקֵּינִי וְאֶת הַקְּנִזִּי וְאֶת הַקַּדְמוֹנִי, הָיָה כְּדֵי לְהַנְחִילָם לְיִשְׂרָאֵל תֵּכֶף וּמִיָּד, אֶלָּא שֶׁלֹּא זָכוּ לְכָךְ בְּאוֹתוֹ זְמַן, וְלֶעָתִיד לָבוֹא לִימוֹת הַמָּשִׁיחַ יַנְחִילֵם לְיִשְׂרָאֵל כְּדֵי לְקַיֵּם הַבְטָחָתוֹ.
<b>וְכִי</b> תֵּימָא: אִם הַדְּבָרִים כֵּן, שֶׁבַּתְּחִלָּה כָּרַת הַשֵּׁם בְּרִית עִם אַבְרָהָם לָתֵת לָנוּ אֶת הַקֵּנִי וְהַקְּנִזִּי וְהַקַּדְמוֹנִי אֶלָּא שֶׁלֹּא זָכִינוּ בָּהֶם, אִם כֵּן מַהוּ זֶה שֶׁכָּתַב רַשִׁ"י בְּפָרָשַׁת דְּבָרִים, שֶׁקֵּינִי וּקְנִזִּי וְקַדְמוֹנִי — שְׁנַיִם מֵהֶם נָתַן לִבְנֵי לוֹט בְּשָׂכָר שֶׁהָלַךְ עִמּוֹ לְמִצְרַיִם וְשָׁתַק עַל מַה שֶּׁהָיָה אוֹמֵר עַל אִשְׁתּוֹ אֲחוֹתִי הִיא. עַד כָּאן. דְּאִי אָמְרַת בִּשְׁלָמָא כְּפִי סְבָרַת הָרְאֵ"ם שֶׁבַּתְּחִלָּה כְּשֶׁנָּתַן הַשֵּׁם לְאַבְרָהָם אֶת הַקֵּינִי וְהַקְּנִזִּי וְהַקַּדְמוֹנִי הָיָה כְּדֵי שֶׁיִּתֵּן אַבְרָהָם מֵהֶם שְׁנַיִם לִבְנֵי לוֹט — נִיחָא שֶׁהֻצְרַךְ רַשִׁ"י לָתֵת טַעַם לָמָּה זֶה נָתַן הַשֵּׁם לְלוֹט מִנַּחֲלַת אַבְרָהָם שְׁנֵי אֻמּוֹת, וְהֻצְרַךְ לוֹמַר שֶׁהוּא בִּשְׂכַר הַשְּׁתִיקָה; אַךְ לְפִי דַרְכֵּנוּ שֶׁהַשֵּׁם כָּרַת עִם אַבְרָהָם שֶׁיִּנְחֲלוּ יִשְׂרָאֵל עֲשָׂרָה עֲמָמִים אֶלָּא שֶׁלֹּא זָכִינוּ לְכָךְ עַכְשָׁו, אִם כֵּן לָמָה הֻצְרַךְ לוֹמַר שֶׁבִּשְׁבִיל שְׂכַר הַשְּׁתִיקָה זָכוּ בָּהֶם בְּנֵי לוֹט, דְּמַשְׁמַע דְּאִי לָאו שְׂכַר הַשְּׁתִיקָה הָיִינוּ זוֹכִים בָּהֶם, וַהֲלֹא תִּפֻּק לֵהּ שֶׁאָנוּ לֹא הִסְפִּיק זְכוּתֵנוּ לִזְכּוֹת בָּהֶם. הָא לָא קַשְׁיָא כְּלָל, דִּלְעוֹלָם בַּתְּחִלָּה כָּרַת הַשֵּׁם בְּרִית עִם אַבְרָהָם לָתֵת לָנוּ אֶרֶץ עֲשָׂרָה עֲמָמִים, וּבִכְלָלָם הֵם קֵינִי וּקְנִזִּי וְקַדְמוֹנִי, וְכָךְ עָלָה בְּדַעְתּוֹ שֶׁל מָקוֹם שֶׁיִּנְחֲלוּ אוֹתָם יִשְׂרָאֵל תֵּכֶף וּמִיָּד בַּזְּמַן שֶׁכָּבְשׁוּ אֶרֶץ שִׁבְעָה עֲמָמִים, אֶלָּא שֶׁלֹּא הִסְפִּיק זְכוּתֵנוּ לִכְבּשׁ אֶלָּא אֶרֶץ שִׁבְעָה עֲמָמִין וְלֹא יוֹתֵר. אֶלָּא שֶׁעֲדַיִן יֵשׁ לִשְׁאֹל, דִּנְהִי דְלֹא הִסְפִּיק זְכוּתֵנוּ לִכְבּשׁ אֶלָּא אֶרֶץ שִׁבְעָה עֲמָמִים, מִכָּל מָקוֹם מַה נִּשְׁתַּנּוּ קֵינִי וּקְנִזִּי וְקַדְמוֹנִי מִשְּׁאָר אֻמּוֹת, וַעֲדַיִן הָיָה אֶפְשָׁר לִכְבּשׁ קֵינִי וּקְנִזִּי וְקַדְמוֹנִי וְיַנִּיחַ מִשְּׁאָר שָׁלשׁ אֻמּוֹת אֲחֵרוֹת. לָזֶה הֵשִׁיב רַשִׁ"י, דְּמֵאַחַר שֶׁלֹּא הִסְפִּיק זְכוּתֵנוּ לִכְבּשׁ אֶלָּא אֶרֶץ שִׁבְעָה עֲמָמִין, הִנִּיחַ אֶת הַקֵּינִי וְאֶת הַקְּנִזִּי וְקַדְמוֹנִי שְׁנַיִם לְלוֹט בִּשְׂכַר הַשְּׁתִיקָה וְאֶחָד לְעֵשָׂו. אֲבָל לְעוֹלָם דְּאִם הָיִינוּ זוֹכִים הָיִינוּ כּוֹבְשִׁים אֶת הַכֹּל, שֶׁהֲרֵי כְּשֶׁכָּרַת הַשֵּׁם בְּרִית עִם אַבְרָהָם לָתֵת לוֹ אֶת הַקֵּינִי וּקְנִזִּי וְקַדְמוֹנִי כְּדֵי שֶׁיַּנְחִילֶנָּה לְיִשְׂרָאֵל כְּבָר הָלַךְ לוֹט עִמּוֹ לְמִצְרַיִם וְשָׁתַק עַל מַה שֶּׁאָמַר אַבְרָהָם אֲחוֹתִי הִיא. הַכְּלָל הָעוֹלֶה, שֶׁהַדָּבָר מְבֹאָר, שֶׁבַּתְּחִלָּה כְּשֶׁכָּרַת הַשֵּׁם בְּרִית עִם אַבְרָהָם לָתֵת לוֹ אֶרֶץ עֲשָׂרָה עֲמָמִים וְעָלָה בְּדַעְתּוֹ שֶׁל מָקוֹם שֶׁיִּכְבְּשׁוּ אֶת כֻּלָּם יִשְׂרָאֵל תֵּכֶף וּמִיָּד, אֶלָּא שֶׁלֹּא זָכִינוּ לְכָךְ, וְלֶעָתִיד לָבוֹא עָתִיד הַקָּדוֹשׁ בָּרוּךְ הוּא לְקַיֵּם הַבְטָחָתוֹ.
<b>וְכֵן</b> מוּכָח מִדִּבְרֵי הַתּוֹסָפוֹת בַּגְּמָרָא דְבָתְרָא (נו ע"א), אַהָא דְאָמְרִינַן הָתָם: אָמַר רַב יְהוּדָה אָמַר שְׁמוּאֵל: כֹּל שֶׁהֶרְאָהוּ הַקָּדוֹשׁ בָּרוּךְ הוּא לְמשֶׁה חַיָּב בְּמַעֲשֵׂר. לְאַפּוֹקֵי מַאי? לְאַפּוֹקֵי קֵינִי וּקְנִזִּי וְקַדְמוֹנִי. עַד כָּאן. וּפֵרֵשׁ רַשְׁבַּ"ם זַ"ל: כֹּל שֶׁהֶרְאָהוּ הַקָּדוֹשׁ בָּרוּךְ הוּא לְמשֶׁה בִּשְׁעַת מִיתָתוֹ, דְּהֵם שִׁבְעָה עֲמָמִים הַכְּתוּבִים בְּכָל מָקוֹם, חַיָּב בְּמַעֲשֵׂר; אֲבָל קֵינִי וּקְנִזִּי וְקַדְמוֹנִי, שֶׁנְּתָנוֹ לְאַבְרָהָם אָבִינוּ בֵּין הַבְּתָרִים, לֹא יִתְחַיְּבוּ בְּמַעֲשֵׂר לֶעָתִיד לָבוֹא כְּשֶׁיַּחֲזִירֵם לָנוּ לֶעָתִיד. עַד כָּאן. וְהַתּוֹסָפוֹת הִקְשׁוּ וְזֶה לְשׁוֹנָם: וְאִם תֹּאמַר: וְלֵימָא לְאַפּוֹקֵי חוּצָה לָאָרֶץ? וְיֵשׁ לוֹמַר, דְּאֵין זֶה חִדּוּשׁ, וּלְכָךְ אָמַר קֵינִי וּקְנִזִּי וְקַדְמוֹנִי, אַף עַל גַּב דְּמֵאֶרֶץ יִשְׂרָאֵל הֵם. עַד כָּאן. וְאִם אִיתָא כְּדִבְרֵי הָרְאֵ"ם, דְּמֵעִקָּרָא נְתָנָם הַשֵּׁם לְאַבְרָהָם כְּדֵי שֶׁיִּתֵּן שְׁנַיִם מֵהֶם לִבְנֵי לוֹט וְאֶחָד לִבְנֵי עֵשָׂו, לֹא יָדַעְתִּי מַה בֵּין קֵינִי וּקְנִזִּי וְקַדְמוֹנִי לִשְׁאָר חוּצָה לָאָרֶץ גָּמוּר. אֶלָּא וַדַּאי דְּקֵינִי וּקְנִזִּי וְקַדְמוֹנִי נִכְרַת עֲלֵיהֶם בְּרִית לָתֵת אוֹתָם לְיִשְׂרָאֵל, וּלְפִיכָךְ חֲשִׁיבִי אֶרֶץ יִשְׂרָאֵל, וְאַשְׁמְעִינַן שְׁמוּאֵל חִדּוּשׁ גָּדוֹל דַּאֲפִלּוּ הָכֵי אֵינָם חַיָּבִים בְּמַעֲשֵׂר לֶעָתִיד לָבוֹא.
<b>הַכְּלָל</b> הָעוֹלֶה מִמַּה שֶּׁכָּתַבְנוּ, שֶׁקֵּינִי וּקְנִזִּי וְקַדְמוֹנִי, שֶׁהֵם אֱדוֹם וְעַמּוֹן וּמוֹאָב, נִכְרַת עֲלֵיהֶם בְּרִית לְהַנְחִילָם לְיִשְׂרָאֵל, אֶלָּא שֶׁלֹּא זָכִינוּ לָהֶם, וְאַדְּרַבָּה הֻזְהַרְנוּ שֶׁלֹּא לְהִתְגָּרוֹת בָּהֶם. וּמִכָּל מָקוֹם מֵאַהֲבַת הַשֵּׁם אוֹתָנוּ הִתְחַכֵּם לָתֵת לָנוּ קְצָת מֵאֲרָצוֹת אֵלּוּ. וְהוּא דְאָמְרִינַן בְּפֶרֶק אֵלּוּ טְרֵפוֹת (חולין ס ע"ב): אָמַר רַבִּי שִׁמְעוֹן בֶּן לָקִישׁ: הַרְבֵּה מִקְרָאוֹת שֶׁרְאוּיִין לִשָּׂרֵף וְהֵן הֵן גּוּפֵי תּוֹרָה. "וְהָעַוִּים הַיּשְׁבִים בַּחֲצֵרִים עַד עַזָּה" (דברים ב, כג). מַאי נָפְקָא לָן מִנַּהּ? מִדְּאַשְׁבְּעֵהּ אֲבִימֶלֶךְ לְאַבְרָהָם (בראשית כא, כג): "אִם תִּשְׁקֹר לִי וּלְנִינִי וּלְנֶכְדִּי", אָמַר הַקָּדוֹשׁ בָּרוּךְ הוּא: לֵיתוֹ כַּפְתּוֹרִים וְלִיפְּקוּ מֵעַוִּים, דְּהַיְנוּ פְּלִשְׁתִּים, וְלֵיתוֹ יִשְׂרָאֵל וְלִיפְּקוּ מִכַּפְתּוֹרִים. כַּיּוֹצֵא בַּדָּבָר אַתָּה אוֹמֵר (במדבר כא, כו): "כִּי חֶשְׁבּוֹן עִיר סִיחֹן מֶלֶךְ הָאֱמֹרִי הִיא, וְהוּא נִלְחַם בְּמֶלֶךְ מוֹאָב". מַאי נָפְקָא מִנַּהּ? דַּאֲמַר לְהוּ הַקָּדוֹשׁ בָּרוּךְ הוּא לְיִשְׂרָאֵל (דברים ב, ט): "אַל תָּצַר אֶת מוֹאָב". אָמַר הַקָּדוֹשׁ בָּרוּךְ הוּא: לֵיתֵי סִיחוֹן וְלִיפֻּק מִמּוֹאָב, וְלֵיתוֹ יִשְׂרָאֵל וְלִיפְּקוּ מִסִּיחוֹן. וְהַיְנוּ דְאָמַר רַב פַּפָּא: עַמּוֹן וּמוֹאָב טָהֲרוּ בְּסִיחוֹן. עַד כָּאן. נִמְצִינוּ לְמֵדִים, דְּאַף שֶׁהַקָּדוֹשׁ בָּרוּךְ הוּא נָתַן קְצָת אֲרָצוֹת לְעַמּוֹן וּמוֹאָב וְהִזְהִירָנוּ שֶׁלֹּא לָקַחַת מֵאַרְצָם, הַיְנוּ דַוְקָא הָאָרֶץ אֲשֶׁר הִיא בִּרְשׁוּתָם, אַךְ הָאָרֶץ אֲשֶׁר לְקָחוּהָ אֲחֵרִים מֵעַמּוֹן וּמוֹאָב הֻתַּר לָנוּ לְקַחְתָּהּ.
<b>וּבָזֶה</b> יוּבַן פָּסוּק אֶחָד בְּפָרָשַׁת דְּבָרִים (ב, יב) וְזֶה תָּאֳרוֹ: "וּבְשֵׂעִיר יָשְׁבוּ הַחֹרִים לְפָנִים וּבְנֵי עֵשָׂו יִירָשׁוּם וַיַּשְׁמִידוּם מִפְּנֵיהֶם וַיֵּשְׁבוּ תַּחְתָּם, כַּאֲשֶׁר עָשָׂה יִשְׂרָאֵל לְאֶרֶץ יְרֻשָּׁתוֹ אֲשֶׁר נָתַן יְיָ לָהֶם". וְלֹא יָדַעְתִּי דִּמְיוֹן זֶה דְּכָתַב קְרָא "כַּאֲשֶׁר עָשָׂה יִשְׂרָאֵל" וְגוֹמֵר, מַה שַּׁיָּךְ עִם הַקּוֹדֵם דְּקָאָמַר דְּשֵׂעִיר הָיְתָה לַחֹרִים וּבָאוּ בְּנֵי עֵשָׂו וְלָקְחוּ אֶת שֵׂעִיר מִיַּד הַחֹרִים. עוֹד יֵשׁ לְדַקְדֵּק בַּמֶּה שֶׁסִּיֵּם הַכָּתוּב וְאָמַר: "כַּאֲשֶׁר עָשָׂה יִשְׂרָאֵל לְאֶרֶץ יְרֻשָּׁתוֹ אֲשֶׁר נָתַן יְיָ לָהֶם". וְכָתַב הָרַמְבַּ"ן זַ"ל, דְּהַכַּוָּנָה, שֶׁהַכָּתוּב אָמַר כִּי הַחֹרִים שֶׁהֵם לְאַבְרָהָם יָשְׁבוּ בְּשֵׂעִיר לְפָנִים, וּבְנֵי עֵשָׂו שֶׁהֵם זֶרַע אַבְרָהָם יָרְשׁוּ אוֹתָם וְיָשְׁבוּ תַּחְתָּם בְּמַעֲשֵׂה נֵס, שֶׁהַחֹרִים הָיוּ עַם רַב בְּאַרְצָם וְעֵשָׂו בָּא לָגוּר שָׁם וְנִתְחַזֵּק עֲלֵיהֶם, כַּאֲשֶׁר עָשָׂה יִשְׂרָאֵל לְיֶתֶר הַגּוֹיִם אֲשֶׁר נָתַן הַשֵּׁם לָהֶם בְּכֹחוֹ הַגָּדוֹל. עַד כָּאן. וְהִנֵּה לְפִי דִבְרֵי הָרַב זַ"ל, עִקַּר הַכָּתוּב בָּא לוֹמַר, דְּכִי הֵיכִי דְּיִשְׂרָאֵל כָּבְשׁוּ שִׁבְעָה עֲמָמִין בְּדֶרֶךְ נֵס, גַּם עֵשָׂו לָקַח אֶת שֵׂעִיר מִיַּד הַחֹרִים בְּדֶרֶךְ נֵס. וְלֹא יָדַעְתִּי לְאֵיזֶה תַּכְלִית הוֹרָה לָנוּ הַכָּתוּב דִּלְקִיחַת עֵשָׂו אֶת שֵׂעִיר מִיַּד הַחֹרִים הָיָה בְּדֶרֶךְ נֵס וְלֹא בְּדֶרֶךְ הַטֶּבַע.
<b>וְנִרְאֶה</b> לִי דְּזֶה יוּבַן עִם מַאי דְּאָמְרִינַן בְּפֶרֶק אֵלּוּ טְרֵפוֹת (חולין ס ע"ב), דְּרַב אָמַר: עַוִּים מִתֵּימָן בָּאוּ. וְתַנְיָא נָמֵי הָכֵי: עַוִּים מִתֵּימָן בָּאוּ. וּפֵרֵשׁ רַשִׁ"י: מִתֵּימָן — מֵאֱלִיפַז בֶּן עֵשָׂו. וְכֵן כָּתַב הָרַמְבַּ"ן: וְתֵימָן הוּא זֶרַע אֱדוֹם, כְּדִכְתִיב (ירמיה מט, ז): "כֹּה אָמַר יְיָ צְבָאוֹת הַאֵין עוֹד חָכְמָה בְּתֵימָן". וּפֵרֵשׁ רַשִׁ"י שָׁם בַּגְּמָרָא, דִּלְמָאן דְּאָמַר דְּעַוִּים מִתֵּימָן בָּאוּ, מַאי דְּאִצְטְרִיךְ קְרָא לוֹמַר: "וְהָעַוִּים הַיּשְׁבִים בַּחֲצֵרִים עַד עַזָּה כַּפְתֹּרִים הַיֹּצְאִים מִכַּפְתֹּר הִשְׁמִידֻם וַיֵּשְׁבוּ תַחְתָּם", הוּא מִשּׁוּם דְּאַזְהֲרִינְהוּ לְיִשְׂרָאֵל שֶׁלֹּא לְהִתְגָּרוֹת בִּבְנֵי עֵשָׂו, אֲמַר רַחֲמָנָא: לֵיתוֹ כַּפְתּוֹרִים וְלִיפְּקוּ מֵעַוִּים, שֶׁהֵם זֶרַע אֱדוֹם, וְלֵיתוֹ יִשְׂרָאֵל וְלִיפְּקוּ מִכַּפְתּוֹרִים. עַד כָּאן. וְכֵן כָּתַב הָרַמְבַּ"ן בְּפֵרוּשׁ הַתּוֹרָה. נִמְצָא שֶׁקְּצָת מֵאֶרֶץ אֱדוֹם נִטְהֲרָה עַל יְדֵי כַּפְתּוֹרִים, וְכֵן קְצָת מֵאֶרֶץ מוֹאָב נִטְהֲרָה עַל יְדֵי סִיחוֹן, כְּדִכְתִיב: "כִּי חֶשְׁבּוֹן עִיר סִיחֹן מֶלֶךְ הָאֱמֹרִי הִיא, וְהוּא נִלְחַם בְּמֶלֶךְ מוֹאָב".
<b>וְהִנֵּה</b> בַּתְּחִלָּה צִוָּה הַכָּתוּב וְאָמַר (דברים ב, ד-ה): "אַתֶּם עֹבְרִים בִּגְבוּל אֲחֵיכֶם בְּנֵי עֵשָׂו" וְגוֹמֵר, "אַל תִּתְגָּרוּ בָם כִּי יְרֻשָּׁה לְעֵשָׂו נָתַתִּי אֶת הַר שֵׂעִיר". וְחָזַר וְצִוָּה עַל מוֹאָב וְאָמַר (שם שם, ט): "אַל תָּצַר אֶת מוֹאָב כִּי לֹא אֶתֵּן לְךָ מֵאַרְצוֹ יְרֻשָּׁה" וְגוֹמֵר. וּכְתִיב (שם שם, יא-יב): "רְפָאִים יֵחָשְׁבוּ אַף הֵם כַּעֲנָקִים, וּבְשֵׂעִיר יָשְׁבוּ הַחֹרִים לְפָנִים וּבְנֵי עֵשָׂו יִירָשׁוּם".
<b>וְהִנֵּה</b> הָרַמְבַּ"ן זַ"ל כָּתַב, שֶׁאֶרֶץ רְפָאִים מִמַּתְּנַת הַשֵּׁם לְאַבְרָהָם, שֶׁהֲרֵי בְּפָרָשַׁת לֶךְ לְךָ מָנָה אֶרֶץ רְפָאִים בִּכְלַל שִׁבְעָה עֲמָמִין שֶׁכָּרַת הַשֵּׁם בְּרִית עִם אַבְרָהָם לְתִתָּם לְזַרְעוֹ, אֶלָּא שֶׁקְּצָת מֵאֶרֶץ רְפָאִים לְקָחָהּ מוֹאָב מִיַּד רְפָאִים. וְכֵן מַה שֶּׁכָּתוּב "וּבְשֵׂעִיר יָשְׁבוּ הַחֹרִים", הַכַּוָּנָה הִיא דְּחֹרִים הוּא חִוִּי הַמֻּזְכָּר בְּפָרָשַׁת לֶךְ לְךָ בִּכְלַל הַשִּׁבְעָה עֲמָמִין שֶׁכָּרַת הַשֵּׁם בְּרִית עִם אַבְרָהָם. וְאַף שֶׁאֵלּוּ הָיוּ מִמַּתְּנַת הַשֵּׁם לְאַבְרָהָם, וְאִלּוּ לֹא הָיָה מוֹאָב לוֹקֵחַ מִקְצָת מֵאֶרֶץ רְפָאִים וְהָיְתָה בְּיַד רְפָאִים, וְכֵן אִם לֹא הָיָה לוֹקֵחַ עֵשָׂו אֶת שֵׂעִיר מִיַּד הַחִוִּי — הָיוּ זוֹכִים בְּכָל אֵלּוּ הָאֲרָצוֹת מִמַּתְּנַת הַשֵּׁם לְאַבְרָהָם, מִכָּל מָקוֹם עַכְשָׁו שֶׁהֵם בְּיַד מוֹאָב וְעֵשָׂו צִוָּה הַשֵּׁם שֶׁלֹּא לָקַחַת אוֹתָם. וְאָמַר: אַל תִּתְמַהּ עַל זֶה וְתֹאמַר: נְהִי דְצִוָּנוּ הַשֵּׁם שֶׁלֹּא לָקַחַת מֵאֶרֶץ אֱדוֹם וּמֵאֶרֶץ מוֹאָב, הַיְנוּ דַוְקָא מֵאַרְצָם; אֲבָל אֶרֶץ רְפָאִים וְשֵׂעִיר, שֶׁהָיוּ מִקֹּדֶם מֵהַכְּנַעֲנִי, וְאֶרֶץ כְּנַעַן הִיא לְיִשְׂרָאֵל, אַף שֶׁלָּקְחוּ קְצָת אֱדוֹם וּמוֹאָב הֻתַּר לָקַחַת אוֹתָם מִיָּדָם. לָזֶה אָמַר: אַל יַעֲלוּ דְבָרִים אֵלּוּ עַל לְבָבְךָ, שֶׁלֹּא נָתַתִּי לְךָ מֵאֶרֶץ כְּנַעַן אֶלָּא מַה שֶּׁהִיא עַכְשָׁו אֶרֶץ כְּנַעַן. וּרְאָיָה לָזֶה: "כַּאֲשֶׁר עָשָׂה יִשְׂרָאֵל לְאֶרֶץ יְרֻשָּׁתוֹ אֲשֶׁר נָתַן יְיָ לָהֶם". כְּלוֹמַר, כִּי הֵיכִי דְיִשְׂרָאֵל זָכוּ בְּאֶרֶץ יְרֻשַּׁת אֱדוֹם וּמוֹאָב אֲשֶׁר נָתַן הַשֵּׁם לָהֶם עַל יְדֵי שֶׁבָּאוּ אֲחֵרִים וּלְקָחוּם מִיָּדָם, וְנִטְהֲרָה קְצָת אֶרֶץ אֱדוֹם עַל יְדֵי כַּפְתּוֹרִים וּקְצָת מִמּוֹאָב עַל יְדֵי סִיחוֹן, אַלְמָא לֹא נָתַתִּי לָהֶם אֶלָּא מַה שֶּׁהוּא עַכְשָׁו בְּיָדָם, אֲבָל מַה שֶּׁלָּקְחוּ אֲחֵרִים מִיָּדָם הֻתַּר לָהֶם; גַּם בְּאֶרֶץ שִׁבְעָה עֲמָמִים אֵין אַתֶּם זוֹכִים אֶלָּא בַּמֶּה שֶׁהִיא עַכְשָׁו שֶׁל כְּנַעַן, אֲבָל בַּמֶּה שֶׁזָּכוּ בָּהּ אֱדוֹם וּמוֹאָב נֶאֶסְרָה לָכֶם, לְפִי שֶׁנִּטְהֲרָה בְּיָדָם, וּכְמוֹ שֶׁנִּטְהֲרוּ אֱדוֹם וּמוֹאָב עַל יְדֵי כַּפְתּוֹרִים וְסִיחוֹן.
<b>וְכֵן</b> גַּבֵּי בְּנֵי עַמּוֹן נָמֵי רָמַז הַכָּתוּב כָּל זֶה וְאָמַר (דברים ב, יט-כג): "וְקָרַבְתָּ מוּל בְּנֵי עַמּוֹן וְגוֹ', כִּי לֹא אֶתֵּן מֵאֶרֶץ בְּנֵי עַמּוֹן לְךָ יְרֻשָּׁה. אֶרֶץ רְפָאִים תֵּחָשֵׁב אַף הִיא וְגוֹ'. כַּאֲשֶׁר עָשָׂה לִבְנֵי עֵשָׂו הַיּשְׁבִים בְּשֵׂעִיר, אֲשֶׁר הִשְׁמִיד אֶת הַחֹרִי מִפְּנֵיהֶם וַיִּירָשֻׁם וַיֵּשְׁבוּ תַחְתָּם עַד הַיּוֹם הַזֶּה. וְהָעַוִּים הַיּשְׁבִים בַּחֲצֵרִים עַד עַזָּה כַּפְתֹּרִים הַיֹּצְאִים מִכַּפְתֹּר הִשְׁמִידֻם וַיֵּשְׁבוּ תַחְתָּם". עַד כָּאן. וְכָתַב הָרַמְבַּ"ן, שֶׁגַּם עַמּוֹן לָקַח מֵאֶרֶץ רְפָאִים שֶׁנִּתְּנָה לְאַבְרָהָם, וְנֶאֶסְרָה לָנוּ לְקַחְתָּהּ מִיַּד עַמּוֹן. וְזֶהוּ שֶׁאָמַר: "אֶרֶץ רְפָאִים תֵּחָשֵׁב אַף הִיא, רְפָאִים יָשְׁבוּ בָהּ לְפָנִים וְגוֹ', וַיַּשְׁמִידֵם יְיָ מִפְּנֵיהֶם וַיִּירָשֻׁם וַיֵּשְׁבוּ תַחְתָּם", וְאַף עַל פִּי כֵן נֶאֶסְרָה לָכֶם כֵּיוָן שֶׁהִיא עַכְשָׁו בְּיַד עַמּוֹן. וְאָמַר: "כַּאֲשֶׁר עָשָׂה לִבְנֵי עֵשָׂו הַיּשְׁבִים בְּשֵׂעִיר אֲשֶׁר הִשְׁמִיד אֶת הַחֹרִי מִפְּנֵיהֶם", וְאַף שֶׁהַחֹרִי הוּא מִמַּתְּנַת הַשֵּׁם לְאַבְרָהָם, מִכָּל מָקוֹם כֵּיוָן שֶׁלְּקָחָהּ עֵשָׂו כְּבָר נֶאֶסְרָה לָכֶם; הָכֵי נָמֵי אֶרֶץ רְפָאִים נֶאֶסְרָה לָכֶם, כֵּיוָן שֶׁהִיא עַכְשָׁו בְּיַד עַמּוֹן, אַף שֶׁקֹּדֶם הָיְתָא שֶׁל כְּנַעַן. וְאָמַר: וְאַל תִּתְמַהּ עַל זֶה, לְפִי שֶׁכָּךְ הוּא הַדִּין, שֶׁהֲרֵי "וְהָעַוִּים הַיּשְׁבִים בַּחֲצֵרִים עַד עַזָּה כַּפְתֹּרִים הַיֹּצְאִים מִכַּפְתֹּר הִשְׁמִידֻם וַיֵּשְׁבוּ תַחְתָּם", וְאִם כֵּן, כִּי הֵיכִי שֶׁאַתָּה זוֹכֶה בְּאֶרֶץ אֱדוֹם אַף שֶׁהָיְתָה שֶׁלָּהֶם מִקֹּדֶם, לְפִי שֶׁעַכְשָׁו אֵינָהּ בְּיָדָם, הָכֵי נָמֵי אַתָּה נֶאֱסָר בַּמֶּה שֶׁהוּא עַכְשָׁו בְּיַד עַמּוֹן וֶאֱדוֹם אַף שֶׁמִּתְּחִלָּה הָיְתָה שֶׁל כְּנַעַן.
<b>וּבָזֶה</b> יוּבְנוּ קְצָת פְּסוּקִים בִּתְהִלִּים (קלו, יז-כב) וְזֶה תָּאֳרָם: "לְמַכֵּה מְלָכִים גְּדֹלִים, כִּי לְעוֹלָם חַסְדּוֹ. וַיַּהֲרֹג מְלָכִים אַדִּירִים, כִּי לְעוֹלָם חַסְדּוֹ. לְסִיחוֹן מֶלֶךְ הָאֱמֹרִי, כִּי לְעוֹלָם חַסְדּוֹ. וּלְעוֹג מֶלֶךְ הַבָּשָׁן, כִּי לְעוֹלָם חַסְדּוֹ. וְנָתַן אַרְצָם לְנַחֲלָה, כִּי לְעוֹלָם חַסְדּוֹ. נַחֲלָה לְיִשְׂרָאֵל עַבְדּוֹ, כִּי לְעוֹלָם חַסְדּוֹ". עַד כָּאן. וְיֵשׁ לְדַקְדֵּק בִּפְסוּקִים אֵלּוּ טוּבָא. חֲדָא, דִּמְלָכִים אֵלּוּ וְאַדִּירִים אֵלּוּ מָאן נִינְהוּ? אִם הֵם סִיחוֹן וָעוֹג שֶׁזָּכַר אַחֲרֵי כֵן, לֹא יָדַעְתִּי לָמָּה כָּפַל הוֹדָאָה זוֹ, וּבַתְּחִלָּה הִזְכִּיר אוֹתָם בְּמַאֲמָר סָתוּם: 'מְלָכִים גְּדֹלִים' וּ'מְלָכִים אַדִּירִים', וְאַחַר כָּךְ פָּרַט אוֹתָם: 'לְסִיחוֹן מֶלֶךְ הָאֱמֹרִי' 'וּלְעוֹג מֶלֶךְ הַבָּשָׁן'. וְרָאִיתִי לְרַשִׁ"י שֶׁנִּרְגַּשׁ מִזֶּה וְאָמַר: "מְלָכִים גְּדֹלִים" — כָּאן רָמַז מִלְחֶמֶת שְׁלשִׁים וְאֶחָד מְלָכִים. וְגַם לְפִי פֵּרוּשׁוֹ יֵשׁ לְדַקְדֵּק, דְּלָמָּה זֶה שִׁנָּה הַמְשׁוֹרֵר הַסֵּדֶר וְנָתַן בַּתְּחִלָּה הוֹדָאָה עַל מִלְחֶמֶת שְׁלשִׁים וְאֶחָד מְלָכִים וְאַחַר כָּךְ נָתַן הוֹדָאָה עַל מִלְחֶמֶת סִיחוֹן וָעוֹג, שֶׁלֹּא כְּסִדְרָן, שֶׁהֲרֵי בַּתְּחִלָּה הָיְתָה מִלְחֶמֶת סִיחוֹן וָעוֹג קֹדֶם שֶׁעָבְרוּ אֶת הַיַּרְדֵּן, וּמִלְחֶמֶת שְׁלשִׁים וְאֶחָד מְלָכִים הָיְתָה אַחַר שֶׁעָבְרוּ אֶת הַיַּרְדֵּן. עוֹד יֵשׁ לְדַקְדֵּק בַּמֶּה שֶׁכָּפַל הַמְשׁוֹרֵר אֶת דְּבָרָיו וְאָמַר: "וְנָתַן אַרְצָם לְנַחֲלָה כִּי לְעוֹלָם חַסְדּוֹ, נַחֲלָה לְיִשְׂרָאֵל עַבְדּוֹ כִּי לְעוֹלָם חַסְדּוֹ". שֶׁהֲרֵי מַה שֶּׁנָּתַן בַּתְּחִלָּה הוֹדָאָה לְהַשֵּׁם יִתְבָּרַךְ וְאָמַר "וְנָתַן אַרְצָם לְנַחֲלָה", הַכַּוָּנָה שֶׁנְּתָנָהּ נַחֲלָה לְיִשְׂרָאֵל עַבְדּוֹ, וְאִם כֵּן כֵּפֶל דְּבָרִים הַלָּלוּ לָמָּה?
<b>אַךְ</b> עִם מַה שֶּׁכָּתַבְנוּ יִתְבָּאֵר. שֶׁכְּבָר נִתְבָּאֵר שֶׁקְּצָת מֵאֶרֶץ אֱדוֹם וּמֵעַמּוֹן וּמוֹאָב נִטְהֲרָה עַל יְדֵי סִיחוֹן וָעוֹג. וּבַתְּחִלָּה אָמַר: "לְמַכֵּה מְלָכִים גְּדֹלִים וַיַּהֲרֹג מְלָכִים אַדִּירִים כִּי לְעוֹלָם חַסְדּוֹ", וְהַיְנוּ עַל אֱדוֹם וְעַמּוֹן וּמוֹאָב, עַל יְדֵי סִיחוֹן וָעוֹג שֶׁהִכּוּ אוֹתָם. וְזֶהוּ שֶׁאָמַר: "לְסִיחוֹן מֶלֶךְ הָאֱמֹרִי וּלְעוֹג מֶלֶךְ הַבָּשָׁן כִּי לְעוֹלָם חַסְדּוֹ". כְּלוֹמַר, שֶׁהִכָּה מְלָכִים גְּדוֹלִים וְהָרַג מְלָכִים אַדִּירִים לְסִיחוֹן מֶלֶךְ הָאֱמֹרִי וּלְעוֹג מֶלֶךְ הַבָּשָׁן, "וְנָתַן אַרְצָם לְנַחֲלָה". וְקָאֵי עַל אֶרֶץ מְלָכִים גְּדוֹלִים וּמְלָכִים אַדִּירִים, שֶׁהֵם אֱדוֹם וְעַמּוֹן וּמוֹאָב, שֶׁנָּתַן אַרְצָם לְנַחֲלָה לְסִיחוֹן וּלְעוֹג. וְחָזַר וְאָמַר, שֶׁמַּה שֶּׁנָּתַן אֶרֶץ אֱדוֹם וְעַמּוֹן וּמוֹאָב לְסִיחוֹן וּלְעוֹג הוּא כְּדֵי שֶׁתִּהְיֶה "נַחֲלָה לְיִשְׂרָאֵל עַבְדּוֹ", לְפִי שֶׁעַל יְדֵיהֶם נִטְהֲרוּ וְיָכְלוּ יִשְׂרָאֵל לָרֶשֶׁת אוֹתָם; שֶׁאִם לֹא כֵּן, לֹא הָיוּ יְכוֹלִין יִשְׂרָאֵל לָרֶשֶׁת אֶרֶץ אֱדוֹם וְעַמּוֹן וּמוֹאָב. וּבְפֶרֶק הַשּׁוֹלֵחַ (גיטין לח ע"א) אָמְרִינַן דְּנָכְרִי קוֹנֶה בַּמִּלְחָמָה, מִדְּאָמְרִינַן עַמּוֹן וּמוֹאָב טָהֲרוּ בְּסִיחוֹן.
<b>וּבָזֶה</b> יִתְבָּאֵר מַאֲמָר אֶחָד בִּבְרֵאשִׁית רַבָּה (פרשה א סימן ג) וְזֶה לְשׁוֹנָם: רַבִּי יְהוֹשֻׁעַ דְּסִכְנִין בְּשֵׁם רַבִּי לֵוִי פָּתַח: "כֹּחַ מַעֲשָׂיו הִגִּיד לְעַמּוֹ" (תהלים קיא, ו). מַה טַּעַם גִּלָּה הַקָּדוֹשׁ בָּרוּךְ הוּא מַה שֶּׁנִּבְרָא בַּיּוֹם הָרִאשׁוֹן וּמַה שֶּׁנִּבְרָא בַּיּוֹם הַשֵּׁנִי? מִפְּנֵי אֻמּוֹת הָעוֹלָם, שֶׁלֹּא יִהְיוּ מוֹנִין אֶת יִשְׂרָאֵל וְאוֹמְרִים לָהֶם: הֲלוֹא אֻמָּה שֶׁל בָּזוֹזוֹת אַתֶּם. וְיִשְׂרָאֵל מְשִׁיבִים אוֹתָן וְאוֹמְרִים לָהֶם: הֲלוֹא אֻמָּה שֶׁל בָּזוֹזוֹת אַתֶּם, הֲלוֹא "הָעַוִּים הַיּשְׁבִים בַּחֲצֵרִים עַד עַזָּה כַּפְתֹּרִים הַיֹּצְאִים מִכַּפְתֹּר הִשְׁמִידֻם וַיֵּשְׁבוּ תַחְתָּם". הָעוֹלָם וּמְלוֹאוֹ שֶׁל הַקָּדוֹשׁ בָּרוּךְ הוּא, כְּשֶׁרָצָה נְתָנָהּ לָכֶם, וּכְשֶׁרָצָה נְטָלָהּ מִכֶּם וּנְתָנָהּ לָנוּ. הָדָא הוּא דִכְתִיב (שם): "לָתֵת לָהֶם נַחֲלַת גּוֹיִם", הִגִּיד לָהֶם אֶת כָּל הַדּוֹרוֹת. עַד כָּאן. וְהִנֵּה הָרְאֵ"ם כָּתַב שֶׁהֵם שְׁנֵי טְעָמִים: חֲדָא, שֶׁהֲרֵי גַם הֵם בָּזוֹזוֹת, וְאִם כֵּן לֹא הָיָה לָהֶם לוֹמַר אֻמָּה שֶׁל בָּזוֹזוֹת אַתֶּם, דְּמוּם שֶׁבָּךְ אַל תֹּאמַר לְחַבְרָךְ (ב"מ נט ע"ב). וּמִשּׁוּם דְּאִיכָּא לְמֵימַר: בָּתַר גַּנָּבָא גְנֻב וְטַעְמָא טְעִם (ברכות ה ע"ב), לָכֵן אָמַר טַעַם אַחֵר, שֶׁהָעוֹלָם וּמְלוֹאוֹ שֶׁל הַקָּדוֹשׁ בָּרוּךְ הוּא. וְכֵן כָּתַב שָׁם מַהֲרַ"שׁ יָפֶה.
<b>וְלֹא</b> נִתְיַשֵּׁב אֶצְלִי כָּל זֶה. דְּאֵיךְ עָלָה בְּדַעְתָּם שֶׁל יִשְׂרָאֵל לְהִנָּצֵל מִן הָאֻמּוֹת שֶׁקּוֹרִין אוֹתָם אֻמָּה שֶׁל בָּזוֹזוֹת בַּמֶּה שֶׁגַּם הֵם בְּזוּזָה הִיא בְּיָדָם? דְּסוֹף סוֹף "שְׁאֵרִית יִשְׂרָאֵל לֹא יַעֲשׂוּ עַוְלָה" (צפניה ג, יג), וְאִם הַגּוֹיִם הֵם גּוֹנְבִים וְחוֹמְסִים, הֻתַּר לָהֶם לְיִשְׂרָאֵל לִהְיוֹת כְּמוֹתָם?! וָעוֹד, דְּתִינַח אֶרֶץ כַּפְתּוֹרִים שֶׁלָּקַחְנוּ אוֹתָהּ, לְפִי שֶׁהָיְתָה בְּזוּזָה בְּיָדָם, שֶׁלְּקָחוּהָ מֵעַוִּים; שְׁאָר אֲרָצוֹת מִי הִתִּיר לָהֶם לְיִשְׂרָאֵל? וְעוֹד קָשֶׁה לִי, דְּכַפְתּוֹרִים הֵם פְּלִשְׁתִּים, וּכְמוֹ שֶׁכָּתַב הָרַמְבַּ"ן בְּפָרָשַׁת דְּבָרִים, וְהֵבִיא רְאָיָה מִדִּכְתִיב (ירמיה מז, ד): "כִּי שֹׁדֵד יְיָ אֶת פְּלִשְׁתִּים שְׁאֵרִית אִי כַפְתּוֹר". וְאֵין סָפֵק, שֶׁמַּה שֶּׁהָיוּ הָאֻמּוֹת מוֹנִים אֶת יִשְׂרָאֵל לִקְרוֹתָם אֻמָּה שֶׁל בָּזוֹזוֹת הוּא לְפִי שֶׁלָּקְחוּ אֶרֶץ כְּנַעַן, וְאִם כֵּן מַה טַּעֲנָה הִיא לוֹמַר שֶׁגַּם פְּלִשְׁתִּים הִיא אֻמָּה שֶׁל בָּזוֹזוֹת? אַטּוּ כְּנַעַן עֲרֵבִים שֶׁל פְּלִשְׁתִּים הֵם?!
<b>וְנִרְאֶה</b> דְּזֶה יוּבַן עִם מַה שֶּׁכָּתַב הָרְאֵ"ם זַ"ל דְּיֵשׁ אַגָּדוֹת חֲלוּקוֹת בְּאֶרֶץ יִשְׂרָאֵל אִם בְּחֶלְקוֹ שֶׁל חָם נָפְלָה אוֹ אִם נָפְלָה בְּחֶלְקוֹ שֵׁל שֵׁם. דְּמֵאוֹתָהּ אַגָּדָה שֶׁהֵבִיא רַשִׁ"י גַבֵּי "וְחֶבְרוֹן שֶׁבַע שָׁנִים נִבְנְתָה" (במדבר יג, כב) מוּכָח דְּאֶרֶץ יִשְׂרָאֵל בְּחֶלְקוֹ שֶׁל חָם נָפְלָה, אַךְ מֵאוֹתָהּ אַגָּדָה שֶׁהֵבִיא רַשִׁ"י גַבֵּי "וְהַכְּנַעֲנִי אָז בָּאָרֶץ" (בראשית יב, ו) — שֶׁהָיָה הוֹלֵךְ וְכוֹבֵשׁ אֶת אֶרֶץ יִשְׂרָאֵל מִזַּרְעוֹ שֶׁל שֵׁם, מוּכָח דְּאֶרֶץ יִשְׂרָאֵל בְּחֶלְקוֹ שֶׁל שֵׁם נָפְלָה. וְכָתַב, דִּלְמָאן דְּאָמַר דְּאֶרֶץ יִשְׂרָאֵל בְּחֶלְקוֹ שֶׁל חָם נָפְלָה, מַה שֶּׁאֻמּוֹת הָעוֹלָם מוֹנִים אֶת יִשְׂרָאֵל וְקוֹרְאִים אוֹתָם לִסְטִים שֶׁכְּבַשְׁתֶּם אֶרֶץ שִׁבְעָה עֲמָמִים — הַדְּבָרִים כִּפְשָׁטָן, לְפִי שֶׁאֶרֶץ יִשְׂרָאֵל הָיְתָה שֶׁלָּהֶם, שֶׁהֲרֵי בְּחֶלְקוֹ שֶׁל חָם נָפְלָה; אַךְ לְמָאן דְּאָמַר בְּחֶלְקוֹ שֶׁל שֵׁם נָפְלָה, מַה שֶּׁהָאֻמּוֹת מוֹנִים אֶת יִשְׂרָאֵל וְקוֹרִים אוֹתָם לִסְטִים, הַיְנוּ לְפִי שֶׁלֹּא נָתְנוּ הַחֵלֶק הַמַּגִּיעַ לִשְׁאָר בְּנֵי שֵׁם. וְהָרַב זַ"ל הִקְשָׁה וְזֶה לְשׁוֹנוֹ: וְאִם תֹּאמַר, בִּשְׁלָמָא לַפֵּרוּשׁ לִסְטִים אַתֶּם שֶׁלֹּא נְתַתֶּם הַחֵלֶק הַמַּגִּיעַ לִשְׁאָר בְּנֵי שֵׁם, יֵשׁ לָהֶם דִּין לִקְרוֹתָם בְּשֵׁם לִסְטִים; אֶלָּא לַפֵּרוּשׁ לִסְטִים אַתֶּם שֶׁכְּבַשְׁתֶּם אֶרֶץ שִׁבְעָה עֲמָמִין שֶׁהִיא שֶׁלָּהֶם, לָמָּה יִקָּרְאוּ לִסְטִים? וַהֲלוֹא כְּנַעַן עַבְדּוֹ שֶׁל שֵׁם הָיָה, כְּדִכְתִיב (שם ט, כו): "וִיהִי כְנַעַן עֶבֶד לָמוֹ", וּמַה שֶּׁקָּנָה עֶבֶד קָנָה רַבּוֹ. וְתֵרֵץ, דְּ"עֶבֶד עֲבָדִים יִהְיֶה לְאֶחָיו" כְּתִיב (שם שם, כה), וְאִם כֵּן אֵין לָנוּ לִכְבּשׁ מֵהֶם אֶלָּא חֶצְיוֹ, שֶׁהַחֲצִי הָאַחֵר הוּא שֶׁל יֶפֶת. עַד כָּאן.
<b>וְלֹא</b> יָרַדְתִּי לְסוֹף דַּעַת הָרַב זַ"ל. דְּכִי הֵיכִי דִלְמָאן דְּאָמַר דְּאֶרֶץ יִשְׂרָאֵל בְּחֶלְקוֹ שֶׁל שֵׁם נָפְלָה יֵשׁ לָהֶם דִּין לִקְרוֹתָם בְּשֵׁם לִסְטִים מִשּׁוּם שֶׁלֹּא נָתְנוּ הַחֵלֶק הַמַּגִּיעַ לִשְאָר בְּנֵי שֵׁם, הָכֵי נָמֵי לְמָאן דְּאָמַר בְּחֶלְקוֹ שֶׁל חָם נָפְלָה יֵשׁ לָהֶם דִּין לִקְרוֹתָם בְּשֵׁם לִסְטִים, דְּאַף דִּכְנַעַן עַבְדּוֹ שֶׁל שֵׁם הוּא וּמַה שֶּׁקָּנָה עֶבֶד קָנָה רַבּוֹ, מִכָּל מָקוֹם הוּא עֶבֶד שֶׁל כָּל בְּנֵי שָׁם, וְזָכוּ כָּל בְּנֵי שֵׁם בַּמֶּה שֶׁקָּנָה כְּנַעַן מִשּׁוּם דְּמַה שֶּׁקָּנָה עֶבֶד קָנָה רַבּוֹ, וְאִם כֵּן יֵשׁ לָהֶם דִּין לִקְרוֹתָם בְּשֵׁם לִסְטִים לְפִי שֶׁלֹּא נָתְנוּ הַחֵלֶק הַמַּגִּיעַ לִשְׁאָר בְּנֵי שֵׁם שֶׁהָיָה כְּנַעַן עֶבֶד לָהֶם.
<b>וְהִנֵּה</b> מַהֲרַ"שׁ יָפֶה זַ"ל הִקְשָׁה, דְּאִם אֶרֶץ יִשְׂרָאֵל בְּחֶלְקוֹ שֶׁל שֵׁם נָפְלָה, לָמָּה קוֹרְאִים אוֹתָנוּ לִסְטִים לְפִי שֶׁלֹּא נָתַנּוּ הַחֵלֶק הַמַּגִּיעַ לִשְׁאָר בְּנֵי שֵׁם? דְּכֵיוָן דְּנָפְלָה בְּחֶלְקוֹ שֶׁל שֵׁם לָא הָוֵי לִסְטוּת מַה שֶּׁלָּקְחוּ גַם חֵלֶק שְׁאָר בְּנֵי שֵׁם, דְּכֵיוָן דִּכְנַעֲנִים לְקָחוּהָ מִיָּדָם — הַמַּצִּיל מִיָּדָם זָכָה לְעַצְמוֹ, כִּדְאָמְרִינַן בְּפֶרֶק חֵלֶק (סנהדרין צד ע"ב): עַמּוֹן וּמוֹאָב טָהֲרוּ בְּסִיחוֹן וּמָמוֹן עֲשֶׂרֶת הַשְּׁבָטִים טָהַר בְּסַנְחֵרִיב. וְתֵרֵץ, דְּאַף דְּמִן הַדִּין כֵּיוָן דִּבְחֶלְקוֹ שֶׁל שֵׁם נָפְלָה לֵיכָּא גְזֵלָה, מִכָּל מָקוֹם אֻמּוֹת הָעוֹלָם לֹא תִּתְקָרֵר דַּעְתָּם בִּתְשׁוּבָה זוֹ, שֶׁיֹּאמְרוּ דְּמִכָּל מָקוֹם גְּזוּלָה הִיא בְּיָדָם שֶׁלֹּא הֶחֱזִירוּ אֲבֵדָה לִבְעָלֶיהָ. עַד כָּאן. וְלֹא יָדַעְתִּי מַה לָּנוּ אִם תִּתְקָרֵר דַּעַת הָאֻמּוֹת בִּתְשׁוּבָה זוֹ אוֹ לֹא, כֵּיוָן שֶׁכְּפִי הַדִּין הַתְּשׁוּבָה הִיא אֲמִתִּית דְּהַמַּצִּיל מִיָּדָם זוֹכֶה מִן הַהֶפְקֵר וְזָכָה לְעַצְמוֹ, הָאֻמּוֹת הַמּוֹנִין אוֹתָנוּ יֹאכְלוּ בַּדֵּי עוֹרָם.
<b>וְהַנִּרְאֶה</b> אֶצְלִי שֶׁקֻּשְׁיַת מַהֲרַ"שׁ יָפֶה זַ"ל הִיא תֵּרוּצָם שֶׁל יִשְׂרָאֵל. וְהָכֵי קָאָמַר: שֶׁאֻמּוֹת הָעוֹלָם מוֹנִים אֶת יִשְׂרָאֵל וְאוֹמְרִים: אֻמָּה שֶׁל בָּזוֹזוֹת אַתֶּם שֶׁכְּבַשְׁתֶּם אֶרֶץ שִׁבְעָה עֲמָמִים, לְפִי שֶׁסּוֹבְרִים שֶׁאֶרֶץ יִשְׂראֵל בְּחֶלְקוֹ שֶׁל חָם נָפְלָה וְהָאָרֶץ הִיא שֶׁלָּהֶם. וְיִשְׂרָאֵל מְשִׁיבִים אוֹתָם וְאוֹמְרִים: וַהֲלוֹא בְּזוּזָה הִיא בְּיֶדְכֶם, לְפִי שֶׁבְּחֶלְקוֹ שֶׁל שֵׁם נָפְלָה וְהַכְּנַעֲנִים לְקָחוּהָ שֶׁלֹּא כְּדִין מִזַּרְעוֹ שֶׁל שֵׁם. וְכִי תֵּימָא עֲדַיִן יִקְשֶׁה, שֶׁיֹּאמְרוּ אֻמּוֹת הָעוֹלָם דְּלָמָּה לֹא נָתְנוּ חֵלֶק לִשְׁאָר בְּנֵי שֵׁם? לָזֶה מְשִׁיבִים יִשְׂרָאֵל, דְּהַמַּצִּיל מִיָּדָם זָכָה לְעַצְמוֹ, וְכִדְאָמְרִינַן: עַמּוֹן וּמוֹאָב טָהֲרוּ בְּסִיחוֹן. וּמְבִיאִים רְאָיָה לְדִין זֶה מִדִּכְתִיב: "וְהָעַוִּים הַיּשְׁבִים בַּחֲצֵרִים עַד עַזָּה כַּפְתֹּרִים הַיֹּצְאִים מִכַּפְתֹּר הִשְׁמִידֻם וַיֵּשְׁבוּ תַחְתָּם". שֶׁפֵּרוּשׁוֹ הוּא, שֶׁאֶרֶץ אֱדוֹם — שֶׁהִיא עַוִּים, שֶׁהֲרֵי עַוִּים מִתֵּימָן בָּאוּ וּכְמוֹ שֶׁכָּתַבְנוּ לְעֵיל — נִטְהֲרָה לְיִשְׂרָאֵל עַל יְדֵי כַּפְתּוֹרִים. וְאִם כֵּן, כִּי הֵיכִי דְאֶרֶץ אֱדוֹם שֶׁנֶּאֶסְרָה לָנוּ נִטְהֲרָה עַל יְדֵי כַּפְתּוֹרִים, הָכֵי נָמֵי חֵלֶק שְׁאָר בְּנֵי שֵׁם נִטְהֲרָה עַל יְדֵי כְּנַעַן. וְאִם כֵּן, מַה שֶּׁאָמְרוּ בַּמִּדְרָשׁ: הֲלוֹא הַ"כַּפְתֹּרִים הַיֹּצְאִים מִכַּפְתֹּר הִשְׁמִידֻם וַיֵּשְׁבוּ תַחְתָּם", אֵינוֹ לִרְאָיָה עַל מַה שֶּׁאָמְרוּ וְאַתֶּם הֲלוֹא בְּזוּזָה הִיא בְּיֶדְכֶם; דְּאִם כֵּן, הֲוָה לְהוּ לְמֵימַר שֶׁנֶּאֱמַר "כַּפְתֹּרִים הַיֹּצְאִים מִכַּפְתֹּר הִשְׁמִידֻם" וְגוֹמֵר, כְּדַרְכָּם בְּכָל הָאַגָּדוֹת. אֶלָּא שֶׁמַּה שֶּׁאָמְרוּ הֲלוֹא בְּזוּזָה הִיא בְּיֶדְכֶם לֹא הֵבִיאוּ רְאָיָה לָזֶה, דְּפָשׁוּט הוּא אֶצְלָם דִּבְחֶלְקוֹ שֶׁל שֵׁם נָפְלָה אֶרֶץ יִשְׂרָאֵל. אֶלָּא שֶׁרָצוּ לוֹמַר, דְּכֵיוָן דִּבְזוּזָה הִיא בְּיָדָם הֻתַּר לָנוּ גַם חֵלֶק שְׁאָר בְּנֵי שֵׁם, וְהֵבִיאוּ רְאָיָה מִדִּכְתִיב "כַּפְתֹּרִים הַיֹּצְאִים מִכַּפְתֹּר הִשְׁמִידֻם וַיֵּשְׁבוּ תַחְתָּם", וְהֻתַּר לָנוּ אֶרֶץ אֱדוֹם, הָכֵי נָמֵי הֻתַּר לָנוּ חֵלֶק שְׁאָר בְּנֵי שֵׁם.
<b>מֵעַתָּה</b> אֵלְכָה וְאָשׁוּבָה לַמַּאֲמָר הַקּוֹדֵם. וְיֵשׁ לְדַקְדֵּק בַּמֶּה שֶׁסִּיְּמוּ: וּמִנַּיִן שֶׁאַף חוּצָה לָאָרֶץ כֵּן? תַּלְמוּד לוֹמַר: "אֲשֶׁר יְיָ אֱלֹהֶיךָ נֹתֵן לָךְ". דְּמֵהֵיכָא תֵּיתֵי שֶׁמִּצְוַת הַצְּדָקָה לֹא תִּהְיֶה נוֹהֶגֶת בְּחוּצָה לָאָרֶץ? אַטּוּ מִצְוָה הַתְּלוּיָה בָּאָרֶץ הִיא?! וַהֲלוֹא חוֹבַת הַגּוּף הִיא! וְתוּ, הֵיכִי יָלֵף לַהּ מִדִּכְתִיב "אֲשֶׁר יְיָ אֱלֹהֶיךָ נֹתֵן לָךְ"? וְאַדְּרַבָּה, פַּשְׁטֵהּ דִּקְרָא בְּאֶרֶץ יִשְׂרָאֵל מַיְרֵי. וְנִרְאֶה דְּזֶה יוּבַן עִם מַה שֶּׁכָּתַב הָרַמְבַּ"ם בְּסוֹף הִלְכוֹת שְׁמִטָּה וְיוֹבֵל (פי"ג הי"א), עֲלַהּ דְּאַזְהָרָה דְשֵׁבֶט לֵוִי שֶׁלֹּא יִנְחֲלוּ בְּאֶרֶץ כְּנַעַן, וְזֶה לְשׁוֹנוֹ: יֵרָאֶה לִי, שֶׁאֵין הַדְּבָרִים אֲמוּרִים אֶלָּא בָּאָרֶץ שֶׁנִּכְרְתָה עָלֶיהָ בְּרִית לְאַבְרָהָם לְיִצְחָק וּלְיַעֲקֹב וִירָשׁוּהָ בְּנֵיהֶם וְנִתְחַלְּקָה לָהֶם; אֲבָל שְׁאָר כָּל הָאֲרָצוֹת שֶׁכּוֹבֵשׁ מֶלֶךְ מִמַּלְכֵי יִשְׂרָאֵל — הֲרֵי הַכֹּהֲנִים וְהַלְוִיִּם בְּאוֹתָם הָאֲרָצוֹת וּבְבִזָּתָן כְּכָל יִשְׂרָאֵל. עַד כָּאן. וְעַיֵּן מַה שֶּׁכָּתַבְנוּ בָּזֶה לְעֵיל בִּדְרוּשׁ שִׁשִּׁי. לָמַדְנוּ מִדְּבָרָיו, דְּאַף דִּלְעִנְיַן תְּרוּמוֹת וּמַעַשְׂרוֹת אַף חוּצָה לָאָרֶץ גָּמוּר שֶׁלֹּא נִכְרַת עֲלֵיהֶן בְּרִית לַאֲבוֹת הָעוֹלָם, אִם כְּבָשָׁן מֶלֶךְ יִשְׂרָאֵל כַּדִּין — דִּינָן כְּאֶרֶץ יִשְׂרָאֵל גָּמוּר, מִכָּל מָקוֹם אַזְהָרָה זוֹ דְּשֶׁלֹּא יִטְּלוּ הַכֹּהֲנִים חֵלֶק בָּאָרֶץ אֵינָהּ אֶלָּא בְּשִׁבְעָה עֲמָמִין שֶׁנִּכְרַת עֲלֵיהֶם בְּרִית, אֲבָל שְׁאָר הָאֲרָצוֹת, אַף שֶׁכְּבָשָׁם מֶלֶךְ יִשְׂרָאֵל כְּדִינָן — נוֹטְלִין הַכֹּהֲנִים וְהַלְוִיִּם חֵלֶק בָּהֶן.
<b>וְהִנֵּה</b> בִּתְחִלַּת סֵפֶר יְהוֹשֻׁעַ (א, ג) כְּתִיב: "כָּל מָקוֹם אֲשֶׁר תִּדְרֹךְ כַּף רַגְלְכֶם בּוֹ לָכֶם נְתַתִּיו". וְדָרְשׁוּ בְּסִפְרִי: מַה תַּלְמוּד לוֹמַר? לְלַמֶּדְךָ, שֶׁאַף חוּצָה לָאָרֶץ, מִשֶּׁתְּכַבְּשׁוּ אֶת הָאָרֶץ, כָּל מַה שֶּׁתְּכַבְּשׁוּ חוּצָה לָאָרֶץ יִהְיֶה קֹדֶשׁ וְיִהְיֶה לָכֶם. עַד כָּאן. וּבְפָרָשַׁת עֵקֶב (דברים יא, כד) כְּתִיב: "לָכֶם יִהְיֶה", לְלַמֵּד בִּגְזֵרָה שָׁוָה דְ'יִהְיֶה' 'יִהְיֶה' דִּתְרוּמוֹת וּמַעַשְׂרוֹת נוֹהֲגִין בְּחוּצָה לָאָרֶץ. וְכָאן כְּתִיב: "לָכֶם נְתַתִּיו", לוֹמַר שֶׁהִיא מַתָּנָה מֵהַשֵּׁם, לְפִי שֶׁאֵינָהּ מֵהָאָרֶץ אֲשֶׁר הִיא יְרֻשָּׁה לָנוּ מֵאֲבוֹתֵינוּ. וּבָזֶה נָבוֹא לְכַוָּנַת הַבָּרַיְתָא. וּבַתְּחִלָּה אָמַר: מִנַּיִן שֶׁעֲנִיֵּי אֶרֶץ יִשְׂרָאֵל קוֹדְמִין לַעֲנִיֵּי חוּצָה לָאָרֶץ? תַּלְמוּד לוֹמַר: "בְּאַרְצְךָ". דְּהַיְנוּ הָאָרֶץ הַמְיֻחֶדֶת לְךָ. וְחָזְרוּ וְאָמְרוּ: וּמִנַּיִן שֶׁאַף חוּצָה לָאָרֶץ כֵּן? כְּלוֹמַר, וּמִנַּיִן שֶׁאַף חוּצָה לָאָרֶץ גַּם כֵּן, שֶׁלֹּא נִכְרְתָה עָלֶיהָ בְּרִית לְאַבְרָהָם, שֶׁאִם כְּבָשָׁהּ מֶלֶךְ יִשְׂרָאֵל כְּדִינָהּ שֶׁיִּהְיֶה הַדִּין כֵּן, שֶׁיִּהְיוּ יוֹשְׁבֶיהָ קוֹדְמִין לִשְׁאָר יוֹשְׁבֵי חוּצָה לָאָרֶץ דּוּמְיָא דִתְרוּמוֹת וּמַעַשְׂרוֹת? תַּלְמוּד לוֹמַר: "אֲשֶׁר יְיָ אֱלֹהֶיךָ נֹתֵן לָךְ". כְּלוֹמַר, אֲפִלּוּ מַה שֶּׁאֲנִי נוֹתֵן לְךָ בְּמַתָּנָה גְמוּרָה, דְּהַיְנוּ חוּצָה לָאָרֶץ, יוֹשְׁבֶיהָ קוֹדְמִין לִשְׁאָר עֲנִיֵּי חוּצָה לָאָרֶץ, וְיֵשׁ לוֹ דִין אַרְצְךָ, וּשְׁקוּלִים הֵם וְיָבוֹאוּ שְׁנֵיהֶם.

Chapter 8

<big><strong>דְּרוּשׁ שְׁמִינִי</strong></big>
<b>בַּמִּדְרָשׁ: מִפְּנֵי מָה לֹא נִכְנַס משֶׁה לְאֶרֶץ יִשְׂרָאֵל? כְּדֵי שֶׁיָּבִיא עִמּוֹ לֶעָתִיד לָבוֹא דּוֹר הַמִּדְבָּר. שֶׁנֶּאֱמַר (דברים לג, כא): "כִּי שָׁם חֶלְקַת מְחֹקֵק סָפוּן וַיֵּתֶא רָאשֵׁי עָם". מַה טַּעַם "שָׁם חֶלְקַת מְחוֹקֵק סָפוּן"? מִשּׁוּם "וַיֵּתֶא רָאשֵׁי עָם". עַד כָּאן.</b>
<b>מוּדַעַת</b> זֹאת לְעֵינֵי כָּל הַקָּהָל מַעֲלַת אֶרֶץ יִשְׂרָאֵל כִּי רַבָּה הִיא. בֶּאֱמֶת אָמְרוּ: כָּל הַמַּרְבֶּה לְסַפֵּר בְּשִׁבְחָהּ — מִגְרָעוֹת נָתַן. וּכְבָר הֶאֱרִיךְ הָרַמְבַּ"ן זַ"ל בְּפֵרוּשׁ הַתּוֹרָה, אָמַר מַר, שֶׁהַשָּׂגַת הַשְּׁלֵמוּת הַנַּפְשִׁי, דְּהַיְנוּ לַעֲבֹד אֶת הַשֵּׁם וּלְדָבְקָה בּוֹ, אֵינוֹ כִּי אִם בְּאֶרֶץ יִשְׂרָאֵל, לְפִי שֶׁאֵינָהּ תַּחַת שַׂר, אֶלָּא מֻשְׁגַּחַת מִמֶּנּוּ יִתְבָּרַךְ, עֵינֵי יְיָ אֱלֹהֶיךָ בָּהּ, דּוֹרֵשׁ אוֹתָהּ תָּמִיד. וְאַשְׁכְּחַן לְרַבּוֹתֵינוּ זַ"ל דְּאָמְרוּ, דִּזְכוּתָא דְאֶרֶץ יִשְׂרָאֵל מַגְּנָא וּמַצְּלָא לְבַטֵּל יֵצֶר הָרָע דַעֲבוֹדָה זָרָה, כִּדְגָרְסִינַן בְּסוּגְיָא פֶּרֶק תְּשִׁיעִי דַעֲרָכִין (לב ע"ב) וְזֶה פִּרְיָהּ: "וַיַּעֲשׂוּ כָל הַקָּהָל הַשָּׁבִים מִן הַשְּׁבִי סֻכּוֹת וַיֵּשְׁבוּ בַסֻּכּוֹת כִּי לֹא עָשׂוּ מִימֵי יֵשׁוּעַ בִּן נוּן" וְגוֹמֵר (נחמיה ח, יז). אֶפְשָׁר בָּא דָוִד וְלֹא עָשׂוּ סֻכּוֹת עַד שֶׁבָּא עֶזְרָא?! אֶלָּא דִבְעוֹ רַחֲמֵי עַל יִצְרָא דַעֲבוֹדָה זָרָה וּבַטְּלוּהוּ, וְאַגֵּן זְכוּתָא עֲלַיְהוּ כִּי סֻכָּה. וְהַיְנוּ דְקָא קָפֵד קְרָא עִלָּוֵהּ דִּיהוֹשֻׁעַ, דִּבְכָל דּוּכְתָא כְּתִיב 'יְהוֹשֻׁעַ' וְהָכָא כְּתִיב 'יֵשׁוּעַ'. בִּשְׁלָמָא משֶׁה לָא בְּעָא רַחֲמֵי, דְּלָא הֲוָה לֵהּ זְכוּתָא דְאֶרֶץ יִשְׂרָאֵל; אֶלָּא יְהוֹשֻׁעַ, דַּהֲוָה לֵהּ זְכוּתָא דְאֶרֶץ יִשְׂרָאֵל, אַמַּאי לָא בָּעֵי רַחֲמֵי עַל יִצְרָא דַעֲבוֹדָה זָרָה וּבַטְּלֵהּ? עַד כָּאן.
<b>וּבָזֶה</b> יוּבַן מַאֲמַר הַכָּתוּב (דברים ד, כב-כג): "כִּי אָנֹכִי מֵת בָּאָרֶץ הַזֹּאת, אֵינֶנִּי עֹבֵר אֶת הַיַּרְדֵּן" וְגוֹמֵר. "הִשָּׁמְרוּ לָכֶם פֶּן תִּשְׁכְּחוּ אֶת בְּרִית יְיָ אֱלֹהֵיכֶם אֲשֶׁר כָּרַת עִמָּכֶם, וַעֲשִׂיתֶם לָכֶם פֶּסֶל" וְגוֹמֵר. דְּיֵשׁ לְדַקְדֵּק בְּאָמְרוֹ 'כִּי אָנֹכִי מֵת', דְּאֵיךְ הוּא נְתִינַת טַעַם לְמַה שֶּׁרוֹצֶה לְהַזְהִירָם שֶׁלֹּא יַעַבְדוּ עֲבוֹדָה זָרָה? וַהֲלוֹא אַף אִלּוּ הָיָה חַי אֶלֶף שָׁנִים, בְּדִין הוּא שֶׁיַּזְהִירֵם עַל מִצְו‍ֹת הַשֵּׁם. וּכְבָר הִרְגִּישׁוּ בָּזֶה הַמְפָרְשִׁים וְתֵרְצוּ, יְעֻיַּן שָׁם. אַךְ לְפִי דַרְכֵּנוּ הַדְּבָרִים כִּפְשָׁטָן. שֶׁרָמַז לָהֶם משֶׁה, שֶׁזֶּה שֶׁאֲנִי מַזְהִיר אֶתְכֶם שֶׁלֹּא תַּעֲשׂוּ לָכֶם תְּמוּנַת כָּל סָמֶל (שם שם, טז), הַיְנוּ מִשּׁוּם 'כִּי אָנֹכִי מֵת בָּאָרֶץ הַזֹּאת, אֵינֶנִּי עֹבֵר אֶת הַיַּרְדֵּן', וְאֵין אֲנִי יָכוֹל לְבַטֵּל יִצְרָא דַעֲבוֹדָה זָרָה, לְפִי שֶׁאֵין לִי זְכוּתָא דְאֶרֶץ יִשְׂרָאֵל. שֶׁאִם אֲנִי הָיִיתִי עוֹבֵר אֶת הַיַּרְדֵּן — לֹא הָיִיתִי צָרִיךְ לוֹמַר לָכֶם שֶׁלֹּא תַּעַבְדוּ עֲבוֹדָה זָרָה, לְפִי שֶׁהָיִיתִי מְבַטֵּל יִצְרָא דַעֲבוֹדָה זָרָה כְּדֶרֶךְ שֶׁעָשׂוּ בִּימֵי עֶזְרָא.
<b>וְדֶרֶךְ</b> אַגַּב הִנֵּה בָּאתִי לְעוֹרֵר מַאי דְּקַשְׁיָא לִי בִּגְזֵרַת הַשֵּׁם, הַהוּא אָמַר (במדבר כ, יב): "לֹא תָבִיאוּ אֶת הַקָּהָל הַזֶּה אֶל הָאָרֶץ אֲשֶׁר נָתַתִּי לָהֶם", דְּאִם כֵּן הֵיאַךְ כָּבַשׁ משֶׁה אֶרֶץ סִיחוֹן וָעוֹג, שֶׁהֲרֵי בִּכְלַל שִׁבְעָה עֲמָמִין הֵם. וְרַבּוֹתֵינוּ זַ"ל אָמְרוּ בְּפָסוּק "וָאֶתְחַנַּן אֶל יְיָ בָּעֵת הַהִיא" (דברים ג, כג) — לְאַחַר שֶׁכָּבַשְׁתִּי אֶרֶץ סִיחוֹן וָעוֹג דִּמִּיתִי שֶׁמָּא הֻתַּר הַנֶּדֶר (ספרי ומובא ברש"י שם). וְהַדָּבָר בָּרוּר דְּכַוָּנַת משֶׁה הָיְתָה, לְפִי שֶׁהָיָה סָבוּר שֶׁאֶרֶץ סִיחוֹן וָעוֹג הֵם בִּכְלַל אֶרֶץ יִשְׂרָאֵל, וְעַל זֶה בָּא בְּטַעֲנָה לוֹמַר: נֶדֶר שֶׁהֻתַּר מִקְצָתוֹ — הֻתַּר כֻּלּוֹ (נדרים סו ע"א). וּלְפִי הָאֱמֶת יֵשׁ לִתְמֹהַּ: מַה נִּשְׁתַּנָּה אֶרֶץ סִיחוֹן וָעוֹג טְפֵי מִשְּׁאָר אֶרֶץ יִשְׂרָאֵל? וּמַהֲרִ"י אַדְרַבִּי זַ"ל מִכֹּחַ קֻשְׁיָא זוֹ רָצָה לוֹמַר, שֶׁמּשֶׁה הָיָה סָבוּר שֶׁאֶרֶץ סִיחוֹן וָעוֹג הֵם בִּכְלַל אֶרֶץ יִשְׂרָאֵל, אֲבָל קֻשְׁטָא דְמִלְּתָא שֶׁאֵינָם בִּכְלַל אֶרֶץ יִשְׂרָאֵל. וַאֲנִי תָּמֵהַּ עָלָיו, דְּמִלְּתָא דִפְשִׁיטָא הִיא שֶׁהֵם בִּכְלַל אֶרֶץ יִשְׂרָאֵל. וְהָעֵד עַל זֶה, דְּתַנָּא דְמַתְנִיתִין (בכורים פ"א מ"י) מִעֵט אֶרֶץ סִיחוֹן וָעוֹג מִן הַבִּכּוּרִים מִפְּנֵי שֶׁאֵינָהּ אֶרֶץ זָבַת חָלָב וּדְבַשׁ, וּלְעִנְיַן תְּרוּמוֹת וּמַעַשְׂרוֹת חִיּוּבָם מִן הַתּוֹרָה, וּכְמוֹ שֶׁכָּתַב מָרָן. וְהָרַמְבַּ"ן זַ"ל כָּתַב, שֶׁהַטַּעַם שֶׁלֹּא צִוָּה הַשֵּׁם פָּרָשַׁת גִּעוּלֵי מִדְיָן בְּמִלְחֶמֶת סִיחוֹן וָעוֹג הוּא, מִפְּנֵי שֶׁסִּיחוֹן וָעוֹג הוּא מִשִּׁבְעָה עֲמָמִין, וּבְשִׁבְעָה עֲמָמִין כְּתִיב (דברים כ, יד): "וְאָכַלְתָּ אֶת שְׁלַל אֹיְבֶיךָ", וְדָרְשׁוּ רַבּוֹתֵינוּ זַ"ל (חולין יז ע"א): אֲפִלּוּ קָדְלֵי דַחֲזִירֵי, וְכָל שֶׁכֵּן גִּעוּלֵי נָכְרִים. הֵן אֱמֶת, דִּכְפִי מַה שֶּׁכָּתַב הָרַמְבַּ"ם בְּהִלְכוֹת מְלָכִים (פרק ח, דין א), שֶׁלֹּא הֻתַּר לָהֶם דָּבָר שֶׁל אִסּוּר אֶלָּא כְּשֶׁאֵין לָהֶם מַה לֶּאֱכֹל, אֵין תֵּרוּצוֹ שֶׁל הָרַמְבַּ"ן עוֹלֶה כַּהֹגֶן, אַךְ דִּבְרֵי הָרַמְבַּ"ם תְּמוּהִים בְּעֵינַי. דִּבְפֶרֶק קַמָּא דְחֻלִּין (יז ע"א) אִבַּעְיָא לָן: אֵיבְרֵי בְּשַׂר נְחִירָה שֶׁנִּכְנְסוּ עִם יִשְׂרָאֵל לָאָרֶץ מַהוּ? וּבָעֵי בַּגְּמָרָא: אֵימָת? אִילֵימָא בְּשֶׁבַע שֶׁכָּבְשׁוּ וְשֶׁבַע שֶׁחָלְקוּ — הַשְׁתָּא קָדְלֵי דַחֲזִירֵי אִשְׁתְּרִי, בְּשַׂר נְחִירָה מִבַּעְיָא?! וְאִם כְּדִבְרֵי הָרַמְבַּ"ם אֵין כָּאן קֻשְׁיָא. כִּי עַל כֵּן נִרְאֶה לִי שֶׁהָרַמְבַּ"ן דָּחָה דִבְרֵי הָרַמְבַּ"ם. שׁוּב רָאִיתִי לְהָרַמְבַּ"ן שֶׁהֵבִיא דִבְרֵי הָרַמְבַּ"ם הַנִּזְכָּרִים וְתָמַהּ עֲלֵיהֶם. מִכָּל מָקוֹם לָמַדְנוּ שֶׁאֶרֶץ סִיחוֹן וָעוֹג הִיא מִכְּלַל שִׁבְעָה עֲמָמִין. וְעוֹד רְאָיָה מִמַּה שֶּׁכָּתַב רַשִׁ"י בְּפֵרוּשׁ הַתּוֹרָה (דברים יח, ב), שֶׁאַזְהָרַת הַכָּתוּב בַּכֹּהֲנִים שֶׁלֹּא יִהְיֶה לָהֶם חֵלֶק וְנַחֲלָה הִיא אַף בְּאֶרֶץ סִיחוֹן וָעוֹג. וְעַיֵּן בְּדִבְרֵי הָרַמְבַּ"ם סוֹף הִלְכוֹת שְׁמִטָּה וְיוֹבֵל, וְצָרִיךְ עִיּוּן.
<b>וְעַל</b> פִּי הַקְדָּמָתֵנוּ נִתְּנָה רֹאשׁ לְיַשֵּׁב מַאֲמָר הַפּוֹנֶה קָדִים. וְיֵשׁ לְדַקְדֵּק בּוֹ, דְּאֵיךְ תָּלָה מִיתַת משֶׁה רַבֵּנוּ בְּחוּץ לָאָרֶץ עִם מַה שֶּׁבָּאִים דּוֹר הַמִּדְבָּר לָעוֹלָם הַבָּא? שֶׁאִם הַכַּוָּנָה הִיא דְּאַגַּב שֶׁיָּקוּם משֶׁה בִּזְמַן הַתְּחִיָּה יָקוּמוּ גַם כֵּן דּוֹר הַמִּדְבָּר שֶׁהֵם קְבוּרִים אֶצְלוֹ — דָּבָר זֶה רָחוֹק בְּעֵינַי, שֶׁאִם רָשָׁע קָבוּר אֵצֶל צַדִּיק, שֶׁבְּסִבַּת תְּחִיַּת הַצַּדִּיק שֶׁיִּחְיֶה גַם כֵּן הָרָשָׁע. וָעוֹד, שֶׁהֲרֵי שָׁנִינוּ בְּפֶרֶק חֵלֶק (סנהדרין קח ע"א), דִּמְרַגְּלִים אֵין לָהֶם חֵלֶק לָעוֹלָם הַבָּא. וְכֵן אִיכָּא מָאן דְּאָמַר הָתָם, דַּעֲדַת קֹרַח אֵין לָהֶם חֵלֶק לָעוֹלָם הַבָּא. הֲרֵי שֶׁאַף שֶׁהֵם קְבוּרִים אֵצֶל משֶׁה, מִכָּל מָקוֹם אֵינָם בָּאִים לָעוֹלָם הַבָּא; וְאִם כֵּן, אִם דּוֹר הַמִּדְבָּר אֵינָם כְּדָאִים מִצַּד עַצְמָם, מַאי אַהַנְיָא לְהוּ מַה שֶּׁקְּבוּרִים אֵצֶל משֶׁה רַבֵּנוּ? וְאִם הַכַּוָּנָה דְּבִזְמַן הַתְּחִיָּה יִתְפַּלֵּל עֲלֵיהֶם משֶׁה — אַף שֶׁיִּכָּנֵס לְאֶרֶץ יִשְׂרָאֵל וְיִקָּבֵר שָׁם יָכוֹל לְהִתְפַּלֵּל עֲלֵיהֶם שֶׁיִּחְיוּ בִּזְמַן הַתְּחִיָּה, דִּתְפִלַּת משֶׁה רַבֵּנוּ נִשְׁמַעַת מִסּוֹף הָעוֹלָם וְעַד סוֹפוֹ.
<b>וְיֵרָאֶה</b> דְּזֶה יוּבַן עִם מַאי דְּאָמְרִינַן בְּפֶרֶק חֲמִישִׁי דִנְדָרִים (מו ע"א): הָאוֹמֵר לַחֲבֵרוֹ קוֹנָם לְבֵיתְךָ שֶׁאֲנִי נִכְנָס וְשָׂדְךָ שֶׁאֲנִי לוֹקֵחַ, מֵת אוֹ שֶׁמְּכָרוֹ לְאַחֵר — מֻתָּר. קוֹנָם לְבַיִת זֶה שֶׁאֲנִי נְכְנָס, שָׂדֶה זוֹ שֶׁאֲנִי לוֹקֵחַ, מֵת אוֹ שֶׁמְּכָרוֹ לְאַחֵר — אָסוּר. וְכָתַב הָרַ"ן וְזֶה לְשׁוֹנוֹ: וֶהֱוֵי יוֹדֵעַ, דְּכִי הֵיכִי דְבַיִת זֶה חָמוּר מִבֵּיתְךָ לְעִנְיַן מְכָרוֹ לְאַחֵר, הָכֵי נָמֵי בֵּיתְךָ חָמוּר מִבַּיִת זֶה לְעִנְיַן נְפִילָה. דְּאִם אָמַר בֵּיתְךָ שֶׁאֲנִי נִכְנָס, וְנָפַל וּבְנָאוֹ — אָסוּר לִכָּנֵס בּוֹ, דְּכֹל שֶׁהוּא בֵּיתְךָ מַשְׁמַע; וְאִם אָמַר בַּיִת זֶה וְנָפַל, אַף עַל פִּי שֶׁחָזַר וּבְנָאוֹ — מֻתָּר בּוֹ, דְּכֵיוָן דְּנָפַל אָזְדָא לֵהּ. עַד כָּאן לְשׁוֹנוֹ. וְרָאִיתִי לְהָרַשְׁבָּ"א בְּחִדּוּשָׁיו לְגִטִּין פֶּרֶק הַמֵּבִיא תִּנְיָן (כא ע"ב), אַהָא דְאָמְרִינַן: עַל מְנָת שֶׁלֹּא תֵּלְכִי לְבֵית אָבִיךְ לְעוֹלָם — אֵין זֶה כְּרִיתוּת, שֶׁהִקְשָׁה דְּאַמַּאי לָא הָוֵי כְּרִיתוּת? וְהָא קַיְמָא לָן, דְּאִם מְכָרָן הָאָב אוֹ שֶׁמֵּת — מֻתָּר לִכָּנֵס בָּהֶם, וְכִדְאָמְרִינַן בִּנְדָרִים. וְתֵרֵץ, דְּלָאו דַּוְקָא נָקַט לָשׁוֹן זֶה דְעַל מְנָת שֶׁלֹּא תֵּלְכִי לְבֵית אָבִיךְ, אֶלָּא מַיְרֵי בְּאוֹמֵר לָהּ שֶׁלֹּא תֵּלְכִי לְבַיִת זֶה, דַּאֲפִלּוּ מְכָרוֹ הָאָב אוֹ מֵת אֲסוּרָה לִכָּנֵס. וְהֻקְשָׁה לוֹ, דְּאַכַּתִּי אֶפְשָׁר דְּנָפַל הַבַּיִת בְּחַיֶּיהָ וְהָוֵי לֵהּ כְּרִיתוּת. וְתֵרֵץ, דְּאַף עַל פִּי שֶׁנִּסְתַּר הַבַּיִת לָא אָמְרִינַן בְּכִי הָא נָפַל אָזְדָא לֵהּ. דְּהָתָם גַּבֵּי שׂוֹכֵר אָמְרִינַן נָפַל אָזְדָא לֵהּ, דִּלְדִירָה שְׂכָרוֹ וְלֹא לִרְאוֹת בּוֹ בְּחֻרְבָּנוֹ; אֲבָל הָכָא גַבֵּי אִסּוּר, אַף בְּקַרְקָעוֹ אָסוּר לִכָּנֵס, דַּאֲפִלּוּ דְרִיסַת הָרֶגֶל אָסַר עָלֶיהָ הַבַּיִת, בֵּין שֶׁיִּהְיֶה הַבַּיִת כְּמוֹ שֶׁהָיָה בִּשְׁעַת תְּנָאוֹ אוֹ שֶׁנָּפַל לְאַחַר מִכָּאן — לְעוֹלָם אָסוּר בּוֹ, שֶׁכְּנִיסַת קַרְקַע אָסַר עָלֶיהָ וְהָאָרֶץ לְעוֹלָם עוֹמָדֶת. עַד כָּאן. נִמְצָא דְּהָרַשְׁבָּא פְּלִיג עֲלֵהּ דְּהָרַ"ן, דִּלְהָרַ"ן בְּבַיִת זֶה כֵּיוָן שֶׁנָּפַל אָזְדָא לֵהּ וּמֻתָּר לִכָּנֵס בּוֹ, וּלְהָרַשְׁבָּ"א אַף בְּבַיִת זֶה אִם נָפַל אָסוּר לִכָּנֵס בּוֹ.
<b>וְהָרִיטְבָ"א</b> בְּחִדּוּשָׁיו דָּחָה דִבְרֵי הָרַשְׁבָּ"א, וּסְבִירָא לֵהּ דְּאִם נָפַל מֻתָּר לִכָּנֵס בּוֹ. וְהֵבִיא רְאָיָה מִמַּאי דְּאָמְרִינַן בְּמִדְרַשׁ קֹהֶלֶת (ויק"ר לב, ב): "אִם יְבֹאוּן אֶל מְנוּחָתִי" (תהלים צה, יא) — לִמְנוּחָה זוֹ אֵינָם בָּאִים אֲבָל בָּאִים הֵם לִמְנוּחָה אַחֶרֶת. אָמַר רַבִּי יְהוּדָה בְּשֵׁם רַבִּי יְהוֹשֻׁעַ בֶּן לֵוִי: מָשָׁל לְמֶלֶךְ שֶׁכָּעַס עַל בְּנוֹ וּדְחָפוֹ וְהוֹצִיאוֹ חוּץ לַפָּלָטִין שֶׁלּוֹ, וְנִשְׁבַּע שֶׁלֹּא יִכָּנֵס בְּנוֹ לַפָּלָטִין. מֶה עָשָׂה? הָיְתָה בְּנוּיָה וּסְתָרָהּ וְחָזַר וּבְנָאָהּ וְהִכְנִיסוֹ. נִמְצָא מַכְנִיס בְּנוֹ וּמְקַיֵּם שְׁבוּעָתוֹ. עַד כָּאן. וְהִנֵּה כְּפִי סְבָרַת הָרִיטְבָ"א, אֲפִלּוּ בְּאוֹמֵר קוֹנָם לְבֵיתְךָ, אִם נָפַל וּבְנָאוֹ — מֻתָּר לִכָּנֵס בּוֹ; שֶׁהֲרֵי אֵין חִלּוּק בֵּין אוֹמֵר קוֹנָם לְבֵיתְךָ לְאוֹמֵר קוֹנָם לְבֵיתִי, דִּבְכֻלָּם מֵת אוֹ שֶׁמְּכָרוֹ מֻתָּר, וְאִם נָפַל — אַלִּבָּא דְהָרַ"ן אָסוּר לִכָּנֵס בּוֹ, דְּכֵיוָן דְּקָאָמַר בֵּיתִי — כֹּל שֶׁהוּא בֵּיתוֹ אָסוּר. וְיֵשׁ בָּזֶה אֲרִיכוּת דְּבָרִים, לֹא עֵת הֵאָסֵף. הַכְּלָל הָעוֹלֶה: דִּלְהָרִיטְבָ"א, הָאוֹמֵר קוֹנֵם לְבֵיתְךָ אוֹ לְבֵיתִי שֶׁאַתָּה נִכְנָס, אִם נָפַל — מֻתָּר לִכָּנֵס בּוֹ. וּמִטַּעַם זֶה בָּאִים דּוֹר הַמִּדְבָּר לֶעָתִיד לָבוֹא, מִשּׁוּם דְּנֶחֱרַב הַבַּיִת וְהַשֵּׁם נִשְׁבַּע 'אִם יְבֹאוּן אֶל מְנוּחָתִי', וְהַכַּוָּנָה הִיא לִמְנוּחָה זוֹ אֵינָם בָּאִים אֲבָל בָּאִים לִמְנוּחָה אַחֶרֶת; אַךְ אִם לֹא הָיָה נֶחֱרַב בֵּית הַמִּקְדָּשׁ — לֹא הָיוּ יְכוֹלִים לָבוֹא לֶעָתִיד לָבוֹא מִפְּנֵי הַשְּׁבוּעָה שֶׁנִּשְׁבַּע הַשֵּׁם.
<b>עוֹד</b> נַקְדִּים, דְּאָמְרִינַן בַּמִּדְרָשׁ: אִלְמָלֵי הָיָה משֶׁה רַבֵּנוּ נִכְנָס לְאֶרֶץ יִשְׂרָאֵל לֹא הָיָה נֶחֱרָב בֵּית הַמִּקְדָּשׁ וְלֹא הָיְתָה אֻמָּה וְלָשׁוֹן שׁוֹלֶטֶת בְּיִשְׂרָאֵל. עַד כָּאן. וְיֵשׁ לְדַקְדֵּק, מַה שַּׁיָּכוּת יֵשׁ בְּבִיאַת משֶׁה רַבֵּנוּ עָלָיו הַשָּׁלוֹם לְאֶרֶץ יִשְׂרָאֵל עִם חֻרְבַּן הַבַּיִת? וּמִזְּקֵנִים אֶתְבּוֹנָן שֶׁאָמְרוּ: שֶׁלֹּא הָיָה שׁוֹלֵט אוֹיֵב בְּמַעֲשֵׂה יָדָיו. וּכְמוֹ שֶׁאָמְרוּ רַבּוֹתֵינוּ זַ"ל בְּפֶרֶק קַמָּא דְסוֹטָה (ט ע"א): דָּרַשׁ רַב חֲנִינָא בַּר פַּפָּא: מַאי דִּכְתִיב (תהלים לג, א): "רַנְּנוּ צַדִּיקִים בַּייָ, לַיְשָׁרִים נָאוָה תְהִלָּה"? אַל תִּקְרֵי 'נָאוָה תְהִלָּה', אֶלָּא 'נָוֶה תְהִלָּה'. זֶה דָוִד וּמשֶׁה, שֶׁלֹּא שָׁלְטוּ שׂוֹנְאִים בְּמַעֲשֵׂה יְדֵיהֶם. דָּוִד, דִּכְתִיב (איכה ב, ט): "טָבְעוּ בָאָרֶץ שְׁעָרֶיהָ". משֶׁה, דְּאָמַר מַר: מִשֶּׁנִּבְנָה בֵּית הַמִּקְדָּשׁ רִאשׁוֹן נִגְנַז אֹהֶל מוֹעֵד, קְרָסָיו קְרָשָׁיו בְּרִיחָיו וְעַמּוּדָיו וַאֲדָנָיו. עַד כָּאן. וּמִיהוּ עֲדַיִן יֵשׁ לְדַקְדֵּק כְּפִי דֶרֶךְ זֶה, דְּאֵיךְ יְחֻיַּב שֶׁאִם משֶׁה הָיָה נִכְנָס לְאֶרֶץ יִשְׂרָאֵל שֶׁהָיָה בּוֹנֶה בֵּית הַמִּקְדָּשׁ תֵּכֶף וּמִיָּד? וַהֲלוֹא מִשָּׁעָה שֶׁנִּכְנְסוּ לְאֶרֶץ יִשְׂרָאֵל עַד שֶׁנִּבְנָה הַבַּיִת עָבְרוּ יוֹתֵר מֵאַרְבַּע מֵאוֹת שָׁנָה עַד אֲשֶׁר הֵנִיחַ הַשֵּׁם אֶת כָּל יִשְׂרָאֵל מֵאוֹיְבֵיהֶם. וְאוּלַי יֹאמְרוּ, שֶׁאִם משֶׁה הָיָה נִכְנָס לְאֶרֶץ יִשְׂרָאֵל הָיָה מִזְדָּרֵז הַרְבֵּה וְהָיָה כּוֹבֵשׁ אֶת כָּל הָאֻמּוֹת תֵּכֶף וּמִיָּד. עוֹד יֵשׁ לְדַקְדֵּק, שֶׁלֹּא הָיְתָה אֻמָּה וְלָשׁוֹן שׁוֹלֶטֶת בְּיִשְׂרָאֵל מְנָא לְהוּ? דְּאַף דְּנֵימָא שֶׁלֹּא הָיְתָה שׁוֹלֶטֶת יַד הָאוֹיֵב בְּמַעֲשֵׂה יָדָיו, אֶפְשָׁר שֶׁהָיָה נִטְבָּע בָּאָרֶץ. דּוּמְיָא דִשְׁעָרִים דְּדָוִד, שֶׁלֹּא שָׁלְטָה יַד הָאוֹיֵב בְּמַעֲשֵׂה יָדָיו, וְשָׁנוּי בַּנְּבִיאִים 'טָבְעוּ בָאָרֶץ שְׁעָרֶיהָ', וְשָׁלְטוּ הָאֻמּוֹת בְּיִשְׂרָאֵל.
<b>אָמְנָם</b> לְפִי דַרְכֵּנוּ יָבוֹא עַל נָכוֹן. שֶׁכְּבָר נִתְבָּאֵר, שֶׁאִם משֶׁה רַבֵּנוּ עָלָיו הַשָּׁלוֹם הָיָה נִכְנָס לְאֶרֶץ יִשְׂרָאֵל הָיָה מְבַטֵּל יִצְרָא דַעֲבוֹדָה זָרָה. וְהַדָּבָר יָדוּעַ, כִּי מַה שֶּׁגָּרַם חֻרְבַּן בֵּית הַמִּקְדָּשׁ וְגָלוּת בָּא לָעוֹלָם שֶׁגָּלִינוּ מֵאַרְצֵנוּ הָיָה בַּעֲו‍ֹן עֲבוֹדָה זָרָה, וּכְדִכְתִיב (ישעיה כח, כ): "כִּי קָצַר הַמַּצָּע מֵהִשְׂתָּרֵעַ" (יומא ט ע"ב). וּבְפֶרֶק חֲמִישִׁי דְשַׁבָּת (נו ע"ב) אָמַר רַב יְהוּדָה אָמַר רַב: אִלְמָלֵי לֹא קִבֵּל דָּוִד לָשׁוֹן הָרָע — לֹא נֶחֶלְקָה מַלְכוּת בֵּית דָּוִד, וְלֹא עָבְדוּ יִשְׂרָאֵל עֲבוֹדָה זָרָה, וְלֹא גָלִינוּ מֵאַרְצֵנוּ. כְּלוֹמַר, שֶׁבְּסִבַּת שֶׁנֶּחֶלְקָה מַלְכוּת בֵּית דָּוִד עָבְדוּ יִשְׂרָאֵל עֲבוֹדָה זָרָה, דְּהַיְנוּ הָעֲגָלִים שֶׁהֶעֱמִיד יָרָבְעָם, וּבְסִבַּת הָעֲגָלִים גָּלִינוּ מֵאַרְצֵנוּ. וְזֶהוּ כַּוָּנַת אָמְרָם: אִלְמָלֵי הָיָה משֶׁה נִכְנָס לְאֶרֶץ יִשְׂרָאֵל לֹא הָיָה נֶחֱרָב בֵּית הַמִּקְדָּשׁ וְלֹא הָיְתָה אֻמָּה וְלָשׁוֹן שׁוֹלֶטֶת בָּנוּ. כְּלוֹמַר, שֶׁאִם הָיָה משֶׁה נִכְנָס לְאֶרֶץ יִשְׂרָאֵל הָיָה מְבַטֵּל יִצְרָא דַעֲבוֹדָה זָרָה, לְפִי שֶׁהָיָה לוֹ זְכוּתָא דְאֶרֶץ יִשְׂרָאֵל, וְכֵיוָן שֶׁהָיָה מְבַטֵּל יִצְרָא דַעֲבוֹדָה זָרָה לֹא הָיָה נֶחֱרָב הַבַּיִת וְלֹא גָלִינוּ מֵאַרְצֵנוּ.
<b>וְזֶהוּ</b> כַּוָּנַת הַמִּדְרָשׁ שֶׁהִתְחַלְנוּ: מִפְּנֵי מָה לֹא נִכְנַס משֶׁה לְאֶרֶץ יִשְׂרָאֵל? כְּדֵי שֶׁיָּבִיא עִמּוֹ דוֹר הַמִּדְבָּר. כְּלוֹמַר, שֶׁאֵין דּוֹר הַמִּדְבָּר בָּאִים לֶעָתִיד לָבוֹא אֶלָּא בְּטַעֲנַת לִמְנוּחָה זוֹ אֵינָם בָּאִים אֲבָל בָּאִים לִמְנוּחָה אַחֶרֶת. כְּלוֹמַר, שֶׁיֵּחָרֵב בֵּית הַמִּקְדָּשׁ וְיִבָּנֶה עוֹד, וּבָזֶה מְקַיֵּם הַקָּדוֹשׁ בָּרוּךְ הוּא שְׁבוּעָתוֹ שֶׁנִּשְׁבַּע 'אִם יְבֹאוּן אֶל מְנוּחָתִי'. וְאִלְמָלֵי הָיָה משֶׁה נִכְנָס לְאֶרֶץ יִשְׂרָאֵל הָיָה מְבַטֵּל יִצְרָא דַעֲבוֹדָה זָרָה, וְלֹא הָיָה נֶחֱרָב הַבַּיִת, וְאִם כֵּן לֹא הָיוּ דוֹר הַמִּדְבָּר בָּאִים לֶעָתִיד לָבוֹא מִפְּנֵי הַשְּׁבוּעָה שֶׁנִּשְׁבַּע הַקָּדוֹשׁ בָּרוּךְ הוּא 'אִם יְבֹאוּן אֶל מְנוּחָתִי'; אֲבָל עַכְשָׁו שֶׁלֹּא נִכְנַס לְאֶרֶץ יִשְׂרָאֵל, וְגָרְמוּ הָעֲו‍ֹנוֹת שֶׁנֶּחֱרַב הַבַּיִת, לְפִי זֶה כְּשֶׁיִּבָּנֶה בֵּית הַמִּקְדָּשׁ בָּאִים דּוֹר הַמִּדְבָּר בַּטַּעֲנָה דְּלִמְנוּחָה זוֹ אֵינָם בָּאִים אֲבָל בָּאִים הֵם לִמְנוּחָה אַחֶרֶת.
<b>וּבָזֶה</b> יוּבַן מָה דְאָמְרִינַן בַּמִּדְרָשׁ (ספרי וילך שה), שֶׁלְּאַחַר שֶׁמֵּת משֶׁה רַבֵּנוּ עָלָיו הַשָּׁלוֹם מְצָאוֹ הַקָּדוֹשׁ בָּרוּךְ הוּא לִיהוֹשֻׁעַ שֶׁהָיָה יוֹשֵׁב וּבוֹכֶה, אָמַר לוֹ: וְכִי לְךָ לְבַדְּךָ מֵת?! וַהֲלוֹא לִי מֵת! שֶׁמִּיּוֹם שֶׁמֵּת אֵבֶל לְפָנַי, שֶׁנֶּאֱמַר (ישעיה כב, יב): "וַיִּקְרָא אֲדֹנָי צְבָאוֹת לִבְכִי וּלְמִסְפֵּד". עַד כָּאן. וְיֵשׁ לְדַקְדֵּק, דְּמַה שַּׁיָּכוּת יֵשׁ בְּמִיתַת משֶׁה רַבֵּנוּ עִם קְרָא דְ'וַיִּקְרָא אֲדֹנָי צְבָאוֹת לִבְכִי וּלְמִסְפֵּד' דְּמַיְרֵי בְּחֻרְבַּן בֵּית הַמִּקְדָּשׁ. וְעִם מַה שֶּׁהִקְדַּמְנוּ הַדְּבָרִים כִּפְשָׁטָן, דְּעִקַּר מִיתַת משֶׁה רַבֵּנוּ הָיָה לְסִבָּה שֶׁיֵּחָרֵב בֵּית הַמִּקְדָּשׁ. וְזֶהוּ אָמְרוֹ: שֶׁמִּיּוֹם שֶׁמֵּת אֵבֶל לְפָנַי, שֶׁנֶּאֱמַר: "וַיִּקְרָא אֲדֹנָי צְבָאוֹת לִבְכִי וּלְמִסְפֵּד". כְּלוֹמַר, מִיּוֹם שֶׁמֵּת כְּבָר יָדַעְתִּי שֶׁעָתִיד בֵּית הַמִּקְדָּשׁ לֵחָרֵב, שֶׁבִּשְׁבִיל זֹאת הַסִּבָּה נִגְזַר עָלָיו שֶׁיָּמוּת בַּמִּדְבָּר, וּכְמוֹ שֶׁכָּתַבְנוּ.
<b>וְזֶהוּ</b> כַּוָּנַת רַבּוֹתֵינוּ זַ"ל בַּמֶּה שֶׁאָמְרוּ: "אֶעְבְּרָה נָּא וְאֶרְאֶה אֶת הָאָרֶץ הַטּוֹבָה" (דברים ג, כה). אָמַר לוֹ הַקָּדוֹשׁ בָּרוּךְ הוּא לְמשֶׁה: משֶׁה, אִם יֵשׁ 'אֶעְבְּרָה נָּא' אֵין כָּאן 'סְלַח נָא' (במדבר יד, יט), וְאִם יֵשׁ 'סְלַח נָא' אֵין כָּאן 'אֶעְבְּרָה נָּא'. עַד כָּאן. וְהַדְּבָרִים תְּמוּהִים, דְּאֵיךְ תָּלוּי זֶה בָּזֶה? וּלְפִי מַה שֶּׁכָּתַבְנוּ נִיחָא שֶׁאָמַר לוֹ הַשֵּׁם: אִם יֵשׁ 'אֶעְבְּרָה נָּא' אֵין כָּאן 'סְלַח נָא', לְפִי שֶׁאִם משֶׁה רַבֵּנוּ עוֹבֵר הוּא מְבַטֵּל יִצְרָא דַעֲבוֹדָה זָרָה, לְפִי שֶׁיֵּשׁ בְּיָדוֹ זְכוּתָא דְאֶרֶץ יִשְׂרָאֵל, וְכֵיוָן שֶׁמְּבַטֵּל יִצְרָא דַעֲבוֹדָה זָרָה אֵינוֹ נֶחֱרָב הַבַּיִת, וְאִם כֵּן אֵין כָּאן 'סְלַח נָא', לְפִי שֶׁאֵינָם בָּאִים לֶעָתִיד לָבוֹא מִפְּנֵי הַשְּׁבוּעָה שֶׁנִּשְׁבַּע 'אִם יְבֹאוּן אֶל מְנוּחָתִי'.
<b>וּבָזֶה</b> יוּבַן מַאי דְּאָמְרִינַן בְּפֶרֶק חֵלֶק (סנהדרין קד ע"ב): "בָּכֹה תִבְכֶּה בַּלַּיְלָה" (איכה א, ב). אָמַר רַבָּה אָמַר רַבִּי יוֹחָנָן: עַל עִסְקֵי לַיְלָה, שֶׁנֶּאֱמַר (במדבר יד, א): "וַתִּשָּׂא כָּל הָעֵדָה וַיִּתְּנוּ אֶת קוֹלָם, וַיִּבְכּוּ הָעָם בַּלַּיְלָה הַהוּא". אוֹתוֹ הַיּוֹם עֶרֶב תִּשְׁעָה בְּאָב הָיָה. אָמַר לָהֶם הַקָּדוֹשׁ בָּרוּךְ הוּא לְיִשְׂרָאֵל: אַתֶּם בְּכִיתֶם בְּכִיָּה שֶׁל חִנָּם, וַאֲנִי אֶקְבַּע לָכֶם בְּכִיָּה שֶׁל דּוֹרוֹת. עַד כָּאן. וְהָרַמְבַּ"ן בְּפֵרוּשׁ הַתּוֹרָה תָּמַהּ עַל מַאֲמָר זֶה וְכָתַב: וְלֹא יָדַעְתִּי מֵאֵיזֶה רֶמֶז שֶׁבַּפָּרָשָׁה הוֹצִיאוּ זֶה. אֲבָל מִקְרָא מָלֵא הוּא (תהלים קו, כד-כז): "וַיִּמְאֲסוּ בְּאֶרֶץ חֶמְדָּה, לֹא הֶאֱמִינוּ לִדְבָרוֹ. וַיֵּרָגְנוּ בְאָהֳלֵיהֶם, לֹא שָׁמְעוּ בְּקוֹל יְיָ. וַיִּשָּׂא יָדוֹ לָהֶם לְהַפִּיל אוֹתָם בַּמִּדְבָּר. וּלְהַפִּיל זַרְעָם בַּגּוֹיִם, וּלְזָרוֹתָם בָּאֲרָצוֹת". אוּלַי יִדָּרֵשׁ זֶה מִפָּסוּק (במדבר יד, לא) "וְטַפְּכֶם אֲשֶׁר אֲמַרְתֶּם לָבַז יִהְיֶה". יֹאמַר: וְטַפְּכֶם כַּאֲשֶׁר אֲמַרְתֶּם לָבַז יִהְיֶה בְּבוֹא עֵת פְּקֻדָּתָם, כִּי אֲנִי פּוֹקֵד עֲו‍ֹן אָבוֹת עַל בָּנִים, וְהֵבֵאתִי אוֹתָם עַתָּה שֶׁיֵּדְעוּ אֶת הָאָרֶץ יְדִיעָה בִּלְבַד, אֲבָל לֹא שֶׁיִּירְשׁוּ אוֹתָהּ לְדוֹרוֹת. עַד כָּאן. וְהִנְּךָ רוֹאֶה כַּמָּה יֵשׁ מֵהַדֹּחַק בְּפֵרוּשׁ זֶה. שֶׁאִם נֹאמַר שֶׁבַּעֲו‍ֹן דּוֹר הַמִּדְבָּר נֶחֱרַב הַבַּיִת, נִמְצָא שֶׁהַשֵּׁם פּוֹקֵד עֲו‍ֹן אָבוֹת עַל בָּנִים אֲפִלּוּ אַחַר כַּמָּה דוֹרוֹת, וְזֶה לֹא מָצִינוּ אֶלָּא דַוְקָא עַד דּוֹר רְבִיעִי, וּכְדִכְתִיב (שמות כ, ה): "פֹּקֵד עֲו‍ֹן אָבֹת עַל בָּנִים עַל שִׁלֵּשִׁים וְעַל רִבֵּעִים". אַךְ כְּפִי מַה שֶּׁכָּתַבְנוּ הַדְּבָרִים כִּפְשָׁטָן. שֶׁכֵּיוָן שֶׁבִּשְׁבִיל מַה שֶּׁבָּכוּ בְּאוֹתוֹ לַיְלָה נִגְזַר עֲלֵיהֶם שֶׁלֹּא יָבוֹאוּ לִמְנוּחַת הַשֵּׁם, וְהַתִּקּוּן הָיָה שֶׁיֵּחָרֵב הַבַּיִת, וּמִפְּנֵי זֶה מֵת משֶׁה רַבֵּנוּ בַּמִּדְבָּר כְּדֵי שֶׁיֵּחָרֵב הַבַּיִת, וּבָזֶה יֵשׁ הֶתֵּר לִשְׁבוּעַת הַשֵּׁם שֶׁנִּשְׁבַּע 'אִם יְבֹאוּן אֶל מְנוּחָתִי', שֶׁאָמַר: לִמְנוּחָה זוֹ אֵינָם בָּאִים אֲבָל בָּאִים הֵם לִמְנוּחָה אַחֶרֶת, שַׁפִּיר קָאָמַר הַשֵּׁם: הֵם בָּכוּ בְּכִיָּה שֶׁל חִנָּם וַאֲנִי אֶקְבַּע לָהֶם בְּכִיָּה לְדוֹרוֹת. כְּלוֹמַר, שֶׁבִּשְׁבִילָם יֵחָרֵב בֵּית הַמִּקְדָּשׁ כְּדֵי שֶׁיָּבוֹאוּ לֶעָתִיד לָבוֹא.
<b>וְזֶהוּ</b> כַּוָּנַת רַבּוֹתֵינוּ זַ"ל בְּאָמְרָם (תנחומא ואתחנן ו): "אֶעְבְּרָה נָּא". אָמַר הַקָּדוֹשׁ בָּרוּךְ הוּא לְמשֶׁה: שְׁתֵּי שְׁבוּעוֹת נִשְׁבַּעְתִּי, נִשְׁבַּעְתִּי לְאַבֵּד אֶת יִשְׂרָאֵל וְנִשְׁבַּעְתִּי שֶׁלֹּא תַּעֲבֹר אֶת הַיַּרְדֵּן. לְבַטֵּל שְׁתֵּיהֶן אִי אֶפְשָׁר. אִם תִּרְצֶה, מְאַבֵּד אֲנִי אֶת יִשְׂרָאֵל וְתַעֲבֹר אֶת הַיַּרְדֵּן. כֵּיוָן שֶׁשָּׁמַע משֶׁה כֵּן אָמַר: מֵאָה כְּמשֶׁה יָמוּתוּ וְאַל תְּאַבֵּד נֶפֶשׁ אַחַת מִיִּשְׂרָאֵל. עַד כָּאן. וְיֵשׁ לְדַקְדֵּק, דְּאֵיךְ תָּלוּי זֶה בָּזֶה, דְּקָאָמַר: לְבַטֵּל שְׁתֵּיהֶן אִי אֶפְשָׁר, וְאַחַת מֵהֶן אֶפְשָׁר לְהִתְבַּטֵּל, וּבָחַר משֶׁה רַבֵּנוּ שֶׁתִּתְבַּטֵּל מַה שֶּׁנִּשְׁבַּע הַשֵּׁם לְאַבֵּד אֶת יִשְׂרָאֵל, וּמַה שֶּׁנִּשְׁבַּע שֶׁלֹּא יַעֲבֹר אֶת הַיַּרְדֵּן שֶׁתִּתְקַיֵּם. אַךְ לְפִי מַה שֶּׁכָּתַבְנוּ נִיחָא, דְּמַה שֶּׁנִּשְׁבַּע לְאַבֵּד אֶת יִשְׂרָאֵל הַיְנוּ שֶׁלֹּא יָבוֹאוּ לֶעָתִיד לָבוֹא, דִּלְשׁוֹן אֲבֵדָה צוֹדֵק עַל זֶה, וְכִדְאָמְרִינַן בְּפֶרֶק חֵלֶק (סנהדרין קח ע"א): עֲדַת קֹרַח אֵין לָהֶם חֵלֶק לָעוֹלָם הַבָּא, שֶׁנֶּאֱמַר (במדבר טז, לג): "וַיֹּאבְדוּ מִתּוֹךְ הַקָּהָל". וּבְפֶרֶק שְׁלִישִׁי דְמַכּוֹת (כד ע"א) אָמְרִינַן: אָמַר רַב: מִסְתְּפֵינָא מֵהַאי קְרָא (ויקרא כו, לח): "וַאֲבַדְתֶּם בַּגּוֹיִם" וְגוֹמֵר. הֲרֵי שֶׁלְּשׁוֹן אֲבֵדָה נֶאֱמַר עַל דָּבָר שֶׁאֵין לוֹ תִּקּוּן עוֹד. וְעַל זֶה אָמַר הַשֵּׁם לְמשֶׁה: אֲנִי נִשְׁבַּעְתִּי לְאַבֵּד אֶת יִשְׂרָאֵל, דְּהַיְנוּ שֶׁלֹּא יָבוֹאוּ לֶעָתִיד, וּכְדִכְתִיב: "אֲשֶׁר נִשְׁבַּעְתִּי בְאַפִּי אִם יְבֹאוּן אֶל מְנוּחָתִי", וַאֲנִי נִשְׁבַּעְתִּי שֶׁלֹּא תַּעֲבֹר אֶת הַיַּרְדֵּן. לְבַטֵּל שְׁתֵּיהֶן אִי אֶפְשָׁר, לְפִי שֶׁאִם אַתָּה עוֹבֵר — אַתָּה מְבַטֵּל יִצְרָא דַעֲבוֹדָה זָרָה וְאֵין בֵּית הַמִּקְדָּשׁ נֶחֱרָב, וְנִמְצָא שֶׁדּוֹר הַמִּדְבָּר אֵינָם בָּאִים לֶעָתִיד לָבוֹא, לְפִי שֶׁאֵין שׁוּם פֶּתַח לִשְׁבוּעַת הַשֵּׁם שֶׁנִּשְׁבַּע 'אִם יְבֹאוּן אֶל מְנוּחָתִי' אִם אֵין בֵּית הַמִּקְדָּשׁ חָרֵב וְחוֹזֵר וְנִבְנֶה. אִם תִּרְצֶה, יֹאבְדוּ יִשְׂרָאֵל וְאַתָּה עוֹבֵר אֶת הַיַּרְדֵּן, שֶׁאִם אַתָּה עוֹבֵר מֻכְרָח הוּא שֶׁיֹּאבְדוּ יִשְׂרָאֵל. וּמשֶׁה רַבֵּנוּ בָּחַר, שֶׁמַּה שֶּׁנִּשְׁבַּע הַשֵּׁם שֶׁלֹּא יִכָּנֵס לָאָרֶץ שֶׁתִּתְקַיֵּם שְׁבוּעָה זוֹ וְלֹא תֹּאבַד נֶפֶשׁ אַחַת מִיִּשְׂרָאֵל. וּמִכֵּיוָן שֶׁמּשֶׁה אֵינוֹ נִכְנָס לְאֶרֶץ יִשְׂרָאֵל אֵינוֹ מִתְבַּטֵּל יִצְרָא דַעֲבוֹדָה זָרָה, וּבֵית הַמִּקְדָּשׁ נֶחֱרָב, וְאָז לֹא תֹּאבַד נֶפֶשׁ אַחַת מִיִּשְׂרָאֵל וְכֻלָּם בָּאִים לֶעָתִיד לָבוֹא, לְפִי שֶׁיֵּשׁ פֶּתַח לִשְׁבוּעַת הַשֵּׁם לוֹמַר: לִמְנוּחָה זוֹ אֵינָם בָּאִים אֲבָל בָּאִים הֵם לִמְנוּחָה אַחֶרֶת.
<b>הַכְּלָל</b> הָעוֹלֶה מִמַּה שֶּׁכָּתַבְנוּ, שֶׁעִקַּר מִיתַת משֶׁה בַּמִּדְבָּר הָיָה כְּדֵי שֶׁיֵּחָרֵב בֵּית הַמִּקְדָּשׁ, וְעַל יְדֵי זֶה בָּאִים דּוֹר הַמִּדְבָּר לֶעָתִיד לָבוֹא, לְפִי שֶׁיֵּשׁ הֶתֵּר לִשְׁבוּעַת הַשֵּׁם שֶׁנִּשְׁבַּע 'אִם יְבֹאוּן אֶל מְנוּחָתִי', וְאָמְרִינַן דְּלִמְנוּחָה זוֹ אֵינָם בָּאִים אֲבָל בָּאִים הֵם לִמְנוּחָה אַחֶרֶת, וּכְהָרִיטְבָ"א דְּאִית לֵהּ דְּאַף בְּאוֹמֵר קוֹנֵם בֵּיתְךָ אוֹ בֵּיתִי, אִם נָפַל — הֻתַּר לוֹ לְהִכָּנֵס בּוֹ, וְלֹא חָל הָאִסּוּר אֶלָּא בְּאוֹתוֹ בִּנְיָן דַּוְקָא.
<b>וּבָזֶה</b> יוּבְנוּ קְצָת פְּסוּקֵי הַשִּׁירָה (שמות טו, יג-טז): "נָחִיתָ בְחַסְדְּךָ עַם זוּ גָּאָלְתָּ, נֵהַלְתָּ בְעָזְּךָ אֶל נְוֵה קָדְשֶׁךָ. שָׁמְעוּ עַמִּים יִרְגָּזוּן, חִיל אָחַז ישְׁבֵי פְּלָשֶׁת. אָז נִבְהֲלוּ אַלּוּפֵי אֱדוֹם, אֵילֵי מוֹאָב יֹאחֲזֵמוֹ רָעַד" וְגוֹמֵר. "תְּבִאֵמוֹ וְתִטָּעֵמוֹ בְּהַר נַחֲלָתְךָ, מָכוֹן לְשִׁבְתְּךָ פָּעַלְתָּ יְיָ, מִקְּדָשׁ אֲדֹנָי כּוֹנְנוּ יָדֶיךָ" וְגוֹמֵר. וְרָאִיתִי לְרַבּוֹתֵינוּ זַ"ל שֶׁאָמְרוּ (מכילתא שם): "תְּבִאֵמוֹ וְתִטָּעֵמוֹ" — נִתְנַבֵּא משֶׁה שֶׁלֹּא יִכָּנֵס לָאָרֶץ, לְכָךְ לֹא נֶאֱמַר 'תְּבִאֵנוּ וְתִטָּעֵנוּ'. עַד כָּאן. וּכְבָר הֵבִיא רַשִׁ"י אַגָּדָה זוֹ בְּפֵרוּשׁ הַתּוֹרָה. וְלֹא יָדַעְתִּי לְאֵיזֶה תַּכְלִית נִתְנַבֵּא משֶׁה רַבֵּנוּ נְבוּאָה זוֹ. שֶׁהֲרֵי גַבֵּי "עַתָּה תִרְאֶה אֲשֶׁר אֶעֱשֶׂה לְפַרְעֹה" (שמות ו, א), שֶׁדָּרְשׁוּ רַבּוֹתֵינוּ זַ"ל (סנהדרין קיא ע"א): בְּמִלְחֶמֶת פַּרְעֹה אַתָּה רוֹאֶה וְאֵין אַתָּה רוֹאֶה בְּמִלְחֶמֶת שְׁלשִׁים וְאֶחָד מְלָכִים, כָּתְבוּ הַמְפָרְשִׁים, שֶׁאַף עַל גַּב שֶׁהַגְּזֵרָה הָיְתָה בִּשְׁבִיל מֵי מְרִיבָה, מִכָּל מָקוֹם בִּשְׁבִיל מַה שֶּׁהִקְשָׁה לְדַבֵּר וְאָמַר (שמות ה, כב): "לָמָה הֲרֵעֹתָה", גִּלָּה לְמשֶׁה מַה שֶּׁיִּהְיֶה בֶּעָתִיד כְּדֵי שֶׁיִּצְטַעֵר. וּכְדֶרֶךְ מַה שֶּׁאָמַר הַשֵּׁם לְאַבְרָהָם (בראשית טו, יג): "יָדֹעַ תֵּדַע כִּי גֵר יִהְיֶה זַרְעֲךָ בְּאֶרֶץ לֹא לָהֶם", וּלְחִזְקִיָּהוּ אָמַר לוֹ הַשֵּׁם (מ"ב כ, יז-יח): "הִנֵּה יָמִים בָּאִים" וְגוֹמֵר, "וּמִבָּנֶיךָ אֲשֶׁר תּוֹלִיד יִקָּחוּ וְהָיוּ סָרִיסִים בְּהֵיכַל מֶלֶךְ בָּבֶל"; שֶׁאַף שֶׁכָּל הַדְּבָרִים הַלָּלוּ הָיוּ בַּעֲו‍ֹן הַבָּנִים, מִכָּל מָקוֹם לְאַבְרָהָם וְחִזְקִיָּה הָיָה לְעֹנֶשׁ לְצַעֲרָם בַּהוֹדָעָה הַלֵּזוּ בִּשְׁבִיל חֶטְאָם, וּכְמוֹ שֶׁהֶאֱרִיךְ בָּזֶה מַהֲרַ"שׁ יָפֶה, יְעֻיַּן שָׁם. וְאִם כֵּן יֵשׁ בַּדָּבָר תֵּמַהּ, דְּלָמָּה חָזַר הַשֵּׁם וְהוֹדִיעוֹ דָבָר זֶה, מֵאַחַר שֶׁכְּבָר יָדַע משֶׁה רַבֵּנוּ כָּל זֶה. וָעוֹד, כִּי לֹא מָצִינוּ לְמשֶׁה כָּאן שׁוּם עָו‍ֹן אֲשֶׁר חָטָא כְּדֵי שֶׁיֵּעָנֵשׁ בְּהוֹדָעָה זוֹ. וְאִם הַכַּוָּנָה הִיא כְּדֵי שֶׁיֵּדְעוּ יִשְׂרָאֵל כָּל זֶה וְיִצְטַעֲרוּ, דְּאַף שֶׁהַשֵּׁם גִּלָּה לְמשֶׁה שֶׁלֹּא יִכָּנֵס לָאָרֶץ בְּאָמְרוֹ 'עַתָּה תִרְאֶה', לֹא יָדְעוּ דָבָר זֶה יִשְׂרָאֵל, וְרָצָה הַשֵּׁם שֶׁיֵּדְעוּ דָבָר זֶה וְיִצְטַעֲרוּ בִּשְׁבִיל עֲו‍ֹנָם, כְּדִכְתִיב (תהלים קו, ז): "וַיַּמְרוּ עַל יָם בְּיַם סוּף", מִכָּל מָקוֹם הַדָּבָר קָשֶׁה אֶצְלִי, כִּי לֹא הָיְתָה הַשָּׁעָה הֲגוּנָה לְכָךְ, כִּי בְּעִדַּן חֶדְוָה חֶדְוָה וּבְעִדַּן עַצְבוּתָא עַצְבוּתָא, וּבְשָעָה זוֹ שֶׁהָיוּ שְׂמֵחִים וְטוֹבֵי לֵב וְנוֹתְנִים הוֹדָאָה וָשֶׁבַח לְהַשֵּׁם עַל כָּל הַטּוֹבָה אֲשֶׁר עָשָׂה עִמָּהֶם יְצַעֲרֵם הַשֵּׁם בְּהוֹדִיעַ לָהֶם שֶׁמּשֶׁה אֵינוֹ נִכְנָס לָאָרֶץ? וּמַה שֶּׁכָּתַב הָרְאֵ"ם, שֶׁמַּה שֶּׁאָמַר משֶׁה 'תְּבִאֵמוֹ וְתִטָּעֵמוֹ' הוּא עַל דֶּרֶךְ נִבָּא וְלֹא יָדַע מַה נִּבָּא, גַּם בָּזֶה לֹא נִתְקָרְרָה דַעְתִּי, דִּלְאֵיזֶה תַּכְלִית נִזְרְקָה נְבוּאָה זוֹ בְּפִיו. עוֹד יֵשׁ לְדַקְדֵּק בִּפְסוּקִים אֵלּוּ, דְּמֵאַחַר דִּכְתִיב "שָׁמְעוּ עַמִּים יִרְגָּזוּן", שֶׁכּוֹלֵל כָּל הָאֻמּוֹת, לָמָּה חָזַר וּפָרַט פְּלִשְׁתִּים וֶאֱדוֹם וּמוֹאָב, וּמַה נִּשְׁתַּנּוּ אֵלּוּ מִכָּל אֻמָּה וְלָשׁוֹן? עוֹד יֵשׁ לְדַקְדֵּק בְּמִלַּת 'אָז' שֶׁאֵין לָהּ מוּבָן, דְּמַשְׁמַע דְּמִשּׁוּם דְּחִיל אָחַז יוֹשְׁבֵי פְּלָשֶׁת, אָז נִבְהֲלוּ אַלּוּפֵי אֱדוֹם וְאֵילֵי מוֹאָב יֹאחֲזֵמוֹ רָעַד, וְאֵין לָהֶם שַׁיָּכוּת זֶה עִם זֶה, וְהָכֵי הֲוָה לֵהּ לְמֵימַר: חִיל אָחַז ישְׁבֵי פְּלָשֶׁת וְנִבְהֲלוּ אַלּוּפֵי אֱדוֹם וְאֵילֵי מוֹאָב יֹאחֲזֵמוֹ רָעַד. עוֹד יֵשׁ לְדַקְדֵּק בַּמֶּה שֶׁסִּיֵּם וְאָמַר: "מִקְּדָשׁ אֲדֹנָי כּוֹנְנוּ יָדֶיךָ", דְּתֹאַר זֶה דְ'כוֹנְנוּ יָדֶיךָ' מַאי שְׁיָטֵהּ הָכָא? דְּמִי לֹא יָדַע שֶׁכָּל הָעוֹלָם וּמְלוֹאוֹ הֵם מַעֲשֵׂה יָדָיו, וְאִם כֵּן לָמָּה פָּרַט בְּכָאן שֶׁהַמִּקְדָּשׁ הוּא מַעֲשֵׂה יָדָיו? וְעוֹד יֵשׁ דִּקְדּוּקִים אֲחֵרִים, וּלְיִרְאַת הָאֲרִיכוּת אָמַרְתִּי לֹא אֶזְכְּרֵם, אַךְ מִתּוֹךְ דְּבָרֵינוּ יוּבְנוּ הַדִּקְדּוּקִים.
<b>וְיֵרָאֶה</b> לְיַשֵּׁב בְּהָא דְגָרְסִינַן בִּמְכִילְתָּא: "אָז נִבְהֲלוּ אַלּוּפֵי אֱדוֹם, אֵילֵי מוֹאָב יֹאחֲזֵמוֹ רָעַד" (שמות טו, טו). וַהֲלוֹא לֹא הָיָה לָהֶם לִירֹא כְּלוּם, שֶׁהֲרֵי לֹא עֲלֵיהֶם הוֹלְכִים, כְּדִכְתִיב (דברים ב, ד-ה): "אַתֶּם עֹבְרִים" וְגוֹמֵר, "אַל תִּתְגָּרוּ בָם"; וּכְתִיב נָמֵי (שם שם, ט): "אַל תָּצַר אֶת מוֹאָב" וְגוֹמֵר. אֶלָּא מִפְּנֵי אֲנִינוּת, שֶׁהָיוּ מִתְאוֹנְנִים וּמִצְטַעֲרִים עַל כְּבוֹדָם שֶׁל יִשְׂרָאֵל. עַד כָּאן. וְרָאִיתִי לְהָרְאֵ"ם שֶׁתָּמַהּ עַל זֶה וְאָמַר: וְאֵלּוּ הַדְּבָרִים תְּמוּהִים, שֶׁהֲרֵי לֹא נִצְטַוּוּ יִשְׂרָאֵל בָּאַזְהָרוֹת הַלָּלוּ שֶׁל אֱדוֹם וְשֶׁל מוֹאָב אֶלָּא בִּשְׁנַת הָאַרְבָּעִים, כְּשֶׁנִּצְטַוּוּ בְּמִצְוַת "צָרוֹר אֶת הַמִּדְיָנִים וְהִכִּיתֶם אוֹתָם" (במדבר כה, יז). כִּדְאִיתָא בְּפֶרֶק שׁוֹר שֶׁנָּגַח (ב"ק דף לח, ע"א): וְכִי מֶה עָלָה עַל דַּעְתּוֹ שֶׁל משֶׁה לַעֲשׂוֹת מִלְחָמָה שֶׁלֹּא בִּרְשׁוּת? אֶלָּא נָשָׂא משֶׁה קַל וָחֹמֶר בְּעַצְמוֹ: וּמַה מִּדְיָנִים, שֶׁלֹּא בָּאוּ אֶלָּא לַעְזֹר אֶת מוֹאָב, אָמְרָה תּוֹרָה: "צָרוֹר אֶת הַמִּדְיָנִים"; מוֹאָבִים עַצְמָם לֹא כָּל שֶׁכֵּן?! וְכוּ'. וְ'שָׁמְעוּ עַמִּים' הָיְתָה בְּשָׁנָה רִאשׁוֹנָה כְּשֶׁיָּצְאוּ יִשְׂרָאֵל מִמִּצְרַיִם, מִיָּד שֶׁנַּעֲשׂוּ לָהֶם כָּל אוֹתָן הָאוֹתוֹת וְהַמּוֹפְתִים, שֶׁעֲדַיִן לֹא הֻזְהֲרוּ לֹא בְּאַזְהָרַת 'אַל תִּתְגָּרוּ בָם' וְלֹא בְּאַזְהָרַת 'אַל תָּצַר אֶת מוֹאָב וְאַל תִּתְגָּר בָּם'. וְתֵרֵץ עִם מַה שֶּׁכָּתְבוּ הַתּוֹסָפוֹת בְּשֵׁם רַבֵּנוּ תָּם, דְּנָשָׂא קַל וָחֹמֶר דְּקָאָמַר לָאו דַּוְקָא, אֶלָּא כְּלוֹמַר: עָתִיד משֶׁה דְּיִשָּׂא קַל וָחֹמֶר אִם לֹא שֶׁהִזְהִירוֹ הַכָּתוּב תְּחִלָּה. דְּקֹדֶם נֶאֱמַר 'אַל תָּצַר אֶת מוֹאָב' וְכוּ', יְעֻיַּן שָׁם.
<b>וַאֲנִי</b> תָּמֵהַּ בָּזֶה, דִּנְהִי שֶׁאָנוּ מֻכְרָחִים לוֹמַר דְּקֹדֶם נֶאֱמַר 'אַל תָּצַר אֶת מוֹאָב' מִמַּה שֶּׁנֶּאֱמַר 'צָרוֹר אֶת הַמִּדְיָנִים', שֶׁהֲרֵי דָרְשׁוּ רַבּוֹתֵינוּ זַ"ל: "עַתָּה יְלַחֲכוּ הַקָּהָל" (במדבר כב, ד) — מְלַמֵּד, שֶׁלֹּא הָיָה מִתְיָרֵא בָּלָק אֶלָּא מִלְּחִיכָה בְּעָלְמָא, שֶׁלֹּא הָיוּ מֻתָּרִים אֶלָּא בְּאַנְגַּרְיָא, וּקְרָא דְמִדְיָן אַחַר מַעֲשֶׂה דְבָלָק הָיָה, וְאִם כֵּן עַל כָּרְחִין לוֹמַר דְּמָה דְאָמְרִינַן לְפִי שֶׁנָּשָׂא משֶׁה קַל וָחֹמֶר וְכוּ' — לָאו דַּוְקָא, אֶלָּא לְפִי שֶׁעָתִיד משֶׁה לַעֲשׂוֹת קַל וָחֹמֶר, לְפִיכָךְ הִקְדִּים הַשֵּׁם וְאָמַר לוֹ 'אַל תָּצַר אֶת מוֹאָב', וְנֶאֱמַר לוֹ קֹדֶם מַעֲשֶׂה דְבָלָק. אֲבָל מְנָא לַהּ לַמְּכִילְתָּא שֶׁתֵּכֶף וּמִיָּד נֶאֶמְרָה אַזְהָרָה זוֹ דֶאֱדוֹם וּמוֹאָב? שֶׁהֲרֵי כְּפִי דִבְרֵי הָרַב, 'שָׁמְעוּ עַמִּים יִרְגָּזוּן' הָיָה תֵּכֶף וּמִיָּד שֶׁיָּצְאוּ מִמִּצְרַיִם, שֶׁנַּעֲשׂוּ לָהֶם כָּל אוֹתָן הָאוֹתוֹת וְהַמּוֹפְתִים, וְאִם כֵּן נֵימָא שֶׁאַחַר שֶׁשָּׁמְעוּ עַמִּים וְנִבְהֲלוּ אַלּוּפֵי אֱדוֹם וְאֵילֵי מוֹאָב נֶאֶמְרוּ אַזְהָרוֹת אֵלּוּ.
<b>וְעַל</b> כָּרְחִין אַזְהָרוֹת אֵלּוּ דֶאֱדוֹם וּמוֹאָב לֹא הָיוּ אֶלָּא בִּשְׁנַת הָאַרְבָּעִים. שֶׁהֲרֵי בְּאַזְהָרַת אֱדוֹם כְּתִיב (דברים ב, ז): "כִּי יְיָ אֱלֹהֶיךָ בֵּרַכְךָ בְּכֹל מַעֲשֵׂה יָדֶךָ וְגוֹ', זֶה אַרְבָּעִים שָׁנָה יְיָ אֱלֹהֶיךָ עִמָּךְ לֹא חָסַרְתָּ דָּבָר", הֲרֵי שֶׁהָיָה בִּשְׁנַת הָאַרְבָּעִים. וְאַחַר כָּךְ כְּתִיב (שם שם, ח-ט): "וַנֵּפֶן וַנַּעֲבֹר דֶּרֶךְ מִדְבַּר מוֹאָב, וַיֹּאמֶר יְיָ אֵלַי אַל תָּצַר אֶת מוֹאָב וְאַל תִּתְגָּר בָּם מִלְחָמָה", הֲרֵי שֶׁשְּׁתֵי אַזְהָרוֹת אֵלּוּ הָיוּ בִּשְׁנַת הָאַרְבָּעִים. וּמִיהוּ נִרְאֶה שֶׁהָיָה קֹדֶם תִּשְׁעָה בְּאָב שֶׁל שְׁנַת הָאַרְבָּעִים. שֶׁהֲרֵי כְּתִיב (שם שם, טז-יח): "וַיְהִי כַאֲשֶׁר תַּמּוּ כָּל אַנְשֵׁי הַמִּלְחָמָה לָמוּת מִקֶּרֶב הָעָם, וַיְדַבֵּר יְיָ אֵלַי לֵאמֹר, אַתָּה עֹבֵר הַיּוֹם אֶת גְּבוּל מוֹאָב אֶת עָר". וּפֵרֵשׁ רַשִׁ"י: אֲבָל מִשִּׁלּוּחַ מְרַגְּלִים עַד כָּאן לֹא נֶאֱמַר בַּפָּרָשָׁה 'וַיְדַבֵּר' אֶלָּא 'וַיֹּאמֶר'. לְלַמֶּדְךָ, שֶׁכָּל שְׁמוֹנֶה וּשְׁלשִׁים שָׁנָה שֶׁהָיוּ יִשְׂרָאֵל נְזוּפִים לֹא נִתְיַחֵד אֵלָיו הַדִּבּוּר בִּלְשׁוֹן חִבָּה פָּנִים אֶל פָּנִים וְכוּ', וְהָכֵי אִיתָא בְּפֶרֶק יֵשׁ נוֹחֲלִין (ב"ב דף קכא-ב). וּבְאַזְהָרַת אֱדוֹם וּמוֹאָב כְּתִיב בְּהוּ 'וַיֹּאמֶר'. וְנִרְאֶה, שֶׁכָּל שָׁלשׁ אַזְהָרוֹת אֵלּוּ נֶאֶמְרוּ בְּשָׁנָה אַחַת, בִּשְׁנַת הָאַרְבָּעִים, אֶלָּא שֶׁאַזְהָרַת אֱדוֹם וּמוֹאָב נֶאֶמְרָה קֹדֶם תִּשְׁעָה בְּאָב שֶׁל שְׁנַת הָאַרְבָּעִים, וּמִשּׁוּם הָכֵי כְּתִיב בְּהוּ לִשָּׁנָא דְ'וַיֹּאמֶר', אַךְ אַזְהָרַת עַמּוֹן נֶאֶמְרָה אַחַר תִּשְׁעָה בְּאָב שֶׁל שְׁנַת הָאַרְבָּעִים, שֶׁתַּמּוּ כָּל אַנְשֵׁי הַמִּלְחָמָה לָמוּת, וּמִשּׁוּם הָכֵי כְּתִיב 'וַיְדַבֵּר יְיָ'. וְאִם כֵּן, כְּפִי מַה שֶּׁהָרַב גּוֹזֵר דְּ'שָׁמְעוּ עַמִּים יִרְגָּזוּן' הָיָה בְּשָׁנָה רִאשׁוֹנָה, מַה הֻקְשָׁה לָהֶם וַהֲלוֹא לֹא עֲלֵיהֶם הוֹלְכִים, וַהֲלוֹא אַזְהָרוֹת אֵלּוּ בִּשְׁנַת הָאַרְבָּעִים נֶאֶמְרוּ וּכְדִכְתַבְנָא. וְצָרִיךְ עִיּוּן.
<b>עוֹד</b> אֲנִי תָּמֵהַּ בְּדִבְרֵי הָרַב, דְּאַעִקָּרָא דְמִלְּתָא אַחֲרֵי בַּקָּשַׁת הַמְּחִילָה הָרְאוּיָה קֻשְׁיָא לֵיכָּא. שֶׁזֶּה שֶׁהָרַב גּוֹזֵר דְּ'שָׁמְעוּ עַמִּים יִרְגָּזוּן' הָיָה תֵּכֶף וּמִיָּד שֶׁיָּצְאוּ מִמִּצְרַיִם וְנַעֲשׂוּ לָהֶם אוֹתָן הָאוֹתוֹת וְהַמּוֹפְתִים, פַּשְׁטֵהּ דִּקְרָא לָא מַשְׁמַע הָכֵי. דִּכְתִיב: "נָחִיתָ בְחַסְדְּךָ עַם זוּ גָּאָלְתָּ, נֵהַלְתָּ בְעָזְּךָ אֶל נְוֵה קָדְשֶׁךָ. שָׁמְעוּ עַמִּים יִרְגָּזוּן, חִיל אָחַז ישְׁבֵי פְּלָשֶׁת" וְגוֹמֵר. הֲרֵי דְמַשְׁמַע שֶׁמּשֶׁה רַבֵּנוּ הָיָה מִתְנַבֵּא וְאוֹמֵר: כְּשֶׁנָּחִיתָ בְחַסְדְּךָ עַם זוּ גָּאָלְתָּ וְנֵהַלְתָּ בְעָזְּךָ אֶל נְוֵה קָדְשֶׁךָ, דְּהַיְנוּ בְּשָׁעָה שֶׁהַשֵּׁם הָיָה רוֹצֶה לְהַכְנִיסָם לְאֶרֶץ יִשְׂרָאֵל, אָז שָׁמְעוּ עַמִּים יִרְגָּזוּן וְחִיל אָחַז יוֹשְׁבֵי פְּלָשֶׁת וְנִבְהֲלוּ אַלּוּפֵי אֱדוֹם וְאֵילֵי מוֹאָב אֲחָזָם רָעַד. וְעַל זֶה הִקְשׁוּ בַּמְּכִילְתָּא: בְּאוֹתָהּ שָׁעָה לֹא הָיָה לָהֶם לִירֹא, שֶׁהֲרֵי כְּבָר נֶאֶמְרוּ שְׁתֵּי הָאַזְהָרוֹת: אַזְהָרַת אֱדוֹם דְּ'אַל תִּתְגָּרוּ בָם' וְאַזְהָרַת מוֹאָב דְּ'אַל תִּתְגָּר בָּם מִלְחָמָה'. וְתֵרְצוּ מִפְּנֵי הָאֲנִינוּת וְכוּ'.
<b>וּבְפֶרֶק</b> אֵלּוּ טְרֵפוֹת (חולין ס ע"ב) אָמְרִינַן: אָמַר רַבִּי שִׁמְעוֹן בֶּן לָקִישׁ: הַרְבֵּה מִקְרָאוֹת שֶׁרְאוּיִין לִשָּׂרֵף וְהֵן הֵן גּוּפֵי תּוֹרָה. "הָעַוִּים הַיּשְׁבִים בַּחֲצֵרִים עַד עַזָּה" (דברים ב, כג). מַאי נָפְקָא לָן מִנַּהּ? מִדְּאַשְׁבְּעֵהּ אֲבִימֶלֶךְ לְאַבְרָהָם (בראשית כא, כג): "אִם תִּשְׁקֹר לִי וּלְנִינִי וּלְנֶכְדִּי", אָמַר הַקָּדוֹשׁ בָּרוּךְ הוּא: לֵיתוֹ כַּפְתּוֹרִים וְלִיפְּקוּ מֵעַוִּים, דְּהַיְנוּ פְּלִשְׁתִּים, וְלֵיתוֹ יִשְׂרָאֵל וְלִיפְּקוּ מִכַּפְתּוֹרִים. כַּיּוֹצֵא בַּדָּבָר אַתָּה אוֹמֵר (במדבר כא, כו): "כִּי חֶשְׁבּוֹן עִיר סִיחֹן מֶלֶךְ הָאֱמֹרִי הִיא, וְהוּא נִלְחַם בְּמֶלֶךְ מוֹאָב". מַאי נָפְקָא מִנַּהּ? דַּאֲמַר לְהוּ הַקָּדוֹשׁ בָּרוּךְ הוּא לְיִשְׂרָאֵל: "אַל תָּצַר אֶת מוֹאָב". אָמַר הַקָּדוֹשׁ בָּרוּךְ הוּא: לֵיתֵי סִיחוֹן וְלִיפֻּק מִמּוֹאָב, וְלֵיתוֹ יִשְׂרָאֵל וְלִיפְּקוּ מִסִּיחוֹן. וְהַיְנוּ דְאָמַר רַב פַּפָּא: עַמּוֹן וּמוֹאָב טָהֲרוּ בְּסִיחוֹן. עַד כָּאן. וְאֵין סָפֵק, שֶׁמַּה שֶּׁהֻתְּרוּ יִשְׂרָאֵל לִקַּח אֶרֶץ מוֹאָב מִיַּד סִיחוֹן הוּא מִשּׁוּם דִּכְשֶׁהִזְהִיר הַקָּדוֹשׁ בָּרוּךְ הוּא לְיִשְׂרָאֵל וְאָמַר "אַל תָּצַר אֶת מוֹאָב" הוּא מִשּׁוּם דִּכְתִיב (דברים ב, ט): "כִּי לֹא אֶתֵּן לְךָ מֵאַרְצוֹ", וְגַבֵּי אֱדוֹם נָמֵי כְּתִיב (שם שם, ה): "כִּי לֹא אֶתֵּן לָכֶם מֵאַרְצָם"; וְקַיְמָא לָן, דְּהָאוֹמֵר קוֹנָם לְבֵיתְךָ שֶׁאֲנִי נִכְנָס, קוֹנָם לְבֵיתִי שֶׁאִי אַתָּה נִכְנָס, מֵת אוֹ שֶׁמְּכָרוֹ לַאֲחֵרִים — מֻתָּר לִכָּנֵס. דְּכֹל שֶׁאוֹמֵר בְּכִנּוּי, דְּהַיְנוּ בֵּיתְךָ אוֹ בֵּיתִי, הוּא דַוְקָא כְּשֶׁהַבַּיִת בִּרְשׁוּתוֹ, אֲבָל כֹּל שֶׁאֵין הַבַּיִת בִּרְשׁוּתוֹ מֻתָּר לְהִכָּנֵס בּוֹ. וְכֵן הָכָא גַבֵּי אֱדוֹם וּמוֹאָב, שֶׁמַּה שֶּׁנֶּאֱסַר אַרְצָם הוּא בְּכִנּוּי, דְּהַיְנוּ 'אַרְצָם' וְ'אַרְצוֹ', וְכֹל שֶׁבָּאוּ אֲחֵרִים וּלְקָחוּם מִיַּד אֱדוֹם וּמוֹאָב הֻתַּר לָהֶם לְיִשְׂרָאֵל לָקַחַת אוֹתָם. וְכֵן אֶרֶץ פְּלִשְׁתִּים הֻתַּר לָהֶם לְיִשְׂרָאֵל לִקַּח אוֹתָהּ מִיַּד כַּפְתּוֹרִים, שֶׁהֲרֵי שְׁבוּעַת אַבְרָהָם אָבִינוּ הָיְתָה "אִם תִּשְׁקֹר לִי וּלְנִינִי וּלְנֶכְדִּי", וְהַיְנוּ שֶׁלֹּא יַעֲשֶׂה עִמּוֹ מִלְחָמָה; אֲבָל כֵּיוָן שֶׁבָּאוּ כַּפְתּוֹרִים וְלָקְחוּ מֵעַוִּים, הֻתַּר לְיִשְׂרָאֵל לִקַּח מִיַּד כַּפְתּוֹרִים מַה שֶּׁלָּקְחוּ מֵעַוִּים.
<b>וּבָזֶה</b> נָבוֹא לְכַוָּנַת הַכְּתוּבִים (שמות טו יג-יד): "נָחִיתָ בְחַסְדְּךָ עַם זוּ גָּאָלְתָּ, נֵהַלְתָּ בְעָזְּךָ אֶל נְוֵה קָדְשֶׁךָ. שָׁמְעוּ עַמִּים יִרְגָּזוּן". כְּלוֹמַר, בְּשָׁעָה שֶׁ'נֵּהַלְתָּ בְעָזְּךָ אֶל נְוֵה קָדְשֶׁךָ', דְּהַיְנוּ בְּשָׁעָה שֶׁאַתָּה הָיִיתָ רוֹצֶה לְהַכְנִיסָם לְאֶרֶץ יִשְׂרָאֵל, 'שָׁמְעוּ עַמִּים יִרְגָּזוּן', דְּהַיְנוּ שֶׁכָּל הָאֻמּוֹת רָגְזוּ. וְחָזַר וְאָמַר, דְּלָא מִבָּעֵי הָאֻמּוֹת שֶׁהֻבְטְחוּ עַל אַרְצָם, כְּגוֹן יוֹשְׁבֵי כְּנַעַן, דִּפְשִׁיטָא שֶׁרָגְזוּ וְחָלוּ מִפְּנֵי יִשְׂרָאֵל, שֶׁהֲרֵי כְּבָר יָדְעוּ שֶׁכָּל מְגַמָּתָם שֶׁל יִשְׂרָאֵל הָיְתָה לִכְבּשׁ אֶרֶץ שִׁבְעָה עֲמָמִים; אֶלָּא אֲפִלּוּ הָאֻמּוֹת שֶׁהֻזְהֲרוּ יִשְׂרָאֵל שֶׁלֹּא לְהִתְגָּרוֹת בָּם, אֲפִלּוּ הָכֵי אֲחָזָם רַעַד. וְאָמַר: "חִיל אָחַז ישְׁבֵי פְּלָשֶׁת", וְיוֹשְׁבֵי פְּלֶשֶׁת לֹא הָיָה לָהֶם לִירֹא, מִפְּנֵי שְׁבוּעָתוֹ שֶׁל אֲבִימֶלֶךְ, דִּכְתִיב: "אִם תִּשְׁקֹר לִי וּלְנִינִי וּלְנֶכְדִּי". וְאָמְרִינַן בְּפֶרֶק קַמָּא דְסוֹטָה (ט ע"ב - י ע"א): "וְהוּא יָחֵל לְהוֹשִׁיעַ אֶת יִשְׂרָאֵל מִיַּד פְּלִשְׁתִּים" (שופטים יג, ה). אָמַר רַבִּי אַדָּא בַּר חֲנִינָא: הוּחַלָּה שְׁבוּעָתוֹ שֶׁל אֲבִימֶלֶךְ, שֶׁנֶּאֱמַר: "אִם תִּשְׁקֹר לִי וּלְנִינִי וּלְנֶכְדִּי". עַד כָּאן. וּפֵרֵשׁ רַשִׁ"י: הוּחַלָּה שְׁבוּעָתוֹ שֶׁל אֲבִימֶלֶךְ — בֻּטְּלָה. לְשׁוֹן "לֹא יַחֵל דְּבָרוֹ" (במדבר ל, ג). לְפִי שֶׁהֵם עָבְרוּ עַל הַשְּׁבוּעָה תְּחִלָּה. עַד כָּאן. נִמְצָא, שֶׁקֹּדֶם לָכֵן לֹא הָיוּ יְכוֹלִים יִשְׂרָאֵל לְהִתְגָּרוֹת בַּפְּלִשְׁתִּים מִפְּנֵי שְׁבוּעָתוֹ שֶׁל אֲבִימֶלֶךְ, וְאִם כֵּן מִפְּנֵי מָה אֲחָזָם חִיל לְיוֹשְׁבֵי פְּלֶשֶׁת? אֶלָּא לְפִי שֶׁרָאוּ שֶׁכַּפְתּוֹרִים לָקְחוּ מֵעַוִּים אַרְצָם וְחָזְרוּ יִשְׂרָאֵל וְלָקְחוּ מִכַּפְתּוֹרִים, אָמְרוּ פְּלִשְׁתִּים: אִם כֵּן אֵין לָנוּ שׁוּם תּוֹעֶלֶת מִשְּׁבוּעָתוֹ שֶׁל אֲבִימֶלֶךְ, שֶׁאִם הַשֵּׁם יִרְצֶה לְהוֹרִישׁ אֶת יִשְׂרָאֵל אֶרֶץ פְּלִשְׁתִּים — יַעֲשֶׂה כַּדָּבָר הַזֶּה, שֶׁיָּבוֹאוּ אֲחֵרִים וְיִקְחוּ אֶת אַרְצֵנוּ, וְיַחְזְרוּ יִשְׂרָאֵל וְיִקְחוּ אֶת אַרְצֵנוּ מִיָּדָם. וּמִשּׁוּם הָכֵי "חִיל אָחַז ישְׁבֵי פְּלָשֶׁת".
<b>וְאָמַר:</b> "אָז נִבְהֲלוּ אַלּוּפֵי אֱדוֹם, אֵילֵי מוֹאָב יֹאחֲזֵמוֹ רָעַד". כְּלוֹמַר, כְּשֶׁרָאוּ אֱדוֹם וּמוֹאָב שֶׁחִיל אָחַז לַפְּלִשְׁתִּים, אַף שֶׁהָיוּ בְּטוּחִים שֶׁיִּשְׂרָאֵל לֹא הָיוּ יְכוֹלִים לְהִלָּחֵם בָּם מִפְּנֵי הַשְּׁבוּעָה שֶׁנִּשְׁבַּע אַבְרָהָם לַאֲבִימֶלֶךְ, אֲפִלּוּ הָכֵי אֲחָזָם חִיל, מִפְּנֵי שֶׁרָאוּ שֶׁהַשֵּׁם מְסַבֵּב סִבּוֹת שֶׁיִּזְכּוּ יִשְׂרָאֵל בְּאַרְצָם וְהֵבִיא אֶת הַכַּפְתּוֹרִים דְּלִיפְּקוּ מֵעַוִּים וְיִשְׂרָאֵל יִקְחוּ מֵעַוִּים, אָז נִבְהֲלוּ אַלּוּפֵי אֱדוֹם וְאֵילֵי מוֹאָב יֹאחֲזֵמוֹ רָעַד, וְאָמְרוּ: גַּם עָלֵינוּ תַּעֲבָר כּוֹס כָּזֶה. שֶׁאַף שֶׁאָנוּ מֻבְטָחִים שֶׁאֵינָם בָּאִים עָלֵינוּ, לְפִי שֶׁהַשֵּׁם הִזְהִירָם וְאָמַר גַּבֵּי אֱדוֹם 'אַל תִּתְגָּרוּ בָם' וְעַל מוֹאָב אָמַר 'אַל תִּתְגָּר בָּם', מִכָּל מָקוֹם אֶפְשָׁר שֶׁיִּהְיֶה הַשֵּׁם מְסַבֵּב סִבּוֹת שֶׁיִּזְכּוּ יִשְׂרָאֵל בְּאַרְצֵנוּ, שֶׁיָּקִים אֲחֵרִים שֶׁיִּקְחוּ אֶת אַרְצֵנוּ וְיָבוֹאוּ יִשְׂרָאֵל וְיִקְחוּ אֶת אַרְצֵנוּ מִיָּדָם, כְּדֶרֶךְ שֶׁעָשָׂה בַּפְּלִשְׁתִּים. וּמִשּׁוּם הָכֵי אָמַר: "אָז נִבְהֲלוּ אַלּוּפֵי אֱדוֹם, אֵילֵי מוֹאָב יֹאחֲזֵמוֹ רָעַד". וְחָזַר וְאָמַר: "נָמֹגוּ כֹּל ישְׁבֵי כְנָעַן", שֶׁהֵם הָאֻמּוֹת שֶׁהָיוּ יוֹדְעִים שֶׁעִקַּר מְגַמָּתָם שֶׁל יִשְׂרָאֵל הָיָה עֲלֵיהֶם לָרֶשֶׁת אֶת אַרְצָם. וְכַוָּנַת הַכָּתוּב הִיא לְהוֹדִיעַ אֶת יִשְׂרָאֵל: רְאוּ חִבַּתְכֶם לְפָנַי, שֶׁאֲפִלּוּ הָאֻמּוֹת שֶׁאֵינְכֶם רַשָּׁאִים לְהִתְגָּרוֹת בָּם אֲנִי מְסַבֵּב סִבּוֹת שֶׁתִּזְכּוּ בְּאַרְצָם, דְּהַיְנוּ שֶׁאֲנִי מֵקִים אֲחֵרִים שֶׁיָּבוֹאוּ וְיִקְחוּ אֶת אַרְצָם מִיָּדָם וְאַחֲרֵי כֵן תּוּכְלוּ אַתֶּם לִירשׁ אֶת אַרְצָם, וּכְמוֹ שֶׁכָּתַבְנוּ.
<b>וְחָזַר</b> וְאָמַר: "תְּבִאֵמוֹ וְתִטָּעֵמוֹ בְּהַר נַחֲלָתְךָ". כְּלוֹמַר, נְהִי שֶׁהִבְטַחְתָּנוּ שֶׁאַף אֱדוֹם וּמוֹאָב שֶׁהֻזְהַרְנוּ שֶׁלֹּא לְהִתְגָּרוֹת בָּם מִכָּל מָקוֹם הַשֵּׁם מְסַבֵּב סִבּוֹת שֶׁנִּירַשׁ אֶת אַרְצָם, דְּהַיְנוּ שֶׁבָּאִים אֲחֵרִים וְלוֹקְחִים אֶת אַרְצָם וְאַחַר כָּךְ בָּאִים יִשְׂרָאֵל וְזוֹכִים בְּאַרְצָם, וְהַטַּעַם הוּא לְפִי שֶׁכָּתוּב "כִּי לֹא אֶתֵּן לָכֶם מֵאַרְצָם", וְכֵן כָּתוּב "כִּי לֹא אֶתֵּן לְךָ מֵאַרְצוֹ", וְכֵיוָן שֶׁנֶּאֶמְרָה הָאַזְהָרָה בְּכִנּוּי לֹא חָל הָאִסּוּר אֶלָּא בִּהְיוֹתָהּ תַּחַת יָדָם, וְכִדְאָמְרִינַן: קוֹנָם לְבֵיתְךָ שֶׁאֲנִי נִכְנָס, מֵת אוֹ שֶׁמְּכָרוֹ לַאֲחֵרִים — מֻתָּר לִכָּנֵס בּוֹ, מִכָּל מָקוֹם הָוֵי אַלְיָה וְקוֹץ בָּהּ. שֶׁאִם אַתָּה אוֹמֵר דְּכֹל שֶׁהוּא בְּכִנּוּי לֹא חָל הָאִסּוּר אֶלָּא בִּהְיוֹת אוֹתוֹ דָבָר בִּרְשׁוּת הַנֶּאֱסָר, אִם כֵּן דָּרְשִׁינַן נָמֵי הַכִּנּוּי לוֹמַר שֶׁהָאוֹמֵר קוֹנָם לְבֵיתְךָ אֲפִלּוּ אִם נָפַל אָסוּר לִכָּנֵס בּוֹ, וְכִסְבָרַת הָרַ"ן דְּאִית לֵהּ דִּכְשֵׁם דְּדָרְשִׁינַן לְהֶתֵּר לוֹמַר שֶׁאִם מֵת אוֹ שֶׁמְּכָרוֹ לַאֲחֵרִים שֶׁמֻּתָּר לִכָּנֵס בְּאוֹתוֹ הַבַּיִת, הָכֵי נָמֵי דָרְשִׁינַן לֵהּ לְאִסּוּרָא לוֹמַר שֶׁאִם נָפַל וְחָזַר וּבְנָאוֹ דְּאָסוּר לִכָּנֵס בּוֹ, דְּבֵיתְךָ קָאָמָר — כֹּל שֶׁהוּא בֵּיתוֹ אָסוּר לִכָּנֵס לְבֵיתוֹ. וְאִם כֵּן, דּוֹר הַמִּדְבָּר אֵינָם בָּאִים לֶעָתִיד לָבוֹא, מִטַּעַם שֶׁנִּשְׁבַּע הַשֵּׁם וְאָמַר 'אִם יְבֹאוּן אֶל מְנוּחָתִי'; וְאַף עַל פִּי שֶׁנֶּחֱרַב וְחָזַר וּבְנָאוֹ, מִכָּל מָקוֹם כֹּל שֶׁהוּא בְּכִנּוּי אֲפִלּוּ שֶׁנָּפַל וְחָזַר וּבְנָאוֹ אָסוּר לִכָּנֵס בּוֹ. לָזֶה אָמַר דְּלֵיתַנְהוּ לְהָנָךְ מִלֵּי, אֶלָּא הִלְכְתָא כְּהָרִיטְבָ"א, דַּאֲפִלּוּ שֶׁאָמַר בְּכִנּוּי, אִם נָפַל וְחָזַר וּבְנָאוֹ — מֻתָּר לוֹ לְהִכָּנֵס בְּאוֹתוֹ בַּיִת, וּלְפִיכָךְ יְכוֹלִים דּוֹר הַמִּדְבָּר לָבוֹא אַף שֶׁנִּשְׁבַּע 'אִם יְבֹאוּן אֶל מְנוּחָתִי', מִשּׁוּם דְּדָרְשִׁינַן: לִמְנוּחָה זוֹ אֵינָם בָּאִים אֲבָל בָּאִים לִמְנוּחָה אַחֶרֶת. וְהִכְרִיחַ זֶה מִ'תְּבִאֵמוֹ וְתִטָּעֵמוֹ', וְלֹא אָמַר 'תְּבִאֵנוּ וְתִטָּעֵנוּ', לוֹמַר שֶׁמּשֶׁה רַבֵּנוּ עָלָיו הַשָּׁלוֹם אֵינוֹ נִכְנָס לְאֶרֶץ יִשְׂרָאֵל, וְעַל כָּרְחִין הַטַּעַם הוּא כְּדֵי שֶׁיִּהְיֶה נֶחֱרָב בֵּית הַמִּקְדָּשׁ, שֶׁאִם הָיָה משֶׁה נִכְנָס לֹא הָיָה הַבַּיִת נֶחֱרָב, לְפִי שֶׁהָיָה מְבַטֵּל יִצְרָא דַעֲבוֹדָה זָרָה, וּכְמוֹ שֶׁכָּתַבְנוּ; אַךְ עַכְשָׁו שֶׁאֵינוֹ נִכְנָס — אֵינוֹ מִתְבַּטֵּל יִצְרָא דַעֲבוֹדָה זָרָה, וְהַבַּיִת נֶחֱרָב, וּלְפִי זֶה יְכוֹלִים דּוֹר הַמִּדְבָּר לָבוֹא לֶעָתִיד לָבוֹא, לְפִי שֶׁיֵּשׁ הֶתֵּר לִשְׁבוּעַת הַמָּקוֹם שֶׁנִּשְׁבַּע 'אִם יְבֹאוּן אֶל מְנוּחָתִי', וְדָרְשִׁינַן: לִמְנוּחָה זוֹ אֵינָם בָּאִים אֲבָל בָּאִים הֵם לִמְנוּחָה אַחֶרֶת.
<b>וְאָמְרִינַן</b> בַּמִּדְרָשׁ: "מִקְּדָשׁ אֲדֹנָי כּוֹנְנוּ יָדֶיךָ". מִקְדָּשׁ רִאשׁוֹן וְשֵׁנִי, שֶׁנַּעֲשׂוּ עַל יְדֵי בְּנֵי אָדָם, שָׁלְטָה בָּהֶם יַד הָאֻמּוֹת; אֲבָל לֶעָתִיד לָבוֹא, שֶׁעָתִיד לְהִבָּנוֹת עַל יְדֵי הַקָּדוֹשׁ בָּרוּךְ הוּא, אֵין אֻמָּה וְלָשׁוֹן שׁוֹלֵט בּוֹ. וּבִמְכִילְתָּא (שירתא פ"י) וֶהֱבִיאָהּ רַשִׁ"י זַ"ל בְּפֵרוּשׁ הַתּוֹרָה: "מִקְּדָשׁ אֲדֹנָי כּוֹנְנוּ יָדֶיךָ. יְיָ יִמְלֹךְ לְעֹלָם וָעֶד". חָבִיב בֵּית הַמִּקְדָּשׁ, שֶׁהָעוֹלָם נִבְרָא בְּיָד אַחַת, שֶׁנֶּאֱמַר (ישעיה מח, יג): "אַף יָדִי יָסְדָה אֶרֶץ", וּמִקְדָּשׁ בִּשְׁתֵּי יָדַיִם. וְאֵימָתַי יִבָּנֶה בִּשְׁתֵּי יָדַיִם? בִּזְמַן שֶׁ'יְיָ יִמְלֹךְ לְעֹלָם וָעֶד' — לֶעָתִיד לָבוֹא שֶׁכָּל הַמְּלוּכָה שֶׁלּוֹ. עַד כָּאן. וְזֶהוּ כַּוָּנַת הַכָּתוּב: הַטַּעַם שֶׁ'תְּבִאֵמוֹ וְתִטָּעֵמוֹ בְּהַר נַחֲלָתְךָ' וְאֵינִי מַכְנִיסָם לָאָרֶץ הוּא, כְּדֵי שֶׁיָּבוֹאוּ דוֹר הַמִּדְבָּר 'מִקְּדָשׁ אֲדֹנָי כּוֹנְנוּ יָדֶיךָ', שֶׁהוּא לֶעָתִיד לָבוֹא. לְפִי שֶׁאִם אֲנִי נִכְנָס לְאֶרֶץ יִשְׂרָאֵל אֵינָם יְכוֹלִים לָבוֹא לֶעָתִיד לָבוֹא, אֲבָל עַכְשָׁו שֶׁאֵינִי מַכְנִיסָם יְכוֹלִים לָבוֹא לְ'מִקְּדָשׁ אֲדֹנָי כּוֹנְנוּ יָדֶיךָ', לְפִי שֶׁנֶּחֱרָב הַבַּיִת וְיֵשׁ הֶתֵּר לִשְׁבוּעַת הַשֵּׁם בַּמֶּה שֶׁנִּשְׁבַּע 'אִם יְבֹאוּן אֶל מְנוּחָתִי', דְּדָרְשִׁינַן: לִמְנוּחָה זוֹ אֵינָם בָּאִים אֲבָל בָּאִים הֵם לִמְנוּחָה אַחֶרֶת.
<b>הַכְּלָל</b> הָעוֹלֶה: שֶׁכַּוָּנַת הַכְּתוּבִים לוֹמַר, שֶׁאַף שֶׁהַשֵּׁם דּוֹרֵשׁ הַכִּנּוּי לְטוֹבָתָם שֶׁל יִשְׂרָאֵל וְדוֹרֵשׁ 'מֵאַרְצָם' וּ'מֵאַרְצוֹ' דַּוְקָא כְּשֶׁהִיא תַּחַת רְשׁוּתָם, אֲבָל כְּשֶׁיָּצְאָה מֵרְשׁוּתָם הֻתְּרָה לְיִשְׂרָאֵל, וּכְדִינָא דְמַתְנִיתִין דְּקוֹנָם בֵּיתְךָ שֶׁאֲנִי נִכְנָס דְּאִם מֵת אוֹ שֶׁמְּכָרוֹ לַאֲחֵרִים שֶׁמֻּתָּר לְהִכָּנֵס בָּהּ, מִכָּל מָקוֹם אֵינוֹ דוֹרֵשׁ הַכִּנּוּי לְרָעָתָם שֶׁל יִשְׂרָאֵל לוֹמַר שֶׁאִם נָפַל שֶׁיִּהְיֶה אָסוּר בּוֹ, דְּבֵיתְךָ קָאָמַר וּבֵיתוֹ הוּא, וְכִסְבָרַת הָרַ"ן, וְאִם כֵּן אֵינָם בָּאִים דּוֹר הַמִּדְבָּר לֶעָתִיד לָבוֹא מִפְּנֵי הַשְּׁבוּעָה שֶׁנִּשְׁבַּע 'אִם יְבֹאוּן אֶל מְנוּחָתִי', אֶלָּא סְבִירָא לֵהּ כִּסְבָרַת הָרִיטְבָ"א, דְּאַף שֶׁאָמַר בְּכִנּוּי אִם נָפַל וְחָזַר וּבְנָאוֹ מֻתָּר לְהִכָּנֵס בּוֹ, וּבָזֶה דּוֹר הַמִּדְבָּר בָּאִים הֵם לֶעָתִיד לָבוֹא, לְפִי שֶׁיֵּשׁ הֶתֵּר לִשְׁבוּעַת הַשֵּׁם שֶׁאָמַר 'אֲשֶׁר נִשְׁבַּעְתִּי בְאַפִּי אִם יְבֹאוּן אֶל מְנוּחָתִי', וְדָרְשִׁינַן: לִמְנוּחָה זוֹ אֵינָם בָּאִים אֲבָל בָּאִים הֵם לִמְנוּחָה אַחֶרֶת. וְהָיְתָה לַייָ הַמְּלוּכָה.

Chapter 9

<big><strong>דְּרוּשׁ תְּשִׁיעִי</strong></big>
<b>בַּמִּדְרָשׁ (ב"ר פרשה נח סימן ז): "גֵּר וְתוֹשָׁב אָנֹכִי עִמָּכֶם" (בראשית כג, ד). אִם תִּרְצוּ הֲרֵינִי גֵר, וְאִם לָאו הֲרֵינִי תּוֹשָׁב וְאֶטְּלֶנָּה מִן הַדִּין, שֶׁכָּךְ אָמַר לִי הַקָּדוֹשׁ בָּרוּךְ הוּא (שם יב, ז): "לְזַרְעֲךָ אֶתֵּן אֶת הָאָרֶץ" וְגוֹמֵר. עַד כָּאן.</b>
<b>בְּהַנְחֵל</b> עֶלְיוֹן אֶרֶץ זָבַת חָלָב וּדְבַשׁ, צְבִי הִיא לְכָל הָאֲרָצוֹת, מֻחְזֶקֶת הִיא בְּיָדֵנוּ מִימֵי קֶדֶם, שֶׁמִּשָּׁעָה שֶׁאָמַר הַשֵּׁם לְאַבְרָהָם (בראשית טו, יח): "לְזַרְעֲךָ נָתַתִּי אֶת הָאָרֶץ", זָכָה בָּהּ אַבְרָהָם. וְהָכֵי אָמְרִינַן בְּפֶרֶק הַמּוֹכֵר פֵּרוֹת (ב"ב ק ע"א): תַּנְיָא. הָלַךְ בָּהּ לְאָרְכָּהּ וּלְרָחְבָּהּ — קָנָה מְקוֹם הִלּוּכוֹ. דִּבְרֵי רַבִּי אֱלִיעֶזֶר. וְאָמְרִינַן: מַאי טַעְמָא דְרַבִּי אֱלִיעֶזֶר? דִּכְתִיב (בראשית יג, יז): "קוּם הִתְהַלֵּךְ בָּאָרֶץ לְאָרְכָּהּ וּלְרָחְבָּהּ, כִּי לְךָ אֶתְּנֶנָּה". הֲרֵי שֶׁהֻצְרַךְ הַשֵּׁם לְהַקְנוֹת הָאָרֶץ לְאַבְרָהָם בְּקִנְיָנִים דִּנְהִיגִי בֵּין אָדָם לַחֲבֵרוֹ, וְכֵיוָן שֶׁקְּנָאָהּ בַּחֲזָקָה זוֹ זָכָה בָּהּ אַבְרָהָם וְנַעֲשָׂת שֶׁלּוֹ.
<b>גַּם</b> בִּבְרֵאשִׁית רַבָּה פָּרָשַׁת לֶךְ לְךָ (פרשה לט סימן כד) אָמְרִינַן: "וַיִּבֶן שָׁם מִזְבֵּחַ לַייָ" (בראשית יב, ז). אָמַר רַבִּי אֶלְעָזָר: שְׁלשָׁה מִזְבְּחוֹת בָּנָה וְכוּ', וְאֶחָד לְקִנְיָנָהּ. וּפֵרֵשׁ מַהֲרַ"שׁ יָפֶה: וְאֶחָד לְקִנְיָנָהּ — פֵּרוּשׁ לִזְכּוֹת שֶׁיִּהְיֶה לוֹ קִנְיָן בָּאָרֶץ. וְהוּא אוֹתוֹ שֶׁבָּנָה בְּאֵלוֹנֵי מַמְרֵא כְּשֶׁאָמַר לוֹ "קוּם הִתְהַלֵּךְ בָּאָרֶץ". וְאָתְיָא כְּרַבִּי אֱלִיעֶזֶר, דְּיָלֵף מִנַּהּ בְּפֶרֶק הַמּוֹכֵר פֵּרוֹת: הָלַךְ בָּהּ לְאָרְכָּהּ וּלְרָחְבָּהּ — קָנָה מְקוֹם הִלּוּכוֹ. וַאֲפִלּוּ לְרַבָּנָן אִיכָּא לְאוֹקְמֵי דְּהָכָא בִּשְׁבִיל שֶׁל כְּרָמִים עָסְקִינַן, דִּבְכִי הַאי גַּוְנָא מוֹדוּ רַבָּנָן דְּקָנָה בְּהִלּוּךְ, כִּדְאִיתָא הָתָם. עַד כָּאן. הֲרֵי בְּהֶדְיָא דְּקָנָה אַבְרָהָם אֶרֶץ כְּנַעַן בְּקִנְיָנִים דִּנְהִיגִי בֵּין אָדָם לַחֲבֵרוֹ.
<b>וְאַף</b> עַל גַּב דְּלֹא זָכָה בָּהּ עַד דּוֹר רְבִיעִי, וּכְדִכְתִיב (שם טו, טז): "וְדוֹר רְבִיעִי יָשׁוּבוּ הֵנָּה", כְּבָר כָּתַב מַהֲרַ"שׁ יָפֶה בִּבְרֵאשִׁית רַבָּה סֵדֶר לֶךְ לְךָ (פרשה מא סימן יג) דְּאַבְרָהָם זָכָה בָּהּ מִיָּד מֵעַכְשָׁו לְזַרְעוֹ. כְּאָמְרָם (כתובות פב ע"א): מְשֹׁךְ וּקְנֵי מֵעַכְשָׁו וּלְאַחַר שְׁלשִׁים יוֹם דְּקָנָה. וְעַל כָּרְחִין לוֹמַר כֵּן, שֶׁהֲרֵי מִסּוּגְיָא הַנִּזְכֶּרֶת מוּכָח, דְּמַאי דְּקָאָמַר לֵהּ רַחֲמָנָא 'קוּם הִתְהַלֵּךְ בָּאָרֶץ' מִטַּעַם חֲזָקָה נָגְעוּ בָּהּ, וְאִם אָמַרְתָּ דְּלֹא זָכָה בָּהּ אַבְרָהָם מֵאוֹתָהּ שָׁעָה — לָא מְהַנְּיָא לֵהּ חֲזָקָה, דְּהָא קַיְמָא לָן: הָאוֹמֵר מְשֹׁךְ וּקְנֵי אוֹ חַזֵּק וּקְנֵי לְאַחַר שְׁלשִׁים יוֹם — לֹא קָנָה, מִשּׁוּם דְּכִי מָטֵי יוֹם שְׁלשִׁים כָּלְתָה לֵהּ מְשִׁיכָתוֹ וְחֶזְקָתוֹ. וְדַוְקָא בְּכֶסֶף אוֹ בִּשְׁטָר מְהַנֵּי לְאַחַר שְׁלשִׁים יוֹם, מִשּׁוּם דְּהָנָךְ קִנְיָנִים קָיְמִי בְּעִדָּנָא דְחָל שְׁעַת הַקְּנִיָּה, אֲבָל מְשִׁיכָה אוֹ חֲזָקָה לָא מְהַנֵּי לְאַחַר זְמַן, וְכַמְבֹאָר בְּדִבְרֵי הָרִאשׁוֹנִים זַ"ל. וְאִם כֵּן, עַל כָּרְחִין לוֹמַר דְּאַבְרָהָם דְּקָנָה הָאָרֶץ בַּחֲזָקָה — מֵאוֹתָהּ שָׁעָה זָכָה בָּהּ.
<b>וְהָכֵי</b> מוּכָח מִמַּאי דְּאָמְרִינַן בְּפֶרֶק רְבִיעִי דַעֲבוֹדָה זָרָה (נג ע"ב): אָמַר רַב יְהוּדָה אָמַר רַב: יִשְׂרָאֵל שֶׁזָּקַף לְבֵנָה לְהִשְׁתַּחֲווֹת לָהּ, וּבָא גוֹי וְהִשְׁתַּחֲוָה לָהּ — אֲסָרָהּ. מְנָלַן דַּאֲסָרָהּ? אָמַר רַבִּי אֶלְעָזָר: מִתְּחִלָּתָהּ שֶׁל אֶרֶץ יִשְׂרָאֵל, דַּאֲמַר רַחֲמָנָא (דברים יב, ג): "וַאֲשֵׁרֵיהֶם תִּשְׂרְפוּן בָּאֵשׁ". מִכְּדִי יְרֻשָּׁה הִיא לָהֶם מֵאֲבוֹתֵיהֶם, וְאֵין אָדָם אוֹסֵר דָּבָר שֶׁאֵינוֹ שֶׁלּוֹ. וּפֵרֵשׁ רַשִׁ"י: 'וַאֲשֵׁרֵיהֶם תִּשְׂרְפוּן'. אַלְמָא אִילָנוֹת נָמֵי אֲסִירִי. וּמִכְּדִי הָאָרֶץ וְכָל הַמְחֻבָּר לָהּ יְרֻשָּׁה הִיא לְיִשְׂרָאֵל מֵאֲבוֹתֵיהֶם, שֶׁהֲרֵי נֶאֱמַר לְאַבְרָהָם: "כִּי לְךָ אֶתְּנֶנָּה", וְגוֹיִם שֶׁבָּאוּ אַחַר כָּךְ לֹא יָכְלוּ לְאָסְרָן בְּהִשְׁתַּחֲוָאָה. עַד כָּאן. הֲרֵי מוּכָח מֵהָכָא, דְּמִשָּׁעָה שֶׁנְּתָנָהּ הַשֵּׁם לְאַבְרָהָם זָכָה בָּהּ הוּא וְזַרְעוֹ אַחֲרָיו, אַף קֹדֶם שֶׁנִּכְנְסוּ לְאֶרֶץ יִשְׂרָאֵל זָכוּ מִכֹּחַ יְרֻשָּׁה, וּמִשּׁוּם הָכֵי מִן הַדִּין לֹא הָיוּ הָאֲשֵׁרוֹת אֲסוּרוֹת, מִשּׁוּם דְּאֵין אָדָם אוֹסֵר דָּבָר שֶׁאֵינוֹ שֶׁלּוֹ.
<b>וְזֶה</b> מְבֹאָר נָמֵי בַּמַּאֲמָר הַפּוֹנֶה קָדִים. וּכְבָר הֵבִיא רַשִׁ"י אַגָּדָה זוֹ בְּפֵרוּשׁ הַתּוֹרָה, וְהִקְשָׁה הָרְאֵ"ם זַ"ל, דְּרַשִׁ"י כָּתַב בְּפָרָשַׁת לֶךְ לְךָ גַּבֵּי "וַיְהִי רִיב בֵּין רֹעֵי מִקְנֵה אַבְרָם וּבֵין רֹעֵי מִקְנֵה לוֹט" (בראשית יג, ז), שֶׁהָיוּ רוֹעָיו שֶׁל לוֹט רְשָׁעִים וּמַרְעִים בִּשְׂדוֹת אֲחֵרִים, וְרוֹעֵי אַבְרָם מוֹכִיחִים אוֹתָם עַל הַגָּזֵל, וְהֵם אוֹמְרִים: נִתְּנָה הָאָרֶץ לְאַבְרָהָם, וְלוֹ אֵין יוֹרֵשׁ, וְלוֹט יוֹרְשׁוֹ, וְאֵין זֶה גָזֵל. וְהַכָּתוּב אוֹמֵר (שם): "וְהַכְּנַעֲנִי וְהַפְּרִזִּי אָז בָּאָרֶץ", וְלֹא זָכָה בָּהּ אַבְרָהָם עֲדַיִן. עַד כָּאן. מַשְׁמַע, שֶׁכָּל זְמַן שֶׁהַכְּנַעֲנִי בָּאָרֶץ אֵינוֹ זוֹכֶה בָּהּ לִטֹּל אוֹתָהּ מִן הַדִּין. וְתֵרֵץ, דְּשָׁנֵי הָתָם, שֶׁבְּאוֹתָהּ שָׁעָה לֹא הָיָה לוֹ זֶרַע, וְהַשֵּׁם אָמַר לוֹ 'לְזַרְעֲךָ אֶתֵּן', וְכָל זְמַן שֶׁלֹּא הָיָה לוֹ זֶרַע — הַכְּנַעֲנִי וְהַפְּרִזִּי הַיּוֹשֵׁב בָּהּ מִתְּחִלָּתָהּ זוֹכֶה בָּהּ יוֹתֵר מֵאַבְרָהָם שֶׁרוֹצֶה לִזְכּוֹת בָּהּ עַתָּה מִכֹּחַ זַרְעוֹ. אֲבָל עַכְשָׁו שֶׁכְּבָר נוֹלַד לוֹ זֶרַע וּכְבָר זָכָה בָּהּ, אַף עַל פִּי שֶׁהַכְּנַעֲנִי וְהַפְּרִזִּי קַיָּם יָכוֹל לִטֹּל אוֹתָהּ מֵהַדִּין. וּמִכָּל מָקוֹם לֹא נָחָה דַעְתּוֹ שֶׁל הָרַב בְּתֵרוּץ זֶה, וְכָתַב דְּמִלְּשׁוֹן בְּרֵאשִׁית רַבָּה דְּגַבֵּי 'וְהַכְּנַעֲנִי וְהַפְּרִזִּי' לֹא מַשְׁמַע כֵּן. עַד כָּאן דְּבָרָיו. וְהַדִּין עִמּוֹ בַּמֶּה שֶׁלֹּא נָחָה דַעְתּוֹ בְּתֵרוּצוֹ, מִשּׁוּם דְּבִבְרֵאשִׁית רַבָּה (פרשה מא סימן ו) אָמְרִינַן: אָמַר לָהֶם הַקָּדוֹשׁ בָּרוּךְ הוּא: כָּךְ אָמַרְתִּי לוֹ: "לְזַרְעֲךָ נָתַתִּי אֶת הָאָרֶץ הַזֹּאת". אֵימָתַי? לִכְשֶׁיִּתְעַקְּרוּ שִׁבְעָה עֲמָמִין מִתּוֹכָהּ. "וְהַכְּנַעֲנִי וְהַפְּרִזִּי אָז ישֵׁב בָּאָרֶץ" — עַד עַכְשָׁו מִתְבַּקֵּשׁ לָהֶם זְכוּת בָּאָרֶץ. עַד כָּאן. מַשְׁמַע, דְּעִקַּר הַדָּבָר תָּלוּי בַּמֶּה שֶׁיֵּעָקְרוּ שִׁבְעָה עֲמָמִין מִתּוֹכָהּ. וְאִם כֵּן הָדְרָא קֻשְׁיַן לְדוּכְתִין, דְּהֵיכִי קָאָמַר אַבְרָהָם: וְאִם לָאו הֲרֵינִי תּוֹשָׁב וְאֶטְּלֶנָּה מֵהַדִּין, וַהֲלוֹא כָּל זְמַן שֶׁלֹּא נֶעֶקְרוּ שִׁבְעָה עֲמָמִין לֹא זָכָה עֲדַיִן בְּאֶרֶץ יִשְׂרָאֵל. וְהָרְאֵ"ם לֹא תֵּרֵץ כְּלוּם לְקֻשְׁיָתוֹ, וּמַהֲרַ"שׁ יָפֶה נִדְחַק הַרְבֵּה בָּזֶה, יְעֻיַּן שָׁם.
<b>וְלִי</b> נִרְאֶה, דְּזֶה יוּבַן עִם מַאי דְּאָמְרִינַן בְּפֶרֶק קַמָּא דְרֹאשׁ הַשָּׁנָה (יג ע"א): בְּעוֹ מִנֵּהּ חַבְרַיָּא מֵרַב כָּהֲנָא: עֹמֶר שֶׁהִקְרִיבוּ יִשְׂרָאֵל בִּכְנִיסָתָם לָאָרֶץ מֵהֵיכָן הִקְרִיבוּהוּ? אִם תֹּאמַר דְּעַיֵּל שְׁלִישׁ בְּיַד נָכְרִי, 'קְצִירְכֶם' אֲמַר רַחֲמָנָא (ויקרא כג, י) וְלֹא קְצִיר נָכְרִי. אֶלָּא דְלָא עַיֵּל שְׁלִישׁ בְּיַד נָכְרִי. עַד כָּאן. וְהַתּוֹסָפוֹת הִקְשׁוּ שָׁם: 'קְצִירְכֶם' אֲמַר רַחֲמָנָא וְלֹא קְצִיר נָכְרִי. וְאַף עַל גַּב דִּירֻשָּׁה הִיא לָהֶם מֵאֲבוֹתֵיהֶם, כִּדְאִיתָא בַּעֲבוֹדָה זָרָה, דַּאֲמַר רַחֲמָנָא: "וַאֲשֵׁרֵיהֶם תִּשְׂרְפוּן בָּאֵשׁ", מִכְּדִי יְרֻשָּׁה הִיא לָהֶם מֵאֲבוֹתֵיהֶם וְאֵין אָדָם אוֹסֵר דָּבָר שֶׁאֵינוֹ שֶׁלּוֹ, מִכָּל מָקוֹם יֵשׁ לָהֶם בַּמֶּה שֶׁזָּרַע. וּמִכָּל מָקוֹם דָּיֵק הָתָם שַׁפִּיר, מִשּׁוּם אֲשֵׁרוֹת שֶׁמִּדּוֹרוֹת רִאשׁוֹנִים. עַד כָּאן. וְהִנֵּה סִיּוּם דִּבְרֵי הַתּוֹסָפוֹת הַלָּלוּ, שֶׁכָּתְבוּ: וּמִכָּל מָקוֹם דָּיֵק הָתָם שַׁפִּיר מִשּׁוּם אֲשֵׁרוֹת שֶׁמִּדּוֹרוֹת רִאשׁוֹנִים, הֵם סְתוּמִים וַחֲתוּמִים. דְּמִלְּבַד שֶׁהַדְּבָרִים מִצַּד עַצְמָם אֵין לָהֶם מוּבָן, גַּם עִם מַה שֶּׁחִלְּקוּ בֵּין קַרְקַע עַצְמוֹ לְמַה שֶּׁזָּרַע בּוֹ אֵין לַדְּבָרִים הַלָּלוּ קֶשֶׁר כְּלָל. דְּהָתָם בַּגְּמָרָא הָכֵי אָמְרִינַן: יִשְׂרָאֵל שֶׁזָּקַף לְבֵנָה לְהִשְׁתַּחֲווֹת לָהּ, וּבָא גוֹי וְהִשְׁתַּחֲוָה לָהּ — אֲסָרָהּ. מִדַּאֲמַר רַחֲמָנָא: "וַאֲשֵׁרֵיהֶם תִּשְׂרְפוּן בָּאֵשׁ". מִכְּדִי יְרֻשָּׁה הִיא לָהֶם מֵאֲבוֹתֵיהֶם, וְאֵין אָדָם אוֹסֵר דָּבָר שֶׁאֵינוֹ שֶׁלּוֹ. וְאִי מִשּׁוּם הָנָךְ דְּמֵעִקָּרָא. וּפֵרֵשׁ רַשִׁ"י: וְאִי מִשּׁוּם אֲשֵׁרוֹת דְּמֵעִקָּרָא הָיוּ, קֹדֶם שֶׁנִּתְּנוּ לְאַבְרָהָם. בְּבִטּוּלָא בְּעָלְמָא סַגִּי לְהוּ. וּפֵרֵשׁ רַשִׁ"י: מִכְּדִי עֲבוֹדָה זָרָה שֶׁל נָכְרִי בְּבִטּוּל סַגִּי לֵהּ, וְקַיְמָא לָן: נָכְרִי מְבַטֵּל עֲבוֹדָה זָרָה עַל כָּרְחוֹ, לִיכְפִּינְהוּ לְנָכְרִים דְּלִיבַטְּלִינְהוּ. אֶלָּא מִדִּפְלַחוּ יִשְׂרָאֵל לָעֵגֶל גַּלּוּ אַדַּעְתַּיְהוּ דְּנִיחָא לְהוּ בַּעֲבוֹדָה זָרָה, וְכִי אָתֵי גוֹי וּפָלַח לַהּ — שְׁלִיחוּתַיְהוּ עָבֵד, הִלְכָּךְ הָוְיָא עֲבוֹדָה זָרָה שֶׁל יִשְׂרָאֵל וְאֵינָהּ בְּטֵלָה עוֹלָמִית. עַד כָּאן. וְאִם כֵּן, מַה הִיא כַּוָּנַת הַתּוֹסָפוֹת בַּמֶּה שֶׁכָּתְבוּ וּמִכָּל מָקוֹם דָּיֵק הָתָם שַׁפִּיר וְכוּ'.
<b>וְהַנִּרְאֶה</b> אֶצְלִי הוּא, דְּעִקַּר הַגִּרְסָא הִיא: וּמִכָּל מָקוֹם דָּחֵי הָתָם שַׁפִּיר וְכוּ'. וְהַכַּוָּנָה: שֶׁהֻקְשָׁה לָהֶם, דִּלְפִי מַה שֶּׁתֵּרְצוּ דְּמִכָּל מָקוֹם יֵשׁ לוֹ בַּמֶּה שֶׁזָּרַע, הֵיכִי יָלֵף הָתָם דְּיִשְׂרָאֵל שֶׁזָּקַף לְבֵנָה לְהִשְׁתַּחֲווֹת לָהּ וּבָא גוֹי וְהִשְׁתַּחֲוָה לָהּ דַּאֲסָרָהּ מִדַּאֲמַר רַחֲמָנָא "וַאֲשֵׁרֵיהֶם תִּשְׂרְפוּן בָּאֵשׁ", מִכְּדִי יְרֻשָּׁה הִיא לָהֶם מֵאֲבוֹתֵיהֶם? אֵימָא דְּמַאי דַּאֲסַר רַחֲמָנָא הוּא מִשּׁוּם דְּיֵשׁ לְגוֹי בַּמֶּה שֶׁזָּרַע, וְאִם זֶה נָטַע אִילָן וַעֲבָדוֹ — אֲסָרוֹ לְפִי שֶׁהוּא שֶׁלּוֹ. דּוּמְיָא דְעֹמֶר, דְּאִם הֵבִיא שְׁלִישׁ בְּיַד גּוֹי קָרֵינַן בֵּהּ קְצִיר גּוֹיִם. וְהִנֵּה לְפִי הָאֱמֶת לָא קַשְׁיָא כְּלָל, דְּבַמֶּה שֶׁתֵּרְצוּ לַקֻּשְׁיָא הָאַחֶרֶת וְאִי מִשּׁוּם הָנָךְ דְּמֵעִקָּרָא, שֶׁתֵּרְצוּ בְּבִטּוּלָא בְּעָלְמָא סַגִּי לְהוּ, אִדַּחְיָא נָמֵי קֻשְׁיָא זוֹ. דְּאִם הָיִינוּ מַקְשִׁים לוֹ דְּהָא גוֹי יֵשׁ לוֹ בַּמֶּה שֶׁזָּרַע, אַכַּתִּי הֲוָה מְתָרֵץ בְּבִטּוּלָא בְּעָלְמָא סַגִּי לְהוּ. וְהַקֻּשְׁיָא אֵינָהּ אֶלָּא לַמַּקְשֶׁה, שֶׁהִקְשָׁה וְאֵימָא מִשּׁוּם הָנָךְ דְּמֵעִקָּרָא, אַמַּאי לֹא הִקְשָׁה וְאֵימָא מִשּׁוּם דְּיֵשׁ לְגוֹי בַּמֶּה שֶׁזָּרַע? לָזֶה תֵּרְצוּ: וּמִכָּל מָקוֹם דָּחֵי הָתָם שַׁפִּיר מִשּׁוּם אֲשֵׁרוֹת שֶׁמִּדּוֹרוֹת רִאשׁוֹנִים. כְּלוֹמַר, מַה שֶּׁרָצָה הַפַּשְׁטָן לִלְמֹד הַדִּין מִשּׁוּם דְּאֵין אָדָם אוֹסֵר דָּבָר שֶׁאֵינוֹ שֶׁלּוֹ, כְּבָר דָּחָה רְאָיָה זוֹ שַׁפִּיר מִשּׁוּם אֲשֵׁרוֹת שֶׁמִּדּוֹרוֹת רִאשׁוֹנִים. וְאִין הָכֵי נָמֵי שֶׁהָיָה יָכוֹל לִדְחוֹת רְאָיָה זוֹ מִשּׁוּם דְּיֵשׁ לְגוֹי בַּמֶּה שֶׁזָּרַע, אֶלָּא דְּבַמֶּה שֶׁתֵּרֵץ בְּבִטּוּלָא בְּעָלְמָא סַגִּי לְהוּ נִדְחָה נָמֵי הַדְּחִיָּה הָאַחֶרֶת דְּיֵשׁ לְגוֹי בַּמֶּה שֶׁזָּרַע. זֶה נִרְאֶה לִי בְּכַוָּנַת דִּבְרֵי הַתּוֹסָפוֹת.
<b>נִמְצִינוּ</b> לְמֵדִין מִדִּבְרֵי הַתּוֹסָפוֹת, דְּגוּף הָאָרֶץ נִתְּנָה לְאַבְרָהָם מֵאוֹתָהּ שָׁעָה, וְזָכוּ בָּהּ יִשְׂרָאֵל אַף קֹדֶם שֶׁיֵּעָקְרוּ שִׁבְעָה עֲמָמִים, מִשּׁוּם דִּירֻשָּׁה הִיא לָהֶם מֵאֲבוֹתֵיהֶם, אַךְ אַף עַל פִּי כֵן יֵשׁ לְגוֹי בַּמֶּה שֶׁזָּרַע, שֶׁהִשְׁאִיר לָהֶם הַשֵּׁם זְכוּת שֶׁיִּזְרְעוּ עַד שֶׁיֵּעָקְרוּ מִמֶּנָּה שִׁבְעָה עֲמָמִים. וּבָזֶה אָתוּ כָּל דִּבְרֵי רַשִׁ"י כִּפְשָׁטָן. דִּבְפָרָשַׁת לֶךְ לְךָ, שֶׁהָיוּ רוֹעָיו שֶׁל לוֹט מַרְעִים בְּהֶמְתָּם בִּשְׂדוֹת אֲחֵרִים וְהָיוּ סְבוּרִים לוֹמַר דְּאֵין לְגוֹי בַּמֶּה שֶׁזָּרַע מִשָּׁעָה שֶׁנִּתְּנָה הָאָרֶץ לְאַבְרָהָם, מִשּׁוּם הָכֵי כִּנָּה אוֹתָם הַכָּתוּב וְאָמַר: "וְהַכְּנַעֲנִי וְהַפְּרִזִּי אָז בָּאָרֶץ", כְּלוֹמַר, דְּכָל זְמַן שֶׁלֹּא נֶעֶקְרוּ הַשִּׁבְעָה עֲמָמִים יֵשׁ לְגוֹי בַּמֶּה שֶׁזָּרַע, וְאִם כֵּן מַה שֶּׁהָיוּ מַרְעִים רוֹעֵי לוֹט בְּהֶמְתָּם בִּשְׂדוֹת אֲחֵרִים גָּזֵל הוּא בְּיָדָם. אַךְ גַּבֵּי אַבְרָהָם שֶׁרָצָה לִזְכּוֹת בְּקַרְקַע לַאֲחֻזַּת קֶבֶר, שַׁפִּיר קָאָמַר: הֲרֵינִי תּוֹשָׁב וְאֶטְּלֶנָּה מִן הַדִּין, מִשּׁוּם דְּמִשָּׁעָה שֶׁנִּתְּנָה לוֹ זָכָה בָּהּ.
<b>וּרְאָיָה</b> לָזֶה דְּמֵאוֹתָהּ שָׁעָה זָכָה בָּהּ אַבְרָהָם בְּעִקַּר הַקַּרְקַע, מִדְּאָמְרִינַן בְּפֶרֶק הַמּוֹכֵר פֵּרוֹת (ב"ב ק ע"א): תַּנְיָא. הָלַךְ בָּהּ לְאָרְכָּהּ וּלְרָחְבָּהּ — קָנָה מְקוֹם הִלּוּכוֹ. מַאי טַעְמָא? דִּכְתִיב (בראשית יז, יג): "קוּם הִתְהַלֵּךְ בָּאָרֶץ לְאָרְכָּהּ וּלְרָחְבָּהּ, כִּי לְךָ אֶתְּנֶנָּה". עַד כָּאן. הֲרֵי דִסְבִירָא לֵהּ, דְּמַאי דְּקָאָמַר לֵהּ רַחֲמָנָא לְאַבְרָהָם 'קוּם הִתְהַלֵּךְ בָּאָרֶץ' — מִטַּעַם חֲזָקָה נָגְעוּ בָּהּ, כְּדִכְתַבְנָא לְעֵיל. וְאִם כֵּן, אַבְרָהָם דְּקָנָה בַּחֲזָקָה, עַל כָּרְחִין לוֹמַר דְּמֵאוֹתָהּ שָׁעָה זָכָה בָּהּ.
<b>וְהָכֵי</b> אָמְרִינַן בִּירוּשַׁלְמִי פֶּרֶק שֵׁנִי דְחַלָּה (הלכה א), עֲלַהּ דְּמַתְנִיתִין דְּפֵרוֹת חוּצָה לָאָרֶץ שֶׁנִּכְנְסוּ לָאָרֶץ רַבִּי אֱלִיעֶזֶר פּוֹטֵר וְרַבִּי עֲקִיבָא מְחַיֵּב, וְאָמְרִינַן: מַאי טַעְמָא דְרַבִּי אֱלִיעֶזֶר? "מִלֶּחֶם הָאָרֶץ" (במדבר טו, יט) — וְלֹא לֶחֶם שֶׁל חוּצָה לָאָרֶץ. מַאי טַעְמָא דְרַבִּי עֲקִיבָא? "אֶל הָאָרֶץ אֲשֶׁר אֲנִי מֵבִיא אֶתְכֶם שָׁמָּה" (שם שם, יח) — שָׁמָּה אַתֶּם חַיָּבִין בֵּין בְּפֵרוֹת הָאָרֶץ בֵּין בְּפֵרוֹת חוּצָה לָאָרֶץ. וְאָמְרִינַן, דְּהֵשִׁיב רַבִּי עֲקִיבָא אֶת רַבִּי אֱלִיעֶזֶר: אִי אַתָּה מוֹדֶה לִי בְּשָׁעָה שֶׁנִּכְנְסוּ יִשְׂרָאֵל לָאָרֶץ וּמָצְאוּ בְּצֵקוֹת וּקְמָחִין שֶׁהֵן חַיָּבִין בְּחַלָּה? וְלָאו גִּדּוּלֵי פְּטוֹר נִינְהוּ?! וְאָמַר רַבִּי יוֹסֵי: תְּמֵהַנִי אֵיךְ רַבִּי עֲקִיבָא מוֹתִיב אֶת רַבִּי אֱלִיעֶזֶר. תָּמָן עַד שֶׁלֹּא נִכְנְסוּ לָהּ לְמַפְרֵעַ יָרְשׁוּ, דְּאָמַר רַב הוּנָא בְּשֵׁם רַבִּי שְׁמוּאֵל בַּר נַחֲמָן: 'לְזַרְעֲךָ אֶתֵּן' אֵין כְּתִיב כָּאן, אֶלָּא 'לְזַרְעֲךָ נָתַתִּי' — כְּבָר נָתַתִּי. וְאָמְרִינַן תּוּ הָתָם, דְּאַף רַבִּי אֱלִיעֶזֶר מוֹדֶה לְרַבִּי עֲקִיבָא בִּבְצֵקוֹת וּקְמָחִין שֶׁמָּצְאוּ יִשְׂרָאֵל בִּכְנִיסָתָם לָאָרֶץ, שֶׁהַכֹּל הוֹלֵךְ אַחַר הַקְּרִימָה. עַד כָּאן. הֲרֵי דִסְבִירָא לֵהּ דְּיִשְׂרָאֵל זָכוּ בָּאָרֶץ מִשָּׁעָה שֶׁנִּתְּנָה הָאָרֶץ לְאַבְרָהָם.
<b>וְכִי</b> תֵּימָא: לְפִי מַה שֶּׁכָּתַבְנוּ בְּשֵׁם הַתּוֹסָפוֹת, דְּאַף דְּאֶרֶץ יִשְׂרָאֵל מֻחְזֶקֶת הִיא מֵאֲבוֹתֵיהֶם מִכָּל מָקוֹם יֵשׁ לְגוֹי בַּמֶּה שֶׁזָּרַע, אִם כֵּן מַה תָּמַהּ רַבִּי יוֹסֵי עַל רַבִּי עֲקִיבָא מִטַּעְמָא דְעַד שֶׁלֹּא נִכְנְסוּ יָרְשׁוּ, מִכָּל מָקוֹם אַכַּתִּי יֵשׁ לְגוֹי בַּמֶּה שֶׁזָּרַע. הָא לָא קַשְׁיָא כְּלָל, מִשּׁוּם דְּגַבֵּי חַלָּה לָא אִכְפַּת לָן אִם הִיא שֶׁל גּוֹי אוֹ לֹא, דְּהָא תְּנַן פֶּרֶק שְׁלִישִׁי דְחַלָּה (משנה ה): גּוֹי שֶׁנָּתַן מַתָּנָה לְיִשְׂרָאֵל, עַד שֶׁלֹּא גִּלְגֵּל חַיָּב, וּמִשֶּׁגִּלְגֵּל פָּטוּר. הֲרֵי שֶׁאַף שֶׁהַקֶּמַח הִיא שֶׁל גּוֹי, מֵאַחַר שֶׁבָּא לְיִשְׂרָאֵל קֹדֶם גִּלְגּוּל — חַיֶּבֶת. וְרַבִּי אֱלִיעֶזֶר פּוֹטֵר פֵּרוֹת חוּצָה לָאָרֶץ שֶׁבָּאוּ לָאָרֶץ אַף שֶׁהָיָה הַגִּלְגּוּל בָּאָרֶץ, מֵאַחַר שֶׁהָיוּ גִדּוּלֵי פְּטוֹר, דְּהַיְנוּ שֶׁנִּזְרְעוּ בְּחוּצָה לָאָרֶץ. וְעַל זֶה הֵשִׁיב לוֹ רַבִּי עֲקִיבָא מִקְּמָחִין שֶׁמָּצְאוּ יִשְׂרָאֵל בִּכְנִיסָתָם לָאָרֶץ שֶׁחַיָּבִין אַף דְּהָווּ גִדּוּלֵי פְּטוֹר, שֶׁהֲרֵי כְּשֶׁנִּזְרְעוּ עֲדַיִן לֹא זָכוּ יִשְׂרָאֵל בָּאָרֶץ, וְאִם כֵּן חֲשִׁיבִי גִדּוּלֵי פְּטוֹר, וַאֲפִלּוּ הָכֵי חַיָּבִים בְּחַלָּה מֵאַחַר שֶׁהַגִּלְגּוּל אוֹ קֵרוּם פָּנִים — לְמַר כִּדְאִית לֵהּ וּלְמַר כִּדְאִית לֵהּ — הָיָה לְאַחַר שֶׁבָּאוּ יִשְׂרָאֵל לָאָרֶץ, וְאִם כֵּן הָוֵי כְּמוֹ פֵּרוֹת חוּצָה לָאָרֶץ שֶׁבָּאוּ לָאָרֶץ. וְעַל זֶה תָּמַהּ רַבִּי יוֹסֵי וְאָמַר, דְּלָא דָמֵי גִלְגּוּל, מִשּׁוּם דְּהָתָם לָא חֲשִׁיבִי גִדּוּלֵי פְּטוֹר מִשּׁוּם דְּאֶרֶץ יִשְׂרָאֵל מֻחְזֶקֶת הִיא בְּיַד יִשְׂרָאֵל, דִּירֻשָּׁה הִיא לָהֶם מֵאֲבוֹתֵיהֶם, וַהֲרֵי זֶה כְּגוֹי שֶׁנָּתַן מַתָּנָה קֶמַח לְיִשְׂרָאֵל וְגִלְגְּלָהּ יִשְׂרָאֵל דְּחַיֶּבֶת בְּחַלָּה.
<b>וְהָא</b> דְכָתַב הָרַמְבַּ"ם בְּפֶרֶק עֲשִׂירִי מֵהִלְכוֹת מַעֲשֵׂר שֵׁנִי (דין ט): מַה שֶּׁנָּטְעוּ כְּנַעֲנִים עַד שֶׁלֹּא בָּאוּ אֲבוֹתֵינוּ — פָּטוּר, עַל כָּרְחִין לָאו מִשּׁוּם דְּקֹדֶם שֶׁבָּאוּ יִשְׂרָאֵל לָאָרֶץ לֹא זָכוּ בָּהּ, דְּהָא טַעַם זֶה אֵינוֹ מַעֲלֶה וּמוֹרִיד כְּלָל, דְּהָא קַיְמָא לָן (קידושין לט ע"א) דְּעָרְלָה בְּחוּצָה לָאָרֶץ הֲלָכָה לְמשֶׁה מִסִּינַי, וְגַבֵּי עָרְלָה אֵין חִלּוּק בֵּין נְטָעָהּ גּוֹי לִנְטָעָהּ יִשְׂרָאֵל, וְכַמְבֹאָר. וְאִם כֵּן, אַף דְּנֵימָא דְּיִשְׂרָאֵל קֹדֶם כְּנִיסָתָם לָאָרֶץ לֹא זָכוּ בָּהּ וּכְחוּצָה לָאָרֶץ חֲשִׁיבָא, מִכָּל מָקוֹם מַה שֶּׁנָּטְעוּ כְּנַעֲנִים עַד שֶׁלֹּא בָּאוּ אֲבוֹתֵינוּ לָאָרֶץ אַמַּאי פָּטוּר? וְכִי גָרַע מִמַּה שֶּׁנָּטַע גּוֹי בְּחוּצָה לָאָרֶץ דְּאָסוּר מֵהֲלָכָה לְמשֶׁה מִסִּינַי?! אֶלָּא וַדַּאי דְּהָתָם טַעְמָא אַחֲרִינָא אִיכָּא, דִּכְתִיב (ויקרא יט, כג): "כִּי תָבֹאוּ אֶל הָאָרֶץ וּנְטַעְתֶּם", וּגְזֵרַת הַכָּתוּב הִיא שֶׁתְּהֵא הַנְּטִיעָה אַחַר הַבִּיאָה, וְכִדְאִיתָא בְּתוֹרַת כֹּהֲנִים וּבִירוּשַׁלְמִי יְעֻיַּן שָׁם.
<b>בְּאֹפֶן</b> שֶׁלָּמַדְנוּ, שֶׁיִּשְׂרָאֵל קֹדֶם שֶׁנִּכְנְסוּ לָאָרֶץ זָכוּ בָּהּ מִשּׁוּם דִּירֻשָּׁה הִיא לָהֶם מֵאֲבוֹתֵיהֶם. וְהָכֵי אָמְרִינַן בְּפֶרֶק יֵשׁ נוֹחֲלִין (ב"ב דף קיט ע"א), דִּבְנוֹת צְלָפְחָד נָטְלוּ חֵלֶק אֲבִיהֶן שֶׁהָיָה בְּכוֹר וְהָיָה לוֹ שְׁנֵי חֲלָקִים בְּנִכְסֵי חֵפֶר. וְהִקְשׁוּ: וְאַמַּאי? רָאוּי הוּא, וְאֵין הַבְּכוֹר נוֹטֵל בְּרָאוּי כִּבְמֻחְזָק. וְתֵרְצוּ: אֶרֶץ יִשְׂרָאֵל מֻחְזֶקֶת הִיא. וְהִקְשׁוּ מִדְּתַנְיָא: שִׁמְעוֹן הַשִּׁקְמוֹנִי אוֹמֵר: יוֹדֵעַ הָיָה משֶׁה רַבֵּנוּ שֶׁבְּנוֹת צְלָפְחָד יוֹרְשׁוֹת הֵן, אֲבָל לֹא הָיָה יוֹדֵעַ אִם נוֹטְלוֹת חֵלֶק בְּכוֹרָה אִם לָאו. וְאִי סָלְקָא דַעְתָּךְ אֶרֶץ יִשְׂרָאֵל מֻחְזֶקֶת הִיא, מַאי קָא מְסַפְּקָא לֵהּ? הִיא גוּפַהּ קָא מְסַפְּקָא לֵהּ, דִּכְתִיב (שמות ו, ח): "וְנָתַתִּי אֹתָהּ לָכֶם מוֹרָשָׁה אֲנִי יְיָ", יְרֻשָּׁה הִיא לָכֶם מֵאֲבוֹתֵיכֶם, אוֹ דִלְמָא שֶׁמּוֹרִישִׁים וְאֵינָם יוֹרְשִׁים. וּפְשַׁטוּ לֵהּ תַּרְוַיְהוּ: יְרֻשָּׁה הִיא לָכֶם מֵאֲבוֹתֵיכֶם, וּמוֹרִישִׁים וְאֵינָם יוֹרְשִׁים. עַד כָּאן. וּפֵרֵשׁ רַשְׁבַּ"ם, דְּמַאי דִּפְשִׁיטָא לְהוּ דִירֻשָּׁה הִיא לָכֶם מֵאֲבוֹתֵיכֶם הַיְנוּ מִדְּקָאָמַר רַחֲמָנָא לְמשֶׁה (במדבר כז, ז): "וְהַעֲבַרְתָּ אֶת נַחֲלַת אֲבִיהֶן לָהֶן", וְאָמְרִינַן: זוֹ חֵלֶק בְּכוֹרָה, שָׁמְעַת מִנַּהּ דְּאֶרֶץ יִשְׂרָאֵל מֻחְזֶקֶת הִיא מִשּׁוּם דִּירֻשָּׁה הִיא לָהֶם מֵאֲבוֹתֵיהֶם. עַד כָּאן.
<b>וּמַה</b> שֶּׁקָּשֶׁה לָזֶה מֵאוֹתָהּ שֶׁכָּתְבוּ הַתּוֹסָפוֹת בְּפֶרֶק שְׁלִישִׁי דְקִדּוּשִׁין (סא ע"ב ד"ה אי לא כתב ארץ כנען), שֶׁהִקְשׁוּ: וְקָשֶׁה, דְּהֵיכִי תִּסַּק אַדַּעְתִּין שֶׁלֹּא יִטְּלוּ כְּלָל בְּאֶרֶץ כְּנַעַן, כֵּיוָן שֶׁסִּיְּעוּ בְּכִבּוּשׁ כְּמוֹ אֲחֵרִים. וְיֵשׁ לוֹמַר, דְּסָלְקָא דַעְתָּךְ אָמֵינָא, כֵּיוָן שֶׁהֻקְצָה אֶרֶץ כְּנַעַן לִשְׁאָר שְׁבָטִים, שֶׁהֲרֵי מֵאוֹתָהּ שָׁעָה שֶׁשָּׁאֲלוּ בְּנֵי גָד וּבְנֵי רְאוּבֵן אֶרֶץ גִּלְעָד נַעֲשׂוּ כְּמִי שֶׁסִּלְּקוּ עַצְמָן מִלַּחֲלֹק בְּאֶרֶץ כְּנַעַן וְכוּ'. עַד כָּאן. וְאִי אִיתָא דְאֶרֶץ יִשְׂרָאֵל מֻחְזֶקֶת הִיא, נְהִי דְסִלְּקוּ עַצְמָן, הָא לָא מְהַנֵּי? וְכִדְתַנְיָא בְּרֵישׁ הַכּוֹתֵב (כתובות פג ע"א): הָאוֹמֵר לַחֲבֵרוֹ דִּין וּדְבָרִים אֵין לִי עַל שָׂדֶה זוֹ וְיָדִי מְסֻלֶּקֶת הֵימֶנָּה — לֹא אָמַר כְּלוּם. עַד כָּאן. וּפֵרֵשׁ רַשִׁ"י, דְּמַיְרֵי בְּשָׂדֶה שֶׁל שֻׁתָּפִין, דְּלָא מְהַנּוּ לְשׁוֹנוֹת הַלָּלוּ, דִּלְשׁוֹן סִלּוּק לְמַה שֶּׁכְּבָר זָכָה לָא מְהַנֵּי. כְּבָר עָמַד עַל חֲקִירָה הַלֵּזוּ מַהֲרִימַ"ט שָׁם בְּחִדּוּשָׁיו, וְעַיֵּן בִּדְרָשׁוֹתָיו פָּרָשַׁת מַטּוֹת דְּרוּשׁ שֵׁנִי, יְעֻיַּן שָׁם. הַכְּלָל הָעוֹלֶה, דִּלְכֻלֵּי עָלְמָא יָתֵד הִיא שֶׁלֹּא תִּמּוֹט דְּאֶרֶץ יִשְׂרָאֵל מֻחְזֶקֶת הִיא בְּיַד יִשְׂרָאֵל, דִּירֻשָּׁה הִיא לָהֶם מֵאֲבוֹתֵיהֶם. וְעַיֵּן מַה שֶּׁכָּתַבְתִּי בְּדֶרֶךְ הָעֲרָבָה (דרוש כב), וּמָצָאתָ כִּי תִדְרְשֶׁנּוּ.

Chapter 10

<big><strong>דֶּרֶךְ דָּוִד</strong></big>
<small>וּבוֹ דְּרוּשׁ אֶחָד</small>
כִּשְׁמוֹ כֶּן הוּא, מְדַבֵּר בַּפְּסוּקִים דְּשָׁיְכִי לְדָוִד. / יְבָאֵר דְּבִמְחֻיְּבֵי מִיתָה בִּידֵי שָׁמַיִם אִם הַדָּבָר בָּרוּר כַּשֶּׁמֶשׁ דְּלָא נָפֵק מִנֵּהּ זַרְעָא מְעַלְּיָא הָרְשׁוּת נְתוּנָה בְּיַד בֵּית דִּין לְהָרְגוֹ. / מְצַדֵּד לוֹמַר דְּלֹא אָמְרוּ אֵין עוֹנְשִׁין מִן הַדִּין אֶלָּא בְּיִשְׂרָאֵל, אֲבָל לְבֶן נֹחַ עוֹנְשִׁין.
<big><strong>דְּרוּשׁ עֲשִׂירִי</strong></big>
<b>סַנְהֶדְרִין פֶּרֶק שֵׁנִי (כ ע"א): אָמַר רַב יְהוּדָה אָמַר רַב: מִפְּנֵי מָה נֶעֱנַשׁ אַבְנֵר? מִפְּנֵי שֶׁהָיָה לוֹ לְמַחוֹת בְּשָׁאוּל וְלֹא מִחָה. רַבִּי יִצְחָק אָמַר: מִחָה וְלֹא נַעֲנָה וְכוּ'. וּלְמָאן דְּאָמַר מִחָה, מַאי טַעְמָא אִעֲנַשׁ? אָמַר רַב נַחֲמָן בַּר יִצְחָק: שֶׁשִּׁהָה מַלְכוּת בֵּית דָּוִד שְׁתֵּי שָׁנִים וּמֶחֱצָה.</b>
<b>בַּמָּקוֹם</b> שֶׁאַתָּה מוֹצֵא גְדֻלָּתוֹ שֶׁל דָּוִד מֶלֶךְ יִשְׂרָאֵל, שָׁם אַתָּה מוֹצֵא עַנְוְתָנוּתוֹ, כַּאֲשֶׁר עֵינֶיךָ תֶּחֱזֶינָה מֵישָׁרִים לֹא בְּמָקוֹם אֶחָד וְלֹא בִּשְׁנַיִם וּשְׁלשָׁה מְקוֹמוֹת. וְשָׁנוּי בַּנְּבִיאִים בּוֹ בַּפֶּרֶק שֶׁהִבְטִיחוֹ הַשֵּׁם עַל יְדֵי נָתָן הַנָּבִיא: "וְנֶאְמַן בֵּיתְךָ וּמַמְלַכְתְּךָ עַד עוֹלָם לְפָנֶיךָ, כִּסְאֲךָ יִהְיֶה נָכוֹן עַד עוֹלָם", כַּדָּבָר הָאָמוּר בִּשְׁמוּאֵל (ש"ב ז, טז), וְשָׁם (פסוקים יח-יט) נֶאֱמַר: "וַיָּבֹא הַמֶּלֶךְ דָּוִד וַיֵּשֶׁב לִפְנֵי יְיָ, וַיֹּאמֶר מִי אָנֹכִי אֲדֹנָי אֱלֹהִים וּמִי בֵיתִי כִּי הֲבִאֹתַנִי עַד הֲלֹם. וַתִּקְטַן עוֹד זֹאת בְּעֵינֶיךָ אֲדֹנָי אֱלֹהִים וַתְּדַבֵּר גַּם אֶל בֵּית עַבְדְּךָ לְמֵרָחוֹק, וְזֹאת תּוֹרַת הָאָדָם אֲדֹנָי אֱלֹהִים". וְהִנֵּה מִלְּבַד הַדִּקְדּוּקִים שֶׁיֵּשׁ לְדַקְדֵּק בִּפְסוּקִים אֵלּוּ, זוֹ הִיא שֶׁקָּשָׁה בְּאָמְרוֹ "וַתְּדַבֵּר גַּם אֶל בֵּית עַבְדְּךָ לְמֵרָחוֹק", שֶׁתֵּבַת 'לְמֵרָחוֹק' אֵין לָהּ מוּבָן, וְהַמְפָרְשִׁים נִדְחֲקוּ בָּזֶה, וְיוֹנָתָן תִּרְגֵּם: וּמַלֵּלְתָּ אַף עַל בֵּית עַבְדָּךְ לְעָלְמָא דְאָתֵי. וְרַלְבַּ"ג כָּתַב, שֶׁהִבְטִיחוֹ בַּמְּלוּכָה אַף שֶׁיֶּחֱטָא, וְזֶה אָמְרוֹ 'לְמֵרָחוֹק', רוֹצֶה לוֹמַר אַף שֶׁיִּתְרַחֵק מֵאֵת הַשֵּׁם. גַּם בְּאָמְרוֹ "וְזֹאת תּוֹרַת הָאָדָם" נִדְחֲקוּ הַמְפָרְשִׁים יוֹתֵר מִדַּי וְאָמְרוּ שֶׁהוּא בִּתְמִיהָה, כְּלוֹמַר, הֲיִתָּכֵן שֶׁהַבְטָחָה כָּזוֹ תַּבְטִיחַ לְבֶן אָדָם?!
<b>אָמְנָם</b> לְדִידִי חֲזִי לִי לְיַשֵּׁב פְּסוּקִים אֵלּוּ, וְאֶתְהַלְּכָה בָרְחָבָה. וְנַקְדִּים הָא דְאָמְרִינַן בִּיבָמוֹת פֶּרֶק הֶעָרֵל (עו ע"ב — עז ע"א) אַהָא דִתְנַן: עַמּוֹנִי וּמוֹאָבִי אֲסוּרִים, וְאִסּוּרָן אִסּוּר עוֹלָם, אֲבָל נְקֵבוֹתֵיהֶם מֻתָּרוֹת. וּבַגְּמָרָא: מְנָא הָנֵי מִלֵּי? אָמַר רַבִּי יוֹחָנָן: דְּאָמַר קְרָא (ש"א יז, נה): "וְכִרְאוֹת שָׁאוּל אֶת דָּוִד יֹצֵא לִקְרַאת הַפְּלִשְׁתִּי אָמַר אֶל אַבְנֵר שַׂר הַצָּבָא בֶּן מִי זֶה הַנַּעַר" — אִי מִפֶּרֶץ אָתֵי אִי מִזֶּרַח אָתֵי וְכוּ'. אָמַר לוֹ דוֹאֵג: עַד שֶׁאַתָּה שׁוֹאֵל עָלָיו אִם הָגוּן הוּא לַמַּלְכוּת אִם לָאו, שְׁאַל עָלָיו אִם רָאוּי לָבוֹא בַּקָּהָל אִם לָאו. מַאי טַעְמָא? דְּקָאָתֵי מֵרוּת הַמּוֹאֲבִיָּה. אָמַר לוֹ אַבְנֵר: תְּנִינָא: עַמּוֹנִי וְכוּ'. אֶלָּא מֵעַתָּה, מַמְזֵר וְלֹא מַמְזֶרֶת? שָׁנֵי הָכָא דִּמְפָרֵשׁ קְרָא טַעְמָא (דברים כג, ה): "עַל דְּבַר אֲשֶׁר לֹא קִדְּמוּ" וְכוּ'. הָיָה לָהֶם לְקַדֵּם אֲנָשִׁים לִקְרַאת אֲנָשִׁים, וְנָשִׁים וְכוּ'. וְאַסִּקְנָא: הָכֵי תַּרְגִּמוּ: "כָּל כְּבוּדָּה בַת מֶלֶךְ פְּנִימָה" (תהלים מה, יד).
<b>וְרָאִיתִי</b> לְהַסְּמַ"ג (לאוין קיד) שֶׁכָּתַב וְזֶה לְשׁוֹנוֹ: וְשָׁנִינוּ בְּפֶרֶק הֶעָרֵל: עַמּוֹנִי וּמוֹאָבִי אֲסוּרִים וְכוּ', אֲבָל הַנְּקֵבוֹת מֻתָּרוֹת מִיָּד כִּשְׁאָר הָאֻמּוֹת וְכוּ'. וְהָרִ"י מקרטר"ש הָיָה אוֹמֵר, כִּי בְּעַמּוֹן הָיָה טַעַם זֶה, כִּי מִתּוֹךְ הַמִּקְרָא מַשְׁמַע כִּי מוֹאָבִים קִדְּמוּ כְּמוֹ בְּנֵי עֵשָׂו, שֶׁנֶּאֱמַר (דברים ב, כח-כט): "אֹכֶל בַּכֶּסֶף תַּשְׁבִּרֵנִי וְאָכַלְתִּי" וְגוֹמֵר, "כַּאֲשֶׁר עָשׂוּ לִי בְּנֵי עֵשָׂו הַיּשְׁבִים בְּשֵׂעִיר וְהַמּוֹאָבִים הַיּשְׁבִים בְּעָר"; אֲבָל בְּמוֹאָב מְפָרֵשׁ אַחַר כָּךְ טַעַם אַחֵר (שם כג, ה): "וַאֲשֶׁר שָׂכַר עָלֶיךָ אֶת בִּלְעָם בֶּן בְּעוֹר" וְגוֹמֵר, וּכְשֵׁם שֶׁטַּעַם זֶה לְמוֹאָב לְבַדּוֹ, כָּךְ טַעַם הָרִאשׁוֹן לְעַמּוֹן לְבַדּוֹ. וְגַם מִשְּׁנֵי הַטְּעָמִים יֵשׁ לִלְמֹד שֶׁנָּשִׁים מֻתָּרוֹת, שֶׁאֵין דַּרְכָּן לְקַדֵּם וְלֹא לִשְׂכֹּר, וְכֵן יֵשׁ בִּירוּשַׁלְמִי דְהֶעָרֵל. עַד כָּאן. וְנוֹרָאוֹת נִפְלֵאתִי, שֶׁזֶּה הֵפֶךְ תַּלְמוּדָא דִידַן. דְּהָא בְּפֶרֶק חֵלֶק (סנהדרין קג ע"ב) אָמַר רַבִּי יוֹחָנָן בְּשֵׁם רַבִּי יוֹסֵי בֶּן קִסְמָא: גְּדוֹלָה לְגִימָה שֶׁהִרְחִיקָה שְׁתֵּי מִשְׁפָּחוֹת מִיִּשְׂרָאֵל, שֶׁנֶּאֱמַר: "עַל דְּבַר אֲשֶׁר לֹא קִדְּמוּ אֶתְכֶם בַּלֶּחֶם וּבַמַּיִם". הֲרֵי מְבֹאָר דְּטַעְמָא דִקְרָא בְּאָמְרוֹ "עַל דְּבַר אֲשֶׁר לֹא קִדְּמוּ אֶתְכֶם בַּלֶּחֶם וּבַמַּיִם" קָאֵי נָמֵי לְמוֹאָב. וְצָרִיךְ עִיּוּן.
<b>וְדֶרֶךְ</b> אַגַּב רָאִיתִי לְיַשֵּׁב כַּוָּנַת הַפָּסוּק בְּאָמְרוֹ: "עַל דְּבַר אֲשֶׁר לֹא קִדְּמוּ אֶתְכֶם בַּלֶּחֶם וּבַמַּיִם, וַאֲשֶׁר שָׂכַר עָלֶיךָ אֶת בִּלְעָם בֶּן בְּעוֹר מִפְּתוֹר אֲרַם נַהֲרַיִם לְקַלְלֶךָּ. וְלֹא אָבָה יְיָ אֱלֹהֶיךָ לִשְׁמֹעַ אֶל בִּלְעָם וַיַּהֲפֹךְ יְיָ אֱלֹהֶיךָ לְּךָ אֶת הַקְּלָלָה לִבְרָכָה, כִּי אֲהֵבְךָ יְיָ אֱלֹהֶיךָ". וְאִיכָּא לְמֵידַק בְּאָמְרוֹ 'וְלֹא אָבָה יְיָ' וְגוֹמֵר, דְּאֵין לוֹ שַׁיָּכוּת הָכָא גַבֵּי אַזְהָרַת 'לֹא יָבֹא עַמּוֹנִי וּמוֹאָבִי'; דְּהָכָא דְּיָהֵב טַעְמָא מִשּׁוּם שֶׁלֹּא קִדְּמוּ וּמִשּׁוּם אֲשֶׁר שָׂכַר עָלֶיךָ אֶת בִּלְעָם, מָה עִנְיָן לוֹ 'וְלֹא אָבָה יְיָ אֱלֹהֶיךָ לִשְׁמֹעַ אֶל בִּלְעָם'? וְיֵרָאֶה לְיַשֵּׁב בְּהַקְדִּים הָא דְאָמְרִינַן בְּשִׁלְהֵי הוֹרָיוֹת (יג ע"ב — יד ע"א): מַתְנֵי לֵהּ רַבִּי לְרַבִּי שִׁמְעוֹן בְּרֵהּ: אֲחֵרִים אוֹמְרִים: אִלּוּ הָיָה תְּמוּרָה לֹא הָיָה קָרֵב. אָמַר לוֹ: מִי הֵם הַלָּלוּ, שֶׁמֵּימֵיהֶם אָנוּ שׁוֹתִים וּשְׁמוֹתָם אֵין אָנוּ מַזְכִּירִים? אָמַר לוֹ: אֵלּוּ בְּנֵי אָדָם שֶׁבִּקְּשׁוּ לַעֲקֹר כְּבוֹדְךָ וּכְבוֹד בֵּית אָבִיךָ. אָמַר לוֹ: "גַּם אַהֲבָתָם גַּם שִׂנְאָתָם גַּם קִנְאָתָם כְּבָר אָבָדָה" (קהלת ט, ו). אָמַר לוֹ: "הָאוֹיֵב תַּמּוּ חֳרָבוֹת לָנֶצַח" (תהלים ט, ז). וּפֵרֵשׁ רַשִׁ"י: אַף עַל פִּי שֶׁהָאוֹיֵב תַּמּוּ, כְּלוֹמַר שֶׁמֵּתוּ, מִכָּל מָקוֹם חֳרָבוֹת לָנֶצַח. אֲמַר לֵהּ: הָנֵי מִלֵּי הֵיכָא דְאַהֲנוֹ מַעֲשַׂיְהוּ, הָנֵי לָא אַהֲנוֹ מַעֲשַׂיְהוּ. הֲדַר אַתְנֵי לֵהּ: מִשֻּׁם רַבִּי מֵאִיר אָמְרוּ וְכוּ'. עוֹד נַקְדִּים הָא דְאָמְרִינַן בְּפֶרֶק חֵלֶק (סנהדרין קה ע"ב): אָמַר רַבִּי יוֹחָנָן: מִבִּרְכוֹתָיו שֶׁל אוֹתוֹ רָשָׁע אַתָּה לָמֵד מֶה הָיָה בְּלִבּוֹ. בִּקֵּשׁ שֶׁלֹּא יִהְיוּ לָהֶם בָּתֵּי כְּנֵסִיּוֹת וּבָתֵּי מִדְרָשׁוֹת — "מַה טֹּבוּ אֹהָלֶיךָ יַעֲקֹב" (במדבר כד, ה). לֹא תִּשְׁרֶה שְׁכִינָה עַל יִשְׂרָאֵל — "מִשְׁכְּנֹתֶיךָ יִשְׂרָאֵל" (שם). לֹא תְּהֵא מַלְכוּתָם נִמְשֶׁכֶת — "כִּנְחָלִים נִטָּיוּ" (שם שם, ו) וְכוּ'. אָמַר רַבִּי אַבָּא בַּר כָּהֲנָא: כֻּלָּם חָזְרוּ לִקְלָלָה חוּץ מִבָּתֵּי כְּנֵסִיּוֹת וּבָתֵּי מִדְרָשׁוֹת, שֶׁנֶּאֱמַר: "וַיַּהֲפֹךְ יְיָ אֱלֹהֶיךָ לְךָ אֶת הַקְּלָלָה לִבְרָכָה" — קְלָלָה וְלֹא קְלָלוֹת.
<b>וְהַשְׁתָּא</b> הָכֵי פֵּרוּשׁוֹ דִקְרָא: <b>לֹא יָבֹא עַמּוֹנִי וּמוֹאָבִי בִּקְהַל יְיָ, גַּם דּוֹר עֲשִׂירִי לֹא יָבֹא.</b> יַעַן <b>אֲשֶׁר שָׂכַר עָלֶיךָ אֶת בִּלְעָם בֶּן בְּעוֹר.</b> וְכִי תֵּימָא: מַה כָּל הַמַּשְׂטֵמָה הַלֵּזוּ לֶאֱסֹר לְמוֹאָב לְדוֹרֵי דוֹרוֹת בִּשְׁבִיל שֶׁשָּׂכַר אֶת בִּלְעָם לְקַלֵּל אֶת יִשְׂרָאֵל? וַהֲלוֹא לָא אַהֲנוֹ מַעֲשָׂיו, וְכֹל דְּלָא אַהֲנוֹ מַעֲשָׂיו "גַּם אַהֲבָתָם גַּם שִׂנְאָתָם כְּבָר אָבָדָה". לָזֶה הֵשִׁיב: <b>וְלֹא אָבָה יְיָ אֱלֹהֶיךָ לִשְׁמֹעַ אֶל בִּלְעָם.</b> כְּלוֹמַר, הֵן אֱמֶת שֶׁלֹּא אָבָה הַשֵּׁם לִשְׁמֹעַ בְּקוֹלוֹ, מִכָּל מָקוֹם <b>וַיַּהֲפֹךְ יְיָ אֱלֹהֶיךָ לְּךָ אֶת הַקְּלָלָה לִבְרָכָה</b> — קְלָלָה וְלֹא קְלָלוֹת, וְכֻלָּם חָזְרוּ לְרָעָה, וְכֵיוָן דְּאַהֲנוֹ מַעֲשָׂיו, מִשּׁוּם הָכֵי <b>לֹא תִדְרשׁ שְׁלֹמָם וְטֹבָתָם כָּל יָמֶיךָ</b>, וּכְדִכְתִיב: "הָאוֹיֵב תַּמּוּ חֳרָבוֹת לָנֶצַח".
<b>הִנֵּה</b> עָלָה בְּיָדֵנוּ, דְּעַמּוֹנִי וּמוֹאָבִי אֲסוּרִים וְהַנְּקֵבוֹת מֻתָּרוֹת. וְזֶהוּ כַּוָּנַת דָּוִד הַמֶּלֶךְ בְּאָמְרוֹ: "מִי אָנֹכִי אֲדֹנָי אֱלֹהִים וּמִי בֵיתִי כִּי הֲבִאֹתַנִי עַד הֲלֹם", וְאֵין 'הֲלֹם' אֶלָּא מַלְכוּת, כְּמוֹ שֶׁכָּתְבוּ הַמְפָרְשִׁים זַ"ל, וְכַוָּנָתוֹ רְצוּיָה לָתֵת הוֹדָאָה לָאֵל יִתְבָּרַךְ שֶׁזִּכָּהוּ לִהְיוֹת מֶלֶךְ יִשְׂרָאֵל. "וַתִּקְטַן עוֹד זֹאת בְּעֵינֶיךָ", כְּלוֹמַר, הֲלוֹא זֶה הַדָּבָר מִלְּתָא זוּטַרְתָּא הִיא, דְּאִיכָּא אַחֲרִיתִי, כִּי הִפְלָה הַשֵּׁם חָסִיד לוֹ לְהַתִּיר אֶת הַנְּקֵבוֹת מִיָּד, שֶׁעַל פִּי טַעֲנָה זוֹ אֲנִי מֻתָּר לָבוֹא בַּקָּהָל. וְקָא מְפָרֵשׁ וְאָזֵל: "וַתְּדַבֵּר גַּם אֶל בֵּית עַבְדְּךָ לְמֵרָחוֹק וְזֹאת תּוֹרַת הָאָדָם". כְּלוֹמַר, בְּשָׁעָה שֶׁהִרְחַקְתָּ בֵּית עַבְדְּךָ, דְּהַיְנוּ בְּאָמְרוֹ 'לֹא יָבֹא עַמּוֹנִי וּמוֹאָבִי', עַל דֶּרֶךְ אָמְרָם: גְּדוֹלָה לְגִימָה שֶׁרִחֲקָה שְׁתֵּי מִשְׁפָּחוֹת מִיִּשְׂרָאֵל, שָׁם נֶאֱמַר 'וְזֹאת תּוֹרַת הָאָדָם' דַּיְקָא, דְּהַיְנוּ הַזְּכָרִים, אֲבָל הַנְּקֵבוֹת לֹא הָיוּ בִּכְלַל אַזְהָרָה זוֹ, וְעַל זֶה מוֹדֶה אֲנִי לְפָנֶיךָ כְּעַל טוֹב אֲשֶׁר עָשִׂיתָ עִמִּי שֶׁשַּׂמְתָּ חֶלְקִי מִיּוֹשְׁבֵי בֵּית הַמִּדְרָשׁ.
<b>אוֹ</b> כַּלֵּךְ לְדֶרֶךְ אַחֶרֶת, בְּהַקְדִּים מַאֲמַר רַבּוֹתֵינוּ זַ"ל בַּמִּדְרָשׁ (ילקוט שמות רמז קסז), וְזֶה לְשׁוֹנָם: "וַיִּפֶן כֹּה וָכֹה וַיַּרְא כִּי אֵין אִישׁ וַיַּךְ אֶת הַמִּצְרִי" (שמות ב, יב). רָאָה שֶׁאֵין אִישׁ עָתִיד לָצֵאת מִמֶּנּוּ שֶׁיִּתְגַּיֵּר, וּלְפִיכָךְ 'וַיַּךְ אֶת הַמִּצְרִי'. עַד כָּאן. וְהִנֵּה הָרְאֵ"ם וּמַהֲרַ"שׁ יָפֶה זַ"ל מַקְהוּ אַקְהָתָא בְּדִבְרֵי רַבּוֹתֵינוּ זַ"ל אֵלּוּ, דְּמַשְׁמַע שֶׁאִם הָיָה אִישׁ עָתִיד לָצֵאת מִמֶּנּוּ שֶׁיִּתְגַּיֵּר לֹא הָיָה הוֹרְגוֹ, דְּהֵיכָן מָצִינוּ בִּמְחֻיְּבֵי מִיתָה בִּידֵי אָדָם שֶׁלֹּא נַהַרְגֵם בִּשְׁבִיל הֶעָתִיד דִּלְמָא נָפֵק מִנַּיְהוּ זַרְעָא מְעַלְּיָא? וְתֵרְצוּ, דְּוַדַּאי בִּמְחֻיְּבֵי מִיתָה בִּידֵי אָדָם אֵין אָנוּ אַחֲרָאִים לָתוּר וְלִדְרשׁ זַרְעָם הַבָּא אַחֲרֵיהֶם אִם הוּא צַדִּיק אוֹ רָשָׁע; אֲבָל בִּמְחֻיְּבֵי מִיתָה בִּידֵי שָׁמַיִם, אִם אֱמֶת נָכוֹן הַדָּבָר דְּיָדְעִינַן דְּנָפֵק מִנֵּהּ זַרְעָא מְעַלְּיָא — אֵינוֹ נֶהֱרָג, וְאִם הַדָּבָר בָּרוּר כַּשֶּׁמֶשׁ דְּלָא נָפֵק מִנֵּהּ זֶרַע כָּשֵׁר — הָרְשׁוּת נְתוּנָה בְּיַד בֵּית דִּין וְהוֹרְגִין אוֹתוֹ. וְאוֹתוֹ הַמִּצְרִי לֹא הָיָה חַיָּב מִיתָה בִּידֵי אָדָם. דְּאַף עַל גַּב דְּאָמְרִינַן בַּגְּמָרָא (סנהדרין נח ע"ב): גּוֹי שֶׁהִכָּה אֶת יִשְׂרָאֵל — חַיָּב מִיתָה, הַיְנוּ בִּידֵי שָׁמַיִם, לֹא בִּידֵי אָדָם. וּכְמוֹ שֶׁכָּתַב הָרַמְבַּ"ם בְּהִלְכוֹת מְלָכִים (פרק י, דין ו) וְזֶה לְשׁוֹנוֹ: וְכוּתִי שֶׁהִכָּה יִשְׂרָאֵל, אֲפִלּוּ חָבַל בּוֹ, אַף עַל פִּי שֶׁהוּא חַיָּב מִיתָה — אֵינוֹ נֶהֱרָג. וְרָאִיתִי לְמָרָן הַכֶּסֶף מִשְׁנֶה שֶׁכָּתַב שָׁם וְזֶה לְשׁוֹנוֹ: אַף עַל פִּי שֶׁהוּא חַיָּב מִיתָה אֵינוֹ נֶהֱרָג, וּקְרָא דְ'וַיִּפֶן כֹּה וָכֹה' אַסְמַכְתָּא בְּעָלְמָא הוּא. עַד כָּאן. וּלְפִי הָאָמוּר אֵין צֹרֶךְ לָזֶה, דִּלְעוֹלָם לְפִי שׁוּרַת הַדִּין כָּךְ הִיא דַרְכָּהּ שֶׁל תּוֹרָה דְּחַיָּב מִיתָה, וּדְרָשָׁה גְמוּרָה הִיא, וְאַף עַל פִּי כֵן אֵינוֹ נֶהֱרָג. וּמַה שֶּׁהָרַג משֶׁה אֶת הַמִּצְרִי, הַיְנוּ מִשּׁוּם שֶׁצָּפָה בְּרוּחַ הַקֹּדֶשׁ דְּלָא נָפֵק מִנֵּהּ זַרְעָא מְעַלְּיָא.
<b>הֵן</b> אֱמֶת דְּאִיכָּא לְמֵידַק, דַּאֲפִלּוּ תֵּימָא דְּמַה שֶּׁאָמַר רַבִּי חֲנִינָא: גּוֹי שֶׁהִכָּה אֶת יִשְׂרָאֵל חַיָּב מִיתָה, דְּהַיְנוּ לוֹמַר דְּחַיָּב מִיתָה בִּידֵי שָׁמַיִם דַּוְקָא וְלֹא בִּידֵי אָדָם, מִכָּל מָקוֹם קָשֶׁה: לִחְשְׁבֵהּ גַּבֵּי שֶׁבַע מִצְו‍ֹת שֶׁנִּצְטַוּוּ בְּנֵי נֹחַ? וְאֵין לוֹמַר דְּלָא חָשֵׁב אֶלָּא מִצְו‍ֹת דְּבֶן נֹחַ נֶהֱרָג עֲלֵיהֶם, שֶׁהֲרֵי בַּגְּמָרָא (סנהדרין נח ע"ב) פָּרֵךְ לְרֵישׁ לָקִישׁ דְּאָמַר: גּוֹי שֶׁשָּׁבַת חַיָּב מִיתָה, שֶׁנֶּאֱמַר (בראשית ח, כב): "וְיוֹם וָלַיְלָה לֹא יִשְׁבֹּתוּ", וְלִחְשְׁבֵהּ גַּבֵּי שֶׁבַע מִצְו‍ֹת? וּמְשַׁנֵּי: כִּי קָא חָשֵׁב שֵׁב וְאַל תַּעֲשֶׂה, קוּם וַעֲשֵׂה לָא קָא חָשֵׁב. וְהִנֵּה הָרַמְבַּ"ם כְּשֶׁהֵבִיא דִין זֶה דְּגוֹי שֶׁשָּׁבַת, כָּתַב דּוּמְיָא דְגוֹי שֶׁהִכָּה, דְּאֵינוֹ נֶהֱרָג אַף שֶׁהוּא חַיָּב מִיתָה. וְכֵן גַּבֵּי גוֹי שֶׁעוֹסֵק בַּתּוֹרָה דְּחַיָּב מִיתָה פָּרֵךְ בַּגְּמָרָא (סנהדרין נט ע"א): וְלִחְשְׁבֵהּ גַּבֵּי שֶׁבַע מִצְו‍ֹת? וּמְשַׁנֵּי: מָאן דְּאָמַר 'מוֹרָשָׁה' — מִגָּזֵל קָא אָתְיָא; מָאן דְּאָמַר 'מְאֹרָסָה' — דִּינוֹ כְּנַעֲרָה הַמְאֹרָסָה. וְגַם בָּזֶה כָּתַב הָרַמְבַּ"ם שֶׁאֵינוֹ נֶהֱרָג אַף שֶׁהוּא חַיָּב מִיתָה. וְכָתַב מָרָן, דְּמַה שֶּׁהִקְשׁוּ בַּגְּמָרָא וְלִחְשְׁבֵהּ, הַיְנוּ לוֹמַר דְּלִחְשְׁבֵהּ לְעִנְיַן אִסּוּרָא וְלֹא לְעִנְיַן קְטָלָא. וְאִם כֵּן, גַּבֵּי גוֹי שֶׁהִכָּה אֶת יִשְׂרָאֵל אַמַּאי לֹא הִקְשׁוּ בַּגְּמָרָא וְלִחְשְׁבֵהּ לְעִנְיַן אִסּוּרָא?
<b>וְיֵשׁ</b> לוֹמַר, דְּבִשְׁלָמָא גַבֵּי גוֹי שֶׁשָּׁבַת וְגוֹי שֶׁעוֹסֵק בַּתּוֹרָה אִיכָּא חִדּוּשָׁא בְּמַאי דְּאַשְׁמְעִינַן לְעִנְיַן אִסּוּרָא, דְּאִי לָאו דְּשָׁמְעִינַן לַהּ הֲוָה אָמֵינָא דְּלֵיכָּא שׁוּם אִסּוּר בַּדָּבָר כְּלָל, וּמַה גַּם בְּגוֹי שֶׁעוֹסֵק בַּתּוֹרָה, וּמִשּׁוּם הָכֵי בְּהָנֵי תַּרְתֵּי הִקְשׁוּ וְלִחְשְׁבֵהּ, כְּלוֹמַר, לַשְׁמְעִינַן הַתַּנָּא דְּאִיכָּא אִסּוּרָא; אֲבָל בְּגוֹי הַמַּכֶּה אֶת יִשְׂרָאֵל לֹא הֻצְרַךְ הַתַּנָּא לְאַשְׁמוֹעִינַן דְּאִיכָּא אִסּוּרָא, דְּמֵהֵיכָא תֵּיתֵי דְּרַחֲמָנָא שַׁרְיֵהּ? וְכָל עַצְמוֹ שֶׁל רַבִּי חֲנִינָא לָא אֲתָא אֶלָּא לְאַשְׁמוֹעִינַן דְּמִשּׁוּם אִסּוּר זֶה חַיָּב מִיתָה לַשָּׁמַיִם, מִדַּהֲרָגוֹ משֶׁה מִשּׁוּם דְּרָאָה שֶׁאֵין שׁוּם אָדָם עָתִיד לָצֵאת מִמֶּנּוּ שֶׁיִּתְגַּיֵּר, וְאִם לֹא הָיָה חַיָּב מִיתָה לַשָּׁמַיִם — מִשּׁוּם אִסּוּרָא בְּעָלְמָא לֹא הָיָה משֶׁה הוֹרְגוֹ. אֲבָל לְעִנְיַן דִּינָא לָא נָפְקָא לָן מִידִי, כֵּיוָן דִּפְשִׁיטָא דְאִיכָּא אִסּוּרָא.
<b>וְנִרְאֶה</b> לִי, דְּמִכֹּחַ קֻשְׁיָא זוֹ יָצָא לוֹ לְהָרַמְבַּ"ם דִּין זֶה בְּגוֹי שֶׁהִכָּה אֶת יִשְׂרָאֵל שֶׁאַף שֶׁחַיָּב מִיתָה אֵינוֹ נֶהֱרָג. מִפְּנֵי שֶׁהֻקְשָׁה לוֹ, דְּאַמַּאי לֹא הִקְשׁוּ בַּגְּמָרָא לְרַבִּי חֲנִינָא וְלִחְשְׁבֵהּ בַּהֲדֵי שֶׁבַע מִצְו‍ֹת? דְּבִשְׁלָמָא אִם אֵינוֹ נֶהֱרָג — נִיחָא דְלָא פָּרֵךְ וְלִחְשְׁבֵהּ, מִשּׁוּם דִּפְשִׁיטָא דְאִיכָּא אִסּוּרָא, וְכֵיוָן דְּאֵינוֹ נֶהֱרָג לָא אִצְטְרִיךְ לְמִחְשְׁבֵהּ; אֲבָל אִם הָיָה נֶהֱרָג, הָיָה צָרִיךְ הַתַּנָּא לְמִחְשְׁבֵהּ לְאַשְׁמוֹעִינַן הַאי דִּינָא. אֶלָּא וַדַּאי דְּלֵיכָּא אֶלָּא חִיּוּב מִיתָה לַשָּׁמַיִם, וּמִשּׁוּם הָכֵי לָא חָשֵׁב לַהּ בַּהֲדֵי שֶׁבַע מִצְו‍ֹת, כֵּיוָן דְּלָא נָפְקָא מִידִי לְעִנְיַן דִּינָא, מֵאַחַר דִּפְשִׁיטָא לָן דְּאִיכָּא אִסּוּרָא. וְרַבִּי חֲנִינָא דְאָמַר: גּוֹי הַמַּכֶּה אֶת יִשְׂרָאֵל חַיָּב מִיתָה, לֹא בָּא אֶלָּא לְלַמְּדֵנוּ דְּבִשְׁבִיל אִסּוּר זֶה חַיָּב מִיתָה לַשָּׁמַיִם. וּמִפָּסוּק זֶה דְּ'וַיַּרְא כִּי אֵין אִישׁ וַיַּךְ אֶת הַמִּצְרִי' לָמַדְנוּ שְׁתֵּיהֶם, שֶׁחַיָּב מִיתָה לַשָּׁמַיִם וְאֵינוֹ נֶהֱרָג. מַה שֶּׁחַיָּב מִיתָה לַשָּׁמַיִם — מִדַּהֲרָגוֹ משֶׁה; דְּאִם לֹא חַיָּב מִיתָה לַשָּׁמַיִם, פְּשִׁיטָא דְלֹא הָיָה משֶׁה הוֹרְגוֹ אַף שֶׁרָאָה שֶׁאֵין שׁוּם אִישׁ עָתִיד לָצֵאת מִמֶּנּוּ שֶׁיִּתְגַּיֵּר. וְשֶׁאֵינוֹ נֶהֱרָג נִלְמָד מֵאָמְרוֹ 'וַיַּרְא כִּי אֵין אִישׁ', דְּמַשְׁמַע שֶׁאִם הָיָה אִישׁ עָתִיד לָצֵאת מִמֶּנּוּ שֶׁיִּתְגַּיֵּר לֹא הָיָה הוֹרְגוֹ, וְהָא לָא שַׁיָּךְ בִּמְחֻיְּבֵי מִיתַת בֵּית דִּין, שֶׁאֵין נִמְנָעִים מִלְּהָרְגָם בִּשְׁבִיל דִּלְמָא נָפֵק מִנַּיְהוּ זַרְעָא מְעַלְּיָא, וּכְדִכְתַבְנָא.
<b>וְאֶל</b> זֶה סוֹבֵב הוֹלֵךְ כַּוָּנַת רַבּוֹתֵינוּ זַ"ל בְּסוֹטָה (מו ע"ב) בְּפָסוּק "וַיִּפֶן אַחֲרָיו וַיִּרְאֵם וַיְקַלְלֵם בְּשֵׁם יְיָ" (מ"ב ב, כד). מַאי 'וַיִּרְאֵם'? רַבִּי יוֹחָנָן אָמַר: רָאָה שֶׁלֹּא הָיְתָה בָּהֶם לַחְלוּחִית שֶׁל מִצְוָה. וּפָרֵךְ בַּגְּמָרָא: וְדִלְמָא בְּזַרְעַיְהוּ נִהֲוָה הֲוָה? אָמַר רַבִּי אֶלְעָזָר: לֹא בָּם וְלֹא בְּזַרְעָם עַד סוֹף כָּל הַדּוֹרוֹת. דְּכֵיוָן דְּאוֹתָם הַיְלָדִים לֹא הָיוּ מְחֻיְּבֵי מִיתַת בֵּית דִּין כִּי אִם חַיָּבֵי מִיתָה בִּידֵי שָׁמַיִם, לֹא הֻתַּר לוֹ לֶאֱלִישָׁע לְקַלְלָם וְלַהֲמִיתָם אִם לֹא אַחַר שֶׁנִּסְתַּכֵּל שֶׁאֵין בָּהֶם וְלֹא בְּזַרְעָם לַחְלוּחִית שֶׁל מִצְוָה, דְּלָא נָפֵק מִנַּיְהוּ זַרְעָא מְעַלְּיָא.
<b>וְחִלּוּק</b> זֶה שֶׁכָּתַבְנוּ כְּתָבוּהוּ גַם כֵּן חַכְמֵי אַשְׁכְּנַז זַ"ל, אַךְ הֻקְשָׁה לָהֶם מֵהָא דְאָמְרִינַן בַּגְּמָרָא פֶּרֶק רְבִיעִי דְבָבָא קַמָּא (דף לח) וְזֶה לְשׁוֹנָם: "וַיֹּאמֶר יְיָ אֶל משֶׁה אַל תָּצַר אֶת מוֹאָב וְאַל תִּתְגָּר בָּם מִלְחָמָה" (דברים ב, ט). וְכִי מֶה עָלָה עַל דַּעְתּוֹ שֶׁל משֶׁה לַעֲשׂוֹת מִלְחָמָה שֶׁלֹּא בִּרְשׁוּת? אֶלָּא נָשָׂא משֶׁה קַל וָחֹמֶר בְּעַצְמוֹ, אָמַר: וּמַה מִּדְיָנִים, שֶׁלֹּא בָּאוּ אֶלָּא לַעְזֹר אֶת מוֹאָב, אָמְרָה תּוֹרָה (במדבר כה, יז): "צָרוֹר אֶת הַמִּדְיָנִים וְהִכִּיתֶם אוֹתָם"; מוֹאָבִים עַצְמָם לֹא כָּל שֶׁכֵּן?! אָמַר לוֹ הַקָּדוֹשׁ בָּרוּךְ הוּא: לֹא כְּשֶׁעָלְתָה עַל דַּעְתְּךָ עָלָה עַל דַּעְתִּי. שְׁתֵּי פְּרִידוֹת טוֹבוֹת יֵשׁ לִי לְהוֹצִיא מֵהֶם, רוּת הַמּוֹאֲבִיָּה וְנַעֲמָה הָעַמּוֹנִית וְכוּ'. וַהֲרֵי הַמִּדְיָנִים הָיוּ חַיָּבִים מִיתָה בִּידֵי אָדָם, כְּמוֹ שֶׁאָמְרוּ רַבּוֹתֵינוּ זַ"ל (במדבר רבה פרשה כא סימן ה): מִנַּיִן לְהַבָּא לַהֲרָגְךָ — הַשְׁכֵּם לְהָרְגוֹ? שֶׁנֶּאֱמַר: "צָרוֹר אֶת הַמִּדְיָנִים". וְהַקַּל וָחֹמֶר שֶׁעָשָׂה משֶׁה הוּא קַל וָחֹמֶר שֶׁאֵין עָלָיו תְּשׁוּבָה, וְאָדָם דָּן קַל וָחֹמֶר מֵעַצְמוֹ, וְאִם כֵּן מוֹאָבִים הָיוּ מְחֻיָּבִים מִיתָה בִּידֵי אָדָם מִקַּל וָחֹמֶר: וּמַה מִּדְיָנִים וְכוּ', אִם כֵּן אֵפוֹא מַהוּ זֶה שֶׁאָמַר לוֹ הַקָּדוֹשׁ בָּרוּךְ הוּא שְׁתֵּי פְּרִידוֹת טוֹבוֹת יֵשׁ לִי לְהוֹצִיא מֵהֶם, וַהֲלוֹא בִּמְחֻיְּבֵי מִיתָה בִּידֵי אָדָם אֵין אָנוּ אַחֲרָאִין לִדְרשׁ דִּלְמָא נָפֵק מִנַּיְהוּ זַרְעָא מְעַלְּיָא? וְתֵרְצוּ, דְּחִדּוּשׁ הוּא שֶׁחִדְּשָׁה תּוֹרָה מִשּׁוּם מַלְכוּת בֵּית דָּוִד, שֶׁאַף עַל פִּי שֶׁהַמּוֹאָבִים הָיוּ מְחֻיָּבִים מִיתָה בִּידֵי אָדָם, נִסְתַּכֵּל בְּזַרְעָם אַחֲרֵיהֶם וְלֹא הֲרָגָם.
<b>אַךְ</b> קָשֶׁה, דְּהֵן לוּ יְהִי שֶׁהַמּוֹאָבִים הָיוּ חַיָּבִים מִיתָה בִּידֵי אָדָם מִכֹּחַ קַל וָחֹמֶר, מִכָּל מָקוֹם מֶה עָלָה בְּדַעְתּוֹ שֶׁל משֶׁה לַעֲשׂוֹת מִלְחָמָה מִכֹּחַ קַל וָחֹמֶר, וְהָא קַיְמָא לָן דְּאֵין עוֹנְשִׁין מִן הַדִּין? וְאוּלַי דְּזֹאת הָאַגָּדָה סְבִירָא לַהּ כְּרַבִּי שִׁמְעוֹן בֶּן יוֹחַי, דְּאִית לֵהּ דְּעוֹנְשִׁין מִן הַדִּין, וְכִדְאִיתָא בְּפֶרֶק בֵּן סוֹרֵר (סנהדרין עד ע"א). אִי נָמֵי אֶפְשָׁר דְּלֹא נֶאֱמַר כְּלָל זֶה דְּאֵין עוֹנְשִׁין מִן הַדִּין אֶלָּא בְּיִשְׂרָאֵל, אֲבָל בִּבְנֵי נֹחַ עוֹנְשִׁין מִן הַדִּין, שֶׁהֲרֵי מָצִינוּ כַּמָּה חִלּוּקִים בֵּין יִשְׂרָאֵל לִבְנֵי נֹחַ, וְדוּק.
<b>וְדַע,</b> דִּבְפֶרֶק הַנֶּחֱנָקִין (שם פט ע"א) אָמְרִינַן: הַמִּתְנַבֵּא מַה שֶּׁלֹּא נֶאֱמַר לוֹ — כְּגוֹן חֲנַנְיָה בֶּן עַזּוּר, דְּקָאֵי יִרְמְיָה בַּשּׁוּק הָעֶלְיוֹן וְקָאָמַר (ירמיה מט, לה): "הִנְנִי שֹׁבֵר אֶת קֶשֶׁת עֵילָם", נָשָׂא חֲנַנְיָה קַל וָחֹמֶר בְּעַצְמוֹ: וּמָה עֵילָם, שֶׁלֹּא בָּא אֶלָּא לַעְזֹר אֶת בָּבֶל, אָמַר הַקָּדוֹשׁ בָּרוּךְ הוּא: "הִנְנִי שֹׁבֵר אֶת קֶשֶׁת עֵילָם"; כַּשְׂדִּים עַצְמָם עַל אַחַת כַּמָּה וְכַמָּה. אֲתָא אִיהוּ בַּשּׁוּק הַתַּחְתּוֹן אָמַר (שם כח, ב): "כֹּה אָמַר יְיָ שָׁבַרְתִּי אֶת עֹל מֶלֶךְ בָּבֶל". אֲמַר לֵהּ רַב פַּפָּא לְאַבָּיֵי: הַאי לַחֲבֵרוֹ נָמֵי לֹא נֶאֱמַר? אֲמַר לֵהּ: כֵּיוָן דְּאִתְיְהִב קַל וָחֹמֶר לְמִדְרָשׁ כְּמָאן דְּאִתְּמַר לֵהּ דָּמֵי, הוּא נִיהוּ דְלֹא נֶאֱמַר לוֹ. עַד כָּאן. וְנִרְאֶה, דְּאֵין הַכַּוָּנָה לוֹמַר דִּלְפִי הָאֱמֶת נִתַּן קַל וָחֹמֶר לְהִדָּרֵשׁ בִּנְבוּאַת הַנָּבִיא שֶׁמְּיַעֵד שֶׁהַשֵּׁם יַעֲשֶׂה כָּךְ וָכָךְ, שֶׁהֲרֵי רָאִינוּ שֶׁלֹּא נִתְקַיְּמָה נְבוּאַת חֲנַנְיָה; אֶלָּא שֶׁכַּוָּנַת הַתַּלְמוּד לוֹמַר, דִּלְפִי סְבָרַת חֲנַנְיָה שֶׁנִּתַּן קַל וָחֹמֶר לְהִדָּרֵשׁ בִּנְבוּאַת הַשֵּׁם, חֲשִׁיב נְבוּאַת חֲנַנְיָה הַמִּתְנַבֵּא מַה שֶּׁלֹּא נֶאֱמַר לוֹ וְנֶאֱמַר לַחֲבֵרוֹ. וְהַטַּעַם שֶׁלֹּא נִתַּן קַל וָחֹמֶר זֶה לְהִדָּרֵשׁ הוּא מִשּׁוּם דְּמִשְׁפְּטֵי הַשֵּׁם עָמְקוּ, וְאֶפְשָׁר דִּגְזֵרַת מֶלֶךְ הִיא שֶׁהָעוֹזְרִים יֵעָנְשׁוּ וְלֹא הַמְּרִיבִים עַצְמָם. וּכְהַהִיא דְאָמְרִינַן בְּפֶרֶק קַמָּא דְיוֹמָא (י ע"א): עֲתִידָה פָּרַס שֶׁתִּפֹּל בְּיַד אֱדוֹם. אֲמַרוּ לֵהּ רַב כָּהֲנָא וְרַב אַסֵּי לְרַב: בָּנוֹיֵי בְּיַד סָתוֹרֵי?! אֲמַר לְהוּ: אִין, גְּזֵרַת מֶלֶךְ הִיא. וְאִם כֵּן, בְּמִשְׁפְּטֵי הַשֵּׁם אֵין בְּדַעַת הָאָדָם לְהָבִין אוֹתָם כְּדֵי לָדוּן בָּהֶם קַל וָחֹמֶר. וָעוֹד, דְּהָא קַיְמָא לָן דְּאֵין עוֹנְשִׁין וְאֵין מַזְהִירִים מִן הַדִּין, כָּל שֶׁכֵּן בְּמִשְׁפְּטֵי הַשֵּׁם שֶׁהֵם עַל יָדוֹ דְּאֵין לָנוּ עֵסֶק בַּנִּסְתָּרוֹת. וָעוֹד, דְּאֶפְשָׁר דִּלְבָבֶל הֶאֱרִיךְ אַפּוֹ מִשּׁוּם דְּאֶפְשָׁר שֶׁיֵּצְאוּ מֵהֶם צַדִּיקִים. וְכָךְ הִיא מִדָּתוֹ יִתְבָּרַךְ, דְּאַף בִּמְחֻיְּבֵי מִיתָה מַאֲרִיךְ אַפּוֹ בִּשְׁבִיל הַצַּדִּיקִים הָעֲתִידִים לָצֵאת מֵהֶם, כַּמְבֹאָר בְּסוּגְיָא דְבָבָא קַמָּא הַנִּזְכָּר.
<b>וּמָצִינוּ</b> בִּבְרֵאשִׁית רַבָּה (פרשה כח סימן ה) וְזֶה לְשׁוֹנָם: אָמַר רַבִּי אַבָּא בַּר כָּהֲנָא: נַעֲשָׂה בַּעֲשֶׂרֶת הַשְּׁבָטִים מַה שֶּׁלֹּא נַעֲשָׂה בְּדוֹר הַמַּבּוּל. בְּדוֹר הַמַּבּוּל כְּתִיב (בראשית ו, ה): "וְכָל יֵצֶר מַחְשְׁבֹת לִבּוֹ רַק רַע כָּל הַיּוֹם", וּבַעֲשֶׂרֶת הַשְּׁבָטִים כְּתִיב (מיכה ב, א): "הוֹי חשְׁבֵי אָוֶן וּפֹעֲלֵי רָע עַל מִשְׁכְּבוֹתָם". הֲרֵי זֶה בַּלַּיְלָה, וּמִנַּיִן אַף בַּיּוֹם? תַּלְמוּד לוֹמַר (שם): "לְאוֹר הַבֹּקֶר יַעֲשׂוּהָ". אוֹתָם לֹא נִשְׁתַּיֵּר מֵהֶם פְּלֵיטָה וְאֵלּוּ נִשְׁתַּיֵּר מֵהֶם? אֶלָּא בִּזְכוּת הַצַּדִּיקִים וְהַצַּדִּיקוֹת שֶׁהֵן עֲתִידִין לַעֲמֹד מֵהֶן. הָדָא הוּא דִכְתִיב (יחזקאל יד, כב): "וְהִנֵּה נוֹתְרָה בָּהּ פְּלֵטָה" וְגוֹמֵר. עַד כָּאן. וְאִם כֵּן אֶפְשָׁר, דְּאַף שֶׁבָּבֶל הָיוּ רְאוּיִין לְעֹנֶשׁ יוֹתֵר מֵעֵילָם, הַשֵּׁם מַאֲרִיךְ אַפּוֹ לְגַבֵּי כַּשְׂדִּים מִשּׁוּם מַה שֶּׁעָתִיד לָצֵאת מֵהֶם. וְאַף עַל גַּב דְּאָמְרִינַן בְּפֶרֶק חֵלֶק (סנהדרין צו ע"ב): וְאַף מִבְּנֵי בָּנָיו שֶׁל אוֹתוֹ רָשָׁע בִּקֵּשׁ הַקָּדוֹשׁ בָּרוּךְ הוּא לְהַכְנִיסָן תַּחַת כַּנְפֵי הַשְּׁכִינָה. אָמְרוּ מַלְאֲכֵי הַשָּׁרֵת לִפְנֵי הַקָּדוֹשׁ בָּרוּךְ הוּא: רִבּוֹנוֹ שֶׁל עוֹלָם, מִי שֶׁהֶחֱרִיב אֶת בֵּיתְךָ וְשָׂרַף אֶת הֵיכָלְךָ תַּכְנִיס תַּחַת כַּנְפֵי הַשְּׁכִינָה?! הַיְנוּ דִכְתִיב (ירמיה נא, ט): "רִפִּאנוּ אֶת בָּבֶל וְלֹא נִרְפָּתָה". עַד כָּאן. אֶפְשָׁר דְּהַיְנוּ דַוְקָא מִנְּבוּכַדְנֶצַּר לָא נָפֵק מִנֵּהּ זַרְעָא מְעַלְּיָא, אַךְ מֵהָאֻמָּה שֶׁל כַּשְׂדִּים נָפֵק מִנַּיְהוּ זַרְעָא מְעַלְּיָא.
<b>וּבְעִקַּר</b> קַל וָחֹמֶר זֶה דַחֲנַנְיָה אֲנִי תָּמֵהַּ: דַּאֲפִלּוּ יָהֵבְנָא לֵהּ טָעוּתֵהּ שֶׁמִּשְׁפְּטֵי הַשֵּׁם נִתְּנוּ לְהִדָּרֵשׁ בְּקַל וָחֹמֶר, מִכָּל מָקוֹם הֵיכִי קָאָמַר (ירמיה כח, ג): "בְּעוֹד שְׁנָתַיִם יָמִים" וְגוֹמֵר? דְּהָא יִרְמְיָה לֹא קָבַע זְמַן לְמַפַּלְתָּהּ שֶׁל עֵילָם, וְאִם כֵּן מְנָא לֵהּ לָדוּן בְּקַל וָחֹמֶר דְּכַשְׂדִּים יֵעָנְשׁוּ בְּעוֹד שְׁנָתַיִם יָמִים? וְעוֹד אֲנִי תָּמֵהַּ: דְּהָא תִּינַח מַה שֶּׁאָמַר "כֹּה אָמַר יְיָ שָׁבַרְתִּי אֶת עֹל בָּבֶל", דְּאָמַר זֶה מִכֹּחַ הַקַּל וָחֹמֶר; אֲבָל מַה שֶּׁסִּיֵּם לוֹמַר (שם שם ג-ד): "אֲנִי מֵשִׁיב אֶל הַמָּקוֹם הַזֶּה אֶת כָּל כְּלֵי בֵּית יְיָ" וְגוֹמֵר, "וְאֶת יְכָנְיָה בֶן יְהוֹיָקִים מֶלֶךְ יְהוּדָה וְאֶת כָּל גָּלוּת יְהוּדָה הַבָּאִים בָּבֶל אֲנִי מֵשִׁיב אֶל הַמָּקוֹם הַזֶּה" וְגוֹמֵר, זוֹ מִנַּיִן לוֹ? דְּאֶפְשָׁר דְּאַף שֶׁיִּשְׁבֹּר הַשֵּׁם אֶת עֹל מֶלֶךְ בָּבֶל, מִכָּל מָקוֹם כְּלֵי בֵּית הַשֵּׁם וְכָל גָּלוּת יְהוּדָה עֲדַיִן יִהְיוּ בַּשְּׁבִי עַד הָתֵם פֶּשַׁע וְכַלֵּה חַטָּאת.
<b>וְאֵיךְ</b> שֶׁיִּהְיֶה, זֹאת תּוֹרַת הָעוֹלָה, דְּגַבֵּי מְחֻיְּבֵי מִיתָה בִּידֵי אָדָם לָא מַשְׁגְּחִינַן בְּזַרְעָם הַבָּא אַחֲרֵיהֶם. וּבְהָכֵי נִיחָא מַאי דְּקַשְׁיָא לִי: אֵיךְ לֹא נִסְתַּכֵּל משֶׁה בִּשְׁתֵּי פְּרִידוֹת הַלָּלוּ, וַהֲלוֹא נִסְתַּכֵּל בַּמִּצְרִי עַד סוֹף כָּל הַדּוֹרוֹת? אֶלָּא עִקָּרָן שֶׁל דְּבָרִים כָּךְ הוּא, שֶׁוַּדַּאי רָאֲתָה עֵינוֹ שֶׁל משֶׁה שְׁתֵּי הַפְּרִידוֹת דַּעֲתִידִין לָצֵאת מֵהֶם, אֶלָּא שֶׁרָאָה שֶׁמּוֹאָבִים חַיָּבִים מִיתָה בִּידֵי אָדָם מִכֹּחַ הַקַּל וָחֹמֶר שֶׁעָשָׂה בְּעַצְמוֹ, לֹא הִשְׁגִּיחַ בְּזַרְעָם הַבָּא אַחֲרֵיהֶם. וְהֵשִׁיב לוֹ הַשֵּׁם יִתְבָּרַךְ, דְּאַף עַל גַּב דִּלְפִי הָאֱמֶת כָּךְ הִיא דַרְכָּהּ שֶׁל תּוֹרָה, דְּבִמְחֻיְּבֵי מִיתָה בִּידֵי אָדָם לֹא מַשְׁגִּיחִין בְּזַרְעָא דְנָפֵק מִנַּיְהוּ, מִכָּל מָקוֹם שָׁנֵי הָכָא מִשּׁוּם מַלְכוּת בֵּית דָּוִד. וּלְמַעַן דָּוִד הַמֶּלֶךְ נִכְנַס הַקָּדוֹשׁ בָּרוּךְ הוּא לִפְנִים מִשּׁוּרַת הַדִּין.
<b>וְעַל</b> פִּי זֶה נָבִין כַּוָּנַת הַפְּסוּקִים דִּשְׁמוּאֵל־ב (יט, כא-כג) בְּוִכּוּחַ שִׁמְעִי עִם דָּוִד בְּהִתְחַנְּנוֹ לְפָנָיו, הַהוּא אָמַר: "כִּי יָדַע עַבְדְּךָ כִּי אֲנִי חָטָאתִי וְהִנֵּה בָאתִי הַיּוֹם רִאשׁוֹן לְכָל בֵּית יוֹסֵף" וְגוֹמֵר. "וַיַּעַן אֲבִישַׁי וַיֹּאמֶר הֲתַחַת זֹאת לֹא יוּמַת שִׁמְעִי" וְגוֹמֵר. "וַיֹּאמֶר דָּוִד מַה לִּי וְלָכֶם בְּנֵי צְרוּיָה כִּי תִהְיוּ לִי הַיּוֹם לְשָׂטָן, הַיּוֹם יוּמַת אִישׁ בְּיִשְׂרָאֵל כִּי הֲלוֹא יָדַעְתִּי כִּי הַיּוֹם אֲנִי מֶלֶךְ עַל יִשְׂרָאֵל". וְצָרִיךְ לָדַעַת, מֶה הָיְתָה כַּוָּנַת דָּוִד בְּאָמְרוֹ "הֲלוֹא יָדַעְתִּי כִּי הַיּוֹם אֲנִי מֶלֶךְ", דְּאֵיךְ תָּלוּי מַלְכוּת בֵּית דָּוִד עִם הֲרִיגַת שִׁמְעִי? וּלְפִי פְּשָׁטָן שֶׁל דְּבָרִים אֲנִי אֲפָרֵשׁ עִם מַה שֶּׁכָּתַב רַדָּ"ק בְּשֵׁם רַבּוֹתֵינוּ זַ"ל עַל פָּסוּק "וְהִנֵּה בָאתִי הַיּוֹם רִאשׁוֹן לְכָל בֵּית יוֹסֵף", דְּאַמַּאי נָקֵט יוֹסֵף טְפֵי מִשְּׁאָר הַשְּׁבָטִים? וְאָמְרוּ רַבּוֹתֵינוּ זַ"ל (ב"ר פרשה עא סימן ג), דְּכָל יִשְׂרָאֵל נִקְרְאוּ יוֹסֵף, שֶׁנֶּאֱמַר (עמוס ה, טו): "אוּלַי יֶחֱנַן יְיָ צְבָאוֹת שְׁאֵרִית יוֹסֵף". אָמַר לוֹ שִׁמְעִי לְדָוִד: יִשְׂרָאֵל גָּמְלוּ אוֹתְךָ רָעָה, וַאֲנִי יוֹתֵר מִכֻּלָּם, וְכָל יִשְׂרָאֵל יוֹשְׁבִים וּמְצַפִּים לִרְאוֹת מָה אַתָּה עוֹשֶׂה עִמִּי; אִם אַתָּה מְקַבֵּל אוֹתִי — כָּל יִשְׂרָאֵל בָּאִים אֵלֶיךָ כְּאֶחָד וּמַשְׁלִימִים לְךָ. וְאֵין סָפֵק, דְּכַוָּנַת שִׁמְעִי זֹאת הָיְתָה: לִרְמֹז לוֹ, שֶׁאִם לֹא יְקַבֵּל אוֹתוֹ דָוִד — לֹא יָבוֹאוּ יִשְׂרָאֵל לְהַשְׁלִים עִמּוֹ, וּמִשּׁוּם כְּבוֹדוֹ שֶׁל דָּוִד אָמַר לוֹ: אִם אַתָּה מְקַבֵּל אוֹתִי — כָּל יִשְׂרָאֵל בָּאִים אֵלֶיךָ, וּמִכְּלַל הֵן אַתָּה שׁוֹמֵעַ לָאו. וְעַל זֶה אָמַר אֲבִישַׁי: "הֲתַחַת זֹאת לֹא יוּמַת שִׁמְעִי". כְּלוֹמַר, דַּל מֵהָכָא גֹּדֶל עֲו‍ֹנוֹ שֶׁל שִׁמְעִי, מִשּׁוּם הִתְנַצְּלוּת זֶה שֶׁאָמַר לְעֵת כָּזֹאת רָאוּי הוּא שֶׁיּוּמַת שִׁמְעִי, שֶׁכַּוָּנָתוֹ לוֹמַר, שֶׁאִם לֹא יְקַבְּלֶנּוּ דָוִד — לֹא יָבוֹאוּ יִשְׂרָאֵל לְקַבֵּל עֲלֵיהֶם מַלְכוּת דָּוִד. וְהִנֵּה דָּוִד נִכְנְסוּ בְּאָזְנָיו דִּבְרֵי שִׁמְעִי, מִשּׁוּם דִּשְׁכִיחִי אֶפִּיקוֹרֵי דִּמְצַעֲרוּ רַבָּנָן. וְזֶהוּ אָמְרוֹ: הַיּוֹם יוּמַת אִישׁ בְּיִשְׂרָאֵל כִּי הֲלוֹא יָדַעְתִּי כִּי הַיּוֹם אֲנִי מֶלֶךְ עַל יִשְׂרָאֵל". כְּלוֹמַר, עַל יְדֵי שֶׁאֲנִי מוֹחֵל לְשִׁמְעִי יָבוֹאוּ אֵלַי כָּל יִשְׂרָאֵל לְהַשְׁלִים עִמִּי וִיקַבְּלוּ מַלְכוּתִי. זֶהוּ פְּשׁוּטוֹ.
<b>אַךְ</b> כְּפִי דַרְכֵּנוּ יֹאמַר נָא בְּאֹפֶן אַחֵר. וְנַקְדִּים הָא דְאָמְרִינַן בִּמְגִלָּה (יב ע"ב): "אִישׁ יְהוּדִי הָיָה וְגוֹ' אִישׁ יְמִינִי" (אסתר ב, ה). קָרֵי לֵהּ 'יְהוּדִי', אַלְמָא מִיהוּדָה קָא אָתֵי, וְקָרֵי לֵהּ 'יְמִינִי', אַלְמָא מִבִּנְיָמִין קָא אָתֵי. אָמַר רַבִּי יְהוֹשֻׁעַ בֶּן לֵוִי: אָבִיו מִבִּנְיָמִין וְאִמּוֹ מִיהוּדָה. רַבָּנָן אָמְרִי: מִשְׁפָּחוֹת מִתְגָּרוֹת זוֹ בָּזוֹ. יְהוּדָה אָמַר: אֲנָא גַרְמֵת דְּאִתְיְלִד מָרְדְּכַי, דְּאִלְמָלֵי קַטְלֵהּ דָּוִד לְשִׁמְעִי לָא הֲוָה נָפֵק מָרְדְּכַי. עוֹד נַקְדִּים מַה שֶּׁאָמְרוּ רַבּוֹתֵינוּ זַ"ל (ילקוט אסתר רמז תתרנג): "הַיּוֹם יוּמַת אִישׁ בְּיִשְׂרָאֵל" — זֶה מָרְדְּכַי, שֶׁנֶּאֱמַר: "אִישׁ יְהוּדִי". וְהִנֵּה אֲבִישַׁי דָּן אֶת הַדִּין עַל פִּי הַתּוֹרָה, שֶׁמֵּאַחַר שֶׁשִּׁמְעִי בַּר קְטָלָא הוּא בִּשְׁבִיל שֶׁמָּרַד בַּמַּלְכוּת וְהוּא חַיָּב מִיתָה בִּידֵי אָדָם — אֵין לָנוּ לְהַחֲיוֹתוֹ בִּשְׁבִיל שֶׁעָתִיד לָצֵאת מִמֶּנּוּ מָרְדְּכַי, וּמִשּׁוּם הָכֵי אָמַר: "הֲתַחַת זֹאת לֹא יוּמַת שִׁמְעִי". וַאֲדוֹנֵינוּ דָוִד צָפָה וְהִבִּיט שֶׁבִּשְׁבִיל כְּבוֹדוֹ רָצָה הַקָּדוֹשׁ בָּרוּךְ הוּא לְהַחֲיוֹת אֶת הַמּוֹאָבִים, וְאַף עַל גַּב שֶׁהָיוּ חַיָּבִים מִיתָה בִּידֵי אָדָם מִכֹּחַ הַקַּל וָחֹמֶר שֶׁעָשָׂה משֶׁה — הִגְדִּיל הַשֵּׁם לַעֲשׂוֹת עִמָּהֶם שֶׁלֹּא לְהָרְגָם, אַף הוּא רָאָה לַעֲשׂוֹת מִדָּה כְּנֶגֶד מִדָּה, לְקַיֵּם מַה שֶּׁנֶּאֱמַר (דברים כח, ט): "וְהָלַכְתָּ בִּדְרָכָיו", וּמִשּׁוּם הָכֵי לֹא רָצָה לַהֲרֹג אֶת שִׁמְעִי בִּשְׁבִיל שֶׁעָתִיד מָרְדְּכַי לָצֵאת מִמֶּנּוּ, אַף שֶׁמִּן הַדִּין הָרְשׁוּת נְתוּנָה בְּיָדוֹ לְהָרְגוֹ כֵּיוָן שֶׁהָיָה מְחֻיָּב מִיתָה בִּידֵי אָדָם בִּשְׁבִיל שֶׁהָיָה מוֹרֵד בַּמַּלְכוּת. וְזֶהוּ כַּוָּנַת דָּוִד בְּאָמְרוֹ: "מַה לִּי וְלָכֶם בְּנֵי צְרוּיָה כִּי תִהְיוּ לִי הַיּוֹם לְשָׂטָן". כְּלוֹמַר, שֶׁאִם אֲנִי אַסְכִּים לְדִבְרֵיכֶם לַהֲרֹג אֶת שִׁמְעִי בִּשְׁבִיל שֶׁמָּרַד בְּמַלְכוּתִי וְלֹא אַבִּיט שֶׁעָתִיד מָרְדְּכַי לָצֵאת מִמֶּנּוּ, הֲלוֹא זֶה הַדָּבָר לְשָׂטָן לִי, שֶׁהֲרֵי הַקָּדוֹשׁ בָּרוּךְ הוּא לֹא רָצָה לַהֲרֹג אֶת הַמּוֹאָבִים בִּשְׁבִיל שֶׁאֲנִי עָתִיד לָצֵאת מֵהֶם. וְזֶהוּ אָמְרוֹ: "הַיּוֹם יוּמַת אִישׁ בְּיִשְׂרָאֵל" — זֶה מָרְדְּכַי. "כִּי הֲלוֹא יָדַעְתִּי כִּי הַיּוֹם אֲנִי מֶלֶךְ עַל יִשְׂרָאֵל" — שֶׁעַל יְדֵי שֶׁאֲנִי נִמְנָע מִלַּהֲרֹג אֶת שִׁמְעִי בִּשְׁבִיל מָרְדְּכַי הַצַּדִּיק שֶׁעָתִיד לָצֵאת מִמֶּנּוּ אֲנִי מְשַׁלֵּם לְהַקָּדוֹשׁ בָּרוּךְ הוּא מִדָּה כְּנֶגֶד מִדָּה וְתִנַּשֵּׂא מַלְכוּתִי.
<b>וּבָזֶה</b> יוּבַן כַּוָּנַת הַמֶּלֶךְ שְׁלֹמֹה בִּמְלָכִים־א (ב, מד-מה) כְּשֶׁהָרַג אֶת שִׁמְעִי, שָׁם נֶאֱמַר: "וַיֹּאמֶר הַמֶּלֶךְ אֶל שִׁמְעִי אַתָּה יָדַעְתָּ אֵת כָּל הָרָעָה אֲשֶׁר יָדַע לְבָבְךָ אֲשֶׁר עָשִׂיתָ לְדָוִד אָבִי, וְהֵשִׁיב יְיָ אֶת רָעָתְךָ בְּרֹאשֶׁךָ. וְהַמֶּלֶךְ שְׁלֹמֹה בָּרוּךְ, וְכִסֵּא דָוִד יִהְיֶה נָכוֹן לִפְנֵי יְיָ עַד עוֹלָם". וּצְרִיכִין אָנוּ לַמּוֹדָעִי, מַה שַּׁיָּכוּת לַהֲרִיגַת שִׁמְעִי עִם כִּסֵּא דָוִד שֶׁיִּהְיֶה נָכוֹן עַד עוֹלָם? אַךְ עַל פִּי הָאָמוּר בָּעִנְיָן אָתֵי שַׁפִּיר. דְּשִׁמְעִי וּשְׁלֹמֹה הָיוּ חֲלוּקִים בִּסְבָרָתָם, דְּשִׁמְעִי הָיָה סָבוּר שֶׁלֹּא הָיָה מוֹרֵד בַּמַּלְכוּת מֵאַחַר שֶׁבּוֹ בַּפֶּרֶק לֹא הָיָה לוֹ לְדָוִד דִּין מֶלֶךְ, וּכְמוֹ שֶׁרָאִינוּ שֶׁכָּל אוֹתָם הַיָּמִים הָיָה מִתְכַּפֵּר בִּשְׂעִירָה כְּהֶדְיוֹט, כְּמוֹ שֶׁאָמְרוּ רַבּוֹתֵינוּ זַ"ל (ירושלמי ר"ה פ"א ה"א), וּכְמוֹ שֶׁיִּתְבָּאֵר בְּדֶרֶךְ הַמֶּלֶךְ (דרוש יא), וְרָצָה לְהַכְרִיחַ סְבָרָתוֹ שֶׁלֹּא הָיָה חַיָּב מִיתָה מִמַּה שֶּׁלֹּא הֲרָגוֹ דָוִד. וְלָא נִיחָא לֵהּ לְמֵימַר שֶׁנִּמְנַע דָּוִד מִלְּהָרְגוֹ מִשּׁוּם שֶׁעָתִיד מָרְדְּכַי לָצֵאת מִמֶּנּוּ, שֶׁהֲרֵי בִּמְחֻיְּבֵי מִיתָה בִּידֵי אָדָם לֹא נֶאֱמַר כְּלָל זֶה. וּשְׁלֹמֹה הַמֶּלֶךְ הֲוָה סְבִירָא לֵהּ דְּשִׁמְעִי חַיָּב מִיתָה, שֶׁהָיָה מוֹרֵד בַּמַּלְכוּת. וְזֶה אָמְרוֹ: "יָדַעְתָּ אֵת כָּל הָרָעָה אֲשֶׁר יָדַע לְבָבְךָ אֲשֶׁר עָשִׂיתָ לְדָוִד אָבִי, וְהֵשִׁיב יְיָ אֶת רָעָתְךָ בְּרֹאשֶׁךָ". כְּלוֹמַר, כֵּיוָן שֶׁמִּן הַדִּין אַתָּה חַיָּב מִיתָה בִּשְׁבִיל שֶׁהָיִיתָ מוֹרֵד בְּדָוִד הַמֶּלֶךְ, גִּלְגֵּל הַקָּדוֹשׁ בָּרוּךְ הוּא וֶהֱבִיאֲךָ עַד הֲלוֹם לִידֵי חִיּוּב מִיתָה. וְכִי תֵּימָא: אִם אִיתָא שֶׁאֲנִי חַיָּב מִיתָה, לָמָּה זֶה נִמְנַע דָּוִד מִלַּהֲרֹג אוֹתִי? לָזֶה הֵשִׁיב: "וְהַמֶּלֶךְ שְׁלֹמֹה בָּרוּךְ, וְכִסֵּא דָוִד יִהְיֶה נָכוֹן". כְּלוֹמַר, אִם דָּוִד אָבִי לֹא הָיָה צוֹפֶה עֲתִידוֹת וְהָיָה הוֹרֵג אוֹתְךָ אַף שֶׁעָתִיד מָרְדְּכַי לָצֵאת מֵחֲלָצֶיךָ, הָיָה בְּיָדוֹ עָו‍ֹן אֲשֶׁר חָטָא, מֵאַחַר שֶׁהַקָּדוֹשׁ בָּרוּךְ הוּא הִפְלִיא חַסְדּוֹ לְהַחֲיוֹת אֶת הַמּוֹאָבִים בִּשְׁבִיל כְּבוֹדוֹ שֶׁל דָּוִד אַף שֶׁהָיוּ חַיָּבִים מִיתָה בִּידֵי אָדָם; אֲבָל עַכְשָׁו שֶׁנִּמְנַע מִלַּהֲרָגְךָ בִּשְׁבִיל שֶׁרָאָה שֶׁעָתִיד מָרְדְּכַי לָצֵאת מִמְּךָ, הִנֵּה כִי כֵן כִּסֵּא דָוִד יִהְיֶה נָכוֹן עַד עוֹלָם.
<b>הִנֵּה</b> עָלָה בְּיָדֵנוּ, שֶׁהַקָּדוֹשׁ בָּרוּךְ הוּא לְמַעַן צִדְקוֹ עָשָׂה לִפְנִים מִשּׁוּרַת הַדִּין שֶׁלֹּא לַהֲרֹג אֶת הַמּוֹאָבִים בִּשְׁבִיל כְּבוֹדוֹ שֶׁל דָּוִד. וְזֶה כַּוָּנַת הַכָּתוּב שֶׁהִתְחַלְנוּ: "וַיֹּאמֶר דָּוִד מִי אָנֹכִי אֲדֹנָי אֱלֹהִים וּמִי בֵיתִי כִּי הֲבִאֹתַנִי עַד הֲלֹם", דְּהַיְנוּ הַמַּלְכוּת. "וַתִּקְטַן עוֹד זֹאת בְּעֵינֶיךָ". כְּלוֹמַר, הֲלוֹא זֶה הַדָּבָר שֶׁזִּכִּיתַנִי לִהְיוֹת מֶלֶךְ עַל יִשְׂרָאֵל מִלְּתָא זוּטַרְתָּא הִיא, דְּאִיכָּא אֲחֲרִיתָא כִּי רַבָּה הִיא: "וַתְּדַבֵּר גַּם אֶל בֵּית עַבְדְּךָ לְמֵרָחוֹק". כְּלוֹמַר, מִזְּמַן רָחוֹק זְכַרְתַּנִי אִתְּךָ וְאָמַרְתָּ 'אַל תָּצַר אֶת מוֹאָב', וְאַף שֶׁמִּן הַדִּין הָיוּ חַיָּבִים מִיתָה הִצַּלְתָּ אוֹתָם בִּשְׁבִיל שְׁתֵּי פְּרִידוֹת, כְּמוֹ שֶׁאָמְרוּ רַבּוֹתֵינוּ זַ"ל. "וְזֹאת תּוֹרַת הָאָדָם". כְּלוֹמַר, אִם מוֹאָבִים הָיוּ חַיָּבִים מִיתָה בִּידֵי שָׁמַיִם — אֵין כָּל חָדָשׁ מַה שֶּׁנִּמְנַעְתָּ מִלְּהָרְגָם, שֶׁכָּךְ הִיא הַמִּדָּה שֶׁהַבֵּן זוֹכֶה לָאָב. אָמְנָם מֵאַחַר שֶׁהָיוּ חַיָּבִים מִיתָה בִּידֵי אָדָם, וְעִם כָּל זֶה "וַתְּדַבֵּר גַּם אֶל בֵּית עַבְדְּךָ לְמֵרָחוֹק", שֶׁנִּמְנַעְתָּ מִלְּהָרְגָם בַּעֲבוּרִי, כְּגוֹן זֶה גָּדוֹל עַד הַשָּׁמַיִם חַסְדֶּךָ.
<b>הִנֵּה</b> מָקוֹם לְיַשֵּׁב מַאֲמָר הַפּוֹנֶה קָדִים, וְאָשִׂימָה עֵינִי עָלָיו. שֶׁפֵּרֵשׁ רַשִׁ"י: לְמַחוֹת בְּשָׁאוּל — בַּהֲרִיגַת נֹב עִיר הַכֹּהֲנִים. וְקַשְׁיָא לִי, דְּאַמַּאי לֹא פֵּרֵשׁ רַשִׁ"י דְּמַה שֶּׁלֹּא מִחָה הוּא בְּמַאי שֶׁהָיָה רוֹדֵף שָׁאוּל אֶת דָּוִד, וְכִדְאָמְרִינַן בְּפֶרֶק נִגְמַר הַדִּין (סנהדרין מט ע"א): מַאי (ש"ב ג, כו) "בּוֹר הַסִּרָה"? אָמַר רַבִּי אַבָּא בַּר כָּהֲנָא: בּוֹר וְסִירָה גָרְמוּ לוֹ לְאַבְנֵר שֶׁיֵּהָרֵג, יְעֻיַּן שָׁם בְּפֵרוּשׁ רַשִׁ"י. תּוּ קַשְׁיָא לִי אַלִּבָּא דְרַשִׁ"י, דְּהָתָם הִקְשׁוּ: לְמָאן דְּאָמַר מִחָה, מַאי טַעְמָא אִעֲנַשׁ? אָמַר רַב נַחֲמָן בַּר יִצְחָק: שֶׁשִּׁהָה מַלְכוּת בֵּית דָּוִד שְׁתֵּי שָׁנִים וּמֶחֱצָה. וְלֹא יָדַעְתִּי אַמַּאי לֹא תֵּרְצוּ דְּנֶעֱנַשׁ מִפְּנֵי בּוֹר וְסִירָה, וְדוּק. וְעַיֵּן בִּיפֵה מַרְאֶה פֶּרֶק קַמָּא דְפֵאָה (סימן ך) וְסֵפֶר יְפֵה תֹאַר פָּרָשַׁת אֱמֹר (פרשה נו סימן ב) וּפָרָשַׁת חֻקַּת (סימן יט) וּפָרָשַׁת מַסְעֵי (פרשה נג).
<b>וְהִנֵּה</b> לְפִי פֵּרוּשׁ רַשִׁ"י כָּךְ הוּא: שֶׁכְּשֶׁמֵּת שָׁאוּל תֵּכֶף מָלַךְ דָּוִד בְּחֶבְרוֹן עַל יְהוּדָה שֶׁבַע שָׁנִים וּמֶחֱצָה, וְאַחַר כָּךְ מָלַךְ עַל כָּל יִשְׂרָאֵל. וְאֵלּוּ הַשֶּׁבַע שָׁנִים וּמֶחֱצָה מִשֶּׁמֵּת שָׁאוּל, הֶחָמֵשׁ שָׁנִים הָרִאשׁוֹנִים הָיוּ יִשְׂרָאֵל בְּלֹא מֶלֶךְ, כִּי לֹא הִמְלִיכוּ יִשְׂרָאֵל אֶת אִישׁ־בּשֶׁת אֶלָּא לְאַחַר חָמֵשׁ שָׁנִים מִמִּיתַת שָׁאוּל, וּשְׁתֵּי שָׁנִים מָלַךְ אִישׁ־בּשֶׁת, כְּדִכְתִיב (ש"ב ב, י): "וּשְׁתַּיִם שָׁנִים מָלָךְ", וְאַחַר שִׁשָּׁה חֳדָשִׁים שֶׁמֵּת אִישׁ־בּשֶׁת הִמְלִיכוּ כָּל יִשְׂרָאֵל לְדָוִד. נִמְצָא שֶׁאַבְנֵר שִׁהָה מַלְכוּת בֵּית דָּוִד שְׁתֵּי שָׁנִים וּמֶחֱצָה, דְּהַיְנוּ שְׁתֵּי שָׁנִים שֶׁמָּלַךְ אִישׁ־בּשֶׁת וַחֲצִי שָׁנָה לְאַחַר מִיתַת אִישׁ־בּשֶׁת עַד שֶׁהִמְלִיכוּ כָּל יִשְׂרָאֵל לְדָוִד. וְהַתּוֹסָפוֹת הִקְשׁוּ עַל פֵּרוּשׁ רַשִׁ"י שְׁתֵּי קֻשְׁיוֹת. חֲדָא, דְּלָמָּה נֶעֱנַשׁ אַבְנֵר בִּשְׁבִיל חֲצִי שָׁנָה דְּאַחַר מִיתַת אִישׁ־בּשֶׁת? וַהֲלוֹא קֹדֶם מִיתַת אִישׁ־בּשֶׁת חָזַר אַבְנֵר וְנִתְאַמֵּץ לְהַמְלִיךְ אֶת דָּוִד, כְּדִכְתִיב (שם ג, יב): "וַיִּשְׁלַח אַבְנֵר מַלְאָכִים אֶל דָּוִד" וְגוֹמֵר. וָעוֹד, דְּכֵיוָן דְּמִשֶּׁמֵּת שָׁאוּל עַד חָמֵשׁ שָׁנִים עָמְדוּ בְּלֹא מֶלֶךְ וְלֹא הִמְלִיכוּ אֶת דָּוִד, אִם כֵּן לָמָּה נֶעֱנַשׁ אַבְנֵר בַּמֶּה שֶׁנִּתְחַזֵּק אַחֲרֵי כֵן לְהַמְלִיךְ אֶת אִישׁ־בּשֶׁת? וּמִכֹּחַ קֻשְׁיוֹת אֵלּוּ כָּתְבוּ, דְּמִשֶּׁמֵּת שָׁאוּל עַד שֶׁמָּלַךְ אִישׁ־בּשֶׁת הָיְתָה חֲצִי שָׁנָה, וּבְאוֹתָם הַיָּמִים נִתְחַזֵּק אַבְנֵר וְדִבֵּר לְכָל יִשְׂרָאֵל לְהַמְלִיךְ לְאִישׁ־בּשֶׁת, וּמִשֶּׁמֵּת אִישׁ־בּשֶׁת הָיְתָה מַלְכוּת יִשְׂרָאֵל בְּטֵלָה חָמֵשׁ שָׁנִים עַד שֶׁמָּלַךְ דָּוִד עַל כָּל יִשְׂרָאֵל. וּלְפִי דִבְרֵיהֶם נִיחָא שֶׁנֶּעֱנַשׁ אַבְנֵר עַל שֶׁשִּׁהָה מַלְכוּת בֵּית דָּוִד שְׁתֵּי שָׁנִים וּמֶחֱצָה, דְּהַיְנוּ חֲצִי שָׁנָה אַחַר מִיתַת שָׁאוּל שֶׁהָיָה מִתְחַזֵּק אַבְנֵר לְהַמְלִיךְ אֶת אִישׁ־בּשֶׁת, וּשְׁתֵּי שָׁנִים שֶׁמָּלַךְ אִישׁ־בּשֶׁת. עוֹד כָּתְבוּ: נִמְצְאוּ שֶׁבַע שָׁנִים וּמֶחֱצָה שֶׁמָּלַךְ דָּוִד בְּחֶבְרוֹן, כְּדִכְתִיב בְּהֶדְיָא (שם ב, יא; ה, ה). וְאַף עַל גַּב דִּבְאִידָךְ קְרָא לָא חָשֵׁב אֶלָּא שֶׁבַע שָׁנִים, וְהַיְנוּ בִּמְלָכִים־א (ב, יא), הַיְנוּ לְפִי שֶׁנִּצְטָרַע. עַד כָּאן.
<b>וְלֹא</b> יָדַעְתִּי כַּוָּנָתָם בַּמֶּה שֶׁאָמְרוּ: נִמְצְאוּ שֶׁבַע שָׁנִים וּמֶחֱצָה שֶׁמָּלַךְ דָּוִד בְּחֶבְרוֹן, כְּאִלּוּ הוּא דָבָר שֶׁנִּתָחַדֵּשׁ מִפֵּרוּשָׁם, וַהֲלוֹא לְכָל הַפֵּרוּשִׁים מָלַךְ דָּוִד בְּחֶבְרוֹן שֶׁבַע שָׁנִים וּמֶחֱצָה, אֶלָּא דִּלְרַשִׁ"י סִדְרָם כָּךְ הוּא: חָמֵשׁ שָׁנִים דְּמִמִּיתַת שָׁאוּל עַד שֶׁמָּלַךְ אִישׁ־בּשֶׁת, וּשְׁתֵּי שָׁנִים שֶׁמָּלַךְ אִישׁ־בּשֶׁת, וַחֲצִי שָׁנָה מִמִּיתַת אִישׁ־בּשֶׁת עַד שֶׁהִמְלִיכוּ כָּל יִשְׂרָאֵל לְדָוִד לְמֶלֶךְ; וּלְפִי הַתּוֹסָפוֹת סִדְרָם כָּךְ הוּא: חֲצִי שָׁנָה מִמִּיתַת שָׁאוּל עַד שֶׁמָּלַךְ אִישׁ־בּשֶׁת, וּשְׁתֵּי שָׁנִים שֶׁמָּלַךְ אִישׁ־בּשֶׁת, וְחָמֵשׁ שָׁנִים שֶׁהָיְתָה בְּטֵלָה מַלְכוּת יִשְׂרָאֵל, דְּהַיְנוּ מִשֶּׁמֵּת אִישׁ־בּשֶׁת עַד שֶׁהִמְלִיכוּ כָּל יִשְׂרָאֵל לְדָוִד. נִמְצָא דִּלְכָל הַפֵּרוּשִׁים מָלַךְ דָּוִד בְּחֶבְרוֹן שֶׁבַע שָׁנִים וּמֶחֱצָה, וּלְכָל הַפֵּרוּשִׁים תֵּכֶף שֶׁמֵּת שָׁאוּל מָלַךְ דָּוִד בְּחֶבְרוֹן. גַּם מַה שֶּׁכָּתְבוּ: אַף עַל גַּב דִּבְאִידָךְ קְרָא לָא חָשֵׁב רַק שֶׁבַע שָׁנִים, הַיְנוּ לְפִי שֶׁנִּצְטָרַע. עַד כָּאן. גַּם בָּזֶה לֹא יָדַעְתִּי כַּוָּנָתָם, דְּקֻשְׁיָא זוֹ לֹא שַׁיָּךְ בְּכָאן, אֶלָּא הִיא קֻשְׁיָא בִּפְנֵי עַצְמָהּ דְּקָשׁוּ קְרָאֵי אַהֲדָדֵי, דְּבִשְׁמוּאֵל כְּתִיב דְּמָלַךְ בְּחֶבְרוֹן שֶׁבַע שָׁנִים וּמֶחֱצָה וּבִמְלָכִים כְּתִיב דְּמָלַךְ שֶׁבַע שָׁנִים. עוֹד כָּתְבוּ: וְהָא דְלָא חָשֵׁב חֲצִי שָׁנָה זוֹ בְּחֶשְׁבּוֹן בִּטּוּל מַלְכוּת יִשְׂרָאֵל, הַיְנוּ לְפִי שֶׁלֹּא הָיְתָה סְמוּכָה לְחָמֵשׁ שָׁנִים וְלֹא הָיָה הַבִּטּוּל יַחַד. עַד כָּאן. וְגַם בָּזֶה קָשֶׁה לִי, דְּגַם לְרַשִׁ"י קָשֶׁה קֻשְׁיָא זוֹ, דְּאַמַּאי לָא חָשֵׁב חֲצִי שָׁנָה זוֹ בְּחֶשְׁבּוֹן בִּטּוּל מַלְכוּת יִשְׂרָאֵל, דְּהַיְנוּ חָמֵשׁ שָׁנִים רִאשׁוֹנוֹת מִשֶּׁמֵּת שָׁאוּל עַד שֶׁמָּלַךְ אִישׁ־בּשֶׁת, וַחֲצִי שָׁנָה מִשֶּׁמֵּת אִישׁ־בּשֶׁת עַד שֶׁמָּלַךְ דָּוִד עַל כָּל יִשְׂרָאֵל. וּמַה שֶּׁתֵּרְצוּ הַתּוֹסָפוֹת לְדַרְכָּם יֵשׁ לְתָרֵץ גַּם כֵּן אַלִּבָּא דְרַשִׁ"י, דְּלָא חָשֵׁב אוֹתָהּ חֲצִי שָׁנָה לְפִי שֶׁלֹּא הָיְתָה סְמוּכָה לְחָמֵשׁ שָׁנִים.
<b>עוֹד</b> אֲנִי תָּמֵהַּ בְּדִבְרֵי הַתּוֹסָפוֹת, דְּמַשְׁמַע מִדִּבְרֵיהֶם דְּאוֹתָם שִׁשָּׁה חֳדָשִׁים שֶׁנִּצְטָרַע דָּוִד הָיוּ בְּתוֹךְ אוֹתָן שֶׁבַע שָׁנִים וּמֶחֱצָה שֶׁמָּלַךְ בְּחֶבְרוֹן, וּמֵהַסּוּגְיָא דְפֶרֶק שֵׁנִי דְיוֹמָא (כב ע"ב) מוּכָח בְּהֶדְיָא דְּאוֹתָם שִׁשָּׁה חֳדָשִׁים שֶׁנִּצְטָרַע הָיוּ בִּשְׁבִיל מַעֲשֶׂה דְבַת שֶׁבַע. דְּאָמְרִינַן הָתָם: אִפַּרְעוּ מִנֵּהּ. דְּאָמַר רַב יְהוּדָה אָמַר רַב: שִׁשָּׁה חֳדָשִׁים נִצְטָרַע דָּוִד וְכוּ'. וּמַעֲשֶׂה דְבַת שֶׁבַע הָיָה זְמַן רַב אַחַר שֶׁמָּלַךְ עַל כָּל יִשְׂרָאֵל. נִמְצָא שֶׁקֻּשְׁיַת הַפְּסוּקִים, דְּבִשְׁמוּאֵל כְּתִיב שֶׁמָּלַךְ בְּחֶבְרוֹן שֶׁבַע שָׁנִים וּמֶחֱצָה וּבִמְלָכִים כְּתִיב שֶׁמָּלַךְ בְּחֶבְרוֹן שֶׁבַע שָׁנִים, בִּמְקוֹמָהּ עוֹמֶדֶת.
<b>הֵן</b> אֱמֶת שֶׁרָאִיתִי בְּפֶרֶק חֵלֶק (סנהדרין דף קז): אָמַר רַב יְהוּדָה אָמַר רַב: שִׁשָּׁה חֳדָשִׁים נִצְטָרַע דָּוִד וְכוּ'. שִׁשָּׁה חֳדָשִׁים מְנָא לָן? דִּכְתִיב (מ"א ב, יא): "וְהַיָּמִים אֲשֶׁר מָלַךְ דָּוִד עַל יִשְׂרָאֵל אַרְבָּעִים שָׁנָה, בְּחֶבְרוֹן מָלַךְ שֶׁבַע שָׁנִים" וְגוֹמֵר, וּכְתִיב (ש"ב ה, ה): "בְּחֶבְרוֹן מָלַךְ עַל יְהוּדָה שֶׁבַע שָׁנִים וְשִׁשָּׁה חֳדָשִׁים", וְהָנֵי שִׁשָּׁה חֳדָשִׁים לָא קָא חָשֵׁב, שְׁמַע מִנַּהּ נִצְטָרַע. עַד כָּאן. וּמִפַּשְׁטָא דְסוּגְיָא מַשְׁמַע דְּהַקֻּשְׁיָא הִיא, דְּבִמְלָכִים כְּתִיב שֶׁמָּלַךְ בְּחֶבְרוֹן שֶׁבַע שָׁנִים וּבִשְׁמוּאֵל כְּתִיב שֶׁמָּלַךְ בְּחֶבְרוֹן שֶׁבַע שָׁנִים וְשִׁשָּׁה חֳדָשִׁים, וְעַל זֶה אָמְרוּ: שְׁמַע מִנַּהּ דְּנִצְטָרַע. מִכְּלָל דִּסְבִירָא לַהּ שֶׁהַשִּׁשָּׁה חֳדָשִׁים שֶׁנִּצְטָרַע הָיוּ בְּאוֹתָם הַיָּמִים שֶׁמָּלַךְ בְּחֶבְרוֹן. דְּלֵיכָּא לְמֵימַר דְּקֻשְׁיַת הַגְּמָרָא הִיא מִדִּכְתִיב "וְהַיָּמִים אֲשֶׁר מָלַךְ דָּוִד עַל יִשְׂרָאֵל אַרְבָּעִים שָׁנָה", וְעַל זֶה הִקְשׁוּ, דְּכֵיוָן דִּכְתִיב בִּשְׁמוּאֵל שֶׁמָּלַךְ בְּחֶבְרוֹן שֶׁבַע שָׁנִים וְשִׁשָּׁה חֳדָשִׁים הֲוָה לֵהּ לְמֵימַר בִּמְלָכִים 'וְהַיָּמִים אֲשֶׁר מָלַךְ דָּוִד עַל יִשְׂרָאֵל אַרְבָּעִים שָׁנָה וְשִׁשָּׁה חֳדָשִׁים, שֶׁהֲרֵי בִּירוּשָׁלַיִם מָלַךְ שְׁלשִׁים וְשָׁלשׁ שָׁנָה, וּכְשֶׁתֵּרְצוּ שְׁמַע מִנַּהּ דְּנִצְטָרַע הַיְנוּ בְּאוֹתָם הַשְּׁלשִׁים וְשָׁלשׁ שָׁנָה שֶׁמָּלַךְ בִּירוּשָׁלַיִם — זֶה לֹא יִתָּכֵן. חֲדָא, דִּנְהִי שֶׁתֵּרְצוּ לְקֻשְׁיַת דְּקָא חָשֵׁב אַרְבָּעִים שָׁנָה וְלֹא חָשֵׁב אַרְבָּעִים שָׁנָה וְשִׁשָּׁה חֳדָשִׁים, אַכַּתִּי קָשֶׁה דְּבִשְׁמוּאֵל כְּתִיב דְּמָלַךְ בְּחֶבְרוֹן שֶׁבַע שָׁנִים וְשִׁשָּׁה חֳדָשִׁים וּבִמְלָכִים כְּתִיב דְּמָלַךְ בְּחֶבְרוֹן שֶׁבַע שָׁנִים וְלֹא קָא חָשֵׁב הַשִּׁשָּׁה חֳדָשִׁים. וְעוֹד קָשֶׁה, דְּאִם קֻשְׁיַת הַגְּמָרָא הִיא מֵחֶשְׁבּוֹן הָאַרְבָּעִים, דְּאַמַּאי לָא קָאָמַר שֶׁמָּלַךְ אַרְבָּעִים שָׁנָה וְשִׁשָּׁה חֳדָשִׁים, לָמָה הֵבִיאוּ קְרָא דִמְלָכִים דִּ"וְהַיָּמִים אֲשֶׁר מָלַךְ דָּוִד" וְגוֹמֵר? בִּקְרָא דִּשְׁמוּאֵל סַגִּי לְהַקְשׁוֹת! דִּכְתִיב: "בֶּן שְׁלשִׁים שָׁנָה דָּוִד בְּמָלְכוֹ וְאַרְבָּעִים שָׁנָה מָלָךְ. בְּחֶבְרוֹן מָלַךְ עַל יְהוּדָה שֶׁבַע שָׁנִים וְשִׁשָּׁה חֳדָשִׁים, וּבִירוּשָׁלַיִם מָלַךְ שְׁלשִׁים וְשָׁלשׁ שָׁנָה". וְכֵיוָן דְּבִפְרָטָן אַתָּה מוֹצֵא אַרְבָּעִים שָׁנָה וְשִׁשָּׁה חֳדָשִׁים, אַמַּאי לָא מָנֵי לְהוּ בִּכְלָלָן, וַהֲוָה לֵהּ לְמֵימַר 'וְאַרְבָּעִים שָׁנָה וְשִׁשָּׁה חֳדָשִׁים מָלָךְ'. וְלָזֶה יְתָרֵץ: שְׁמַע מִנַּהּ דְּנִצְטָרַע. וּמִדְּהֻצְרְכוּ לְהָבִיא קְרָא דִמְלָכִים, שְׁמַע מִנַּהּ דְּקֻשְׁיַת הַגְּמָרָא דְּבִמְלָכִים כְּתִיב דְּמָלַךְ בְּחֶבְרוֹן שֶׁבַע שָׁנִים וּבִשְׁמוּאֵל כְּתִיב דְּמָלַךְ בְּחֶבְרוֹן שֶׁבַע שָׁנִים וְשִׁשָּׁה חֳדָשִׁים. וְהָכֵי דִיקִי דִבְרֵי רַשִׁ"י זַ"ל, שֶׁכָּתַב וְזֶה לְשׁוֹנוֹ: 'בְּחֶבְרוֹן מָלַךְ שֶׁבַע שָׁנִים וְשִׁשָּׁה חֳדָשִׁים'. מִדְּהָכָא חָשֵׁב לְהוּ וּבְאִידָךְ קְרָא לָא חָשֵׁב לְהוּ, שְׁמַע מִנַּהּ לֹא הָיְתָה מַלְכוּתוֹ שְׁלֵמָה, שֶׁנִּצְטָרַע אוֹתָם שִׁשָּׁה חֳדָשִׁים. עַד כָּאן. וּפְשַׁט דְּבָרָיו הוּא, דְּהַקֻּשְׁיָא הִיא מִשְּׁנוֹת חֶבְרוֹן, וְעַל זֶה תֵּרְצוּ שְׁמַע מִנַּהּ דְּנִצְטָרַע. נִמְצָא דְּמַה שֶּׁנִּצְטָרַע דָּוִד הָיָה בְּמָלְכוֹ בְּחֶבְרוֹן, וּכְמוֹ שֶׁכָּתְבוּ הַתּוֹסָפוֹת בְּפֶרֶק שֵׁנִי דְסַנְהֶדְרִין.
<b>וּמִכָּל</b> מָקוֹם קָשֶׁה לִי לְדֶרֶךְ זֶה טוּבָא. חֲדָא, דְּהָתָם בְּפֶרֶק חֵלֶק סָמוּךְ לְמַאֲמָר זֶה דְרַב יְהוּדָה אָמַר רַב אָמְרוּ: אָמַר לְפָנָיו: רִבּוֹנוֹ שֶׁל עוֹלָם, מְחֹל לִי עַל אוֹתוֹ עָו‍ֹן וְכוּ'. אָמַר לוֹ: כָּל הָכֵי נִיטְרֻד הַהוּא גַבְרָא?! אָמַר לוֹ: קַבֵּל עָלֶיךָ יִסּוּרִין. קַבֵּל עֲלֵהּ. אָמַר רַב יְהוּדָה אָמַר רַב: שִׁשָּׁה חֳדָשִׁים נִצְטָרַע דָּוִד. מַשְׁמַע דְּהַצָּרַעַת הָיְתָה בִּשְׁבִיל שֶׁקִּבֵּל עָלָיו יִסּוּרִין, וּמַה שֶּׁקִּבֵּל עָלָיו יִסּוּרִין הָיָה עַל אוֹתוֹ עָו‍ֹן דְּבַת שֶׁבַע, וְאִם כֵּן עַל כָּרְחִין דְּהַצָּרַעַת הָיְתָה בְּאוֹתָם שְׁלשִׁים וְשָׁלשׁ שָׁנָה שֶׁמָּלַךְ בִּירוּשָׁלַיִם. וָעוֹד, הָאוֹמֵר בְּפֶרֶק חֵלֶק דְּשִׁשָּׁה חֳדָשִׁים נִצְטָרַע דָּוִד הוּא רַב יְהוּדָה אָמַר רַב, וּבְפֶרֶק שֵׁנִי דְיוֹמָא הִכְרִיעוּ דְּעַל עָו‍ֹן דְּבַת שֶׁבַע אִפַּרְעוּ מִגּוּפֵהּ מֵהָא דְרַב יְהוּדָה אָמַר רַב, הֲרֵי דִסְבִירָא לְהוּ דְּהַצָּרַעַת הָיְתָה בְּשָׁלשׁ וּשְׁלשִׁים שָׁנָה שֶׁמָּלַךְ בִּירוּשָׁלַיִם. בְּאֹפֶן שֶׁהַדְּבָרִים צְרִיכִים אֶצְלִי תַּלְמוּד.
<b>וְהִנֵּה</b> אִי אָמְרִינַן דְּמַה שֶּׁנִּצְטָרַע דָּוִד הָיָה בְּמָלְכוֹ בְּחֶבְרוֹן יְתֹרְצוּ שְׁתֵּי הַקֻּשְׁיוֹת. דְּהַיְנוּ, דְּבִמְלָכִים כְּתִיב שֶׁמָּלַךְ בְּחֶבְרוֹן שֶׁבַע שָׁנִים וּבִשְׁמוּאֵל כְּתִיב שֶׁמָּלַךְ בְּחֶבְרוֹן שֶׁבַע שָׁנִים וְשִׁשָּׁה חֳדָשִׁים. וְאִידָךְ קֻשְׁיָא, דְּאַמַּאי כְּתִיב בִּשְׁמוּאֵל שֶׁמָּלַךְ דָּוִד אַרְבָּעִים שָׁנָה, הֲוָה לֵהּ לְמֵימַר שֶׁמָּלַךְ אַרְבָּעִים שָׁנָה וְשִׁשָּׁה חֳדָשִׁים, שֶׁכָּךְ הוּא בִּפְרָטָן. וּבַמֶּה שֶׁתֵּרְצוּ שֶׁשִּׁשָּׁה חֳדָשִׁים נִצְטָרַע בְּמָלְכוֹ בְּחֶבְרוֹן יִתְיַשֵּׁב הַכֹּל, דְּמַה שֶּׁכָּתוּב בִּמְלָכִים שֶׁמָּלַךְ בְּחֶבְרוֹן שֶׁבַע שָׁנִים — לָא חָשֵׁב אוֹתָם שִׁשָּׁה חֳדָשִׁים שֶׁנִּצְטָרַע; וְכֵן מַאי דִּכְתִיב בִּשְׁמוּאֵל שֶׁאַרְבָּעִים שָׁנָה מָלַךְ דָּוִד — לָא קָא חָשֵׁב אוֹתָם שִׁשָּׁה חֳדָשִׁים שֶׁנִּצְטָרַע. אַךְ אִם נֹאמַר דְּמַה שֶּׁנִּצְטָרַע הָיָה בְּאוֹתָן הַשְּׁלשִׁים וְשָׁלשׁ שָׁנָה שֶׁמָּלַךְ עַל כָּל יִשְׂרָאֵל, נִיחָא שֶׁיִּתְיַשֵּׁב קֻשְׁיַת מַאי דִּכְתִיב שֶׁאַרְבּעִים שָׁנָה מָלַךְ, אַךְ הַקֻּשְׁיָא הָאַחֶרֶת מִסְּתִירַת הַפְּסוּקִים, דְּבִמְלָכִים כְּתִיב שֶׁמָּלַךְ בְּחֶבְרוֹן שֶׁבַע שָׁנִים וּבִשְׁמוּאֵל כְּתִיב שֶׁמָּלַךְ בְּחֶבְרוֹן שֶׁבַע שָׁנִים וְשִׁשָּׁה חֳדָשִׁים, בִּמְקוֹמָהּ עוֹמֶדֶת.
<b>וְרָאִיתִי</b> בִּירוּשַׁלְמִי פִּרְקָא קַמָּא דְרֹאשׁ הַשָּׁנָה (הלכה א) וְזֶה לְשׁוֹנוֹ: כְּתִיב: "וְהַיָּמִים אֲשֶׁר מָלַךְ דָּוִד עַל כָּל יִשְׂרָאֵל אַרְבָּעִים שָׁנָה" וְגוֹמֵר, וּכְתִיב: "בְּחֶבְרוֹן מָלַךְ עַל יְהוּדָה שֶׁבַע שָׁנִים וְשִׁשָּׁה חֳדָשִׁים, וּבִירוּשָׁלַיִם מָלַךְ" וְגוֹמֵר. בַּכְּלָל חֲסֵרִים וּבַפְּרָט יְתֵרִים. עַד כָּאן. מוּכָח מֵהָכָא, דְּהַקֻּשְׁיָא הִיא בְּאָמְרוֹ 'אַרְבָּעִים שָׁנָה', דַּהֲוָה לֵהּ לְמֵימַר 'אַרְבָּעִים שָׁנָה וְשִׁשָּׁה חֳדָשִׁים', וְהַיְנוּ דְקָאָמַר בַּכְּלָל חֲסֵרִים וּבַפְּרָט יְתֵרִים. וְזֶהוּ הַלָּשׁוֹן עַצְמוֹ הַמֻּזְכָּר בַּתַּלְמוּד שֶׁלָּנוּ. וְהַתֵּרוּצִים שֶׁנֶּאֶמְרוּ בִּירוּשַׁלְמִי מוּכָח מִנַּיְהוּ שֶׁהַחִסָּרוֹן הוּא בְּאוֹתָם הַשְּׁלשִׁים וְשָׁלשׁ שָׁנָה שֶׁמָּלַךְ בִּירוּשָׁלַיִם. שֶׁהֲרֵי רַבִּי יִצְחָק בַּר קְצַצְתָּא בְּשֵׁם רַבִּי יוֹנָה אָמַר: שְׁלשִׁים וּשְׁתַּיִם וּמֶחֱצָה הָיוּ, אֶלָּא בִּשְׁבִיל לַחֲלֹק כָּבוֹד לִירוּשָׁלַיִם מָנָה אוֹתָן שְׁלֵמוֹת. הֲרֵי שֶׁהַחִסָּרוֹן הוּא בְּאוֹתָן הַשְּׁלשִׁים וְשָׁלשׁ שָׁנָה. וְכֵן הוּא דַעַת רַבִּי שְׁמוּאֵל בַּר נַחֲמָן שָׁם, דְּאָמַר: "וְהָיָה כִּי יִמְלְאוּ יָמֶיךָ" (ש"ב ז, יב). אָמַר לוֹ הַקָּדוֹשׁ בָּרוּךְ הוּא: דָּוִד, יָמִים מְלֵאִים אֲנִי מוֹנֶה לְךָ, אֵינִי מוֹנֶה לְךָ יָמִים חֲסֵרִים. וְכֵן הוּא דַעַת רַב חוּנָא, דְּאָמַר הָתָם: כָּל אוֹתָם שִׁשָּׁה חֳדָשִׁים שֶׁהָיָה דָוִד בּוֹרֵחַ מִפְּנֵי אַבְשָׁלוֹם בְּנוֹ בִּשְׂעִירָה הָיָה מִתְכַּפֵּר כְּהֶדְיוֹט. וְכֵן הוּא דַעַת רַבִּי יְהוּדָה בְּרַבִּי שַׁלּוּם, דְּאָמַר: כְּתִיב (מ"א יא, טז): "כִּי שֵׁשֶׁת חֳדָשִׁים יָשַׁב שָׁם יוֹאָב וְכָל יִשְׂרָאֵל". אָמַר לוֹ הַקָּדוֹשׁ בָּרוּךְ הוּא: אֲנִי אָמַרְתִּי לְךָ (דברים ב, ה): "אַל תִּתְגָּרוּ בָם", וּבִקַּשְׁתָּ לְהִתְגָּרוֹת בָּהֶם, חַיֶּיךָ שֶׁאֵינָם נִמְנִים לְךָ. עַד כָּאן. מִכָּל הָנֵי מוּכָח, שֶׁהַקֻּשְׁיָא הִיא עַל מַאי דִּכְתִיב אַרְבָּעִים שָׁנָה מָלַךְ, דַּהֲוָה לֵהּ לְמֵימַר אַרְבָּעִים שָׁנָה וּמֶחֱצָה. וְהַתֵּרוּצִים שֶׁנֶּאֶמְרוּ בָּזֶה הוּא, שֶׁהַשְּׁלשִׁים וְשָׁלשׁ שָׁנָה שֶׁמָּלַךְ בִּירוּשָׁלַיִם לֹא הָיוּ שְׁלֵמוֹת אֶלָּא שְׁלשִׁים וּשְׁתַּיִם וּמֶחֱצָה, אוֹ שֶׁאַף שֶׁהָיוּ שְׁלֵמוֹת לֹא נֶחְשְׁבוּ לוֹ כִּי אִם לִשְׁלשִׁים וּשְׁתַּיִם וּמֶחֱצָה, אוֹ מִשּׁוּם שֶׁהָיָה בּוֹרֵחַ אוֹ מִשּׁוּם שֶׁהִתְגָּרָה בֶּאֱדוֹם. וְאִם כֵּן, אַף אָנוּ נֹאמַר, דְּתַלְמוּדָא דִידַן נָמֵי כְּשֶׁהִקְשָׁה: כְּתִיב: "וְהַיָּמִים אֲשֶׁר מָלַךְ דָּוִד" וְגוֹמֵר, וּכְתִיב: "בְּחֶבְרוֹן מָלַךְ" וְגוֹמֵר, הַקֻּשְׁיָא הִיא עַל מַאי דִּכְתִיב אַרְבָּעִים שָׁנָה מָלַךְ, דַּהֲוָה לֵהּ לְמֵימַר אַרְבָּעִים שָׁנָה וּמֶחֱצָה מָלַךְ, שֶׁהֲרֵי זֶה הַלָּשׁוֹן עַצְמוֹ הוּא הַמֻּזְכָּר בִּירוּשַׁלְמִי, וְאָמְרוּ בַּכְּלָל חֲסֵרִים וּבַפְּרָט יְתֵרִים. וְאִם כֵּן, כְּשֶׁתֵּרְצוּ בְּתַלְמוּדָא דִידַן דְּשִׁשָּׁה חֳדָשִׁים נִצְטָרַע דָּוִד, הַיְנוּ בְּאוֹתָן שְׁלשִׁים וְשָׁלשׁ שָׁנָה שֶׁמָּלַךְ בִּירוּשָׁלַיִם, וְהָיָה עַל מַעֲשֶׂה דְבַת שֶׁבַע, וְכִדְאָמְרִינַן בְּפֶרֶק שֵׁנִי דְיוֹמָא, וּכְפַשְׁטָא דְאַגָּדָה דְּפֶרֶק חֵלֶק. בְּאֹפֶן שֶׁדִּבְרֵי הַתּוֹסָפוֹת דְּפֶרֶק שֵׁנִי דְסַנְהֶדְרִין וְדִבְרֵי רַשִׁ"י דְפֶרֶק חֵלֶק צְרִיכִים תַּלְמוּד.
<b>וְרָאִיתִי</b> לְמַהֲרַ"שׁ יָפֶה זַ"ל בִּיפֵה מַרְאֵה שֶׁהִקְשָׁה וְזֶה לְשׁוֹנוֹ: כְּתִיב: "וְהַיָּמִים אֲשֶׁר מָלַךְ". קָשֶׁה, לָמָה הֻצְרַךְ לְהַזְכִּיר הַאי קְרָא שֶׁהוּא בִּמְלָכִים לְמִרְמֵי קְרָאֵי אַהֲדָדֵי? לֹא הָיָה צָרִיךְ לְהָבִיא רַק קְרָאֵי דִשְׁמוּאֵל, דִּכְתִיב בְּהוּ: "אַרְבָּעִים שָׁנָה מָלָךְ, בְּחֶבְרוֹן מָלַךְ עַל יְהוּדָה שֶׁבַע שָׁנִים וְשִׁשָּׁה חֳדָשִׁים", דְּקָשׁוּ קְרָאֵי אַהֲדָדֵי. וְיֵשׁ לוֹמַר, מִשּׁוּם דִּפְשִׁיטָא לֵהּ דְּמָצֵי לְתָרוֹצֵי דְּשִׁשָּׁה חֳדָשִׁים שֶׁאֵינָם שָׁנָה לָא חָשֵׁב בַּכְּלָל, דְּלָא חָשֵׁב בַּכְּלָל רַק שָׁנִים שְׁלֵמוֹת. לְהָכֵי מַיְתִי מִדִּכְתִיב 'וְהַיָּמִים', דְּכֵיוָן דְּנָחִת לְמֵימַר יָמִים הֲוָה לֵהּ לְמִנְקַט אֲפִלּוּ הֶחֳדָשִׁים שֶׁלֹּא בָּאוּ לִכְלַל שָׁנָה, דְּמִכָּל מָקוֹם יָמִים נִינְהוּ. עַד כָּאן. וְאַף עַל גַּב דְּבִמְלָכִים לָא כְּתִיב שֶׁמָּלַךְ בְּחֶבְרוֹן שֶׁבַע שָׁנִים וְשִׁשָּׁה חֳדָשִׁים, כִּי אִם שֶׁבַע שָׁנִים, הָא לָא קַשְׁיָא לֵהּ, דְּכֵיוָן דְּלָא כְּתִיב 'הַיָּמִים אֲשֶׁר מָלַךְ בְּחֶבְרוֹן' לָא חָשֵׁב כִּי אִם שָׁנִים שְׁלֵמוֹת; אֲבָל בְּמִסְפַּר הָאַרְבָּעִים דִּכְתִיב 'יָמִים', הֻקְשָׁה לְבַעַל הַמַּאֲמָר דְּאַמַּאי לָא חָשֵׁב נָמֵי הֶחֳדָשִׁים.
<b>עוֹד</b> כָּתַב הָרַב וְזֶה לְשׁוֹנוֹ: בִּשְׁבִיל לַחֲלֹק כָּבוֹד לִירוּשָׁלַיִם. וְאִם תֹּאמַר, וּבִמְלָכִים וְדִבְרֵי הַיָּמִים אַמַּאי לֹא כָּתַב לְשִׁשָּׁה חֳדָשִׁים דְּחֶבְרוֹן? מַה תֹּאמַר, דִּלְגַבֵּי שֶׁבַע שְׁלֵמִים לֹא חָשׁ לְהַזְכִּיר הַמְעַט, אִם כֵּן הָכָא נָמֵי נֵימָא הָכֵי גַּבֵּי אַרְבָּעִים שָׁנָה, וְלֹא נִבְעֵי לוֹמַר שְׁלשִׁים וּשְׁתַּיִם וּמֶחֱצָה. יֵשׁ לוֹמַר, דְּכֵיוָן דְּהָכָא נָחִת לְמִמְנֵי שִׁשָּׁה חֳדָשִׁים בַּהֲדֵי שֶׁבַע שָׁנִים שְׁלֵמוֹת, הָכֵי נָמֵי הֲוָה לֵהּ לְמִחְשְׁבִינְהוּ בַּהֲדֵי הָאַרְבָּעִים. עַד כָּאן.
<b>וְלֹא</b> יָדַעְתִּי כַּוָּנַת הָרַב בְּקֻשְׁיָא זוֹ. דְּמִשִּׁשָּׁה חֳדָשִׁים דְּחֶבְרוֹן לָא קַשְׁיָא לֵהּ אַמַּאי לָא מָנֵי לְהוּ, מִשּׁוּם דְּלָא כְּתִיב 'וְהַיָּמִים אֲשֶׁר מָלַךְ בְּחֶבְרוֹן', וּמִשּׁוּם הָכֵי בִּמְלָכִים וְדִבְרֵי הַיָּמִים לָא חָשֵׁב רַק שָׁנִים שְׁלֵמוֹת; אַךְ גַּבֵּי כְּלָלָא דְאַרְבָּעִים שָׁנָה דִמְלָכִים, דִּכְתִיב 'וְהַיָּמִים אֲשֶׁר מָלַךְ', הֻקְשָׁה לָהֶם, דְּכֵיוָן דְּנָחִת לְמֵימַר 'יָמִים' הֲוָה לֵהּ לְמִנְקַט אֲפִלּוּ הֶחֳדָשִׁים שֶׁלֹּא בָּאוּ לִכְלַל שָׁנָה, וּכְמוֹ שֶׁכָּתַב הָרַב בִּתְחִלַּת דְּבָרָיו. גַּם מַה שֶּׁתֵּרֵץ אֵינוֹ נוֹחַ לִי. שֶׁאִם הַקֻּשְׁיָא הִיא דְּכֵיוָן דְּנָחִת לְמִמְנֵי שִׁשָּׁה חֳדָשִׁים בַּהֲדֵי שֶׁבַע שָׁנִים הָכֵי נָמֵי הֲוָה לֵהּ לְמִחְשְׁבִינְהוּ בַּהֲדֵי הָאַרְבָּעִים, אִם כֵּן אַמַּאי הֻצְרַךְ לְהָבִיא קְרָא דִמְלָכִים, דְּהָתָם לֹא מָנָה שִׁשָּׁה חֳדָשִׁים דְּחֶבְרוֹן, לָא הֲוָה לֵהּ לְהַקְשׁוֹת אֶלָּא קְרָאֵי דִשְׁמוּאֵל, דְּכֵיוָן דְּנָחִת לְמִמְנֵי שִׁשָּׁה חֳדָשִׁים בַּהֲדֵי שֶׁבַע שָׁנִים שְׁלֵמוֹת הָכֵי נָמֵי הֲוָה לֵהּ לְמִחְשְׁבִינְהוּ בַּהֲדֵי הָאַרְבָּעִים, וְדוּק.

Chapter 11

<big><strong>דֶּרֶךְ הַמֶּלֶךְ</strong></big>
<small>וּבוֹ שְׁנֵי דְרוּשִׁים</small>
<b>הַדְּרוּשׁ הָרִאשׁוֹן </b>(דרוש יא): יְבָאֵר דְּמֶלֶךְ שֶׁמָּחַל עַל כְּבוֹדוֹ אֵין כְּבוֹדוֹ מָחוּל, וְזֶה גוֹרֵם לוֹ שֶׁיַּעֲשֶׂה דָבָר שֶׁבְּסִבָּתוֹ תִּנָּטֵל הַמַּלְכוּת מִמֶּנּוּ. / מִי שֶׁהוּא נִלְחָם מִלְחֲמוֹת הַשֵּׁם אֵין חֵטְא בָּא עַל יָדוֹ. / אִם דָּוִד הָיָה לוֹ דִין מֶלֶךְ מִשָּׁעָה שֶׁנִּמְשַׁח עַל יְדֵי שְׁמוּאֵל אַף דְּשָׁאוּל עֲדַיִן קַיָּם אוֹ לֹא. / הָא דְאָמְרִינַן כֹּל שֶׁחֲבֵרוֹ נֶעֱנַשׁ עַל יָדוֹ אֵין מַכְנִיסִין אוֹתוֹ בִּמְחִצָּתוֹ שֶׁל הַקָּדוֹשׁ בָּרוּךְ הוּא, הַיְנוּ דַוְקָא כְּשֶׁחוֹטֵא בְּאוֹתוֹ דָבָר שֶׁחֲבֵרוֹ נֶעֱנַשׁ עַל יָדוֹ. / מֵהָעֹנֶשׁ אָנוּ לְמֵדִין אֹפֶן הַחֵטְא, לְפִי שֶׁהַקָּדוֹשׁ בָּרוּךְ הוּא נִפְרָע מִדָּה כְּנֶגֶד מִדָּה.
<b>הַדְּרוּשׁ הַשֵּׁנִי </b>(דרוש יב): יְבָאֵר מַעֲלַת הַמֶּלֶךְ דְּמוֹחֲלִין לוֹ עֲו‍ֹנוֹתָיו. / אִם דָּוִד הָיָה דִינוֹ כְּמֶלֶךְ כֵּיוָן דְּנִמְשַׁח כְּמָשׁוּחַ דִּכְהֻנָּה אוֹ דִלְמָא בְּמַלְכוּת תַּלְיָא מִלְּתָא. / בִּזְמַן שֶׁנָּטוּ יִשְׂרָאֵל אַחֲרֵי אַבְשָׁלוֹם אִם הָיָה לְדָוִד דִּין מֶלֶךְ. / אִם כְּלֵי הֶדְיוֹט מִשָּׁעָה שֶׁנַּעֲשׂוּ לְהֶדְיוֹט בְּהַזְמָנָה לְחוֹד נֶאֶסְרוּ לְגָבוֹהַּ. / אִם כְּלֵי גָבוֹהַּ שֶׁנִּשְׁתַּמֵּשׁ בָּהֶם הֶדְיוֹט נֶאֶסְרוּ. / אִם הַמֶּלֶךְ אָסוּר לְהִשְׁתַּמֵּשׁ בִּכְלֵי הֶדְיוֹט שֶׁנִּשְׁתַּמֵּשׁ בָּהֶם הֶדְיוֹט. / כֹּהֵן מָשִׁיחַ שֶׁעָבַר יֵשׁ לוֹ דִין כֹּהֵן, מַה שֶּׁאֵין כֵּן בְּמֶלֶךְ.
<big><strong>דְּרוּשׁ אַחַד עָשָׂר</strong></big>
<b>פֶּרֶק קַמָּא דִמְגִלָּה (יד ע"ב): "וְלֹא תִהְיֶה זֹאת לְךָ לְפוּקָה וּלְמִכְשׁוֹל" (ש"א כה, לא). 'זֹאת' מִכְּלָל דְּאִיכָּא אַחֲרִיתִי. וּמַאי נִיהוּ? מַעֲשֶׂה דְבַת שֶׁבַע.</b>
<b>עָלֵינוּ</b> לְשַׁבֵּחַ לַאֲדוֹן הַכֹּל שֶׁחָלַק מִכְּבוֹדוֹ לְבָשָׂר וָדָם, וְקִדְּשָׁנוּ בְּמִצְו‍ֹתָיו וְצִוָּנוּ (דברים יז, טו): "שׂוֹם תָּשִׂים עָלֶיךָ מֶלֶךְ" — שֶׁתְּהֵא אֵימָתוֹ עָלֶיךָ (קידושין לב ע"ב), וְכָבוֹד גָּדוֹל יַעֲשׂוּ לוֹ, וּמֶלֶךְ שֶׁמָּחַל עַל כְּבוֹדוֹ — אֵין מָחוּל (שם). וּבַגְּמָרָא פֶּרֶק שֵׁנִי דְיוֹמָא (כב ע"ב) אָמַר רַב יְהוּדָה אָמַר רַב: מִפְּנֵי מָה נֶעֱנַשׁ שָׁאוּל? מִפְּנֵי שֶׁמָּחַל עַל כְּבוֹדוֹ, שֶׁנֶּאֱמַר (ש"א י, כז): "וּבְנֵי בְלִיַּעַל אָמְרוּ מַה יּשִׁעֵנוּ זֶה, וַיִּבְזֻהוּ וְלֹא הֵבִיאוּ לוֹ מִנְחָה, וַיְהִי כְּמַחֲרִישׁ". עַד כָּאן. וּפֵרֵשׁ רַשִׁ"י: נֶעֱנַשׁ שָׁאוּל — לָבוֹא לִידֵי דָבָר שֶׁעָלָיו נִטַּל מִמֶּנּוּ מַלְכוּת. מִפְּנֵי שֶׁמִּתְּחִלַּת מַלְכוּתוֹ מָחַל עַל כְּבוֹדוֹ, גִּלָּה עַל עַצְמוֹ שֶׁאֵינוֹ כְּדַאי לִמְלֹךְ. עַד כָּאן. נִמְצִינוּ לְמֵדִין, שֶׁהַמֶּלֶךְ שֶׁהוּא מוֹחֵל עַל כְּבוֹדוֹ הוּא סִבָּה שֶׁיַּעֲשֶׂה דָבָר שֶׁבְּסִבָּתוֹ תִּנָּטֵל הַמַּלְכוּת מִמֶּנּוּ.
<b>וּבָזֶה</b> נָבוֹא לְבָאֵר פְּסוּקֵי שְׁמוּאֵל־א (כה, כח-לא) בְּוִכּוּחַ אֲבִיגַיִל עִם דָּוִד הַמֶּלֶךְ. הֵם הַמְדַבְּרִים: "שָׂא נָא לְפֶשַׁע אֲמָתֶךָ, כִּי עָשׂה יַעֲשֶׂה יְיָ לַאדֹנִי בַּיִת נֶאֱמָן, כִּי מִלְחֲמוֹת יְיָ אֲדֹנִי נִלְחָם וְרָעָה לֹא תִמָּצֵא בְךָ מִיָּמֶיךָ. וַיָּקָם אָדָם לִרְדָּפְךָ וּלְבַקֵּשׁ אֶת נַפְשֶׁךָ, וְהָיְתָה נֶפֶשׁ אֲדֹנִי צְרוּרָה בִּצְרוֹר הַחַיִּים אֵת יְיָ אֱלֹהֶיךָ, וְאֵת נֶפֶשׁ אֹיְבֶיךָ יְקַלְּעֶנָּה בְּתוֹךְ כַּף הַקָּלַע. וְהָיָה כִּי יַעֲשֶׂה יְיָ לַאדֹנִי כְּכֹל אֲשֶׁר דִּבֶּר אֶת הַטּוֹבָה עָלֶיךָ, וְצִוְּךָ לְנָגִיד עַל יִשְׂרָאֵל. וְלֹא תִהְיֶה זֹאת לְךָ לְפוּקָה וּלְמִכְשׁוֹל לֵב לַאדֹנִי וְלִשְׁפָּךְ דָּם חִנָּם" וְגוֹמֵר. וְהַדִּקְדּוּקִים רָבוּ כְּמוֹ רָבוּ. חֲדָא, בַּמֶּה שֶׁאָמְרָה "שָׂא נָא לְפֶשַׁע אֲמָתֶךָ כִּי עָשׂה יַעֲשֶׂה יְיָ לַאדֹנִי בַּיִת נֶאֱמָן", וְתִרְגֵּם יוֹנָתָן: מַלְכוּ קְיָמָא. דְּאֵיךְ תָּלְתָה זֶה בָּזֶה, סְלִיחַת הֶעָו‍ֹן עִם מַה שֶּׁיְּקַיֵּם הַשֵּׁם אֶת הַבְטָחָתוֹ וְיִתֵּן לוֹ הַמַּלְכוּת? עוֹד יֵשׁ לְדַקְדֵּק בַּמֶּה שֶׁאָמְרָה "כִּי מִלְחֲמוֹת יְיָ אֲדֹנִי נִלְחָם", וְלֹא יָדַעְתִּי לְהֵיכָא קָאֵי נְתִינַת טַעַם דְּ"כִּי מִלְחֲמוֹת יְיָ אֲדֹנִי נִלְחָם". אִם עַל הַמַּלְכוּת, שֶׁאָמְרָה "כִּי עָשׂה יַעֲשֶׂה יְיָ לַאדֹנִי בַּיִת נֶאֱמָן", וְנָתְנָה טַעַם מִשּׁוּם דְּ"מִלְחֲמוֹת יְיָ אֲדֹנִי נִלְחָם", מַה לָּהּ לְבַקֵּשׁ טַעַם לְמַה שֶּׁנָּתַן הַשֵּׁם הַמַּלְכוּת לְדָוִד? וָעוֹד, שֶׁדְּבָרִים הַלָּלוּ לָא שָׁיְכִי לְעִנְיָנָהּ, שֶׁהָיְתָה מְחַלָּה פְּנֵי דָוִד שֶׁיִּסְלַח עֲו‍ֹן נָבָל. וְאִי קָאֵי לִתְחִלַּת הַפָּסוּק: "שָׂא נָא לְפֶשַׁע אֲמָתֶךָ", מִשּׁוּם דְּ"מִלְחֲמוֹת יְיָ אֲדֹנִי נִלְחָם" — גַּם זֶה לֹא יִתָּכֵן, דְּאֵין קֶשֶׁר לַדְּבָרִים הַלָּלוּ וְלָא שָׁיְכִי אַהֲדָדֵי. וְגַם בַּמֶּה שֶׁסִּיְּמָה דְבָרֶיהָ וְאָמְרָה "וְרָעָה לֹא תִמָּצֵא בְךָ מִיָּמֶיךָ", הֵם דְּבָרִים תְּפֵלִים מִבְּלִי מֶלַח.
<b>וְהִנֵּה</b> לְיַשֵּׁב פָּסוּק זֶה מָקוֹם יֵשׁ בָּרֹאשׁ עַל פִּי הָאָמוּר, דְּמֶלֶךְ שֶׁמּוֹחֵל עַל כְּבוֹדוֹ — הַשְּׂרָרָה בּוֹרַחַת מִמֶּנּוּ, וְתִנַּשֵּׂא מַלְכוּתוֹ וְהִיא כְפוֹרַחַת. עוֹד נַקְדִּים מַאֲמַר רַבּוֹתֵינוּ זַ"ל בַּמִּדְרָשׁ (ילקוט שמואל רמז קיח) וְזֶה לְשׁוֹנָם: "וַיִּפְדּוּ הָעָם אֶת יוֹנָתָן וְלֹא מֵת" (ש"א יד, מה). רַבִּי אֶלְעָזָר אוֹמֵר: מְלַמֵּד שֶׁנָּתְנוּ מִשְׁקָלוֹ זָהָב וּפְדָאוּהוּ. וְרַבִּי יוֹחָנָן אָמַר: אָמְרוּ לוֹ לְשָׁאוּל: וְכִי יוֹנָתָן אָכַל? וַהֲלוֹא לֹא אָכַל אֶלָּא טָעַם, וּתְנַן (ברכות יד ע"א): מַטְעֶמֶת אֵין בּוֹ מִשּׁוּם בְּרָכָה וְכוּ'. וְהִקְשׁוּ: בִּשְׁלָמָא לְמָאן דְּאָמַר שֶׁנָּתְנוּ מִשְׁקָלוֹ זָהָב וּפְדָאוּהוּ, הַיְנוּ דִכְתִיב (שם): "הֲיוֹנָתָן יָמוּת אֲשֶׁר עָשָׂה הַיְשׁוּעָה הַגְּדוֹלָה הַזֹּאת בְּיִשְׂרָאֵל"; אֶלָּא לְמָאן דְּאָמַר לֹא אָכַל אֶלָּא טָעַם, מַאי "הֲיוֹנָתָן יָמוּת אֲשֶׁר עָשָׂה הַיְשׁוּעָה הַגְּדוֹלָה הַזֹּאת בְּיִשְׂרָאֵל"? וְתֵרְצוּ: הָכֵי קָאָמַר: אֶפְשָׁר מִי שֶׁעָשָׂה הַיְשׁוּעָה הַזֹּאת חֵטְא בָּא עַל יָדוֹ?! וְכֵן כָּתַב הָרַמְבַּ"ן בְּסוֹף פָּרָשַׁת בְּחֻקֹתַי. גַּם בְּמִשְׁפְּטֵי הַחֵרֶם כָּתַב הָרַמְבַּ"ן וְזֶה לְשׁוֹנוֹ: שֶׁיְּהוֹנָתָן שׁוֹגֵג הָיָה, וְאָבִיו לֹא הָיָה סָבוּר וְלֹא הָיָה מַאֲמִין שֶׁהָיָה שׁוֹגֵג וְהָיָה רוֹצֶה לְחַיְּבוֹ מִיתָה, וְאָמְרוּ לוֹ הָעָם: כֵּיוָן שֶׁנַּעֲשָׂה נֵס עַל יָדוֹ הַדָּבָר יָדוּעַ שֶׁהָיָה בִּשְׁגָגָה, שֶׁאֵין הַקָּדוֹשׁ בָּרוּךְ הוּא עוֹשֶׂה נֵס עַל יְדֵי רְשָׁעִים. וְזֶהוּ: "הֲיוֹנָתָן יָמוּת אֲשֶׁר עָשָׂה הַיְשׁוּעָה הַגְּדוֹלָה הַזֹּאת בְּיִשְׂרָאֵל". עַד כָּאן. לָמַדְנוּ, דְּמִי שֶׁהוּא נִלְחָם מִלְחֶמֶת הַשֵּׁם — אֵין חֵטְא בָּא עַל יָדוֹ.
<b>וְזוֹ</b> הָיְתָה כַּוָּנַת אֲבִיגַיִל שֶׁאָמְרָה לְדָוִד: "שָׂא נָא לְפֶשַׁע אֲמָתֶךָ", כְּלוֹמַר, שֶׁיִּמְחַל עַל כְּבוֹדוֹ בַּמֶּה שֶׁבִּזָּהוּ נָבָל, שֶׁאָמַר (ש"א כה, י): "מִי דָוִד וּמִי בֶן יִשָׁי". וְהִרְגִּישָׁה אֲבִיגַיִל, דְּשֶׁמָּא יֹאמַר לָהּ דָּוִד: אֵיךְ אֶמְחַל עַל כְּבוֹדִי, וַהֲלוֹא כָּל עַצְמוֹ שֶׁל שָׁאוּל שֶׁנִּטְּלָה מִמֶּנּוּ מַלְכוּתוֹ הָיָה בִּשְׁבִיל שֶׁמָּחַל עַל כְּבוֹדוֹ. לָזֶה אָמְרָה: אַף שֶׁתִּמְחַל עַל כְּבוֹדְךָ, "עָשׂה יַעֲשֶׂה יְיָ לַאדֹנִי בַּיִת נֶאֱמָן", דְּהַיְנוּ מַלְכוּ קְיָמָא. וְהַטַּעַם, דְּעֹנֶשׁ הַמּוֹחֵל עַל כְּבוֹדוֹ הוּא שֶׁיָּבוֹא לִידֵי עָו‍ֹן שֶׁעָלָיו תִּנָּטֵל מַלְכוּתוֹ, וְהָכָא גַבֵּי דָוִד לֹא שַׁיָּךְ, מִשּׁוּם "כִּי מִלְחֲמוֹת יְיָ אֲדֹנִי נִלְחָם", וּלְפִיכָךְ "רָעָה לֹא תִמָּצֵא בְךָ", מִשּׁוּם דְּאֶפְשָׁר מִי שֶׁעוֹשֶׂה יְשׁוּעוֹת בְּיִשְׂרָאֵל וְנִלְחָם מִלְחֲמוֹת הַשֵּׁם חֵטְא בָּא עַל יָדוֹ?! כְּלַל הַדְּבָרִים: שֶׁכַּוָּנַת אֲבִיגַיִל הָיָה לוֹמַר, שֶׁהַהֶזֵּק הַנִּמְשָׁךְ מִמְּחִילַת הַמֶּלֶךְ עַל כְּבוֹדוֹ הָכָא גַבֵּי דָוִד לֹא שַׁיָּךְ, מִשּׁוּם דְּכֵיוָן שֶׁהוּא נִלְחָם מִלְחֲמוֹת הַשֵּׁם אֵין חֵטְא בָּא עַל יָדוֹ.
<b>אַךְ</b> כְּדֵי לְהָבִין הֶמְשֵׁךְ הַפְּסוּקִים נֹאמַר בְּאֹפֶן אַחֵר. וּנְדַקְדֵּק עוֹד בַּמֶּה שֶׁאָמְרָה "וַיָּקָם אָדָם לִרְדָּפְךָ וּלְבַקֵּשׁ אֶת נַפְשֶׁךָ", דְּלָמָּה זֶה כָּפְלָה אֶת דְּבָרֶיהָ בְּאָמְרָהּ 'לִרְדָּפְךָ וּלְבַקֵּשׁ אֶת נַפְשֶׁךָ'? עוֹד יֵשׁ לְדַקְדֵּק בַּמֶּה שֶׁבֵּרְכָה אֶת דָּוִד שֶׁיִּזְכֶּה לְחַיֵּי הָעוֹלָם הַבָּא בְּאָמְרָהּ "וְהָיְתָה נֶפֶשׁ אֲדֹנִי צְרוּרָה בִּצְרוֹר הַחַיִּים", מִי בִּקֵּשׁ זֹאת מִיָּדָהּ שֶׁתְּבָרֵךְ אֶת דָּוִד בְּרָכָה זוֹ? וְכִי יַעֲלֶה עַל הַדַּעַת שֶׁדָּוִד לֹא יִזְכֶּה לְחַיֵּי הָעוֹלָם הַבָּא?! עוֹד יֵשׁ לְדַקְדֵּק בַּמֶּה שֶׁאָמְרָה "אֵת יְיָ אֱלֹהֶיךָ", הֵם שְׂפַת יֶתֶר, דְּנוֹדָע דִּצְרוֹר הַחַיִּים הֵם אֵצֶל הַשֵּׁם. וְכֵן יֵשׁ לְדַקְדֵּק בַּמֶּה שֶׁקִּלְלָה אֶת אוֹיְבֵי דָוִד קְלָלָה נִמְרֶצֶת בְּאָמְרָהּ שֶׁנַּפְשָׁם "יְקַלְּעֶנָּה בְּתוֹךְ כַּף הַקָּלַע", מִי בִּקֵּשׁ זֹאת מִיָּדָהּ? עוֹד יֵשׁ לְדַקְדֵּק בְּסִיּוּם דְּבָרֶיהָ, שֶׁאָמְרָה: "וְהָיָה כִּי יַעֲשֶׂה יְיָ לַאדֹנִי כְּכֹל אֲשֶׁר דִּבֶּר" וְגוֹמֵר, "וְלֹא תִהְיֶה זֹאת לְךָ לְפוּקָה" וְגוֹמֵר. דִּכְפִי דְבָרֶיהָ שֶׁהָיְתָה סְבוּרָה שֶׁהֲרִיגַת נָבָל חָשִׁיב פּוּקָה וּמִכְשׁוֹל, אַף שֶׁלֹּא יַעֲשֶׂה הַשֵּׁם לְדָוִד כְּכֹל אֲשֶׁר דִּבֵּר הָיָה מֵהָרָאוּי שֶׁתִּמְנַע אֶת דָּוִד מֵהֲרִיגַת נָבָל, שֶׁלֹּא יִשְׁפֹּךְ דָּם נָקִי; וּמַשְׁמַע מִדְּבָרֶיהָ, שֶׁאִם לֹא הָיָה מוֹלֵךְ דָּוִד — לֹא הָיְתָה הֲרִיגַת נָבָל פּוּקָה וּמִכְשׁוֹל, וְזֶה אֵין הַדַּעַת סוֹבַלְתּוֹ. עוֹד יֵשׁ לְדַקְדֵּק בַּמַּאֲמָר הַפּוֹנֶה קָדִים, שֶׁאָמְרוּ רַבּוֹתֵינוּ זַ"ל: "וְלֹא תִהְיֶה זֹאת לְךָ לְפוּקָה", 'זֹאת' מִכְּלָל דְּאִיכָּא אַחֲרִיתִי. וּמַאי נִיהוּ? מַעֲשֶׂה דְבַת שֶׁבַע. וְהִנֵּה אֲתָא לְנַחוֹמֵי, צַעוֹרֵי קָא מְצַעֲרָא לֵהּ; וְאַחַר כָּל הַכָּבוֹד שֶׁעָשְׂתָה לְדָוִד וְהַבְּרָכוֹת שֶׁבֵּרְכָה אוֹתוֹ, בִּרְכוֹת שָׁמַיִם מֵעָל, הִזְכִּירָה לוֹ עָו‍ֹן דְּבַת שֶׁבַע לְצַעֵר אֶת דָּוִד.
<b>וְנִרְאֶה</b> דְּכָל זֶה יוּבַן עִם מַאי דְּאָמְרִינַן בְּפֶרֶק קַמָּא דִמְגִלָּה (דף יד, ע"ב): "וְהָיָה הִיא רֹכֶבֶת עַל הַחֲמוֹר וְיֹרֶדֶת בְּסֵתֶר הָהָר" (ש"א כה, כ). 'מִן הָהָר' מִבָּעֵי לֵהּ? אָמַר רַבָּה בַּר שְׁמוּאֵל: מְלַמֵּד שֶׁנָּטְלָה דָם בְּחֵיקָהּ וְהֶרְאֲתָה לוֹ. אָמַר לָהּ: וְכִי רוֹאִין דָּם בַּלַּיְלָה?! אָמְרָה לוֹ: וְכִי דָנִין דִּינֵי נְפָשׁוֹת בַּלַּיְלָה?! אָמַר לָהּ: מוֹרֵד בַּמַּלְכוּת הוּא וְלָא צְרִיךְ לְמֵידַיְנֵהּ. אָמְרָה לוֹ: עֲדַיִן שָׁאוּל קַיָּם וְלֹא יָצָא טִבְעֲךָ בָּעוֹלָם. עַד כָּאן. נִמְצִינוּ לְמֵדִין שֶׁאֲבִיגַיִל וְדָוִד הָיוּ חֲלוּקִין בְּדִין. שֶׁדָּוִד הָיָה סָבוּר דְּמִשָּׁעָה שֶׁנִּמְשַׁח עַל יְדֵי שְׁמוּאֵל יֵשׁ לוֹ דִין מֶלֶךְ, וְאַף שֶׁעֲדַיִן שָׁאוּל קַיָּם; וַאֲבִיגַיִל סוֹבֶרֶת שֶׁאֵין לוֹ דִין מֶלֶךְ אַף שֶׁכְּבָר נִמְשַׁח עַל יְדֵי שְׁמוּאֵל, מֵאַחַר שֶׁעֲדַיִן שָׁאוּל קַיָּם.
<b>וְהִנֵּה</b> כְּשֶׁהִלְשִׁין דּוֹאֵג אֶת אֲחִימֶלֶךְ וְאָמַר (שם כב, ט-י): "רָאִיתִי אֶת בֶּן יִשַׁי בָּא נֹבֶה אֶל אֲחִימֶלֶךְ בֶּן אֲחִטוּב וַיִּשְׁאַל לוֹ בַּייָ", אָמְרוּ רַבּוֹתֵינוּ זַ"ל, שֶׁאָמַר לוֹ: עֲשִׂיתוֹ מֶלֶךְ, דִּתְנַן (יומא עא ע"ב): אֵין נִשְׁאָלִין בְּאוּרִים וְתֻמִּים אֶלָּא לְמֶלֶךְ בִּלְבַד. וּמִפְּנֵי זֶה הֲרָגוֹ לַאֲחִימֶלֶךְ, מִדִּין מוֹרֵד בַּמַּלְכוּת. וּכְבָר הֵבִיא רַדָּ"ק דִּבְרֵי רַבּוֹתֵינוּ זַ"ל, יְעֻיַּן שָׁם. וְאָמְרִינַן בַּגְּמָרָא בְּפֶרֶק שׁוֹאֵל (שבת קמט ע"ב): כֹּל שֶׁחֲבֵרוֹ נֶעֱנַשׁ עַל יָדוֹ — אֵין מַכְנִיסִין אוֹתוֹ בִּמְחִצָּתוֹ שֶׁל הַקָּדוֹשׁ בָּרוּךְ הוּא. מִמַּאי? אִילֵימָא מִדִּכְתִיב (מ"א כב, כא-כב): "וַיֵּצֵא הָרוּחַ, וַיֹּאמֶר צֵא", וְאָמְרִינַן: מַאי 'צֵא'? צֵא מִמְּחִצָּתִי. וְדִלְמָא שָׁנֵי הָתָם מִשּׁוּם דִּכְתִיב (תהלים קא, ז): "דֹּבֵר שְׁקָרִים לֹא יִכּוֹן לְנֶגֶד עֵינָי" וְכוּ'. אֶלָּא מֵהָכָא (משלי יז, כו): "גַּם עֲנוֹשׁ לַצַּדִּיק לֹא טוֹב", וּמִדְּלֹא טוֹב שְׁמַע מִנַּהּ דְּהָוֵי רָע, וּכְתִיב וְכוּ' שֶׁלֹּא יָגוּר בִּמְגוּרְךָ רָע. עַד כָּאן.
<b>וְהִנֵּה</b> כְּפִי סְבָרַת דָּוִד דְּנָבָל יֵשׁ לוֹ דִין מוֹרֵד בַּמַּלְכוּת מִשּׁוּם דִּסְבִירָא לֵהּ דְּמִשָּׁעָה שֶׁנִּמְשַׁח עַל יְדֵי שְׁמוּאֵל יֵשׁ לוֹ דִין מֶלֶךְ אַף שֶׁעֲדַיִן שָׁאוּל קַיָּם, נִמְצָא שֶׁכַּדִּין עָשָׂה בַּמֶּה שֶׁשָּׁאַל בְּאוּרִים וְתֻמִּים לַאֲחִימֶלֶךְ, וְדוֹאֵג שֶׁהִלְשִׁינוֹ לְדָוִד וּבְסִבָּתוֹ הָרַג שָׁאוּל לַאֲחִימֶלֶךְ — הוּא בַּעֲו‍ֹנוֹ יָמוּת. אַךְ כְּפִי סְבָרַת אֲבִיגַיִל שֶׁדָּוִד אַף שֶׁנִּמְשַׁח עַל יְדֵי שְׁמוּאֵל אֵין לוֹ דִין מֶלֶךְ מֵאַחַר שֶׁשָּׁאוּל עֲדַיִן קַיָּם, נִמְצָא דְּשֶׁלֹּא כַּדִּין עָשָׂה דָוִד בַּמֶּה שֶׁשָּׁאַל בְּאוּרִים וְתֻמִּים לַאֲחִימֶלֶךְ מֵאַחַר שֶׁאֵין לוֹ דִין מֶלֶךְ, וְכַדִּין עָשָׂה דוֹאֵג בַּמֶּה שֶׁהִלְשִׁין אֶת אֲחִימֶלֶךְ, שֶׁהָיָה מוֹרֵד בַּמַּלְכוּת בַּמֶּה שֶׁשָּׁאַל בְּאוּרִים וְתֻמִּים לְדָוִד, וְכַדִּין נֶהֱרַג אֲחִימֶלֶךְ. וְנִמְצָא שֶׁבַּהֲרִיגַת אֲחִימֶלֶךְ הָיָה דָוִד הַסִּבָּה, שֶׁהוּא עֲשָׂאוֹ לַאֲחִימֶלֶךְ מוֹרֵד בַּמַּלְכוּת, וְנִמְצָא שֶׁנֶּעֱנַשׁ עַל יָדוֹ, וּכְבָר לִמְּדוּנוּ רַבּוֹתֵינוּ זַ"ל, שֶׁכֹּל שֶׁחֲבֵרוֹ נֶעֱנַשׁ עַל יָדוֹ — אֵין מַכְנִיסִין אוֹתוֹ בִּמְחִצָּתוֹ שֶׁל הַקָּדוֹשׁ בָּרוּךְ הוּא.
<b>וְכָל</b> זֶה הוּא דַוְקָא כְּשֶׁחוֹטֵא בַּמֶּה שֶׁחֲבֵרוֹ נֶעֱנַשׁ עַל יָדוֹ, כְּמוֹ הָכָא שֶׁדָּוִד עָשָׂה שֶׁלֹּא כַּהֹגֶן בַּמֶּה שֶׁשָּׁאַל בְּאוּרִים וְתֻמִּים עַל יְדֵי אֲחִימֶלֶךְ וְהוּא לֹא הָיָה עֲדַיִן מֶלֶךְ, וְנֶעֱנַשׁ עַל יָדוֹ אֲחִימֶלֶךְ שֶׁנַּעֲשָׂה מוֹרֵד בַּמַּלְכוּת וְנֶהֱרַג בְּסִבָּתוֹ. אֲבָל אִם כְּפִי הָאֱמֶת לֹא טָעָה דָוִד בַּדִּין, לְפִי שֶׁכֵּיוָן שֶׁנִּמְשַׁח עַל יְדֵי שְׁמוּאֵל — מֵאוֹתָהּ שָׁעָה יֵשׁ לוֹ דִין מֶלֶךְ, אֶלָּא דְשָׁאוּל הוּא שֶׁטָּעָה בַּדִּין אוֹ שֶׁרָצָה לַהֲרֹג לַאֲחִימֶלֶךְ שֶׁלֹּא מִן הַדִּין, פְּשִׁיטָא דְלֹא שַׁיָּךְ גַּבֵּי דָוִד כֹּל שֶׁחֲבֵרוֹ נֶעֱנַשׁ עַל יָדוֹ דְּאֵין מַכְנִיסִין אוֹתוֹ בִּמְחִצָּתוֹ שֶׁל הַקָּדוֹשׁ בָּרוּךְ הוּא, דְּמַאי הֲוָה לֵהּ לְמֶעְבַּד? וַהֲלוֹא כַּדִּין עָשָׂה! וּרְאָיָה לָזֶה, שֶׁהֲרֵי בְּפֶרֶק שׁוֹאֵל, כְּשֶׁרָצוּ לִלְמֹד הַךְ דְּכֹל שֶׁחֲבֵרוֹ נֶעֱנַשׁ עַל יָדוֹ דְּאֵין מַכְנִיסִין אוֹתוֹ בִּמְחִצָּתוֹ שֶׁל הַקָּדוֹשׁ בָּרוּךְ הוּא, צִדְּדוּ לוֹמַר: אֶלָּא מֵהָכָא (חבקוק ב, טז): "שָׂבַעְתָּ קָלוֹן מִכָּבוֹד" — זֶה נְבוּכַדְנֶצַּר, "שְׁתֵה גַם אַתָּה וְהֵעָרֵל" — זֶה צִדְקִיָּהוּ. וְדָחוּ: צִדְקִיָּהוּ צַדִּיק מַאי הֲוָה לֵהּ לְמֶעְבַּד? עַד כָּאן. הֲרֵי דְּכֹל שֶׁאֵינוֹ חוֹטֵא בַּדָּבָר — לָא אָמְרִינַן בֵּהּ הַאי מִלְּתָא דְּכֹל שֶׁחֲבֵרוֹ נֶעֱנַשׁ עַל יָדוֹ דְּאֵין מַכְנִיסִין אוֹתוֹ בִּמְחִצָּתוֹ שֶׁל הַקָּדוֹשׁ בָּרוּךְ הוּא.
<b>מֵעַתָּה</b> נָבוֹא לְבָאֵר הֶמְשֵׁךְ הַפְּסוּקִים. וְהִנֵּה אֲבִיגַיִל אָמְרָה לְדָוִד: "שָׂא נָא לְפֶשַׁע אֲמָתֶךָ, כִּי עָשׂה יַעֲשֶׂה יְיָ לַאדֹנִי בַּיִת נֶאֱמָן". כְּלוֹמַר, בְּעֶזְרַת הָאֵל עָשׂה יַעֲשֶׂה לְךָ מַלְכוּ קְיָמָא, אַךְ עֲדַיִן לֹא עָשָׂה וְאֵין לְךָ דִין מֶלֶךְ, וְנִמְצָא שֶׁנָּבָל אֵינוֹ חַיָּב מִיתָה מִטַּעַם מוֹרֵד בַּמַּלְכוּת. וְכִי תֵּימָא, יֹאמַר לָהּ דָּוִד: כְּפִי דְבָרַיִךְ שֶׁאֵין לִי דִין מֶלֶךְ, נִמְצָא דְּמַה שֶּׁשָּׁאַלְתִּי בְּאוּרִים וְתֻמִּים לַאֲחִימֶלֶךְ שֶׁלֹּא כַּדִּין עָשִׂיתִי, שֶׁהֲרֵי אֵין נִשְׁאָלִים בְּאוּרִים וְתֻמִּים כִּי אִם לְמֶלֶךְ, וְנִמְצָא שֶׁכַּדִּין הִלְשִׁין דּוֹאֵג אֶת אֲחִימֶלֶךְ שֶׁהָיָה חַיָּב מִיתָה מִשּׁוּם דַּחֲשִׁיב מוֹרֵד בַּמַּלְכוּת בַּמֶּה שֶׁשָּׁאַל לִי בְּאוּרִים וְתֻמִּים, לְפִי שֶׁעֲדַיִן אֵין לִי דִין מֶלֶךְ, וְנִמְצָא דִּבְסִבָּתִי נֶעֱנַשׁ אֲחִימֶלֶךְ, וּמִי שֶׁחֲבֵרוֹ נֶעֱנַשׁ עַל יָדוֹ נִקְרָא רָע, וּמִי שֶׁהוּא רָע אֵין מַכְנִיסִין אוֹתוֹ בִּמְחִצָּתוֹ שֶׁל הַקָּדוֹשׁ בָּרוּךְ הוּא. לָזֶה בָּאָה אֲבִיגַיִל לוֹמַר: אַל תִּירָא מִכָּל זֶה, "כִּי מִלְחֲמוֹת יְיָ אֲדֹנִי נִלְחָם". וְהַכַּוָּנָה, דְּאָמְרִינַן בְּפֶרֶק שְׁבִיעִי דְיוֹמָא (עא ע"ב): אֵין נִשְׁאָלִין בְּאוּרִים וְתֻמִּים לְהֶדְיוֹט, אֶלָּא לְמֶלֶךְ וּלְמִי שֶׁהַצִּבּוּר צֹרֶךְ בּוֹ. וְאָמְרִינַן בַּגְּמָרָא (עג ע"ב): מְנָא הָנֵי מִלֵּי? אָמַר רַבִּי אַבָּהוּ: אָמַר קְרָא (במדבר כז, כא): "וְלִפְנֵי אֶלְעָזָר הַכֹּהֵן יַעֲמֹד וְשָׁאַל לוֹ" וְגוֹמֵר. 'הוּא' — זֶה מֶלֶךְ, 'וְכָל בְּנֵי יִשְׂרָאֵל אִתּוֹ' — זֶה מְשׁוּחַ מִלְחָמָה. וּלְפִי זֶה אֵין סָפֵק שֶׁדָּוִד יֵשׁ לוֹ דִין מְשׁוּחַ מִלְחָמָה, שֶׁהֲרֵי אַף בִּהְיוֹתוֹ אֵצֶל שָׁאוּל הוּא הָיָה הַמּוֹצִיא וְהַמֵּבִיא וְנִלְחַם מִלְחֲמוֹת הַשֵּׁם. וּבְהֶדְיָא אָמְרִינַן בְּאַגָּדַת שְׁמוּאֵל (ילקוט שמואל רמז קלא), הֱבִיאוֹ הָרַב כְּלִי יְקָר, וְזֶה לְשׁוֹנָם: לֹא נִטְרַד דּוֹאֵג מִן הָעוֹלָם עַד שֶׁהִמְרָה בַּסַּנְהֶדְרִין. בְּשָׁעָה שֶׁאָמַר דּוֹאֵג: "וַיִּשְׁאַל לוֹ בַּייָ" — שֶׁעֲשָׂאוֹ מֶלֶךְ לְפִי שֶׁאֵין נִשְׁאָלִין אֶלָּא לְמֶלֶךְ, אָמְרוּ לוֹ אַבְנֵר וַעֲמָשָׂא: תְּנַן: כְּשֵׁם שֶׁנִּשְׁאָלִין לְמֶלֶךְ, כָּךְ נִשְׁאָלִין לְמִי שֶׁצֹּרֶךְ הַצִּבּוּר בּוֹ וְכוּ'. וּכְמוֹ שֶׁנַּאֲרִיךְ בָּזֶה בְּדֶרֶךְ הָרַבִּים (דרוש יג), יְעֻיַּן שָׁם.
<b>וּבָזֶה</b> יוּבְנוּ קְצָת פְּסוּקִים בִּשְׁמוּאֵל־ב (טז, ז-ח): "וְכֹה אָמַר שִׁמְעִי בְּקַלְלוֹ, צֵא צֵא אִישׁ הַדָּמִים וְאִישׁ הַבְּלִיָּעַל. הֵשִׁיב עָלֶיךָ יְיָ כֹּל דְּמֵי בֵית שָׁאוּל אֲשֶׁר מָלַכְתָּ תַּחְתָּו וַיִּתֵּן יְיָ אֶת הַמְּלוּכָה בְּיַד אַבְשָׁלוֹם בְּנֶךָ, וְהִנְּךָ בְּרָעָתֶךָ כִּי אִישׁ דָּמִים אָתָּה". וְיֵשׁ לְדַקְדֵּק בִּפְסוּקִים אֵלּוּ טוּבָא. חֲדָא, בַּמֶּה שֶׁאָמַר "צֵא צֵא אִישׁ הַדָּמִים וְאִישׁ הַבְּלִיָּעַל", דְּאֵיזֶה דָמִים שָׁפַךְ דָּוִד? וְאִי מִשּׁוּם דִּכְתִיב (דהי"א כב, ח): "דָּמִים רַבִּים שָׁפַכְתָּ", הָתָם הוּא מֵהַגּוֹיִם וּמִלְחֲמוֹת הַשֵּׁם הָיָה נִלְחָם. וּמַה שֶּׁלֹּא רָצָה הַשֵּׁם שֶׁיִּבְנֶה הַבַּיִת מִשּׁוּם דְּדָמִים רַבִּים שָׁפַךְ מֵהַגּוֹיִם, לָאו מִשּׁוּם דְּשֶׁלֹּא כַּדִּין עָשָׂה אֶלָּא טַעַם אַחֵר יֵשׁ בַּדָּבָר, וּכְמוֹ שֶׁאָמְרוּ רַבּוֹתֵינוּ זַ"ל (ילקוט שמואל רמז קמה). וּמַה שֶּׁכָּתַב רַדָּ"ק שֶׁחֲשָׁדוֹ בִּדְמֵי אַבְנֵר וְאִישׁ־בּשֶׁת, הִנֵּה הַכָּתוּב צוֹוֵחַ בְּהֵפֶךְ (ש"ב ג, לז): "וַיֵּדְעוּ כָל הָעָם וְכָל יִשְׂרָאֵל בַּיּוֹם הַהוּא כִּי לֹא הָיְתָה מֵהַמֶּלֶךְ לְהָמִית אֶת אַבְנֵר בֶּן נֵר". וְגַבֵּי אִישׁ־בּשֶׁת כְּתִיב (שם ד, יב): "וַיְצַו דָּוִד אֶת הַנְּעָרִים וַיַּהַרְגוּם וַיְקַצְּצוּ אֶת יְדֵיהֶם וְאֶת רַגְלֵיהֶם וַיִּתְלוּ עַל הַבְּרֵכָה בְּחֶבְרוֹן", וְזֶה מוֹכִיחַ שֶׁהָיְתָה הֲרִיגַת אִישׁ־בּשֶׁת שֶׁלֹּא בִּרְצוֹנוֹ. וְיוֹנָתָן נִדְחַק בָּזֶה וְתִרְגֵּם: פֻּק פֻּק גְּבַר חַיָּב קְטוֹל.
<b>עוֹד</b> יֵשׁ לְדַקְדֵּק בַּמֶּה שֶׁאָמַר "הֵשִׁיב עָלֶיךָ יְיָ כֹּל דְּמֵי בֵית שָׁאוּל", דְּהֵיכָן מָצִינוּ שֶׁדָּוִד שָׁפַךְ דָּם מִבֵּית שָׁאוּל? וְנַהֲפוֹךְ הוּא, שֶׁכָּל מְגַמָּתוֹ שֶׁל דָּוִד זֹאת הָיְתָה לְהֵיטִיב עִם בֵּית שָׁאוּל. וְיוֹנָתָן תִּרְגֵּם: אֲתִיב עֲלָךְ יְיָ כֹּל חוֹבֵי בֵית שָׁאוּל. וְלֹא יָדַעְתִּי טַעַם לִדְבָרִים אֵלּוּ, דְּאֵיךְ יָשִׁיב הַשֵּׁם עֲו‍ֹנוֹת בֵּית שָׁאוּל עַל רֹאשׁ דָּוִד? וַהֲלוֹא "אִישׁ בְּחֶטְאוֹ יוּמָת" כְּתִיב (דברים כד, טז). גַּם יֵשׁ לְדַקְדֵּק בַּמֶּה שֶׁאָמַר "אֲשֶׁר מָלַכְתָּ תַּחְתָּו", דְּעַל אֵיזֶה זְמַן קָאָמַר? אִם בְּחַיֵּי שָׁאוּל — זֶה אֵינוֹ, דִּבְחַיָּיו לֹא מָלַךְ אֶלָּא נִרְדָּף הָיָה כָּל יָמָיו מִפְּנֵי שָׁאוּל; וּמַה שֶּׁמָּלַךְ אַחֲרֵי מִיתַת שָׁאוּל — מֵהַשֵּׁם הָיְתָה לוֹ, וּכְמוֹ שֶׁאָמַר אַבְנֵר (ש"ב ג, יח): "כִּי יְיָ אָמַר אֶל דָּוִד לֵאמֹר, בְּיַד דָּוִד עַבְדִּי הוֹשִׁיעַ אֶת עַמִּי יִשְׂרָאֵל מִיַּד פְּלִשְׁתִּים וּמִיַּד כָּל אֹיְבֵיהֶם", וְאִם כֵּן מַה פִּשְׁעוֹ וּמַה חַטָּאתוֹ שֶׁל דָּוִד בָּזֶה. וְתוּ קָשֶׁה בַּמֶּה שֶׁאָמַר "וַיִּתֵּן יְיָ אֶת הַמְּלוּכָה בְּיַד אַבְשָׁלוֹם בְּנֶךָ", דְּמַה שַּׁיָּכוּת יֵשׁ לָזֶה עִם מַה שֶּׁקָּדַם. גַּם אָמְרוֹ "וְהִנְּךָ בְּרָעָתֶךָ" הֵם דְּבָרִים שֶׁאֵין לָהֶם מוּבָן, דְּמֵאַחַר שֶׁאָמַר "וַיִּתֵּן יְיָ אֶת הַמְּלוּכָה בְּיַד אַבְשָׁלוֹם בְּנֶךָ", לָמָּה חָזַר וְאָמַר "וְהִנְּךָ בְּרָעָתֶךָ"? גַּם יֵשׁ לְדַקְדֵּק בַּמֶּה שֶׁאָמַר "כִּי אִישׁ דָּמִים אָתָּה", אֵיךְ הוּא נְתִינַת טַעַם לְמַה שֶּׁאָמַר "וְהִנְּךָ בְּרָעָתֶךָ"?
<b>וְעַל</b> פִּי הָאָמוּר יִתְיַשֵּׁב הַכֹּל. וָהוּא, דְּשִׁמְעִי הָיָה סָבוּר כִּסְבָרַת דּוֹאֵג דְּאֵין נִשְׁאָלִין אֶלָּא לְמֶלֶךְ בִּלְבַד, וְאִם כֵּן דָּוִד שֶׁשָּׁאַל בְּאוּרִים וְתֻמִּים נַעֲשָׂה מֶלֶךְ בְּחַיֵּי שָׁאוּל, וְאִם כֵּן כַּדִּין עָשָׂה שָׁאוּל שֶׁהָרַג אֶת אֲחִימֶלֶךְ מִשּׁוּם מוֹרֵד בַּמַּלְכוּת, שֶׁנָּתַן לְדָוִד דִּין מֶלֶךְ, וְנִמְצָא שֶׁדָּוִד הָיָה סִבָּה לְמִיתַת אֲחִימֶלֶךְ וְכָל בֵּיתוֹ, שֶׁהָיוּ שְׁמוֹנִים וַחֲמִשָּׁה אִישׁ, שֶׁכֻּלָּם נֶהֶרְגוּ מִשּׁוּם מוֹרְדִים בַּמַּלְכוּת, שֶׁכֻּלָּם הִסְכִּימוּ בִּשְׁאֵלַת דָּוִד בְּאוּרִים וְתֻמִּים. וְאָמְרִינַן בְּפֶרֶק תְּשִׁיעִי דְנִדָּה (סא ע"א): כְּתִיב (ירמיה מא, ט): "וְהַבּוֹר אֲשֶׁר הִשְׁלִיךְ שָׁם יִשְׁמָעֵאל אֵת כָּל פִּגְרֵי הָאֲנָשִׁים אֲשֶׁר הִכָּה בְּיַד גְּדַלְיָהוּ". וְכִי גְדַלְיָהוּ הֲרָגָן?! וַהֲלוֹא יִשְׁמָעֵאל הֲרָגָן! אֶלָּא מִתּוֹךְ שֶׁהָיָה לוֹ לָחוּשׁ לַעֲצַת יוֹחָנָן וְלֹא חָשׁ — מַעֲלֶה עָלָיו הַכָּתוּב כְּאִלּוּ הֲרָגָן. הֲרֵי דְּאַף עַל פִּי שֶׁגְּדַלְיָהוּ לֹא הֲרָגָן, כֵּיוָן שֶׁהוּא הָיָה קְצָת סִבָּה בַּדָּבָר חֲשִׁיב כְּאִלּוּ הֲרָגָן. וְזֶהוּ שֶׁאָמַר לוֹ שִׁמְעִי: "צֵא צֵא אִישׁ הַדָּמִים", דַּחֲשִׁיב כְּאִלּוּ אַתָּה הָרַגְתָּ אֶת אֲחִימֶלֶךְ וְכָל בֵּיתוֹ, מֵאַחַר דְּהָיִיתָ סִבָּה בַּדָּבָר, שֶׁנַּעֲשֵׂיתָ מֶלֶךְ שֶׁלֹּא כַּדִּין. "הֵשִׁיב עָלֶיךָ יְיָ כֹּל דְּמֵי בֵית שָׁאוּל". כְּלוֹמַר, עַד עַכְשָׁו הָיִינוּ סְבוּרִים שֶׁאוֹתָם הָאֲנָשִׁים אֲשֶׁר הֵמִית שָׁאוּל, כָּל אוֹתָם הַדָּמִים אֲשֶׁר שָׁפַךְ הָיוּ עַל רֹאשׁ שָׁאוּל וְהַקּוֹלָר תָּלוּי בְּצַוָּארוֹ, שֶׁאֶפְשָׁר שֶׁהַדִּין הוּא שֶׁנִּשְׁאָלִין לְמִי שֶׁהַצִּבּוּר צֹרֶךְ בּוֹ, וְאִם כֵּן אַתָּה לֹא נַעֲשֵׂיתָ מֶלֶךְ בַּמֶּה שֶׁשָּׁאַלְתָּ בְּאוּרִים וְתֻמִּים, וְאִם כֵּן שֶׁלֹּא כַּדִּין הָרַג שָׁאוּל שְׁמוֹנִים וָחֲמִשָּׁה אִישׁ; אַךְ מִמַּה שֶּׁרָאִינוּ שֶׁפָּרַע לְךָ הַשֵּׁם מִדָּה כְּנֶגֶד מִדָּה, הָרְאֵינוּ לָדַעַת דְּ"הֵשִׁיב עָלֶיךָ יְיָ כֹּל דְּמֵי בֵית שָׁאוּל", דְּהַיְנוּ אֲתִיב עֲלָךְ יְיָ כֹּל חוֹבֵי בֵית שָׁאוּל, הֱסִירָם מֵעַל שָׁאוּל וֶהֱשִׁיבָם עַל דָּוִד. לְפִי שֶׁהַנִּרְאֶה הוּא כִּי "מָלַכְתָּ תַּחְתָּו", כִּי בִּשְׁאֵלָתְךָ בְּאוּרִים וְתֻמִּים הֶרְאֵיתָ לָדַעַת כִּי אַתָּה יֵשׁ לְךָ דִין מֶלֶךְ וְאִם כֵּן מָלַכְתָּ תַּחְתָּיו. וּמִשּׁוּם הָכֵי פָּרַע לְךָ הַשֵּׁם מִדָּה כְּנֶגֶד מִדָּה, "וַיִּתֵּן יְיָ אֶת הַמְּלוּכָה בְּיַד אַבְשָׁלוֹם בְּנֶךָ"; כְּשֵׁם שֶׁאַתָּה לָקַחְתָּ הַמְּלוּכָה מִיַּד שָׁאוּל בְּחַיָּיו, כָּךְ פָּרַע לְךָ הַשֵּׁם שֶׁלָּקַח אֶת הַמְּלוּכָה מִמְּךָ בְּחַיֶּיךָ וּנְתָנָהּ בְּיַד אַבְשָׁלוֹם בְּנֶךָ.
<b>וְדוֹמֶה</b> לָזֶה אָמְרִינַן בְּפֶרֶק שִׁשִּׁי דְעֵרוּבִין (דף סג): "וַיַּעַן יְהוֹשֻׁעַ בִּן נוּן" (במדבר יא, כח) וְכוּ'. "נוֹן בְּנוֹ יְהוֹשֻׁעַ בְּנוֹ" (דהי"א ז, כז) וְכוּ'. אָמַר רַבִּי אַבָּא בַּר פַּפָּא: לֹא נֶעֱנַשׁ יְהוֹשֻׁעַ אֶלָּא עַל שֶׁבִּטֵּל אֶת יִשְׂרָאֵל לַיְלָה אֶחָד מִפְּרִיָּה וּרְבִיָּה, שֶׁנֶּאֱמַר (יהושע ה, יג): "וַיְהִי בִּהְיוֹת יְהוֹשֻׁעַ בִּירִיחוֹ" וְגוֹמֵר. וּגְמִירִי, שֶׁכָּל זְמַן שֶׁאָרוֹן וּשְׁכִינָה שְׁרוּיִין שֶׁלֹּא בִּמְקוֹמָם יִשְׂרָאֵל אֲסוּרִים בְּתַשְׁמִישׁ הַמִּטָּה. וְהִקְשׁוּ הַתּוֹסָפוֹת וְהָרִיטְבָ"א זַ"ל: מְנָא לֵהּ דְּעַל זֶה נֶעֱנַשׁ? דִּלְמָא נֶעֱנַשׁ עַל בִּטּוּל תַּלְמוּד תּוֹרָה, כְּמוֹ שֶׁאָמַר לוֹ הַמַּלְאָךְ (שם שם, יד): "עַתָּה בָאתִי"? וְתֵרְצוּ: דְּכֵיוָן שֶׁהַקָּדוֹשׁ בָּרוּךְ הוּא מוֹדֵד מִדָּה כְּנֶגֶד מִדָּה, מֵהָעֹנֶשׁ שֶׁהָיָה לוֹ שֶׁמֵּת בְּלֹא בָּנִים לָמַדְנוּ שֶׁהַחֵטְא הָיָה שֶׁבִּטֵּל פְּרִיָּה וּרְבִיָּה. עַד כָּאן. הֲרֵי דְּמֵהָעֹנֶשׁ אָנוּ לְמֵדִין אֹפֶן הַחֵטְא, לְפִי שֶׁהַקָּדוֹשׁ בָּרוּךְ הוּא נִפְרָע מִדָּה כְּנֶגֶד מִדָּה. הָכָא נָמֵי, מֵהָעֹנֶשׁ שֶׁנָּתַן הַשֵּׁם הַמְּלוּכָה בְּיַד אַבְשָׁלוֹם בִּנְךָ אָנוּ לְמֵדִים שֶׁחֶטְאֲךָ הָיָה שֶׁמָּלַכְתָּ בְּחַיֵּי שָׁאוּל שֶׁלֹּא כַּדָּת; וְכֵיוָן שֶׁכֵּן, שֶׁאַתָּה רָצִיתָ לָקַחַת הַמְּלוּכָה וְשֶׁלֹּא כַּדִּין עָשִׂיתָ שֶׁשָּׁאַלְתָּ בְּאוּרִים וְתֻמִּים, נִמְצָא שֶׁאֲחִימֶלֶךְ נֶעֱנַשׁ עַל יָדְךָ, "וְהִנְּךָ בְּרָעָתֶךָ". כְּלוֹמַר, כֹּל שֶׁחֲבֵרוֹ נֶעֱנַשׁ עַל יָדוֹ נִקְרָא רָע, דִּכְתִיב: "גַּם עֲנוֹשׁ לַצַּדִּיק לֹא טוֹב", וּמִדְּלֹא טוֹב רָע מִקְּרֵי, וְאֵין מַכְנִיסִין אוֹתוֹ בִּמְחִצָּתוֹ שֶׁל הַקָּדוֹשׁ בָּרוּךְ הוּא. וְזֶהוּ שֶׁסִּיֵּם "כִּי אִישׁ דָּמִים אָתָּה". כְּלוֹמַר, תֵּדַע לָמָה אֲנִי אוֹמֵר לְךָ "וְהִנְּךָ בְּרָעָתֶךָ", לְפִי שֶׁ"אִישׁ דָּמִים אָתָּה", שֶׁהָיִיתָ סִבָּה שֶׁנֶּהֶרְגוּ אֲחִימֶלֶךְ וְכָל בֵּיתוֹ, וּכְמוֹ שֶׁכָּתַבְנוּ.
<b>וּבָזֶה</b> יֵשׁ לְיַשֵּׁב קְצָת פְּסוּקִים בִּמְלָכִים־א (ב, מד-מה): "וַיֹּאמֶר הַמֶּלֶךְ אֶל שִׁמְעִי אַתָּה יָדַעְתָּ אֵת כָּל הָרָעָה אֲשֶׁר יָדַע לְבָבְךָ אֲשֶׁר עָשִׂיתָ לְדָוִד אָבִי, וְהֵשִׁיב יְיָ אֶת רָעָתְךָ בְּרֹאשֶׁךָ. וְהַמֶּלֶךְ שְׁלֹמֹה בָּרוּךְ, וְכִסֵּא דָוִד יִהְיֶה נָכוֹן לִפְנֵי יְיָ". וְעַיֵּן מַה שֶּׁכָּתַבְנוּ בָּזֶה לְעֵיל בְּדֶרֶךְ דָּוִד (דרוש י), יְעֻיַּן שָׁם. וְיֵשׁ לְדַקְדֵּק בַּמֶּה שֶׁאָמַר "אַתָּה יָדַעְתָּ אֵת כָּל הָרָעָה אֲשֶׁר יָדַע לְבָבְךָ אֲשֶׁר עָשִׂיתָ לְדָוִד אָבִי", דְּמַאי קָאָמַר 'אֲשֶׁר יָדַע לְבָבְךָ', דְּמַשְׁמַע שֶׁדְּבָרָיו שֶׁל שִׁמְעִי הָיוּ בְּהֶסְתֵּר, וַהֲלוֹא בְּקוֹלֵי קוֹלוֹת לְעֵינֵי כָּל הָעָם חֵרֵף אֶת דָּוִד. וְרָאִיתִי לְרַדָּ"ק שֶׁכָּתַב: "אֲשֶׁר יָדַע לְבָבְךָ". אַף עַל פִּי שֶׁרָאוּ רַבִּים וְשָׁמְעוּ מַה שֶּׁעָשִׂיתָ לְדָוִד אָבִי, אַתָּה בְּעַצְמְךָ תֵּדַע מַחֲשַׁבְתְּךָ הָרָעָה שֶׁהָיִיתָ חוֹשֵׁב עָלָיו יוֹתֵר מִמַּה שֶּׁאָמַרְתָּ בְּפִיךָ. עַד כָּאן דְּבָרָיו. וְלֹא יָדַעְתִּי מַהוּ הָרָעָה שֶׁהָיָה חוֹשֵׁב עָלָיו יוֹתֵר מִמַּה שֶּׁאָמַר בְּקוֹל רָם "צֵא צֵא אִישׁ הַדָּמִים וְאִישׁ הַבְּלִיָּעַל". עוֹד יֵשׁ לְדַקְדֵּק בַּמֶּה שֶׁאָמַר "וְהֵשִׁיב יְיָ אֶת רָעָתְךָ בְּרֹאשֶׁךָ", וְתִרְגֵּם יוֹנָתָן: וִיתִיב יְיָ יָת בִּישְׁתָךְ בְּרֵישָׁךְ, וּסְבִירָא לֵהּ שֶׁהוּא עָבָר בִּמְקוֹם עָתִיד, וְהַכַּוָּנָה שֶׁקִּלְלוֹ שְׁלֹמֹה שֶׁיָּשִׁיב הַשֵּׁם אֶת רָעָתוֹ בְּרֹאשׁוֹ. וְלֹא יָדַעְתִּי טַעַם לַדְּבָרִים הַלָּלוּ, דְּמֵאַחַר שֶׁהִסְכִּימָה דַעְתּוֹ שֶׁל שְׁלֹמֹה לַהֲרֹג אֶת שִׁמְעִי, מַה לּוֹ לְקַלְלוֹ שֶׁיָּשִׁיב הַשֵּׁם אֶת רָעָתוֹ בְּרֹאשׁוֹ, וּכְבָר הֵשִׁיב הַשֵּׁם אֶת רָעָתוֹ מֵאַחַר שֶׁנֶּהֱרַג עַל יָדוֹ. עוֹד יֵשׁ לְדַקְדֵּק בַּמֶּה שֶׁאָמַר "וְכִסֵּא דָוִד יִהְיֶה נָכוֹן לִפְנֵי יְיָ", דְּהָא 'לִפְנֵי יְיָ' מְיֻתָּר, וּבְאָמְרוֹ 'וְכִסֵּא דָוִד יִהְיֶה נָכוֹן' דַּי, דִּפְשִׁיטָא שֶׁהוּא לִפְנֵי הַשֵּׁם, דִּמְלֹא כָל הָאָרֶץ כְּבוֹדוֹ.
<b>וְנִרְאֶה</b> דְּכַוָּנַת שְׁלֹמֹה הִיא, שֶׁאָמַר לוֹ לְשִׁמְעִי, דְּמִלְּבַד מַה שֶּׁחֵרֵף לְדָוִד בְּפַרְהֶסְיָא וְאָמַר לוֹ: "צֵא צֵא אִישׁ הַדָּמִים וְאִישׁ הַבְּלִיָּעַל", עוֹד רָמַז לוֹ בַּסֵּתֶר דְּבָרִים רָעִים. וְהוּא מַה שֶּׁאָמַר לוֹ "וְהִנְּךָ בְּרָעָתֶךָ", שֶׁרָצָה לוֹמַר לוֹ שֶׁנֶּעֱנַשׁ אֲחִימֶלֶךְ עַל יָדוֹ, וְכֹל שֶׁחֲבֵרוֹ נֶעֱנַשׁ עַל יָדוֹ נִקְרָא רָע וְאֵין מַכְנִיסִין אוֹתוֹ בִּמְחִצָּתוֹ שֶׁל הַקָּדוֹשׁ בָּרוּךְ הוּא. וְזֶה הוּא יוֹתֵר חֵרוּף וְגִדּוּף מִמַּה שֶּׁאָמַר בַּפֶּה "אִישׁ הַדָּמִים וְאִישׁ הַבְּלִיָּעַל". וְלָזֶה אָמַר לוֹ: "אַתָּה יָדַעְתָּ אֵת כָּל הָרָעָה אֲשֶׁר יָדַע לְבָבְךָ אֲשֶׁר עָשִׂיתָ לְדָוִד אָבִי", שֶׁרָצָה לְהָסֵב עַל דָּוִד בְּרֶמֶז תֹּאַר זֶה דְרָע. וְלָזֶה אָמַר לוֹ, שֶׁיָּשִׁיב לוֹ הַשֵּׁם גְּמוּלוּ בְּרֹאשׁוֹ: "וְהֵשִׁיב יְיָ אֶת רָעָתְךָ בְּרֹאשֶׁךָ", דְּמַה שֶּׁחָשַׁב שִׁמְעִי לְהָסֵב עַל דָּוִד תֹּאַר זֶה דְרָע יָשִׁיב הַשֵּׁם עַל רֹאשׁ שִׁמְעִי. "וְכִסֵּא דָוִד יִהְיֶה נָכוֹן לִפְנֵי יְיָ". כְּלוֹמַר, דִּלְפִי מַה שֶּׁחָשַׁבְתָּ בְּלִבְּךָ לְהָסֵב עַל רֹאשׁ דָּוִד תֹּאַר זֶה דְרָע וּמִמֵּילָא אֵין מַכְנִיסִין אוֹתוֹ בִּמְחִצָּתוֹ שֶׁל הַקָּדוֹשׁ בָּרוּךְ הוּא, אַדְּרַבָּה "כִּסֵּא דָוִד יִהְיֶה נָכוֹן לִפְנֵי יְיָ" — לִפְנַי וְלִפְנִים בְּמַחֲנֵה שְׁכִינָה.
<b>וּבָזֶה</b> יוּבַן מַאֲמַר נַעַר נָבָל שֶׁאָמַר לַאֲבִיגַיִל (ש"א כה, יד-יז): "הִנֵּה שָׁלַח דָּוִד מַלְאָכִים מֵהַמִּדְבָּר לְבָרֵךְ אֶת אֲדֹנֵינוּ" וְגוֹמֵר. "וְהָאֲנָשִׁים טֹבִים לָנוּ מְאֹד". וְהִתְחִיל לְסַפֵּר בְּשֶׁבַח אַנְשֵׁי דָוִד. וְאַחַר כָּךְ סִיֵּם דְּבָרָיו וְאָמַר: "וְעַתָּה דְּעִי וּרְאִי מַה תַּעֲשִׂי כִּי כָלְתָה הָרָעָה אֶל אֲדֹנֵינוּ וְעַל כָּל בֵּיתוֹ, וְהוּא בֶּן בְּלִיַּעַל מִדַּבֵּר אֵלָיו". עַד כָּאן. הִנֵּה בַּדְּבָרִים הַלָּלוּ שֶׁאָמַר "וְהוּא בֶּן בְּלִיַּעַל" בָּאוּ דְבָרָיו סְתוּמִים לְהֵיכָא קָאֵי תֹּאַר זֶה דְבֶן בְּלִיַּעַל. וְרַשִׁ"י פֵּרֵשׁ דְּקָאֵי עַל נָבָל, כְּלוֹמַר, וַאֲדוֹנֵינוּ בֶּן בְּלִיַּעַל מִהְיוֹתִי דוֹבֵר אֵלָיו מַה שֶּׁאֲנִי אוֹמֵר אֵלַיִךְ, כִּי יִקְצֹף עָלֵינוּ. עַד כָּאן. וְלֹא יָדַעְתִּי לְאֵיזֶה תַּכְלִית קָרְאוּ לְרַבָּם הַמִּסְתּוֹפְפִים בְּצֵל קוֹרָתוֹ בֶּן בְּלִיַעַל, הָיָה לוֹ לוֹמַר בְּקִצּוּר 'וַאֲדוֹנֵינוּ לֹא יִשְׁמַע אֵלַי מַה שֶּׁאֲנִי דוֹבֵר לָךְ'. וְרָאִיתִי לְרַדָּ"ק שֶׁכָּתַב: וְיִתָּכֵן לְפָרְשׁוֹ עַל דָּוִד. כְּלוֹמַר, דָּוִד בֶּן בְּלִיַּעַל מִדַּבֵּר לַאֲדוֹנֵינוּ עַל הַדָּבָר הַזֶּה, אֶלָּא יָבוֹא וִיכַלֶּה הַכֹּל עִם חֵילוֹ. וְגַם בָּזֶה לֹא מָצָאתִי קֹרַת רוּחַ, דְּמִי הִתִּיר לָהֶם לִקְרֹא לַאֲדוֹנֵינוּ דָוִד בֶּן בְּלִיַּעַל חַס וְשָׁלוֹם, וְהוּא הִפֵּךְ בִּזְכוּתוֹ וְאָמַר "חוֹמָה הָיוּ עָלֵינוּ" וְגוֹמֵר, וּלְאֵיזֶה תַּכְלִית בָּא עַכְשָׁו לְחָרְפוֹ וְלִקְרוֹתוֹ בֶּן בְּלִיַּעַל.
<b>וְנִרְאֶה</b> שֶׁהַכַּוָּנָה הִיא, שֶׁהַנַּעַר הַזֶּה הָיָה סָבוּר, שֶׁכָּל הַטַּעֲנָה שֶׁהָיָה לוֹ לְנָבָל לְהַצִּיל עַצְמוֹ מִדִּין מוֹרֵד בַּמַּלְכוּת הוּא לוֹמַר שֶׁאַף שֶׁנִּמְשַׁח עַל יְדֵי שְׁמוּאֵל מִכָּל מָקוֹם כֵּיוָן שֶׁעֲדַיִן שָׁאוּל קַיָּם אֵין לוֹ דִין מֶלֶךְ. אֶלָּא דִּלְפִי תֵּרוּץ זֶה נִמְצָא דְּדָוִד עָשָׂה שֶׁלֹּא כַּדִּין בַּמֶּה שֶׁנִּשְׁאַל עַל יְדֵי אֲחִימֶלֶךְ בְּאוּרִים וְתֻמִּים וְנֶעֱנַשׁ אֲחִימֶלֶךְ עַל יָדוֹ, וְאִם כֵּן נִקְרָא רָע וְאֵין מַכְנִיסִין אוֹתוֹ בִּמְחִצָּתוֹ שֶׁל הַקָּדוֹשׁ בָּרוּךְ הוּא. וְזֶהוּ כַּוָּנָתוֹ: "דְּעִי וּרְאִי מַה תַּעֲשִׂי כִּי כָלְתָה הָרָעָה אֶל אֲדֹנֵינוּ וְעַל כָּל בֵּיתוֹ". כְּלוֹמַר, אֵין לָנוּ שׁוּם טַעֲנָה לְהַצִּילוֹ וְכָלְתָה הָרָעָה אֵלָיו. וְכִי תֹּאמַר: יֵשׁ לָנוּ תְּשׁוּבָה נִצַּחַת, שֶׁאֵין לוֹ דִין מֶלֶךְ מֵאַחַר שֶׁשָּׁאוּל קַיָּם. לָזֶה אָמַר: תְּשׁוּבָה זוֹ לֹא נִתְּנָה לֵאָמֵר, מִשּׁוּם דִּ"וְהוּא בֶּן בְּלִיַּעַל מִדַּבֵּר אֵלָיו". כְּלוֹמַר, אִם אָנוּ אוֹמְרִים תְּשׁוּבָה זוֹ דְּאֵין לְדָוִד דִּין מֶלֶךְ, אִם כֵּן נַעֲשֶׂה דָוִד בֶּן בְּלִיַּעַל, דְּנִמְצָא דְּשֶׁלֹּא כַּדִּין שָׁאַל בְּאוּרִים וְתֻמִּים וְנֶעֱנַשׁ אֲחִימֶלֶךְ עַל יָדוֹ, וְנִקְרָא רָע וְאֵין מַכְנִיסִין אוֹתוֹ בִּמְחִצָּתוֹ שֶׁל הַקָּדוֹשׁ בָּרוּךְ הוּא. וְזֶהוּ אָמְרוֹ "וְהוּא בֶּן בְּלִיַּעַל מִדַּבֵּר אֵלָיו", כְּשֶׁאָנוּ מְדַבְּרִים אֵלָיו תְּשׁוּבָה זוֹ הוּא בֶּן בְּלִיַּעַל, וְאִם כֵּן "דְּעִי וּרְאִי כִּי כָלְתָה הָרָעָה אֶל אֲדֹנֵינוּ".
<b>וְלָזֶה</b> בָּאָה אֲבִיגַיִל בְּנֹעַם אֲמָרֶיהָ וְאָמְרָה לְדָוִד: "שָׂא נָא לְפֶשַׁע אֲמָתֶךָ, כִּי עָשׂה יַעֲשֶׂה יְיָ לַאדֹנִי בַּיִת נֶאֱמָן". כְּלוֹמַר, עֲדַיִן אֵין לְךָ דִין מֶלֶךְ, לְפִי שֶׁעֲדַיִן שָׁאוּל קַיָּם, וּבֶעָתִיד "עָשׂה יַעֲשֶׂה יְיָ לַאדֹנִי בַּיִת נֶאֱמָן", דְּהַיְנוּ מַלְכוּ קְיָמָא. וְכִי תֵּימָא, אִם כֵּן שֶׁלֹּא כַּדִּין עָשִׂיתִי בַּמֶּה שֶׁשָּׁאַלְתִּי לַאֲחִימֶלֶךְ בְּאוּרִים וְתֻמִּים, מֵאַחַר שֶׁאֵין לִי דִין מֶלֶךְ, וְנִמְצָא שֶׁנֶּעֱנַשׁ אֲחִימֶלֶךְ עַל יָדִי, וְכֹל שֶׁחֲבֵרוֹ נֶעֱנַשׁ עַל יָדוֹ אֵין מַכְנִיסִין אוֹתוֹ בִּמְחִצָּתוֹ שֶׁל הַקָּדוֹשׁ בָּרוּךְ הוּא. לָזֶה אָמְרָה: לֹא תָּחוּשׁ לָזֶה שֶׁאֲנִי אוֹמֶרֶת שֶׁאֵין לְךָ דִין מֶלֶךְ, דְּמִכָּל מָקוֹם כַּדִּין עָשִׂיתָ בַּמֶּה שֶׁשָּׁאַלְתָּ בְּאוּרִים וְתֻמִּים אַף שֶׁאֵין לְךָ דִין מֶלֶךְ, "כִּי מִלְחֲמוֹת יְיָ אֲדֹנִי נִלְחָם", וּכְשֵׁם שֶׁנִּשְׁאָלִים לְמֶלֶךְ כָּךְ נִשְׁאָלִים לִמְשׁוּחַ מִלְחָמָה וּלְמִי שֶׁצֹּרֶךְ הַצִּבּוּר בּוֹ. וּמֵעַתָּה מַה שֶּׁהָיִיתָ מִתְיָרֵא שֶׁאִם אֵין לְךָ דִין מֶלֶךְ נִמְצָא דְּשֶׁלֹּא כַּדִּין עָשִׂיתָ בַּמֶּה שֶׁשָּׁאַלְתָּ בְּאוּרִים וְתוּמִים וְנֶעֱנַשׁ אֲחִימֶלֶךְ עַל יָדְךָ וְנִקְרֵאתָ רָע חַס וְשָׁלוֹם, "וְרָעָה לֹא תִמָּצֵא בְךָ מִיָּמֶיךָ" — תֹּאַר זֶה דְרָע לֹא יִמָּצֵא בְּךָ, לְפִי שֶׁאַתָּה כַּדִּין עָשִׂיתָ, מֵאַחַר שֶׁ"מִּלְחֲמוֹת יְיָ אֲדֹנִי נִלְחָם".
<b>עוֹד</b> חָזְרָה וְאָמְרָה: "וַיָּקָם אָדָם לִרְדָּפְךָ וּלְבַקֵּשׁ אֶת נַפְשֶׁךָ". וְאָמְרִינַן בַּמִּדְרָשׁ: 'וַיָּקָם אָדָם' — זֶה דוֹאֵג. כַּוָּנָתָהּ הִיא לוֹמַר, דְּאִם כֵּן כְּפִי סְבָרָתְךָ דְּנִשְׁאָלִין לְמִי שֶׁצֹּרֶךְ הַצִּבּוּר בּוֹ, אֵיךְ הִלְשִׁין דּוֹאֵג — שֶׁהָיָה מִן הַסַּנְהֶדְרִין וְהַכָּתוּב (ש"א כא, ח) קְרָאוֹ "אַבִּיר הָרֹעִים" — אֶת אֲחִימֶלֶךְ שֶׁהָיָה מוֹרֵד בַּמַּלְכוּת? בִּשְׁלָמָא לְדִידִי נִיחָא, דְּהוּא סָבַר שֶׁאֵין לְךָ דִין מֶלֶךְ מֵאַחַר דְּשָׁאוּל עֲדַיִן הוּא קַיָּם; אַךְ לְדִידָךְ דִּכְשֵׁם דְּנִשְׁאָלִין לְמֶלֶךְ כָּךְ נִשְׁאָלִין לְמִי שֶׁצֹּרֶךְ הַצִּבּוּר בּוֹ, מֶה עָלָה עַל דַּעְתּוֹ שֶׁל דּוֹאֵג לְהַלְשִׁין לַאֲחִימֶלֶךְ? לָזֶה אָמְרָה: לָא תְּצִיתוּ לְהָנֵי כְּלָלֵי דְדוֹאֵג, וְאַף שֶׁקָּם אָדָם לִרְדָּפְךָ וּלְבַקֵּשׁ אֶת נַפְשֶׁךָ, דִּכְפִי סְבָרַת דּוֹאֵג שֶׁאַתָּה שֶׁלֹּא כַּדִּין עָשִׂיתָ בַּמֶּה שֶׁשָּׁאַלְתָּ בְּאוּרִים וְתֻמִּים שְׁתַּיִם רָעוֹת הָיָה סָבוּר לַעֲשׂוֹת עִמְּךָ: חֲדָא 'לִרְדָּפְךָ', לְפִי שֶׁנִּמְצָא שֶׁאַתָּה הָיִיתָ מוֹרֵד בַּמַּלְכוּת, שֶׁנַּעֲשֵׂיתָ מֶלֶךְ בְּעוֹד שָׁאוּל קַיָּם וּמִשּׁוּם הָכֵי שָׁאַלְתָּ בָּאוּרִים. וְזֹאת שֵׁנִית 'לְבַקֵּשׁ אֶת נַפְשֶׁךָ', שֶׁכְּפִי סְבָרָתוֹ דְּשֶׁלֹּא כַּדִּין עָשִׂיתָ נִמְצָא שֶׁאֲחִימֶלֶךְ נֶעֱנַשׁ עַל יָדְךָ, וְאִם כֵּן אַתָּה נִקְרָא רָע וְאֵין מַכְנִיסִין אֶת נַפְשְׁךָ בִּמְחִצָּתוֹ שֶׁל הַקָּדוֹשׁ בָּרוּךְ הוּא, וְאֵין לְךָ מְבַקֵּשׁ אֶת נַפְשְׁךָ גָּדוֹל מִזֶּה. לָזֶה אָמְרָה: לָא תָּחוּשׁ כְּלָל לִדְבָרָיו, אֶלָּא "וְהָיְתָה נֶפֶשׁ אֲדֹנִי צְרוּרָה בִּצְרוֹר הַחַיִּים אֵת יְיָ אֱלֹהֶיךָ"; דְּמִלְּבַד שֶׁנַּפְשְׁךָ תִּכָּנֵס בִּמְחִצָּתוֹ שֶׁל הַקָּדוֹשׁ בָּרוּךְ הוּא, דְּהַיְנוּ שֶׁתִּהְיֶה צְרוּרָה בִּצְרוֹר הַחַיִּים, עוֹד תִּכָּנֵס לִפְנַי וְלִפְנִים, "אֵת יְיָ אֱלֹהֶיךָ" — אֶצְלוֹ מַמָּשׁ תַּחַת כַּנְפֵי הַשְּׁכִינָה. וּמַה שֶּׁרָצָה לְחַפֹּאת עָלֶיךָ לוֹמַר שֶׁאֵין מַכְנִיסִים אֶת נַפְשְׁךָ בִּמְחִיצָתוֹ שֶׁל הַקָּדוֹשׁ בָּרוּךְ הוּא יָחוּלוּ עַל רֹאשׁוֹ, "וְאֵת נֶפֶשׁ אֹיְבֶיךָ יְקַלְּעֶנָּה בְּתוֹךְ כַּף הַקָּלַע". וְכִדְאָמְרִינַן בְּפֶרֶק חֵלֶק (סנהדרין קו ע"א): שְׁלשָׁה מַלְאֲכֵי חַבָּלָה נִזְדַּמְּנוּ לְדוֹאֵג: אֶחָד שֶׁשִּׁכַּח תַּלְמוּדוֹ, וְאֶחָד שֶׁשָּׂרַף נִשְׁמָתוֹ, וְאֶחָד שֶׁפִּזֵּר אֶפְרוֹ בְּבָתֵּי כְּנֵסִיּוֹת וּבְבָתֵּי מִדְרָשׁוֹת. נִמְצָא שֶׁלֹּא זָכָה לִכָּנֵס בִּמְחִצָּתוֹ שֶׁל הַקָּדוֹשׁ בָּרוּךְ הוּא. מִשּׁוּם דִּלְפִי הָאֱמֶת דּוֹאֵג הוֹרָה שֶׁלֹּא כַּדִּין, וְנֶעֱנַשׁ אֲחִימֶלֶךְ עַל יָדוֹ, וְכֹל שֶׁחֲבֵרוֹ נֶעֱנַשׁ עַל יָדוֹ אֵין מַכְנִיסִין אוֹתוֹ בִּמְחִצָּתוֹ שֶׁל הַקָּדוֹשׁ בָּרוּךְ הוּא.
<b>וְהִנֵּה</b> עַד עַכְשָׁו כָּל טַעֲנוֹתֶיהָ שֶׁל אֲבִיגַיִל לֹא הָיוּ אֶלָּא לוֹמַר לְדָוִד, שֶׁאַל יַעֲלֶה בְּדַעְתְּךָ דִּכְפִי סְבָרָתִי שֶׁאֵין לְךָ דִין מֶלֶךְ יִמָּשֵׁךְ לְךָ רָעָה מֵחֲמַת מַה שֶּׁשָּׁאַלְתָּ בְּאוּרִים וְתֻמִּים לַאֲחִימֶלֶךְ, אֲבָל עֲדַיִן לֹא מָצְאָה מָקוֹם לְהַכְרִיחַ סְבָרָתָהּ, וְאֶפְשָׁר שֶׁיֵּשׁ לְדָוִד דִּין מֶלֶךְ מֵאַחַר שֶׁנִּמְשַׁח עַל יְדֵי שְׁמוּאֵל אַף שֶׁעֲדַיִן שָׁאוּל קַיָּם. לָזֶה בָּאָה וְאָמְרָה לוֹ, דְּמִלְּבַד דִּכְפִי סְבָרָתִי שֶׁאֵין לְךָ דִין מֶלֶךְ לֹא יִמָּשֵׁךְ לְךָ שׁוּם נֶזֶק, עוֹד אֲנִי אוֹמֶרֶת לְךָ, שֶׁאִם אַתָּה מַחֲזִיק בִּסְבָרָתְךָ שֶׁיֵּשׁ לְךָ דִין מֶלֶךְ יִמָּשֵׁךְ לְךָ מִזֶּה בְּאַחֲרִית הַיָּמִים פּוּקָה וּמִכְשׁוֹל, כְּשֶׁ"יַּעֲשֶׂה יְיָ לַאדֹנִי כְּכֹל אֲשֶׁר דִּבֶּר וְצִוְּךָ לְנָגִיד עַל יִשְׂרָאֵל, וְלֹא תִהְיֶה זֹאת לְךָ לְפוּקָה וּלְמִכְשׁוֹל לֵב לַאדֹנִי וְלִשְׁפָּךְ דָּם חִנָּם" וְגוֹמֵר. וְהַכַּוָּנָה הִיא עִם מַאי דְּאָמְרִינַן בִּירוּשַׁלְמִי פֶּרֶק קַמָּא דְרֹאשׁ הַשָּׁנָה (הלכה א) וּבְרוּת רַבָּתִי (פרשה ה סימן ו) עֲלַהּ דִּקְרָא דְ"וַיֹּאמֶר לָה בֹעַז לְעֵת הָאֹכֶל גּשִׁי הֲלֹם" (רות ב, יד): אָמַר רַבִּי הוּנָא: כָּל אוֹתָם שִׁשָּׁה חֳדָשִׁים שֶׁהָיָה בּוֹרֵחַ דָּוִד מֵאַבְשָׁלוֹם לֹא עָלוּ לְדָוִד מִמִּנְיַן שְׁנֵי מַלְכוּתוֹ, שֶׁהָיָה מִתְכַּפֵּר בִּשְׂעִירָה כְּהֶדְיוֹט. עַד כָּאן. הֲרֵי דִסְבִירָא לֵהּ לְדָוִד, דְּאַף שֶׁהוּא הָיָה מָשׁוּחַ מִפִּי הַשֵּׁם וּכְבָר הִתְחִיל בְּמַלְכוּתוֹ, מִכָּל מָקוֹם כֵּיוָן שֶׁנָּטוּ כָּל יִשְׂרָאֵל אַחֲרֵי אַבְשָׁלוֹם אֵין לוֹ דִין מֶלֶךְ. וְכֵן כָּתַב רַדָּ"ק עֲלַהּ דִּקְרָא דְ"כִי יוֹאָב נָטָה אַחֲרֵי אֲדֹנִיָּהוּ וְאַחֲרֵי אַבְשָׁלוֹם לֹא נָטָה" (מ"א ב, כח) וְזֶה לְשׁוֹנוֹ: כִּי אִלּוּ נָטָה אַחֲרֵי אַבְשָׁלוֹם וְלֹא נָטָה אַחֲרֵי אֲדֹנִיָּהוּ לֹא הָיָה לוֹ לִפְחֹד, שֶׁכֵּיוָן שֶׁכָּל יִשְׂרָאֵל הָיוּ רוֹצִים לְהַמְלִיכוֹ לֹא הָיָה מוֹרֵד שֶׁיִּתְחַיֵּב מִיתָה, שֶׁאִם כֵּן הָיָה עֲמָשָׂא חַיָּב מִיתָה, וְהִנֵּה דָוִד אָמַר לוֹ לְשׂוּמוֹ שַׂר צָבָא וּבִקֵּשׁ עַתָּה אֶת דָּמוֹ מִיַּד יוֹאָב. עַד כָּאן. וְאֶפְשָׁר דְּמִטַּעַם זֶה לֹא רָצָה דָוִד לַהֲרֹג אֶת שִׁמְעִי כְּשֶׁבִּזָּהוּ, דְּהָא קַיְמָא לָן (כתובות יז ע"א) דְּמֶלֶךְ שֶׁמָּחַל עַל כְּבוֹדוֹ אֵין כְּבוֹדוֹ מָחוּל; אֶלָּא דְסָבַר דָּוִד, דְּמֵאַחַר שֶׁכָּל יִשְׂרָאֵל נָטוּ אַחֲרֵי אַבְשָׁלוֹם אֵין לוֹ דִין מֶלֶךְ, דּוּמְיָא דְמַה שֶּׁהָיָה מִתְכַּפֵּר בִּשְׂעִירָה כְּהֶדְיוֹט.
<b>וּבָזֶה</b> יוּבְנוּ קְצָת פְּסוּקִים בִּשְׁמוּאֵל־ב (יט, כב-כג) וְזֶה תָּאֳרָם: "וַיַּעַן אֲבִישַׁי בֶּן צְרוּיָה וַיֹּאמֶר הֲתַחַת זֹאת לֹא יוּמַת שִׁמְעִי, כִּי קִלֵּל אֶת מְשִׁיחַ יְיָ. וַיֹּאמֶר דָּוִד מַה לִּי וְלָכֶם בְּנֵי צְרוּיָה כִּי תִהְיוּ לִי הַיּוֹם לְשָׂטָן, הַיּוֹם יוּמַת אִישׁ בְּיִשְׂרָאֵל כִּי הֲלוֹא יָדַעְתִּי כִּי הַיּוֹם אֲנִי מֶלֶךְ עַל יִשְׂרָאֵל". וּכְבָר כָּתַבְתִּי בְּכַוָּנַת פְּסוּקִים אֵלּוּ בְּדֶרֶךְ דָּוִד (דרוש י), יְעֻיַּן שָׁם. וְעַיֵּן עוֹד בַּדְּרוּשׁ שֶׁאַחַר זֶה. אַךְ כְּפִי דַרְכֵּנוּ נֹאמַר בְּאֹפֶן אַחֵר. דְּיֵשׁ לְדַקְדֵּק בְּמַאֲמַר אֲבִישַׁי בְּאָמְרוֹ "הֲתַחַת זֹאת לֹא יוּמַת שִׁמְעִי כִּי קִלֵּל אֶת מְשִׁיחַ יְיָ", דִּלְאֵיזֶה תַּכְלִית תֵּאֵר אֶת דָּוִד בְּתֹאַר זֶה דִמְשִׁיחַ יְיָ? דְּלֹא הָיָה לוֹ לוֹמַר אֶלָּא 'כִּי קִלֵּל אֶת הַמֶּלֶךְ', שֶׁהִיא הַסִּבָּה הָעַצְמִית לְחַיֵּב מִיתָה לְשִׁמְעִי מִדִּין מוֹרֵד בְּמַלְכוּת. וְעוֹד יֵשׁ לְדַקְדֵּק בִּתְשׁוּבָתוֹ שֶׁל דָּוִד שֶׁאָמַר "מַה לִּי וְלָכֶם בְּנֵי צְרוּיָה כִּי תִהְיוּ לִי הַיּוֹם לְשָׂטָן", מֶה הָיְתָה כַּוָּנָתוֹ? וְאֵיךְ אֲבִישַׁי הוּא לְשָׂטָן לְדָוִד? וְאַדְּרַבָּה, כַּוָּנַת אֲבִישַׁי הָיְתָה לִכְבוֹד דָּוִד. וְעוֹד יֵשׁ לְדַקְדֵּק בַּמֶּה שֶׁחָזַר דָּוִד וְאָמַר "כִּי הֲלוֹא יָדַעְתִּי כִּי הַיּוֹם אֲנִי מֶלֶךְ", אֵיךְ הוּא נְתִינַת טַעַם לְמַה שֶּׁאָמַר "כִּי תִהְיוּ לִי הַיּוֹם לְשָׂטָן"?
<b>אַךְ</b> עִם מַה שֶּׁכָּתַבְנוּ יְדֻקְדַּק הַכֹּל. כִּי אֲבִישַׁי הָיָה סָבוּר, דְּאַף שֶׁכָּל יִשְׂרָאֵל נָטוּ אַחֲרֵי אַבְשָׁלוֹם, מִכָּל מָקוֹם עֲדַיִן יֵשׁ לוֹ לְדָוִד דִּין מֶלֶךְ, מֵאַחַר שֶׁדָּוִד נִמְשַׁח עַל פִּי הַשֵּׁם עַל יְדֵי שְׁמוּאֵל. אַךְ דָּוִד הָיָה סָבוּר, דְּכֵיוָן דְּנָטוּ כָּל יִשְׂרָאֵל אַחַר אַבְשָׁלוֹם אֵין לוֹ דִין מֶלֶךְ, וּמִשּׁוּם הָכֵי הָיָה מִתְכַּפֵּר בִּשְׂעִירָה כְּהֶדְיוֹט, וְאִם כֵּן אֵין לְשִׁמְעִי דִּין מוֹרֵד בַּמַּלְכוּת. וְהִנֵּה כְּפִי סְבָרַת אֲבִישַׁי שֶׁיֵּשׁ לְדָוִד דִּין מֶלֶךְ אַף שֶׁנָּטוּ כָּל יִשְׂרָאֵל אַחֲרֵי אַבְשָׁלוֹם מֵאַחַר שֶׁכְּבָר נִמְשַׁח עַל יְדֵי שְׁמוּאֵל, אִם כֵּן הָיָה נָבָל חַיָּב מִיתָה מִדִּין מוֹרֵד בַּמַּלְכוּת, וְאַף שֶׁשָּׁאוּל עֲדַיִן הָיָה קַיָּם, מִכָּל מָקוֹם כֵּיוָן שֶׁכְּבָר נִמְשַׁח יֵשׁ לוֹ דִין מֶלֶךְ, וּכְמוֹ שֶׁהָיָה סָבוּר דָּוִד בַּתְּחִלָּה. וּלְפִי זֶה נִמְצָא שֶׁדָּוִד מָחַל עַל כְּבוֹדוֹ בַּמֶּה שֶׁלֹּא הָרַג אֶת נָבָל, וּכְבָר נִתְבָּאֵר לְמַעְלָה בִּתְחִלַּת דְּבָרֵינוּ מַאֲמַר רַבּוֹתֵינוּ זַ"ל, דְּמִפְּנֵי מָה נֶעֱנַשׁ שָׁאוּל? מִפְּנֵי שֶׁמָּחַל עַל כְּבוֹדוֹ, וּמִפְּנֵי זֶה נִטְּלָה מִמֶּנּוּ מַלְכוּתוֹ.
<b>וְעַל</b> פִּי זֶה נָבוֹא לְכַוָּנַת הַכְּתוּבִים. שֶׁאָמַר אֲבִישַׁי: "הֲתַחַת זֹאת לֹא יוּמַת שִׁמְעִי כִּי קִלֵּל אֶת מְשִׁיחַ יְיָ". כְּלוֹמַר, דְּהֵן לוּ יְהִי דְכָל יִשְׂרָאֵל נָטוּ אַחֲרֵי אַבְשָׁלוֹם, מִכָּל מָקוֹם כֵּיוָן שֶׁאַתָּה מְשִׁיחַ הַשֵּׁם יֵשׁ לְךָ דִין מֶלֶךְ, וְאִם כֵּן מִן הַדִּין הוּא שֶׁיּוּמַת שִׁמְעִי כְּדִין מוֹרֵד בַּמַּלְכוּת, מֵאַחַר שֶׁקִּלֵּל אֶת מְשִׁיחַ הַשֵּׁם. וְהֵשִׁיב לָהֶם דָּוִד וְאָמַר: "מַה לִּי וְלָכֶם בְּנֵי צְרוּיָה כִּי תִהְיוּ לִי הַיּוֹם לְשָׂטָן". כְּלוֹמַר, כְּפִי סְבָרַתְכֶם שֶׁאֲנִי הָיָה לִי דִין מֶלֶךְ בְּבָרְחִי מִפְּנֵי בְּנִי אַבְשָׁלוֹם, נִמְצָא שֶׁאַף בִּהְיוֹת שָׁאוּל קַיָּם הָיָה לִי דִין מֶלֶךְ, וְאִם כֵּן מָחַלְתִּי עַל כְּבוֹדִי בְּאוֹתוֹ מַעֲשֶׂה דְנָבָל, וְאֵין לְךָ שָׂטָן גָּדוֹל מִזֶּה, שֶׁהֲרֵי עֹנֶשׁ הַמֶּלֶךְ שֶׁמָּחַל עַל כְּבוֹדוֹ הוּא שֶׁתִּסְתַּלֵּק מִמֶּנּוּ מַלְכוּתוֹ. אֲבָל הָאֱמֶת הוּא "כִּי הַיּוֹם אֲנִי מֶלֶךְ עַל יִשְׂרָאֵל", אֲבָל קֹדֶם לָכֵן לֹא הָיָה לִי דִין מֶלֶךְ, וְכַדִּין עָשִׂיתִי בַּמֶּה שֶׁלֹּא הָרַגְתִּי אֶת נָבָל.
<b>הַכְּלָל</b> הָעוֹלֶה מִדְּבָרֵינוּ הוּא: שֶׁדָּוִד סָבוּר, שֶׁאַף שֶׁהָיָה מָשׁוּחַ עַל יְדֵי שְׁמוּאֵל וּכְבָר מָלַךְ, כֵּיוָן שֶׁנָּטוּ כָּל יִשְׂרָאֵל אַחֲרֵי אַבְשָׁלוֹם שׁוּב לֹא הָיָה לוֹ דִין מֶלֶךְ, וּמִשּׁוּם הָכֵי לֹא הֲרָגוֹ לְשִׁמְעִי וְהָיָה מִתְכַּפֵּר בִּשְׂעִירָה כְּהֶדְיוֹט. וְאִם כֵּן כָּל שֶׁכֵּן וְקַל וָחֹמֶר בִּהְיוֹת שָׁאוּל קַיָּם, שֶׁעֲדַיִן לֹא מָלַךְ, דְּאַף שֶׁכְּבָר נִמְשַׁח עַל יְדֵי שְׁמוּאֵל לֹא הָיָה לוֹ דִין מֶלֶךְ. וְזֶהוּ פּוּגַת אֲבִיגַיִל בְּאָמְרָה "וְהָיָה כִּי יַעֲשֶׂה יְיָ" וְגוֹמֵר. כְּלוֹמַר, נְהִי דְעַכְשָׁו אִם אַתָּה הוֹרֵג אֶת נָבָל אֵינוֹ לְפוּקָה וּלְמִכְשׁוֹל, מִשּׁוּם שֶׁתֹּאמַר: אֲנִי סָבוּר שֶׁיֵּשׁ לִי דִין מֶלֶךְ אַף שֶׁשָּׁאוּל קַיָּם, כֵּיוָן שֶׁכְּבָר נִמְשַׁחְתִּי עַל יְדֵי שְׁמוּאֵל; אַךְ כְּשֶׁיַּעֲשֶׂה יְיָ לַאדֹנִי וְכוּ', אָז לְמַפְרֵעַ תִּהְיֶה לְפוּקָה וּלְמִכְשׁוֹל וְלִשְׁפָּךְ דָּם חִנָּם, לְפִי שֶׁיֹּאמְרוּ לְךָ: מֵאַחַר שֶׁאַתָּה סָבוּר דְּכֵיוָן דְּנָטוּ כָּל יִשְׂרָאֵל אַחַר אַבְשָׁלוֹם אֵין לְךָ דִין מֶלֶךְ, וּמִשּׁוּם הָכֵי אַתָּה מִתְכַּפֵּר בִּשְׂעִירָה כְּהֶדְיוֹט, וּמִטַּעַם זֶה לֹא הָרַגְתָּ אֶת שִׁמְעִי, נִמְצָא דִלְמַפְרֵעַ נַעֲשָׂה דָמוֹ שֶׁל נָבָל לְפוּקָה וּלְמִכְשׁוֹל לִשְׁפָּךְ דָּם חִנָּם.
<b>וְהִנֵּה</b> הַדָּבָר יָדוּעַ שֶׁאוֹתָהּ הַבְּרִיחָה שֶׁבָּרַח מִפְּנֵי אַבְשָׁלוֹם הָיְתָה מִפְּנֵי עָו‍ֹן דְּבַת שֶׁבַע, וּכְמַאֲמַר נָתָן הַנָּבִיא (ש"ב יב, יא): "הִנְנִי מֵקִים" וְגוֹמֵר. וְלָזֶה אָמְרָה: "וְלֹא תִהְיֶה זֹאת לְךָ לְפוּקָה", 'זֹאת' מִכְּלָל דְּאִיכָּא אַחֲרִיתִי, וְהַיְנוּ דְבַת שֶׁבַע. כְּלוֹמַר, דַּיְּךָ מַה שֶּׁעוֹמֵד לְנֶגְדְּךָ בְּאוֹתוֹ זְמַן, דְּהַיְנוּ עָו‍ֹן דְּבַת שֶׁבַע, לֹא יַעֲמֹד כְּנֶגְדְּךָ נָמֵי עָו‍ֹן דִּשְׁפִיכוּת דָּמִים. וְיָפֶה לָמְדוּ רַבּוֹתֵינוּ זַ"ל (מגילה יד ע"ב) מִפָּסוּק זֶה דַּאֲבִיגַיִל הָיְתָה נְבִיאָה, שֶׁהֲרֵי רָאֲתָה אֶת הַנּוֹלָד. וְאִשָּׁה יִרְאַת יְיָ הִיא תִתְהַלָּל.

Chapter 12

<big><strong>דְּרוּשׁ שְׁנֵים עָשָׂר</strong></big>
<b>פֶּרֶק חֵלֶק (סנהדרין קז ע"א): דָּרַשׁ רָבָא: מַאי דִּכְתִיב (תהלים לה, טו): "וּבְצַלְעִי שָׂמְחוּ וְנֶאֱסָפוּ" וְגוֹמֵר? אָמַר דָּוִד לִפְנֵי הַקָּדוֹשׁ בָּרוּךְ הוּא: רִבּוֹנוֹ שֶׁל עוֹלָם, גָּלוּי וְיָדוּעַ לְפָנֶיךָ, שֶׁאִם הָיוּ קוֹרְעִין אֶת בְּשָׂרִי לֹא הָיָה דָמִי שׁוֹתֵת, וְכוּ' עַד אֲבָל הַמַּלְבִּין פְּנֵי חֲבֵרוֹ בָּרַבִּים אֵין לוֹ חֵלֶק לָעוֹלָם הַבָּא.</b>
<b>מוּדַעַת</b> זֹאת לִפְנֵי כָּל יוֹדְעֵי דָת מַעֲלָתוֹ שֶׁל מֶלֶךְ. וְאָמְרִינַן בִּירוּשַׁלְמִי פֶּרֶק שְׁלִישִׁי דְבִכּוּרִים (הלכה ג) וְזֶה לְשׁוֹנָם: חָכָם חָתָן וְנָשִׂיא — מוֹחֲלִין לָהֶם כָּל עֲו‍ֹנוֹתֵיהֶם וְכוּ'. נָשִׂיא מְנָלַן? דִּכְתִיב (ש"א יג, א): "בֶּן שָׁנָה שָׁאוּל בְּמָלְכוֹ". וְכִי בֶּן שָׁנָה הָיָה?! אֶלָּא שֶׁנִּמְחֲלוּ לוֹ כָּל עֲו‍ֹנוֹתָיו כְּתִינוֹק בֶּן שָׁנָה. עַד כָּאן. וּבָזֶה נָבִין מַאֲמַר אֲבִיגַיִל לְדָוִד (שם כה, ל-לא): "וְהָיָה כִּי יַעֲשֶׂה יְיָ לַאדֹנִי" וְגוֹמֵר, "וְלֹא תִהְיֶה זֹאת לְךָ לְפוּקָה". וּכְבָר הֶאֱרַכְנוּ לְעֵיל (דרוש יא) לְיַשֵּׁב הֶמְשֵׁךְ פְּסוּקִים אֵלּוּ שֶׁל וִכּוּחַ אֲבִיגַיִל עִם דָּוִד כְּמוֹ שֶׁיְּעֻיַּן שָׁם. אַךְ עַל פִּי הַקְדָּמָתֵנוּ נֹאמַר כַּוָּנָה אַחֶרֶת בַּפָּסוּק הַנִּזְכָּר. וְהִנֵּה כְּבָר כָּתַבְנוּ לְעֵיל (שם), שֶׁדָּוִד הָיָה סָבוּר, דְּכֵיוָן דְּנִמְשַׁח — מֵאוֹתָהּ שָׁעָה יֵשׁ לוֹ דִין מֶלֶךְ, וַהֲוָה סְבִירָא לֵהּ דְּמָשׁוּחַ דִּמְלוּכָה הוּא כְּמָשׁוּחַ דִּכְהֻנָּה שֶׁבִּמְשִׁיחָה הַדָּבָר תָּלוּי, וּכְדִתְנַן (הוריות ט ע"ב): כֹּהֵן מָשִׁיחַ שֶׁעָבַר מִכְּהֻנָּתוֹ מֵבִיא פַּר הַבָּא עַל כָּל הַמִּצְו‍ֹת, מִשּׁוּם דְּמִשֶּׁעָלָה לֹא יֵרֵד, וְאַף הוּא נִמְשַׁח עַל פִּי נָבִיא וְיֵשׁ לוֹ דִין מֶלֶךְ מֵאוֹתָהּ שָׁעָה. אַךְ הַדִּין הוּא, דְּגַבֵּי מֶלךְ בָּעֵינַן שֶׁאֵין עַל גַּבָּיו אֶלָּא יְיָ אֱלֹהָיו, וּמִטַּעַם זֶה נָשִׂיא שֶׁעָבַר מִנְּשִׂיאוּתוֹ הֲרֵי הוּא כְּהֶדְיוֹט, דְּגַבֵּי מֶלֶךְ לָאו בִּמְשִׁיחָה תַּלְיָא מִלְּתָא אֶלָּא בְּמַלְכוּת תַּלְיָא מִלְּתָא. וּכְבָר הֶאֱרִיךְ מַהֲרִימַ"ט בִּדְרָשׁוֹתָיו (פרשת חיי שרה) וְכָתַב, שֶׁאֲבִיגַיִל וְדָוִד הָיוּ חֲלוּקִים בָּזֶה: שֶׁדָּוִד הָיָה סָבוּר, שֶׁאַף שֶׁאֵינוֹ מֶלֶךְ דִּינוֹ כְּמֶלֶךְ, מִכֵּיוָן שֶׁנִּמְשַׁח, כְּמָשׁוּחַ דִּכְהֻנָּה; וַאֲבִיגַיִל הָיְתָה סְבוּרָה, דְּגַבֵּי מֶלֶךְ אֵין הַדָּבָר תָּלוּי בִּמְשִׁיחָה כִּי אִם בְּמַלְכוּת.
<b>וְהִנֵּה</b> מִמַּחֲלֹקֶת זֶה נִמְשַׁךְ עוֹד מַחֲלֹקֶת אַחֵר. וְהַיְנוּ בִּזְמַן שֶׁנָּטוּ יִשְׂרָאֵל אַחֲרֵי אַבְשָׁלוֹם, אִם יֵשׁ לְדָוִד דִּין מֶלֶךְ אוֹ לֹא. דְּלִסְבָרַת דָּוִד, שֶׁהַכֹּל תָּלוּי בִּמְשִׁיחָה דּוּמְיָא דִכְהֻנָּה, אִם כֵּן אַף בִּזְמַן שֶׁהָיָה בּוֹרֵחַ מִפְּנֵי אַבְשָׁלוֹם יֵשׁ לוֹ דִין מֶלֶךְ, וּכְדִתְנַן: כֹּהֵן מָשִׁיחַ שֶׁעָבַר מֵבִיא פַּר הַבָּא עַל כָּל הַמִּצְו‍ֹת. אַךְ לִסְבָרַת אֲבִיגַיִל אֵין לְדָוִד דִּין מֶלֶךְ בְּאוֹתוֹ זְמַן, מִשּׁוּם דְּמֶלֶךְ כֵּיוָן שֶׁעָבַר מִנְּשִׂיאוּתוֹ הֲרֵי הוּא כְּהֶדְיוֹט. וְתוּ אִיכָּא בֵּינַיְהוּ: דְּלִסְבָרַת אֲבִיגַיִל, דְּאִית לַהּ דְּמֶלֶךְ אֵינוֹ תָּלוּי בִּמְשִׁיחָה אֶלָּא בְּמַלְכוּת, וְאִם כֵּן בִּזְמַן שֶׁהָיָה נִרְדָּף מִפְּנֵי אַבְשָׁלוֹם נִסְתַּלֵּק מִמַּלְכוּתוֹ, וּכְשֶׁנֶּהֱרַג אַבְשָׁלוֹם וְחָזְרוּ כָּל יִשְׂרָאֵל וְהִמְלִיכוּ אוֹתוֹ נַעֲשָׂה מֶלֶךְ מֵחָדָשׁ, וְאִם כֵּן נִמְחֲלוּ לוֹ כָּל עֲו‍ֹנוֹתָיו, כְּדִין מִי שֶׁמּוֹלֵךְ שֶׁמּוֹחֲלִין לוֹ כָּל עֲו‍ֹנוֹתָיו, וְאִם כֵּן נִמְחַל לְדָוִד עָו‍ֹן דְּבַת שֶׁבַע. אַךְ כְּפִי סְבָרַת דָּוִד שֶׁהַכֹּל תָּלוּי בִּמְשִׁיחָה, אֲפִלּוּ בִּזְמַן שֶׁאֵינוֹ מוֹלֵךְ דִּינוֹ כְּמֶלֶךְ, נִמְצָא שֶׁאַף בִּזְמַן שֶׁבָּרַח מִפְּנֵי אַבְשָׁלוֹם לֹא נִסְתַּלֵּק מִמַּלְכוּתוֹ, וְאִם כֵּן אַף לְאַחַר שֶׁנֶּהֱרַג אַבְשָׁלוֹם אֵין כָּאן דָּבָר חָדָשׁ לוֹמַר שֶׁמּוֹחֲלִין לוֹ עַל כָּל עֲו‍ֹנוֹתָיו, שֶׁהֲרֵי מֵעִקָּרָא נָמֵי מֶלֶךְ הֲוָה.
<b>וּבָזֶה</b> נָבוֹא לְכַוָּנַת הַפָּסוּק שֶׁכָּתַבְנוּ: "וְהָיָה כִּי יַעֲשֶׂה יְיָ לַאדֹנִי כְּכֹל אֲשֶׁר דִּבֶּר אֶת הַטּוֹבָה עָלֶיךָ וְצִוְּךָ לְנָגִיד עַל יִשְׂרָאֵל, וְלֹא תִהְיֶה זֹאת לְךָ לְפוּקָה וּלְמִכְשׁוֹל לֵב לַאדֹנִי". וְדָרְשׁוּ רַבּוֹתֵינוּ זַ"ל (מגילה יד ע"ב): 'זֹאת' מִכְּלָל דְּאִיכָּא אַחֲרִיתִי. וּמַאי נִיהוּ? דְּבַת שֶׁבַע. וְהֵן הֵן הַדְּבָרִים שֶׁכָּתַבְנוּ, שֶׁבַּתְּחִלָּה אָמְרָה לְדָוִד שֶׁאֵין לוֹ דִין מֶלֶךְ. וְאַל יַעֲלֶה בְּדַעְתְּךָ, דִּכְפִי זֶה שֶׁאֲנִי אוֹמֶרֶת לְךָ שֶׁאֵין לְךָ דִין מֶלֶךְ יִמָּשֵׁךְ אֵלֶיךָ רָעָה מִצַּד מַה שֶּׁשָּׁאַלְתָּ בְּאוּרִים וְתֻמִּים, דְּכֵיוָן שֶׁאֵין לְךָ דִין מֶלֶךְ נִמְצָא דְּשֶׁלֹּא כַּדִּין שָׁאַלְתָּ בָּאוּרִים, וְנֶעֱנַשׁ אֲחִימֶלֶךְ עַל יָדְךָ, וְכֹל שֶׁחֲבֵרוֹ נֶעֱנַשׁ עַל יָדוֹ נִקְרָא רָע. לָזֶה אָמְרָה, דְּכֵיוָן דְּ'מִלְחֲמוֹת יְיָ אֲדֹנִי נִלְחָם', 'רָעָה לֹא תִמָּצֵא בְךָ מִיָּמֶיךָ'. לְפִי שֶׁהַדִּין הוּא, דִּכְשֵׁם שֶׁנִּשְׁאָלִין לְמֶלֶךְ כָּךְ נִשְׁאָלִין לְמִי שֶׁצֹּרֶךְ הַצִּבּוּר בּוֹ, וְאֵין לְךָ מִי שֶׁצֹּרֶךְ הַצִּבּוּר בּוֹ כַּאֲדוֹנֵינוּ דָוִד, וּכְמוֹ שֶׁהֶאֱרַכְנוּ בָּזֶה לְעֵיל.
<b>וְהִנֵּה</b> כָּל טַעֲנוֹתֶיהָ שֶׁל אֲבִיגַיִל לֹא הָיוּ אֶלָּא לוֹמַר לְדָוִד שֶׁלֹּא יִמָּשֵׁךְ לְדָוִד שׁוּם נֶזֶק מִסְּבָרָתָהּ הַלֵּזוּ שֶׁאָמְרָה שֶׁאֵין לְדָוִד דִּין מֶלֶךְ, אֲבָל עֲדַיִן לֹא מָצְאָה מָקוֹם לְהַכְרִיחַ סְבָרָתָהּ, וְאֶפְשָׁר שֶׁיֹּאמַר דָּוִד שֶׁאֵין הַדִּין כַּאֲבִיגַיִל, אֶלָּא דְּאַף דְּשָׁאוּל קַיָּם מִכָּל מָקוֹם יֵשׁ לוֹ לְדָוִד דִּין מֶלֶךְ כֵּיוָן שֶׁנִּמְשַׁח עַל יְדֵי שְׁמוּאֵל, וּמָשׁוּחַ דְּמַלְכוּת דִּינוֹ כְּמָשׁוּחַ דִּכְהֻנָּה. וְלָזֶה בָּאָה וְאָמְרָה, דְּמִלְּבַד דִּכְפִי סְבָרָתִי לֹא יִמָּשֵׁךְ לְךָ שׁוּם נֶזֶק, עוֹד אֲנִי אוֹמֶרֶת לְךָ, שֶׁאִם אַתָּה מַחֲזִיק בִּסְבָרָתְךָ שֶׁיֵּשׁ לְךָ דִין מֶלֶךְ — יִמָּשֵׁךְ לְךָ מִזֶּה פּוּקָה וּמִכְשׁוֹל כְּשֶׁ"יַּעֲשֶׂה יְיָ לַאדֹנִי כְּכֹל אֲשֶׁר דִּבֶּר וְצִוְּךָ לְנָגִיד עַל יִשְׂרָאֵל, וְלֹא תִהְיֶה זֹאת לְךָ לְפוּקָה וּלְמִכְשׁוֹל" — 'זֹאת' מִכְּלָל דְּאִיכָּא אַחֲרִיתִי. וּמַאי נִיהוּ? דְּבַת שֶׁבַע. דִּכְפִי סְבָרָתְךָ שֶׁאַתָּה מַחֲזִיק עַצְמְךָ כְּמֶלֶךְ עַכְשָׁו אַף שֶׁעֲדַיִן שָׁאוּל קַיָּם, אִם כֵּן כָּל שֶׁכֵּן וְקַל וָחֹמֶר שֶׁבִּזְמַן הַבְּרִיחָה מִפְּנֵי אַבְשָׁלוֹם יֵשׁ לְךָ דִין מֶלֶךְ, שֶׁהֲרֵי כְּבָר מָלַכְתָּ, וּלְפִי זֶה נִמְצָא שֶׁמֵּעוֹלָם לֹא נִסְתַּלֵּק דָּוִד מֵהַמַּלְכוּת, וְאִם כֵּן אַף כְּשֶׁ'יַּעֲשֶׂה יְיָ לַאדֹנִי כְּכֹל אֲשֶׁר דִּבֶּר וְצִוְּךָ לְנָגִיד' אֵין כָּאן דָּבָר חָדָשׁ מִמַּלְכוּת לוֹמַר שֶׁנִּמְחַל לְךָ עָו‍ֹן דְּבַת שֶׁבַע כְּמוֹ מִי שֶׁמּוֹלֵךְ שֶׁמּוֹחֲלִין לוֹ כָּל עֲו‍ֹנוֹתָיו, וְאִם כֵּן תִּהְיֶה לְךָ לְפוּקָה וּלְמִכְשׁוֹל אוֹתוֹ עָו‍ֹן דְּבַת שֶׁבַע. אַךְ כְּפִי סְבָרָתִי, שֶׁאֲנִי אוֹמֶרֶת דְּמָשׁוּחַ דְּמַלְכוּת לָא דָמֵי לְמָשׁוּחַ דִּכְהֻנָּה, וּלְפִי זֶה כֵּיוָן שֶׁשָּׁאוּל קַיָּם אֵין לְךָ דִין מֶלֶךְ אַף שֶׁנִּמְשַׁחְתָּ עַל יְדֵי שְׁמוּאֵל, אִם כֵּן בְּבָרְחֲךָ נָמֵי מִפְּנֵי אַבְשָׁלוֹם אֵין לְךָ דִין מֶלֶךְ אֶלָּא כְּהֶדְיוֹט, וְאִם כֵּן כְּשֶׁתַּחֲזֹר לְמַלְכוּתְךָ וְצִוְּךָ לְנָגִיד אַתָּה נַעֲשֵׂיתָ מֶלֶךְ מֵחָדָשׁ וְנִמְחַל לְךָ אוֹתוֹ עָו‍ֹן דְּבַת שֶׁבַע. נִמְצָא שֶׁהֻצְרְכָה אֲבִיגַיִל בְּוִכּוּחָהּ לִרְמֹז לְדָוִד אוֹתוֹ עִנְיָן דְּבַת שֶׁבַע וּכְדִכְתַבְנָא. וְשַׁפִּיר לָמְדוּ רַבּוֹתֵינוּ זַ"ל (מגילה יד ע"ב) מִכָּאן שֶׁהָיְתָה נְבִיאָה, שֶׁרָאֲתָה כָּל הֶעָתִיד לָבוֹא, דְּהַיְנוּ עָו‍ֹן דְּבַת שֶׁבַע וּבְרִיחָתוֹ מִפְּנֵי אַבְשָׁלוֹם וּמַה שֶּׁחָזַר לְמַלְכוּתוֹ, אֶת הַכֹּל רָאֲתָה בִּנְבוּאָה.
<b>וּבָזֶה</b> יוּבַן סִיּוּם הַפָּסוּק, שֶׁאָמְרָה: "וְזָכַרְתָּ אֶת אֲמָתֶךָ". וְדָרְשׁוּ רַבּוֹתֵינוּ זַ"ל בְּפֶרֶק קַמָּא דִמְגִלָּה (שם): "וְזָכַרְתָּ אֶת אֲמָתֶךָ". אָמַר רַב נַחֲמָן: הַיְנוּ דְאָמְרִי אֱנָשֵׁי: אִתְּתָא בַּהֲדֵי שׁוּתָא פִּלְכַּהּ. עַד כָּאן. וּפֵרֵשׁ רַשִׁ"י: בְּעוֹד שֶׁהָאִשָּׁה מְדַבֶּרֶת הִיא טוֹוָה. כְּלוֹמַר, עִם שֶׁהָיְתָה מְדַבֶּרֶת עִמּוֹ עַל בַּעְלָהּ הִזְכִּירָה לוֹ עַל עַצְמָהּ, שֶׁאִם יָמוּת נָבָל יִשָּׂאֶנָּה. עַד כָּאן. וְהַדָּבָר קָשֶׁה מְאֹד מֵאֲבִיגַיִל, שֶׁהָיְתָה אֵשֶׁת חַיִל וּנְבִיאָה, אֵיךְ הוֹצִיאָה דְבָרִים כָּאֵלּוּ מִפִּיהָ כְּדַבֵּר אַחַת הַנְּבָלוֹת, שֶׁבְּעוֹד שֶׁהָיְתָה מִתְחַנֶּנֶת לְדָוִד שֶׁלֹּא יַהֲרֹג אֶת בַּעְלָהּ שֶׁתֹּאמַר שֶׁאִם יָמוּת נָבָל שֶׁיִּשָּׂאֶנָּה דָוִד. וְהַתֵּמַהּ מֵאֲדוֹנֵינוּ דָוִד, אֵיךְ לֹא דְחָפָהּ בְּאַמַּת הַבִּנְיָן בְּשָׁמְעוֹ דְבָרִים הַלָּלוּ?
<b>וְנִרְאֶה</b> דְּזֶה יוּבַן עִם מָה דְאָמְרִינַן בִּירוּשַׁלְמִי דְסַנְהֶדְרִין פֶּרֶק שֵׁנִי (הלכה ג): "וַתִּהְיֶינָה צְרֻרוֹת עַד יוֹם מֻתָן אַלְמְנוּת חַיּוּת" (ש"ב כ, ג). רַבִּי יוּדָא בֶּן פַּזִּי בְּשֵׁם רַבִּי יוֹחָנָן אָמַר: מְלַמֵּד, שֶׁהָיָה דָוִד מְקַלְּעָן וּמְקַשְּׁטָן וּמַכְנִיסָן לְפָנָיו בְּכָל יוֹם, וְאוֹמֵר לְיִצְרוֹ הָרָע: תָּאַבְתָּ דָבָר הָאָסוּר לְךָ, חַיֶּיךָ שֶׁאֲנִי מְתַעֶבְךָ דָבָר הַמֻּתָּר לְךָ. רַבָּנִין דְּקֵסָרִי אָמְרִין: אֲסוּרוֹת מַמָּשׁ הָיוּ. וּמַה כְּלֵי הֶדְיוֹט שֶׁנִּשְׁתַּמֵּשׁ בָּהֶם הֶדְיוֹט אָסוּר לְמֶלֶךְ, כְּלֵי הַמֶּלֶךְ שֶׁנִּשְׁתַּמֵּשׁ בָּהֶם הֶדְיוֹט אֵינוֹ דִין שֶׁיְּהֵא הַמֶּלֶךְ אָסוּר לְהִשְׁתַּמֵּשׁ בָּהֶם?! עַד כָּאן.
<b>וּמִכָּאן</b> קָשֶׁה לִי עַל מַה שֶּׁכָּתְבוּ הַתּוֹסָפוֹת פֶּרֶק קַמָּא דְגִטִּין (ו ע"ב ד"ה זבוב) עֲלַהּ דְּהַהִיא דְאָמְרִינַן: "וַתִּזְנֶה עָלָיו פִּילַגְשׁוֹ" (שופטים יט, ב). חַד אָמַר: זְבוּב מָצָא, וְחַד אָמַר: נִימָא מָצָא. שֶׁהִקְשׁוּ, דִּמְנָא לָן שֶׁלֹּא הָיָה זְנוּת מַמָּשׁ? וְתֵרְצוּ בְּשֵׁם רַבֵּנוּ תָּם: מִדְּרָצָה לְהַחֲזִירָהּ, כִּדְמוֹכְחִי קְרָאֵי. שֶׁאֲפִלּוּ פִּילַגְשִׁים לֹא הָיָה דַרְכָּם לְהַחֲזִירָן לְאַחַר זְנוּתָן, כְּדִכְתִיב (ש"ב טז, כא): "בּוֹא אֶל פִּלַגְשֵׁי אָבִיךָ", וּכְתִיב: "וַתִּהְיֶינָה צְרֻרוֹת עַד יוֹם מֻתָן אַלְמְנוּת חַיּוּת". עַד כָּאן. וּתְמֵהַנִי, דְּאַף דְּנֵימָא דְּהָיָה מִנְהָגָם שֶׁלֹּא לְהַחֲזִיר אֲפִלּוּ הַפִּילַגְשִׁים שֶׁזָּנוּ, אַכַּתִּי קָשֶׁה גַבֵּי דָוִד: לָמָּה לֹא הֶחֱזִירָן? שֶׁהֲרֵי אֲנוּסוֹת הָיוּ מֵאַבְשָׁלוֹם, וַאֲפִלּוּ אֵשֶׁת אִישׁ שֶׁזָּנְתָה בְּאֹנֶס מֻתֶּרֶת לְבַעְלָהּ, וְאֵיךְ יִתָּכֵן שֶׁהֶחֱמִיר דָּוִד עַל עַצְמוֹ אֲפִלּוּ בְּפִילַגְשִׁים אֲנוּסוֹת? עוֹד אֲנִי תָּמֵהַּ מֵרַבּוֹתֵינוּ בַּעֲלֵי הַתּוֹסָפוֹת, דְּאֵיךְ אִשְׁתְּמִט מִנַּיְהוּ דִבְרֵי הַיְרוּשַׁלְמִי הַלָּלוּ שֶׁכָּתַבְנוּ, דִּלְדַעַת רַבִּי יוֹחָנָן מַה שֶּׁלֹּא הֶחֱזִירָן דָּוִד הוּא כְּדֵי לָכֹף יִצְרוֹ, הָא לָאו הָכֵי מֻתָּרוֹת הָיוּ לְדָוִד. וּלְדַעַת רַבָּנָן דְּקֵיסָרִין אֲסוּרוֹת הָיוּ לְדָוִד מִן הַדִּין, מִשּׁוּם דְּכֵלִים דְּנִשְׁתַּמֵּשׁ בָּהֶם הֶדְיוֹט אֲסוּרִין לְמֶלֶךְ. סוֹף דָּבָר, דִּבְרֵי הַתּוֹסָפוֹת הַלָּלוּ צְרִיכִים אֶצְלִי תַּלְמוּד.
<b>וְהִנֵּה</b> בְּעִקַּר דִּבְרֵי הַיְרוּשַׁלְמִי שֶׁאָמְרוּ: וּמַה כְּלֵי הֶדְיוֹט שֶׁנִּשְׁתַּמֵּשׁ בָּהֶם הֶדְיוֹט אָסוּר לְמֶלֶךְ, כְּלֵי הַמֶּלֶךְ שֶׁנִּשְׁתַּמֵּשׁ בָּהֶם הֶדְיוֹט אֵינוֹ דִין שֶׁיְּהֵא הַמֶּלֶךְ אָסוּר בָּהֶם?! אֲנִי תָּמֵהַּ בְּקַל וָחֹמֶר זֶה. דְּאִם כֵּן, כְּלֵי הֶקְדֵּשׁ שֶׁנִּשְׁתַּמֵּשׁ בָּהֶם הֶדְיוֹט יִהְיוּ אֲסוּרִים לְגָבוֹהַּ, שֶׁהֲרֵי כְּלֵי הֶדְיוֹט שֶׁנִּשְׁתַּמֵּשׁ בָּהֶם הֶדְיוֹט אֲסוּרִים לְגָבוֹהַּ. וּגְדוֹלָה מִזֶּה נִרְאֶה מִדִּבְרֵי הָרַ"ם, דְּלָא מִבַּעְיָא שֶׁאִם נִשְׁתַּמֵּשׁ בָּהֶם הֶדְיוֹט דַּאֲסוּרִים לְגָבוֹהַּ, אֶלָּא אֲפִלּוּ מִשָּׁעָה שֶׁנַּעֲשׂוּ לְהֶדְיוֹט נֶאֶסְרוּ לְגָבוֹהַּ. שֶׁהֲרֵי כָּתַב (פ"א מהלכות בית הבחירה ה"כ) וְזֶה לְשׁוֹנוֹ: אֵין עוֹשִׂים כָּל הַכֵּלִים מִתְּחִלָּתָם אֶלָּא לְשֵׁם הַקֹּדֶשׁ, וְאִם נַעֲשׂוּ מִתְּחִלָּתָם לְהֶדְיוֹט — אֵין עוֹשִׂים אוֹתָם לְגָבוֹהַּ. הֲרֵי דְמוּכָח מִדְּבָרָיו, דְּמִשָּׁעָה שֶׁנַּעֲשׂוּ לְהֶדְיוֹט אֵין עוֹשִׂים אוֹתָם לְגָבוֹהַּ. וְכֵן מוּכָח מִסּוֹף דְּבָרָיו שֶׁכָּתַב: אֲבָנִים וְקוֹרוֹת שֶׁחֲצָבָם מִתְּחִלָּה לְבֵית הַכְּנֶסֶת — אֵין בּוֹנִים לְהַר הַבַּיִת. עַד כָּאן. מוּכָח מִדְּבָרָיו דִּבְהַזְמָנָה לְהֶדְיוֹט נֶאֶסְרוּ לְגָבוֹהַּ.
<b>הֵן</b> אֱמֶת שֶׁמֵּעוֹלָם תָּמַהְתִּי בְּדִבְרֵי הָרַ"מ הַלָּלוּ, דְּמֵאַחַר דְּקַיְמָא לָן (ברכות כג ע"ב) דְּהַזְמָנָה לָאו מִלְּתָא הִיא, לָמָּה יֵאָסֵר לְגָבוֹהַּ בְּהַזְמָנָתוֹ לְהֶדְיוֹט? וְעוֹד קָשֶׁה מֵהַהִיא דְתַנְיָא פֶּרֶק הַקֹּמֶץ רַבָּה (מנחות כב ע"א) וּמַיְתִי לַהּ בְּפֶרֶק פָּרַת חַטָּאת (זבחים קטז ע"ב): "עַל הָעֵצִים אֲשֶׁר עַל הַמִּזְבֵּחַ" (ויקרא א, ח). רַבִּי אֶלְעָזָר בֶּן שַׁמּוּעַ אוֹמֵר: מַה מִּזְבֵּחַ שֶׁלֹּא נִשְׁתַּמֵּשׁ בּוֹ הֶדְיוֹט, אַף עֵצִים שֶׁלֹּא נִשְׁתַּמֵּשׁ בָּהֶם הֶדְיוֹט. וְהִקְשׁוּ לָזֶה: וְהָכְתִיב (ש"ב כד, כב): "וַיֹּאמֶר אֲרַוְנָה אֶל דָּוִד יִקַּח וְיַעַל אֲדֹנִי הַמֶּלֶךְ הַטּוֹב בְּעֵינָיו, רְאֵה הַבָּקָר לָעֹלָה וְהַמֹּרִגִּים וּכְלֵי הַבָּקָר לָעֵצִים". וְתֵרְצוּ: בְּחַדְתֵי. עַד כָּאן. מַשְׁמַע מֵהָכָא, דְּאֵין נֶאֱסָרִים לְגָבוֹהַּ אֶלָּא בְּשִׁמּוּשׁ הֶדְיוֹט, אֲבָל בְּהַזְמָנָה לְהֶדְיוֹט לֹא. דְּאִי לָא תֵּימָא הָכֵי, מַאי מְשַׁנֵּי בְּחַדְתֵי? הָא אֲרַוְנָה הִזְמִינָם לְהֶדְיוֹט וַעֲשָׂאָם מוֹרִגִּים וּכְלֵי הַבָּקָר. וְלֵיכָּא לְמֵימַר דְּשָׁנֵי עֵצִים דְּלָא מִתַּסְרִי אֶלָּא בְּשִׁמּוּשׁ וְלֹא בְּהַזְמָנָה, דְּהָא מֵהֶקֵּשׁ דְּמִזְבֵּחַ נָפְקָא לָן אִסּוּר גַּבֵּי עֵצִים, וְאֵין לְחַלֵּק בֵּינֵיהֶם, דְּאֵין הֶקֵּשׁ לְמֶחֱצָה. וָעוֹד, מִדִּבְרֵי רַבִּי אֶלְעָזָר בֶּן שַׁמּוּעַ, שֶׁאָמַר: מַה מִּזְבֵּחַ שֶׁלֹּא נִשְׁתַּמֵּשׁ בּוֹ הֶדְיוֹט, מוּכָח דְּלָא מִתְּסַר גַּבֵּי מִזְבֵּחַ כִּי אִם בְּשִׁמּוּשׁ לְהֶדְיוֹט דַּוְקָא וְלֹא בְּהַזְמָנָה. וְצָרִיךְ עִיּוּן.
<b>הַכְּלָל</b> הָעוֹלֶה, דִּלְכֻלֵּי עָלְמָא כֵּלִים שֶׁנִּשְׁתַּמֵּשׁ בָּהֶם הֶדְיוֹט אֲסוּרִים לְגָבוֹהַּ, וּלְפִי הַקַּל וָחֹמֶר שֶׁעוֹשֶׂה הַיְרוּשַׁלְמִי הָיָה לָנוּ לֶאֱסֹר גַּבֵּי גָבוֹהַּ כְּלֵי הֶקְדֵּשׁ שֶׁנִּשְׁתַּמֵּשׁ בָּהֶם הֶדְיוֹט וְלוֹמַר: וּמַה כְּלֵי הֶדְיוֹט שֶׁנִּשְׁתַּמֵּשׁ בָּהֶם הֶדְיוֹט אֲסוּרִים לְגָבוֹהַּ, כְּלֵי גָבוֹהַּ שֶׁנִּשְׁתַּמֵּשׁ בָּהֶם הֶדְיוֹט אֵינוֹ דִין שֶׁיִּהְיוּ אֲסוּרִים לְגָבוֹהַּ?! וְדִין זֶה לֹא שָׁמַעְנוּ מֵעוֹלָם שֶׁכְּלֵי גָבוֹהַּ יִהְיוּ נֶאֱסָרִים בִּשְׁבִיל שִׁמּוּשׁ הֶדְיוֹט. וּמִדִּבְרֵי הָרַ"ם שֶׁכָּתַב (בהלכות בית הבחירה שם): וּכְלֵי גָבוֹהַּ עַד שֶׁלֹּא נִשְׁתַּמֵּשׁ בָּהֶם לְגָבוֹהַּ רַשַּׁאי לְהִשְׁתַּמֵּשׁ בָּהֶם הֶדְיוֹט, וּמִשֶּׁנִּשְׁתַּמֵּשׁ בָּהֶם לְגָבוֹהַּ אֲסוּרִים לְהֶדְיוֹט, מַשְׁמַע דְּלֵיכָּא אִסּוּרָא לְאַחַר שֶׁנִּשְׁתַּמֵּשׁ בָּהֶם הֶדְיוֹט לְגָבוֹהַּ. וְדַוְקָא גַבֵּי עֲבוֹדָה זָרָה אָמְרִינַן דִּכְלֵי גָבוֹהַּ שֶׁנִּשְׁתַּמְּשׁוּ בָּהֶם לַעֲבוֹדָה זָרָה דַּאֲסוּרִים לְגָבוֹהַּ, וּכְדִכְתִיב (דהי"ב כט, יט): "וְאֵת כָּל הַכֵּלִים אֲשֶׁר הִזְנִיחַ הַמֶּלֶךְ אָחָז" וְגוֹמֵר, אֲבָל בְּשִׁמּוּשׁ הֶדְיוֹט לֹא מָצִינוּ דְנֶאֶסְרוּ כְּלֵי גָבוֹהַּ. וּלְפִי הַיְרוּשַׁלְמִי הָיָה מִן הַדִּין שֶׁיֵּאָסְרוּ כְּלֵי גָבוֹהַּ שֶׁנִּשְׁתַּמֵּשׁ בָּהֶם הֶדְיוֹט מִקַּל וָחֹמֶר, וּכְמוֹ שֶׁכָּתַבְנוּ. וְהַדָּבָר צָרִיךְ אֶצְלִי תַּלְמוּד.
<b>וְדַע,</b> דִּבְעִקַּר דִּבְרֵי הַיְרוּשַׁלְמִי הַלָּלוּ דְּנֶחְלְקוּ רַבִּי יוֹחָנָן וְרַבָּנָן דְּקֵיסָרִין, דִּלְרַבִּי יוֹחָנָן אוֹתָן הַפִּילַגְשִׁים הָיוּ מֻתָּרוֹת לְדָוִד מִן הַדִּין, וּלְרַבָּנָן דְּקֵיסָרִין הָיוּ אֲסוּרוֹת לְדָוִד מִקַּל וָחֹמֶר, אֲנִי מִסְתַּפֵּק בִּסְבָרַת רַבִּי יוֹחָנָן, אִי פְּלִיג נָמֵי בְּעִקַּר הַדִּין שֶׁאָמְרוּ רַבָּנָן דְּקֵיסָרִין דִּכְלֵי הֶדְיוֹט שֶׁנִּשְׁתַּמֵּשׁ בָּהֶם הֶדְיוֹט אָסוּר לְמֶלֶךְ, אוֹ דִלְמָא בְּדִין זֶה מוֹדֶה רַבִּי יוֹחָנָן דִּכְלֵי הֶדְיוֹט שֶׁנִּשְׁתַּמֵּשׁ בָּהֶם הֶדְיוֹט דְּאָסוּר לְמֶלֶךְ, אַךְ בַּמֶּה שֶׁהוֹלִידוּ רַבָּנָן דְּקֵיסָרִין מִקַּל וָחֹמֶר דִּכְלֵי הַמֶּלֶךְ שֶׁנִּשְׁתַּמֵּשׁ בָּהֶם הֶדְיוֹט דַּאֲסוּרִים לְמֶלֶךְ בָּזֶה חוֹלֵק עֲלֵיהֶם רַבִּי יוֹחָנָן, וּסְבִירָא לֵהּ דְּמַלְכוּתָא תַּתָּאָה הָוֵי כְּמַלְכוּתָא עִלָּאָה, וְכִי הֵיכִי דִלְגָבוֹהַּ כְּלֵי שָׁרֵת שֶׁנִּשְׁתַּמֵּשׁ בָּהֶם הֶדְיוֹט לֹא נֶאֶסְרוּ לְגָבוֹהַּ, אַף שֶׁהַדִּין הוּא בִּכְלֵי הֶדְיוֹט שֶׁנִּשְׁתַּמֵּשׁ בָּהֶם הֶדְיוֹט דַּאֲסוּרִים לְגָבוֹהַּ, הָכֵי נָמֵי מַלְכוּתָא תַּתָּאָה כְּלֵי הַמֶּלֶךְ שֶׁנִּשְׁתַּמֵּשׁ בָּהֶם הֶדְיוֹט מֻתָּרִים לְמֶלֶךְ, אַף שֶׁכְּלֵי הֶדְיוֹט שֶׁנִּשְׁתַּמֵּשׁ בָּהֶם הֶדְיוֹט אֲסוּרִים לְמֶלֶךְ. וּמִדִּבְרֵי רַבָּנָן דְּקֵיסָרִין, שֶׁאָמְרוּ: וּמַה כְּלֵי הֶדְיוֹט שֶׁנִּשְׁתַּמֵּשׁ בָּהֶן הֶדְיוֹט אֲסוּרִים לְמֶלֶךְ, מַשְׁמַע שֶׁדִּין זֶה הוּא מֻסְכָּם מֵהַכֹּל וְאֵין עָלָיו חוֹלֵק, וְלֹא בָּאוּ לְחַדֵּשׁ אֶלָּא הַתּוֹלָדָה שֶׁהוֹלִידוּ, דְּהַיְנוּ דִּכְלֵי הַמֶּלֶךְ שֶׁנִּשְׁתַּמֵּשׁ בָּהֶם הֶדְיוֹט דַּאֲסוּרִים לְמֶלֶךְ. הֵן אֱמֶת שֶׁכָּעֵת לֹא מָצָאתִי דִין זֶה בְּשׁוּם מָקוֹם שֶׁיִּהְיֶה הַמֶּלֶךְ אָסוּר לְהִשְׁתַּמֵּשׁ בִּכְלֵי הֶדְיוֹט שֶׁנִּשְׁתַּמֵּשׁ בָּהֶם הֶדְיוֹט. וְהַדָּבָר צָרִיךְ אֶצְלִי תַּלְמוּד.
<b>וְרָאִיתִי</b> לְמַהֲרַ"שׁ יָפֶה זַ"ל שֶׁהִקְשָׁה, דְּאֵיךְ לָקַח דָּוִד לְרִצְפָּה בַּת אַיָּה אַלִּבָּא דְרַבִּי יְהוּדָה, וַהֲרֵי בָּא עָלֶיהָ אַבְנֵר אַחֲרֵי מוֹת שָׁאוּל, וְאֵיךְ הֻתְּרָה לְדָוִד, דְּהָא אָמְרִינַן דִּכְלִי שֶׁנִּשְׁתַּמֵּשׁ בּוֹ הֶדְיוֹט אָסוּר לְמֶלֶךְ? וְתֵרֵץ, דְּלֹא יָדַע דָּוִד בַּדָּבָר. עַד כָּאן. וְהִנֵּה לְעִקַּר קֻשְׁיַת הָרַב מֵרִצְפָּה בַּת אַיָּה אֶפְשָׁר לוֹמַר, דְּאִישׁ־בּשֶׁת חֲשָׁדוֹ לְאַבְנֵר, אֲבָל מֵעוֹלָם לֹא בָּא עָלֶיהָ אַבְנֵר. וְכֵן הוּא דַעַת רַדָּ"ק. וְזֶהוּ שֶׁאָמַר אַבְנֵר (ש"ב ג, ח): "וַתִּפְקֹד עָלַי עֲו‍ֹן הָאִשָּׁה הַיּוֹם". אַךְ מַה שֶּׁאֲנִי תָּמֵהַּ הוּא, דְּאֵיךְ לָקַח דָּוִד אֶת בַּת שֶׁבַע, שֶׁיָּדַע שֶׁהָיְתָה אֵשֶׁת אוּרִיָּה, וּנְשׂוּאָה הָיְתָה וּכְמוֹ שֶׁמּוֹרִים הַכְּתוּבִים. הֵן אֱמֶת שֶׁרָאִיתִי בַּמִּדְרָשׁ שֶׁאוּרִיָּה לֹא בָּא עַל בַּת שֶׁבַע, וּמַפְּקִי לְהַךְ דְּרָשָׁה מִדִּכְתִיב (שם יב, ג): "וַתְּהִי לוֹ כְּבַת" — כְּבַת מַמָּשׁ, שֶׁלֹּא נָגַע בָּהּ. וּכְבָר הוּבְאָה אַגָּדָה זוֹ בְּסֵפֶר אֲבַק סוֹפְרִים (פח ע"ב). וְכֵיוָן שֶׁכֵּן, מֻתֶּרֶת הִיא לְדָוִד, שֶׁלֹּא נִשְׁתַּמֵּשׁ בָּהּ הֶדְיוֹט. וְכִי תֵּימָא: אַכַּתִּי קָשֶׁה, דְּדָוִד מְנָא יְדַע לְהַאי מִלְּתָא שֶׁאוּרִיָּה לֹא נָגַע בָּהּ? יֵשׁ לוֹמַר: עַל פִּי נָבִיא נוֹדַע לוֹ שֶׁלֹּא נָגַע בָּהּ אוּרִיָּה. וּגְדוֹלָה מִזּוֹ כָּתַב הָרַשְׁבָּ"א בִּתְשׁוּבָה (סימן י). שֶׁהִקְשָׁה, דְּאֵיךְ נָשָׂא דָוִד אֶת מִיכַל בַּת שָׁאוּל מֵאַחַר שֶׁנִּשָּׂאת לְפַלְטִי בֶּן לַיִשׁ, וַהֲרֵי הִיא אֲסוּרָה לַבַּעַל וְלַבּוֹעֵל. וְתֵרֵץ, שֶׁיָּדַע עַל פִּי נָבִיא שֶׁלֹּא בָּא עָלֶיהָ פַּלְטִי בֶּן לַיִשׁ, יְעֻיַּן שָׁם. בְּאֹפֶן דְּמִבַּת שֶׁבַע נָמֵי לֵיכָּא קֻשְׁיָא לְדִבְרֵי הַיְרוּשַׁלְמִי.
<b>אַךְ</b> קָשֶׁה מֵאֲבִיגַיִל, שֶׁהָיְתָה אֵשֶׁת נָבָל, אֵיךְ לְקָחָהּ דָּוִד? וְהִנֵּה אִי אָמְרִינַן דִּבְאוֹתָהּ שָׁעָה לֹא הָיָה לוֹ לְדָוִד דִּין מֶלֶךְ מִשּׁוּם דְּשָׁאוּל הָיָה קַיָּם — נִיחָא; וְאַף שֶׁאַחַר כָּךְ נַעֲשָׂה מֶלֶךְ וְקִיְּמָהּ, הָא לָא קַשְׁיָא כְּלָל, כֵּיוָן דִּבְשָׁעָה שֶׁנְּשָׂאָהּ נְשָׂאָהּ בְּהֶתֵּר, אַף שֶׁאַחַר כָּךְ נַעֲשָׂה מֶלֶךְ מֻתֶּרֶת הִיא לוֹ. וּגְדוֹלָה מִזּוֹ מָצִינוּ (יבמות סא ע"א) בְּכֹהֵן שֶׁנָּשָׂא אַלְמָנָה וְאַחַר כָּךְ נַעֲשָׂה כֹּהֵן גָּדוֹל דְּמֻתָּר לְקַיְּמָהּ. בְּאֹפֶן דַּאֲבִיגַיִל לֹא הֻתְּרָה לְדָוִד אֶלָּא מִפְּנֵי שֶׁלֹּא הָיָה לוֹ בְּאוֹתוֹ זְמַן דִּין מֶלֶךְ.
<b>וּבָזֶה</b> נָבוֹא לְכַוָּנַת הַכָּתוּב. שֶׁאָמְרָה אֲבִיגַיִל: "וְזָכַרְתָּ אֶת אֲמָתֶךָ", כְּלוֹמַר, כְּפִי סְבָרָתִי שֶׁאֲנִי אוֹמֶרֶת לְךָ "שָׂא נָא לְפֶשַׁע אֲמָתֶךָ כִּי עָשׂה יַעֲשֶׂה יְיָ לַאדֹנִי בַּיִת נֶאֱמָן", אֲבָל עַכְשָׁו עֲדַיִן לַחְלוּחִית שֶׁל שָׁאוּל קַיֶּמֶת, "וְזָכַרְתָּ אֶת אֲמָתֶךָ" — שֶׁאִם יָמוּת נָבָל אֲנִי מֻתֶּרֶת לְךָ, וּכְמוֹ שֶׁכָּתַבְנוּ. וְכִוְּנָה לוֹמַר, דְּלָא מִבַּעְיָא דַאֲנִי סְבוּרָה שֶׁאֵין לְךָ דִין מֶלֶךְ לְהַחְמִיר שֶׁלֹּא יֵהָרֵג נָבָל, לְפִי שֶׁאֵין לוֹ דִין מוֹרֵד בַּמַּלְכוּת מֵאַחַר שֶׁשָּׁאוּל עֲדַיִן הוּא קַיָּם, אֶלָּא אֲפִלּוּ לְהָקֵל אֲנִי סְבוּרָה שֶׁאֵין לְךָ דִין מֶלֶךְ, וָהוּא, שֶׁאִם יָמוּת נָבָל אֲנִי מֻתֶּרֶת לְךָ. וְזֶהוּ מַה שֶּׁאָמְרוּ רַבּוֹתֵינוּ זַ"ל: "וְזָכַרְתָּ אֶת אֲמָתֶךָ" — הַיְנוּ דְאָמְרִי אֱנָשֵׁי: אִתְּתָא בַּהֲדֵי שׁוּתָא פִּלְכַּהּ. כְּלוֹמַר, בְּעוֹד וִכּוּחָהּ עִם דָּוִד בְּדִין זֶה אִם הָיָה לוֹ לְדָוִד בְּאוֹתָהּ שָׁעָה דִין מֶלֶךְ אוֹ לֹא הִכְרִיחָה הַדָּבָר מִמַּה שֶּׁהִיא מֻתֶּרֶת לוֹ לְאַחַר שֶׁיָּמוּת נָבָל, וּכְדִכְתַבְנָא.
<b>וְהִנֵּה</b> אַף שֶׁבַּתְּחִלָּה חָלְקוּ דָוִד וַאֲבִיגַיִל בָּזֶה אִי מְשׁוּחַ מִלְחָמָה דוֹמֶה לְמָשׁוּחַ דִּכְהֻנָּה אוֹ לֹא, מִכָּל מָקוֹם רָאִינוּ שֶׁחָזַר דָּוִד וְהוֹדָה לִדְבָרֶיהָ. שֶׁהֲרֵי כְּבָר כָּתַבְנוּ לְעֵיל, שֶׁכָּל אוֹתָם שִׁשָּׁה חֳדָשִׁים שֶׁהָיָה בּוֹרֵחַ מֵאַבְשָׁלוֹם הָיָה מִתְכַּפֵּר בִּשְׂעִירָה כְּהֶדְיוֹט, לְפִי שֶׁהָיָה סָבוּר שֶׁלֹּא הָיָה לוֹ דִין מֶלֶךְ, וְנָכוֹן לִבּוֹ בָּטוּחַ בַּשֵּׁם שֶׁיַּחֲזֹר לְמַלְכוּתוֹ וּבָזֶה יִהְיֶה נִמְחָל לוֹ אוֹתוֹ עָו‍ֹן דְּבַת שֶׁבַע. אַךְ אִם לֹא הָיָה מִתְכַּפֵּר בִּשְׂעִירָה כְּהֶדְיוֹט, אֶלָּא שֶׁהָיָה סָבוּר שֶׁאַף בְּאוֹתוֹ זְמַן שֶׁהָיָה בּוֹרֵחַ מִפְּנֵי אַבְשָׁלוֹם הָיָה לוֹ דִין מֶלֶךְ, אִם כֵּן אַף שֶׁיַּחֲזֹר לְמַלְכוּתוֹ אֵינוֹ נִמְחָל לוֹ אוֹתוֹ עָו‍ֹן דְּבַת שֶׁבַע.
<b>וּבָזֶה</b> יוּבְנוּ אֵיזֶה פְּסוּקִים. כְּשֶׁבָּא שִׁמְעִי לְהִתְחַנֵּן לִפְנֵי דָוִד שֶׁיִּמְחַל לוֹ עַל מַה שֶּׁבִּזָּהוּ, כְּתִיב (ש"ב יט, כב-כג): "וַיַּעַן אֲבִישַׁי בֶּן צְרוּיָה וַיֹּאמֶר הֲתַחַת זֹאת לֹא יוּמַת שִׁמְעִי, כִּי קִלֵּל אֶת מְשִׁיחַ יְיָ. וַיֹּאמֶר דָּוִד מַה לִּי וְלָכֶם בְּנֵי צְרוּיָה כִּי תִהְיוּ לִי הַיּוֹם לְשָׂטָן וְגוֹ', כִּי הֲלוֹא יָדַעְתִּי כִּי הַיּוֹם אֲנִי מֶלֶךְ עַל יִשְׂרָאֵל". וּכְבָר כָּתַבְתִּי לְעֵיל בַּדְּרוּשׁ הַקּוֹדֵם לְיַשֵּׁב כָּל מַה שֶּׁיֵּשׁ לְדַקְדֵּק בִּפְסוּקִים אֵלּוּ, יְעֻיַּן שָׁם. אַךְ עִם הָאָמוּר כָּאן יִתְיַשְּׁבוּ אֵלּוּ הַדִּקְדּוּקִים בְּאֹפֶן אַחֵר. וָהוּא, דַּאֲבִישַׁי הָיָה סָבוּר דְּמָשׁוּחַ דְּמַלְכוּת הַיְנוּ כְּמָשׁוּחַ דִּכְהֻנָּה, וְאַף שֶׁנִּסְתַּלֵּק מִן הַמַּלְכוּת דִּינוֹ כְּמֶלֶךְ, דּוּמְיָא דְמָשׁוּחַ דִּכְהֻנָּה דְּקַיְמָא לָן דִּמְשִׁיחַ כְּהֻנָּה שֶׁעָבַר מִכְּהֻנָּתוֹ מֵבִיא פַּר הַבָּא עַל כָּל הַמִּצְו‍ֹת. וְזֶהוּ שֶׁאָמַר: "הֲתַחַת זֹאת לֹא יוּמַת שִׁמְעִי כִּי קִלֵּל אֶת מְשִׁיחַ יְיָ". כְּלוֹמַר, מֵאַחַר שֶׁאַתָּה מְשִׁיחַ יְיָ, אִם כֵּן אַף בִּזְמַן שֶׁאֵין אַתָּה מוֹלֵךְ דִּינְךָ כְּמֶלֶךְ, דּוּמְיָא דְמָשִׁיחַ דִּכְהֻנָּה, וְאִם כֵּן שִׁמְעִי חַיָּב מִיתָה, אַף שֶׁבְּאוֹתָהּ שָׁעָה שֶׁקִּלֵּל שִׁמְעִי אֶת דָּוִד הָיָה נִרְדָּף מִפְּנֵי אַבְשָׁלוֹם, מִכָּל מָקוֹם אַכַּתִּי דִין מֶלֶךְ יֵשׁ לוֹ. וְלָזֶה כָּעַס עָלָיו דָּוִד הַמֶּלֶךְ וְאָמַר: "מַה לִּי וְלָכֶם בְּנֵי צְרוּיָה כִּי תִהְיוּ לִי הַיּוֹם לְשָׂטָן". כְּלוֹמַר, כְּפִי סְבָרָתְךָ שֶׁעֲדַיִן יֵשׁ לִי דִין מֶלֶךְ וְלֹא נִסְתַּלַּקְתִּי מֵהַמַּלְכוּת, נִמְצָא שֶׁלֹּא נִתְחַדֵּשׁ בִּי שׁוּם דָּבָר לִתְלוֹת בּוֹ שֶׁנִּתְכַּפֵּר לִי עָו‍ֹן דְּבַת שֶׁבַע, וְאֵין לְךָ שָׂטָן גָּדוֹל מִזֶּה. אַךְ הָאֱמֶת הוּא: "כִּי הֲלוֹא יָדַעְתִּי כִּי הַיּוֹם אֲנִי מֶלֶךְ עַל יִשְׂרָאֵל", וְלֹא מִקֹּדֶם, דְּמִקֹּדֶם הָיָה דִינִי כְּהֶדְיוֹט, וְאִם כֵּן עַכְשָׁו שֶׁמָּלַכְתִּי נִמְחֲלוּ לִי כָּל עֲו‍ֹנוֹתַי.
<b>וּבָזֶה</b> יוּבַן מַאי דְּאָמְרִינַן בְּרוּת רַבָּתִי (פרשה ה סימן ו) בְּפָסוּק (רות ב, יד) "וַיֹּאמֶר לָה בֹעַז לְעֵת הָאֹכֶל גּשִׁי הֲלֹם", וְזֶה לְשׁוֹנָם: רַבִּי יוֹחָנָן פָּתַר קְרָיָא בְּדָוִד. "גּשִׁי הֲלֹם" — קִרְבִי לְמַלְכוּת. "וַתֵּשֶׁב מִצַּד הַקֹּצְרִים" — שֶׁנִּצּוֹדָה מִמֶּנּוּ הַמַּלְכוּת, דְּאָמַר רַבִּי הוּנָא: כָּל אוֹתָם שִׁשָּׁה חֳדָשִׁים שֶׁהָיָה דָוִד בּוֹרֵחַ מֵאַבְשָׁלוֹם לֹא עָלוּ לוֹ מֵהַמִּנְיָן, שֶׁהָיָה מִתְכַּפֵּר לוֹ בִּשְׂעִירָה כְּהֶדְיוֹט. "וַיִּצְבָּט־לָהּ קָלִי" — שֶׁחָזְרָה לוֹ מַלְכוּתוֹ, שֶׁנֶּאֱמַר (תהלים כ, ז): "עַתָּה יָדַעְתִּי כִּי הוֹשִׁיעַ יְיָ מְשִׁיחוֹ". עַד כָּאן. וּמַהֲרַ"שׁ יָפֶה זַ"ל תָּמַהּ בְּסִיּוּם הַמַּאֲמָר, דְּרָצָה לִלְמֹד דְּחָזְרָה לוֹ מַלְכוּתוֹ מִדִּכְתִיב "עַתָּה יָדַעְתִּי" וְגוֹמֵר, וַהֲלוֹא מִקְרָא מָלֵא הוּא בִּשְׁמוּאֵל דִּלְאַחַר שֶׁנֶּהֱרַג אַבְשָׁלוֹם מָלַךְ עַל כָּל יִשְׂרָאֵל וֶהֱכִינוֹ יְיָ לְמֶלֶךְ, וְאִם כֵּן לְמַאי אִצְטְרִיךְ לַאֲתוֹיֵי קְרָא דְ"עַתָּה יָדַעְתִּי"? וְהִנִּיחוֹ בְּתֵמַהּ. אַךְ לְפִי דַרְכֵּנוּ אָתֵי שַׁפִּיר. דְּהֻקְשָׁה לוֹ לְרַבִּי יוֹחָנָן: מְנָא לָן שֶׁנִּצּוֹדָה מִמֶּנּוּ מַלְכוּתוֹ וְאַחַר כָּךְ חָזְרָה לוֹ, אֵימָא דְמֵעוֹלָם לֹא נִטְּלָה מִמֶּנּוּ מַלְכוּתוֹ, דַּאֲפִלּוּ בְּאוֹתָם שִׁשָּׁה חֳדָשִׁים שֶׁהָיָה בּוֹרֵחַ מִפְּנֵי אַבְשָׁלוֹם הָיָה לוֹ דִין מֶלֶךְ, וְאִם כֵּן אֵין כָּאן חֲזָרָה, דְּמִי הוֹצִיאוֹ דְּיַחֲזֹר לוֹ מַלְכוּתוֹ? לָזֶה בָּא רַבִּי יוֹחָנָן וְיָלֵף לַהּ מִדִּכְתִיב "עַתָּה יָדַעְתִּי כִּי הוֹשִׁיעַ יְיָ מְשִׁיחוֹ", דְּהַיְנוּ כְּשֶׁמָּלַךְ אָמַר דָּוִד "עַתָּה יָדַעְתִּי", שֶׁיָּדַע שֶׁהוֹשִׁיעוֹ מֵאוֹתוֹ עָו‍ֹן דְּבַת שֶׁבַע, וְהַיְנוּ מִשּׁוּם דְּנִמְחֲלוּ לוֹ כָּל עֲו‍ֹנוֹתָיו. וּמְנָא לֵהּ לְדָוִד שֶׁנִּמְחַל לוֹ אוֹתוֹ עָו‍ֹן? עַל כָּרְחִין לוֹמַר שֶׁאוֹתָם שִׁשָּׁה חֳדָשִׁים שֶׁהָיָה בּוֹרֵחַ מֵאַבְשָׁלוֹם נִצּוֹדָה מִמֶּנּוּ מַלְכוּתוֹ וְהָיָה מִתְכַּפֵּר בִּשְׂעִירָה כְּהֶדְיוֹט, וּמִשּׁוּם הָכֵי כְּשֶׁחָזַר לְמַלְכוּתוֹ אָמַר "עַתָּה יָדַעְתִּי כִּי הוֹשִׁיעַ יְיָ מְשִׁיחוֹ", כְּדִין מִי שֶׁמּוֹלֵךְ שֶׁנִּמְחָלִין לוֹ כָּל עֲו‍ֹנוֹתָיו. הַכְּלָל הָעוֹלֶה: שֶׁדָּוִד לֹא הָיָה לוֹ דִין מֶלֶךְ לֹא בִּזְמַן שָׁאוּל וְלֹא בִּזְמַן שֶׁהָיָה בּוֹרֵחַ מִפְּנֵי אַבְשָׁלוֹם, דְּכֵיוָן שֶׁנָּטָה לֵב כָּל יִשְׂרָאֵל אַחֲרֵי אַבְשָׁלוֹם לֹא הָיָה לוֹ דִין מֶלֶךְ, וּמִשּׁוּם הָכֵי הָיָה מִתְכַּפֵּר בִּשְׂעִירָה כְּהֶדְיוֹט.
<b>וּבָזֶה</b> נָבִין כַּוָּנַת הַכָּתוּב (ש"ב טז, כג): "וַעֲצַת אֲחִיתֹפֶל אֲשֶׁר יָעַץ בַּיָּמִים הָהֵם כַּאֲשֶׁר יִשְׁאַל אִישׁ בִּדְבַר הָאֱלֹהִים, גַּם לְדָוִד גַּם לְאַבְשָׁלֹם". וְיֵשׁ לְדַקְדֵּק בַּמֶּה שֶׁסִּיֵּם לוֹמַר "גַּם לְדָוִד גַּם לְאַבְשָׁלֹם", שֶׁהֵם דְּבָרִים מְיֻתָּרִים, דְּמֵהֵיכֵי תֵּיתֵי שֶׁיֵּשׁ הֶפְרֵשׁ בֵּין דָּוִד וְאַבְשָׁלוֹם לִשְׁאָר הָעוֹלָם? וּבַמֶּה שֶׁאָמַר "וַעֲצַת אֲחִיתֹפֶל אֲשֶׁר יָעַץ כַּאֲשֶׁר יִשְׁאַל אִישׁ בִּדְבַר הָאֱלֹהִים" הֲרֵי כָּלַל בָּזֶה כָּל הָעוֹלָם. תּוּ יֵשׁ לְדַקְדֵּק מִלַּת 'גַּם' שֶׁהִיא מְיֻתֶּרֶת, וְהָיָה לוֹ לוֹמַר 'לְדָוִד וּלְאַבְשָׁלוֹם'. וְעַיֵּן מַה שֶּׁכָּתַבְתִּי בְּדֶרֶךְ הַחַיִּים (דרוש כ), יְעֻיַּן שָׁם. אַךְ כְּפִי דַרְכֵּנוּ יֹאמַר נָא דְּהָכֵי פֵּרוּשׁוֹ: דְּכֵיוָן שֶׁדָּוִד לֹא הָיָה לוֹ דִין מֶלֶךְ בִּזְמַן שֶׁהָיָה נִרְדָּף מִפְּנֵי אַבְשָׁלוֹם, וְאִם כֵּן לֹא הָיָה נִשְׁאָל בְּאוּרִים וְתֻמִּים, דְּהָא אֵין נִשְׁאָלִין כִּי אִם לְמֶלֶךְ. וְאִם דָּוִד הָיָה לוֹ דִין מֶלֶךְ, אִם כֵּן אַבְשָׁלוֹם לֹא הָיָה לוֹ דִין מֶלֶךְ, דַּחֲשִׁיב כְּלִסְטִים בְּעָלְמָא, וְכִדְאִיתָא בִּירוּשַׁלְמִי פֶּרֶק שְׁלִישִׁי דְהוֹרָיוֹת, דְּמֶלֶךְ יִשְׂרָאֵל חֲשִׁיב מֶלֶךְ לְעִנְיַן הַקָּרְבָּן עַל שִׁגְגָתוֹ, וְאָמַר רַבִּי יוֹסֵי בַּר בּוּן: וּבִלְחוֹד עַד דְּיֵהוּא בֶּן נִמְשִׁי, מִכָּאן וְאֵילָךְ כְּלִסְטִים הָיוּ נוֹטְלִין אוֹתָהּ. עַד כָּאן. כְּלוֹמַר, שֶׁחֲשׁוּבִים כְּלִסְטִים שֶׁאֵין לָהֶם הוֹד מַלְכוּת, מֵאַחַר שֶׁמַּלְכוּתָם לֹא הָיָה עַל פִּי הַשֵּׁם. בְּאֹפֶן דְּלָא מַשְׁכַּחַת לַהּ שֶׁיָּשִׁיבוּ אוּרִים וְתֻמִּים לְדָוִד וְאַבְשָׁלוֹם, שֶׁאִם דָּוִד הָיָה לוֹ דִין מֶלֶךְ — אַבְשָׁלוֹם הָוֵי כְּלִסְטִים בְּעָלְמָא שֶׁאֵין לוֹ דִין מֶלֶךְ; וְאִם דָּוִד לֹא הָיָה לוֹ דִין מֶלֶךְ — אַבְשָׁלוֹם הָיָה לוֹ דִין מֶלֶךְ. וְזֶהוּ כַּוָּנַת הַכָּתוּב: "וַעֲצַת אֲחִיתֹפֶל אֲשֶׁר יָעַץ בַּיָּמִים הָהֵם כַּאֲשֶׁר יִשְׁאַל אִישׁ בִּדְבַר הָאֱלֹהִים", דְּהַיְנוּ אוּרִים וְתֻמִּים. וְהוֹסִיף הַכָּתוּב לוֹמַר, דְּמִדָּה אַחֶרֶת יְתֵרָה הָיְתָה בַּאֲחִיתֹפֶל מַה שֶּׁלֹּא הָיָה בְּאוּרִים וְתֻמִּים. וָהוּא, דַּעֲצַת אֲחִיתֹפֶל הָיְתָה גַם לְדָוִד גַּם לְאַבְשָׁלוֹם, וְאִלּוּ בְּאוּרִים וְתֻמִּים לֹא הָיוּ מְשִׁיבִין לְאַבְשָׁלוֹם וּלְדָוִד, שֶׁאִם הָיוּ מְשִׁיבִין לְדָוִד מִשּׁוּם דְּהָיָה לוֹ דִין מֶלֶךְ — לֹא הָיוּ מְשִׁיבִין לְאַבְשָׁלוֹם, דַּחֲשִׁיב כְּלִסְטִים בְּעָלְמָא; וְאִם הָיוּ מְשִׁיבִין לְאַבְשָׁלוֹם מִשּׁוּם דְּנָטָה לֵב כָּל יִשְׂרָאֵל אַחֲרָיו — לֹא הָיוּ מְשִׁיבִין לְדָוִד, שֶׁהֲרֵי אֵין לוֹ דִין מֶלֶךְ, שֶׁהֲרֵי מִטַּעַם זֶה הָיָה מִתְכַּפֵּר בִּשְׂעִירָה כְּהֶדְיוֹטּ, וּכְמוֹ שֶׁכָּתַבְנוּ.
<b>וּבָזֶה</b> יוּבַן מַאֲמַר הַכָּתוּב (תהלים ג, א-ג): "מִזְמוֹר לְדָוִד בְּבָרְחוֹ מִפְּנֵי אַבְשָׁלוֹם בְּנוֹ. יְיָ מָה רַבּוּ צָרָי, רַבִּים קָמִים עָלָי. רַבִּים אֹמְרִים לְנַפְשִׁי אֵין יְשׁוּעָתָה לּוֹ בֵאלֹהִים סֶלָה". עַד כָּאן. וְיֵשׁ לְדַקְדֵּק, דְּמַאי קָאָמַר "מִזְמוֹר לְדָוִד בְּבָרְחוֹ מִפְּנֵי אַבְשָׁלוֹם בְּנוֹ"? קִינָה מִבַּעְיָא לֵהּ! וּכְבָר נִתְעוֹרְרוּ רַבּוֹתֵינוּ זַ"ל בָּזֶה בְּפֶרֶק קַמָּא דִבְרָכוֹת (ז ע"ב), יְעֻיַּן שָׁם. אַךְ לְפִי דַרְכֵּנוּ יִתְיַשֵּׁב, לְפִי שֶׁדָּוִד כְּבָר יָדַע שֶׁמַּלְכוּתוֹ אֵינָהּ נִטֶּלֶת מִמֶּנּוּ וְעָתִיד הוּא לַחֲזֹר לְמַלְכוּתוֹ, לְפִי שֶׁנָּתָן הַנָּבִיא לֹא אָמַר לוֹ אֶלָּא "כֹּה אָמַר יְיָ הִנְנִי מֵקִים עָלֶיךָ רָעָה מִבֵּיתֶךָ וְלָקַחְתִּי אֶת נָשֶׁיךָ לְעֵינֶיךָ וְנָתַתִּי לְרֵעֶיךָ" וְגוֹמֵר (ש"ב יב, יא), אַךְ בְּעִנְיַן הַמַּלְכוּת לֹא הֶעֱנִישׁ אוֹתוֹ כְּלָל, וְהָיָה אֶפְשָׁר שֶׁבִּהְיוֹתוֹ בְּמַלְכוּתוֹ שֶׁתִּתְקַיֵּם גְּזֵרָה הַלֵּזוּ דִ'וְלָקַחְתִּי אֶת נָשֶׁיךָ לְעֵינֶיךָ' וְגוֹמֵר, וְלֹא הָיָה הֶכְרֵחַ לְקַיֵּם אוֹתָהּ גְּזֵרָה עַל יְדֵי שֶׁיִּבְרַח מֵאַבְשָׁלוֹם וְיִסְתַּלֵּק מִמֶּנּוּ מַלְכוּתוֹ אוֹתָם שִׁשָּׁה חֳדָשִׁים; אֶלָּא שֶׁאִם לֹא הָיָה בּוֹרֵחַ מֵאַבְשָׁלוֹם לֹא הָיָה מִסְתַּלֵּק מִמַּלְכוּתוֹ, וְאִם כֵּן לֹא הָיָה נִמְחָל לוֹ אוֹתוֹ עָו‍ֹן דְּבַת שֶׁבַע. וְאָמְרִינַן בְּמִדְרַשׁ שׁוֹחֵר טוֹב: "רַבִּים אֹמְרִים לְנַפְשִׁי אֵין יְשׁוּעָתָה לּוֹ בֵאלֹהִים סֶלָה". רַבִּי שְׁמוּאֵל פָּתַר קְרָא בְּדוֹאֵג וַאֲחִיתֹפֶל, שֶׁהָיוּ רַבִּים בַּתּוֹרָה. אָמְרוּ: אֶפְשָׁר אָדָם שֶׁשָּׁבָה הַכִּבְשָׂה וְהָרַג אֶת הָרוֹעֶה יֵשׁ לוֹ תְּשׁוּעָה?! "אֵין יְשׁוּעָתָה לּוֹ בֵאלֹהִים סֶלָה". עַד כָּאן. וְזֶהוּ כַּוָּנַת הַכָּתוּב: "מִזְמוֹר לְדָוִד בְּבָרְחוֹ מִפְּנֵי אַבְשָׁלוֹם בְּנוֹ". וְהֻקְשָׁה לוֹ לְדָוִד: שֶׁמָּא תֹּאמְרוּ אֵיךְ אֲנִי אוֹמֵר מִזְמוֹר, קִנָּה מִבָּעֵי לִי, וּכְמוֹ שֶׁהִקְשׁוּ בַּגְּמָרָא. לָזֶה הֵשִׁיב: "רַבִּים אֹמְרִים לְנַפְשִׁי אֵין יְשׁוּעָתָה לּוֹ בֵאלֹהִים סֶלָה", דְּהַיְנוּ שֶׁאוֹתוֹ עָו‍ֹן דְּבַת שֶׁבַע אֵין לוֹ כַּפָּרָה, וְאִם לֹא הָיִיתִי בּוֹרֵחַ מִפְּנֵי אַבְשָׁלוֹם וְלֹא הָיְתָה מַלְכוּתִי מִסְתַּלֶּקֶת מִמֶּנִּי — לֹא הָיָה לִי מַעֲנֶה לְהָשִׁיב לָהֶם; אַךְ עַכְשָׁו שֶׁאֲנִי בּוֹרֵחַ מִפְּנֵי אַבְשָׁלוֹם וְאִם כֵּן מַלְכוּתִי נִסְתַּלְּקָה מִמֶּנִּי לְשָׁעָה, אֲנִי אוֹמֵר מִזְמוֹר, לְפִי שֶׁאֲנִי יוֹדֵעַ שֶׁאֲנִי חוֹזֵר לְמַלְכוּתִי, וְיֵשׁ לִי מַעֲנֶה לוֹמַר לְדוֹאֵג וַאֲחִיתֹפֶל שֶׁיֵּשׁ לִי יְשׁוּעָתָה בֵּאלֹהִים, לְפִי שֶׁנִּמְחֲלוּ לִי כָּל עֲו‍ֹנוֹתַי, כְּמוֹ מִי שֶׁמּוֹלֵךְ מֵחָדָשׁ שֶׁנִּמְחָלִין לוֹ כָּל עֲו‍ֹנוֹתָיו, וּכְדִכְתִיב (ש"א יג, א): "בֶּן שָׁנָה שָׁאוּל בְּמָלְכוֹ".
<b>וְעִם</b> זֶה יוּבַן מַאי דְּאָמְרִינַן בַּמִּדְרָשׁ, הֱבִיאוֹ מַהֲרִימַ"ט בִּדְרָשׁוֹתָיו בְּפָרָשַׁת חַיֵּי שָׂרָה, וְזֶה לְשׁוֹנוֹ: "לַמְנַצֵּחַ עַל מָחֲלַת" (תהלים נג, א). טוֹבָה הָיְתָה אֲבִיגַיִל לְדָוִד מִכָּל קָרְבָּנוֹת שֶׁבָּעוֹלָם. שֶׁאִלּוּ עָשָׂה דָוִד אוֹתוֹ מַעֲשֶׂה שֶׁחָשַׁב לַעֲשׂוֹת לְנָבָל, אֲפִלּוּ הָיָה מֵבִיא כָּל אֵילֵי נְבָיוֹת שֶׁבָּעוֹלָם לֹא הָיָה מִתְכַּפֵּר לוֹ, וְהִיא בָּאֲתָה וּמִלַּטְתּוּ. הֱוֵי: "לַמְנַצֵּחַ עַל מָחֳלַת" — שֶׁמָּחֲלָה לוֹ כְּשֵׁם שֶׁהַקָּרְבָּנוֹת מְכַפְּרִים. עַד כָּאן. וְיֵשׁ לְדַקְדֵּק, דְּמַאי קָאָמַר: שֶׁאִלּוּ עָשָׂה דָוִד אוֹתוֹ מַעֲשֶׂה שֶׁחָשַׁב לַעֲשׂוֹת לְנָבָל, אֲפִלּוּ הָיָה מַקְרִיב כָּל אֵילֵי נְבָיוֹת שֶׁבָּעוֹלָם לֹא הָיָה מִתְכַּפֵּר לוֹ, דְּהֵיכָן מָצִינוּ דְּעָו‍ֹן דִּשְׁפִיכוּת דָּמִים אֵין לוֹ מְחִילָה? וָעוֹד, דְּדָוִד מִן הַדִּין הָיָה רוֹצֶה לַהֲרֹג לְנָבָל, לְפִי שֶׁהָיָה מוֹרֵד בַּמַּלְכוּת. וְאַף דְּנֵימָא דְּמִן הַדִּין לֹא הָיָה נָבָל מְחֻיָּב מִיתָה לְפִי שֶׁלֹּא הָיָה עֲדַיִן לְדָוִד דִּין מֶלֶךְ מִשּׁוּם דַּעֲדַיִן הָיָה שָׁאוּל קַיָּם, מִכָּל מָקוֹם שׁוֹגֵג הָיָה, וְאִם כֵּן לָמָּה לֹא הָיְתָה לוֹ כַּפָּרָה?
<b>וְנִרְאֶה</b> דְּזֶה יוּבַן עִם מַאי דְּאָמְרִינַן (סנהדרין קז ע"א), דְּאָמַר דָּוִד לִפְנֵי הַקָּדוֹשׁ בָּרוּךְ הוּא: מְחַל לִי עַל אוֹתוֹ עָו‍ֹן. אָמַר לוֹ: כְּבָר הִתְנַבֵּא שְׁלֹמֹה בִּנְךָ וְאָמַר (משלי ו, כט): "כֵּן הַבָּא אֶל אֵשֶׁת רֵעֵהוּ, לֹא יִנָּקֶה כָּל הַנֹּגֵעַ בָּהּ". וּכְבָר כָּתַבְנוּ לְעֵיל, שֶׁדּוֹאֵג וַאֲחִיתֹפֶל הָיוּ אוֹמְרִים: אֶפְשָׁר אָדָם שֶׁשָּׁבָה אֶת הַכִּבְשָׂה וְהָרַג אֶת הָרוֹעֶה יֵשׁ לוֹ תְּשׁוּעָה?! "אֵין יְשׁוּעָתָה לּוֹ בֵאלֹהִים סֶלָה". נִתְבָּאֵר מִכָּל זֶה, שֶׁעָו‍ֹן זֶה דְבַת שֶׁבַע הָיָה חָמוּר עַד מְאֹד עַד שֶׁלֹּא נִתַּן לִמְחִילָה. וּכְבָר כָּתַבְנוּ לְעֵיל, שֶׁטַּעְמוֹ שֶׁל דָּוִד שֶׁהָיָה רוֹצֶה לַהֲרֹג לְנָבָל מִדִּין מוֹרֵד בַּמַּלְכוּת הוּא מִשּׁוּם דַּהֲוָה סְבִירָא לֵהּ דְּכֵיוָן דְּנִמְשַׁח עַל יְדֵי שְׁמוּאֵל — מֵאוֹתָהּ שָׁעָה הָיָה לוֹ דִין מֶלֶךְ, דְּהָיָה סָבוּר דְּמָשׁוּחַ דְּמַלְכוּת הָוֵי דִינוֹ כְּדִין מָשׁוּחַ דִּכְהֻנָּה שֶׁבִּמְשִׁיחָתוֹ הַדָּבָר תָּלוּי, וְאַף עַל פִּי שֶׁעֲדַיִן לֹא מָלַךְ מִכָּל מָקוֹם יֵשׁ לוֹ דִין מֶלֶךְ, וּכְמוֹ שֶׁכָּתַב מַהֲרִימַ"ט זַ"ל. וַאֲבִיגַיִל הֵשִׁיבָה לוֹ דְּזֶה אֵינוֹ, דְּגַבֵּי מֶלֶךְ אֵין הַדָּבָר תָּלוּי בִּמְשִׁיחָה כִּי אִם בְּמַלְכוּת; וְכֵיוָן שֶׁכֵּן, כֵּיוָן שֶׁהָיָה שָׁאוּל קַיָּם אֵין לוֹ דִין מֶלֶךְ, וְאִם כֵּן נָבָל אֵינוֹ חַיָּב מִיתָה מִדִּין מוֹרֵד בַּמַּלְכוּת.
<b>וְהִנֵּה</b> כְּפִי סְבָרַת דָּוִד דְּמָשׁוּחַ דְּמַלְכוּת הוּא כְּמָשׁוּחַ דִּכְהֻנָּה, נִמְצָא דְּאַף בְּשָׁעָה שֶׁבָּרַח מִפְּנֵי אַבְשָׁלוֹם וְאַף שֶׁנִּצְטָרַע אַכַּתִּי יֵשׁ לוֹ דִין מֶלֶךְ, וְלֹא הָיָה מִתְכַּפֵּר בִּשְׂעִירָה כְּהֶדְיוֹט כִּי אִם בְּשָׂעִיר כְּדִין מֶלֶךְ, וּכְדִתְנַן בְּהוֹרָיוֹת (ט ע"ב): כֹּהֵן מָשִׁיחַ שֶׁעָבַר מִמְּשִׁיחָתוֹ מֵבִיא פַּר כְּדִין כֹּהֵן מָשִׁיחַ, וַאֲפִלּוּ נִצְטָרַע נָמֵי יֵשׁ לוֹ דִין כֹּהֵן מָשִׁיחַ, וּכְמוֹ שֶׁכָּתַבְנוּ לְעֵיל, וְאִם כֵּן אַף כְּשֶׁחָזַר לְמַלְכוּתוֹ לֹא נִתְחַדֵּשׁ לוֹ שׁוּם דָּבָר לוֹמַר שֶׁנִּמְחֲלוּ לוֹ כָּל עֲו‍ֹנוֹתָיו. אַךְ כְּפִי סְבָרַת אֲבִיגַיִל שֶׁאָמְרָה דְּלָא דָמֵי מָשׁוּחַ דְּמַלְכוּת לְמָשׁוּחַ דִּכְהֻנָּה, וְדָוִד לֹא הָיָה לוֹ דִין מֶלֶךְ כֵּיוָן שֶׁהָיָה שָׁאוּל קַיָּם, נִמְצָא דִכְשֶׁבָּרַח מִפְּנֵי אַבְשָׁלוֹם לֹא הָיָה לוֹ דִין מֶלֶךְ וְנִטְּלָה מִמֶּנּוּ מַלְכוּתוֹ, וּמִשּׁוּם הָכֵי הָיָה מִתְכַּפֵּר בִּשְׂעִירָה כְּהֶדְיוֹט, וְאִם כֵּן כְּשֶׁחָזַר לְמַלְכוּתוֹ נַעֲשָׂה מֶלֶךְ מֵחָדָשׁ, וּמִי שֶׁנַּעֲשֶׂה מֶלֶךְ מוֹחֲלִין לוֹ כָּל עֲו‍ֹנוֹתָיו, וְכִדְיָלְפִינַן לַהּ מִדִּכְתִיב "בֶּן שָׁנָה שָׁאוּל בְּמָלְכוֹ".
<b>וְזֶהוּ</b> כַּוָּנַת הַמַּאֲמָר: טוֹבָה הָיְתָה אֲבִיגַיִל לְדָוִד מִכָּל קָרְבָּנוֹת שֶׁבָּעוֹלָם. שֶׁאִלּוּ עָשָׂה דָוִד אוֹתוֹ מַעֲשֶׂה שֶׁחָשַׁב לַעֲשׂוֹת לְנָבָל, שֶׁהָיָה רוֹצֶה לְהָרְגוֹ מִפְּנֵי מוֹרֵד בַּמַּלְכוּת, שֶׁהָיָה סָבוּר שֶׁדִּין מָשׁוּחַ דְּמַלְכוּת הוּא כְּדִין מָשׁוּחַ דִּכְהֻנָּה, וְאִם כֵּן כָּל שֶׁכֵּן דְּבִזְמַן בָּרְחוֹ מִפְנֵי אַבְשָׁלוֹם שֶׁהָיָה לוֹ דִין מֶלֶךְ, וְאִם כֵּן כְּשֶׁאֵרַע לוֹ אוֹתוֹ מַעֲשֶׂה דְבַת שֶׁבַע אֲפִלּוּ הָיָה מֵבִיא כָּל אֵילֵי נְבָיוֹת לֹא הָיָה מִתְכַּפֵּר לוֹ, שֶׁכָּךְ אָמַר שְׁלֹמֹה: "כֵּן הַבָּא אֶל אֵשֶׁת רֵעֵהוּ לֹא יִנָּקֶה", וְלֹא הָיָה לוֹ שׁוּם דָּבָר לְהִתָּלוֹת בּוֹ שֶׁיִּתְכַּפֵּר לוֹ אוֹתוֹ עָו‍ֹן דְּבַת שֶׁבַע. אַךְ בַּמֶּה שֶׁהוֹרְתָה לוֹ אֲבִיגַיִל וְאָמְרָה שֶׁיֵּשׁ חִלּוּק בֵּין מָשׁוּחַ דְּמַלְכוּת לְמָשׁוּחַ דִּכְהֻנָּה, וּמִשּׁוּם הָכֵי נָבָל אֵינֶנּוּ חַיָּב מִיתָה, וְהוֹדָה דָוִד לִדְבָרֶיהָ, וּכְשֶׁהָיָה בּוֹרֵחַ מִפְּנֵי אַבְשָׁלוֹם הָיָה מִתְכַּפֵּר בִּשְׂעִירָה כְּהֶדְיוֹט, אִם כֵּן כֶּחָזַר לְמַלְכוּתוֹ נִמְחָל לוֹ אוֹתוֹ עָו‍ֹן דְּבַת שֶׁבַע, כְּדִין מִי שֶׁמּוֹלֵךְ שֶׁמּוֹחֲלִין לוֹ כָּל עֲו‍ֹנוֹתָיו.
<b>וְעַל</b> פִּי הָאָמוּר בָּעִנְיָן אֶשָּׂא עֵינַי לְבָאֵר מַאֲמָר הַפּוֹנֶה קָדִים. וְיֵשׁ לְדַקְדֵּק בַּמֶּה שֶׁאָמַר דָּוִד: וְלֹא עוֹד, אֶלָּא בְּשָׁעָה שֶׁהֵם עוֹסְקִים בִּנְגָעִים וְאֹהָלוֹת פּוֹסְקִים מִמִּשְׁנָתָם וְאוֹמְרִים לִי: דָּוִד, הַבָּא עַל אֵשֶׁת אִישׁ מִיתָתוֹ בַּמֶּה? דְּמַאי חִדּוּשָׁא, וְכִי בִּשְׁבִיל שֶׁהָיוּ עוֹסְקִים בִּנְגָעִים לֹא יִהְיוּ מַלְעִיגִים עָלָיו?! וְאִם הַכַּוָּנָה לוֹמַר דַּאֲפִלּוּ בְּשָׁעָה שֶׁעוֹסְקִים בַּתּוֹרָה פּוֹסְקִים מִמִּשְׁנָתָם וּמַלְעִיגִים, הָיָה לוֹ לוֹמַר וְלֹא עוֹד אֶלָּא אֲפִלּוּ בְּשָׁעָה שֶׁעוֹסְקִים בַּתּוֹרָה, וּמַאי אִירְיָא נְגָעִים דִּנְקַט?
<b>אָמְנָם</b> מִכְּלַל הָאָמוּר לְעֵיל יֹאמַר נָא דְּהָכֵי פֵּרוּשׁוֹ: דְּאֵלּוּ הַמַּלְעִיגִים הָיוּ סְבוּרִים שֶׁדָּוִד מֵעוֹלָם לֹא נִסְתַּלֵּק מִמַּלְכוּת, כֵּיוָן שֶׁהוּא מָשׁוּחַ בְּשֶׁמֶן הַמִּשְׁחָה וְדִין מָשׁוּחַ דְּמַלְכוּת שָׁוֶה לְמָשׁוּחַ דִּכְהֻנָּה, וְאִם כֵּן לֹא נִתְכַּפֵּר לוֹ עָו‍ֹן דְּבַת שֶׁבַע. אַךְ דָּוִד הָיָה סָבוּר שֶׁנִּסְתַּלֵּק מִמַּלְכוּתוֹ בְּשָׁעָה שֶׁבָּרַח מֵאַבְשָׁלוֹם, וּמִשּׁוּם הָכֵי הָיָה מִתְכַּפֵּר בִּשְׂעִירָה כְּהֶדְיוֹט. וְכֵן נָמֵי מִשּׁוּם דְּנִצְטָרַע שִׁשָּׁה חֳדָשִׁים עַל אוֹתוֹ עָו‍ֹן, כִּדְאִיתָא בַּגְּמָרָא (סנהדרין קז ע"א), וְקַיְמָא לָן דְּנָשִׂיא שֶׁנִּצְטָרַע עָבַר מִנְּשִׂיאוּתוֹ וּמֵבִיא שְׂעִירָה כְּהֶדְיוֹט, וּכְמוֹ שֶׁכָּתַב הָרַמְבַּ"ם סוֹף הִלְכוֹת שְׁגָגוֹת (פרק טו דין ט), יְעֻיַּן שָׁם. וְכֵיוָן שֶׁכֵּן, כְּשֶׁחָזַר לְמַלְכוּתוֹ נִתְכַּפֵּר לוֹ עַל אוֹתוֹ עָו‍ֹן דְּבַת שֶׁבַע, כְּדִין מִי שֶׁמּוֹלֵךְ שֶׁמִּתְכַּפְּרִין לוֹ כָּל עֲו‍ֹנוֹתָיו.
<b>וְהִנֵּה</b> חִלּוּק זֶה דְאִיכָּא בֵּין כֹּהֵן מָשׁוּחַ לְמֶלֶךְ, דְּכֹהֵן מָשׁוּחַ אַף שֶׁעָבַר מִכְּהֻנָּתוֹ עֲדַיִן יֵשׁ לוֹ דִין כֹּהֵן מָשׁוּחַ, וְאִלּוּ מֶלֶךְ כֵּיוָן שֶׁעָבַר מִגְּדֻלָּתוֹ אֵין לוֹ דִין מֶלֶךְ כִּי אִם דִּין הֶדְיוֹט, יָלְפִינַן לַהּ מִדִּין נְגָעִים. הֲלוֹא זֶה הַדָּבָר דְּאָמְרִינַן בְּפֶרֶק שְׁלִישִׁי דְהוֹרָיוֹת (י ע"א): תָּנוּ רַבָּנָן: "אֲשֶׁר נָשִׂיא יֶחֱטָא" (ויקרא ד, כב) — פְּרָט לְחוֹלֶה. וְהִקְשׁוּ: מִשּׁוּם דַּהֲוָה לֵהּ חוֹלֶה אִדְּחֵי לֵהּ מִנְּשִׂיאוּתֵהּ?! וְתֵרְצוּ: אָמַר רַב אַבְדִּימִי בַּר חָמָא: פְּרָט לְנָשִׂיא שֶׁנִּצְטָרַע, שֶׁנֶּאֱמַר (מ"ב טו, ה): "וַיְנַגַּע יְיָ אֶת הַמֶּלֶךְ וַיְהִי מְצֹרָע עַד יוֹם מֹתוֹ וַיֵּשֶׁב בְּבֵית הַחָפְשִׁית". וּפֵרֵשׁ רַשִׁ"י: דְּנַעֲשָׂה חָפְשִׁי מִן הַמַּלְכוּת וּכְהֶדְיוֹט דָּמֵי. עַד כָּאן. וּבְדַף יב (ע"ב) אָמְרִינַן הָתָם: בָּעֵי מִנֵּהּ רָבָא מֵרַב נַחֲמָן: כֹּהֵן מָשִׁיחַ שֶׁנִּצְטָרַע מַהוּ בְּאַלְמָנָה? אֲמַר לֵהּ הוּנָא בְּרֵהּ דְּרַב נַחֲמָן לְרַב פַּפָּא: תְּנִינָא: "וְהוּא אִשָּׁה בִבְתוּלֶיהָ יִקָּח" (ויקרא כא, יג). אֵין לִי אֶלָּא שֶׁעָבַר מֵחֲמַת קִרְיוֹ, עָבַר מֵחֲמַת מוּמוֹ מִנַּיִן? תַּלְמוּד לוֹמַר: "וְהוּא". וּפֵרֵשׁ רַשִׁ"י: וְכִי נִצְטָרַע הָוֵי לֵהּ כְּמוּם וַאֲפִלּוּ הָכֵי אָסוּר בְּאַלְמָנָה. עַד כָּאן. לָמַדְנוּ מִכָּאן, דְּכֹהֵן מָשִׁיחַ שֶׁעָבַר יֵשׁ לוֹ דִין כֹּהֵן, וְאִלּוּ מֶלֶךְ שֶׁעָבַר אֵין לוֹ דִין מֶלֶךְ.
<b>וְזֶהוּ</b> כַּוָּנַת דָּוִד בְּאָמְרוֹ: וְלֹא עוֹד, אֶלָּא אֲפִלּוּ בְּשָׁעָה שֶׁהֵם עוֹסְקִים בִּנְגָעִים וְרוֹאִים הַהֶפְרֵשׁ שֶׁיֵּשׁ בֵּין כֹּהֵן מָשִׁיחַ לְמֶלֶךְ, דְּמֶלֶךְ כֵּיוָן שֶׁנִּצְטָרַע עָבַר מִמַּלְכוּתוֹ וְיֵשׁ לוֹ דִין הֶדְיוֹט וּמֵבִיא שְׂעִירָה, אֲפִלּוּ הָכֵי הֵם אוֹמְרִים לִי: דָּוִד, הַבָּא עַל אֵשֶׁת אִישׁ מִיתָתוֹ בַּמֶּה? וְאֵין לָהֶם הֲבָנָה כְּלָל דְּכֵיוָן שֶׁאֲנִי נִסְתַּלַּקְתִּי מִמַּלְכוּתִי אִם כֵּן כְּשֶׁחָזַרְתִּי לִמְלֹךְ כְּבָר נִתְכַּפְּרוּ לִי כָּל עֲו‍ֹנוֹתַי. כָּאָמוּר: כִּי אֵל רַחוּם יְיָ, נֹשֵׂא עָו‍ֹן וָפָשַׁע, וְעֹשֶׂה חֶסֶד לַאֲלָפִים לְאֹהֲבָיו וּלְשֹׁמְרֵי מִצְו‍ֹתָיו.

Chapter 13

<big><strong>דֶּרֶךְ הָרַבִּים</strong></big>
<small>וּבוֹ דְרוּשׁ אֶחָד לְמַעֲלַת הַצִּבּוּר</small>
יְבָאֵר אִם גְּזַר דִּין שֶׁל צִבּוּר וְשֶׁל יָחִיד נִקְרָע. / הָא דִגְזַר דִּין נִקְרָע אִם הוּא דַוְקָא מֵרָעָה לְטוֹבָה אוֹ אֲפִלּוּ מִטּוֹבָה לְרָעָה. / אַף לְמָאן דְּאָמַר דִּגְזַר דִּין דְּיָחִיד אֵינוֹ נִקְרָע הַיְנוּ דַוְקָא לְשַׁנּוֹת הַגְּזֵרָה מִכֹּל וָכֹל, אֲבָל מוֹעִיל תְּפִלָּה לְיָחִיד לְשַׁנּוֹתָהּ מִמָּקוֹם לְמָקוֹם. / מֶלֶךְ וְצִבּוּר נִדּוֹנִים בְּכָל יוֹם. / אִם נִשְׁאָלִין בְּאוּרִים וְתֻמִּים לְמִי שֶׁצֹּרֶךְ הַצִּבּוּר בּוֹ. / תַּלְמִיד חָכָם שֶׁמּוֹרֶה הֲלָכָה וָבָא, אִם אַחַר מַעֲשֶׂה אֲמָרָהּ אֵין שׁוֹמְעִין לוֹ, הַיְנוּ דַוְקָא בְּמִלְּתָא דְנוֹגֵעַ בַּדָּבָר; וְאִם אָמֹר יֹאמַר מִלְּתָא אַחֲרִיתִי בַּהֲדַהּ, מִגּוֹ דִמְהֵימָן אַהָא מְהֵימָן אַהָא. / אִם עֲשִׂיַּת לֶחֶם הַפָּנִים דּוֹחָה אֶת הַשַּׁבָּת. / תַּנּוּר שֶׁל קֹדֶשׁ חֹל הָיָה וְלֹא הָיָה מְקַדֵּשׁ. / הַמּוֹרֵד בַּמַּלְכוּת אֵין רְשׁוּת לְאַחֵר לְהָרְגוֹ, מֵאַחַר דְּאִם רָצָה הַמֶּלֶךְ שֶׁלֹּא לְהָרְגוֹ רַשַּׁאי. / טַעַם הַחִלּוּק שֶׁיֵּשׁ בֵּין מְנָחוֹת לְלֶחֶם הַפָּנִים, דְּגַבֵּי מְנָחוֹת מִשֶּׁקָּדְשׁוּ בִּכְלִי הֻכְשְׁרוּ לִפָּסֵל בִּטְבוּל יוֹם וּמְחֻסַּר כִּפּוּרִים, מַה שֶּׁאֵין כֵּן בְּלֶחֶם הַפָּנִים. / קֹדֶם קְרִימַת הַפָּנִים אֵינוֹ נִקְרָא לֶחֶם. / כִּי הֵיכִי דִבְדִינֵי אָדָם אֵין שָׁלִיחַ לִדְבַר עֲבֵרָה, הָכֵי נָמֵי בְּדִינֵי שָׁמַיִם יֵשׁ הֶפְרֵשׁ בֵּין הוֹרֵג אֶת עַצְמוֹ בְּיָדָיו לְאוֹמֵר לַאֲחֵרִים שֶׁיַּהַרְגוּהוּ.
<big><strong>דְּרוּשׁ שְׁלשָׁה עָשָׂר</strong></big>
<b>בַּמִּדְרָשׁ: "אַתָּה הַחִלּוֹתָ לְהַרְאוֹת אֶת עַבְדְּךָ אֶת גָּדְלְךָ וְאֶת יָדְךָ הַחֲזָקָה" (דברים ג, כד). 'אֶת גָּדְלְךָ' — זֶה הַמָּן.</b>
<b>חֲבִיבִין</b> יִשְׂרָאֵל, חִבָּה יְתֵרָה נוֹדַעַת לָהֶם, הֶן אֵל כַּבִּיר לֹא יִמְאָס. וּבְכַמָּה מְקוֹמוֹת זֹאת מָצָאנוּ שֶׁבַח צִבּוּר, גָּדוֹל כְּבוֹדוֹ בַּכֹּל מִכֹּל כֹּל. וְגָרְסִינַן בְּפֶרֶק קַמָּא דְרֹאשׁ הַשָּׁנָה (יח ע"א): אָמַר רַב שְׁמוּאֵל בַּר אֻנַּיָּא מִשְּׁמֵהּ דְּרַב: מִנַּיִן לִגְזַר דִּין שֶׁל צִבּוּר דְּאַף עַל גַּב שֶׁנֶּחְתַּם נִקְרָע? שֶׁנֶּאֱמַר (דברים ד, ז): "כַּייָ אֱלֹהֵינוּ בְּכָל קָרְאֵנוּ אֵלָיו". וְהָכְתִיב (ישעיה נה, ו): "דִּרְשׁוּ יְיָ בְּהִמָּצְאוֹ"? הָתָם בְּיָחִיד, הָכָא בְּצִבּוּר. וְיֵשׁ לְדַקְדֵּק, דְּאִם כֵּן, רַבִּי יִצְחָק דְּאָמַר (ר"ה שם): יָפָה צְעָקָה לָאָדָם בֵּין קֹדֶם גְּזַר דִּין בֵּין לְאַחַר גְּזַר דִּין, מַה יַּעֲנֶה בְּפָסוּק זֶה דִּכְתִיב "דִּרְשׁוּ יְיָ בְּהִמָּצְאוֹ", דְּמוּכָח מִנֵּהּ דְּיֵשׁ זְמַן שֶׁאֵינוֹ עוֹנֶה, וְהַיְנוּ וַדַּאי לְאַחַר גְּזַר דִּין.
<b>וְרָאִיתִי</b> לְהָרַמְבַּ"ם זַ"ל (פ"ב מהלכות תשובה דין ו) שֶׁכָּתַב וְזֶה לְשׁוֹנוֹ: אַף עַל פִּי שֶׁהַתְּשׁוּבָה וְהַצְּעָקָה יָפָה לְעוֹלָם, בַּעֲשָׂרָה יָמִים שֶׁבֵּין רֹאשׁ הַשָּׁנָה וְיוֹם הַכִּפּוּרִים הִיא יָפָה בְּיוֹתֵר וּמִתְקַּבֶּלֶת הִיא מִיָּד, שֶׁנֶּאֱמַר: "דִּרְשׁוּ יְיָ בְּהִמָּצְאוֹ". בַּמֶּה דְּבָרִים אֲמוּרִים? בְּיָחִיד, אֲבָל בְּצִבּוּר כָּל זְמַן שֶׁעוֹשִׂים תְּשׁוּבָה וְצוֹעֲקִין בְּלֵב שָׁלֵם הֵם נַעֲנִים, שֶׁנֶּאֱמַר: "כַּייָ אֱלֹהֵינוּ בְּכָל קָרְאֵנוּ אֵלָיו". עַד כָּאן. וְהִנֵּה תְּחִלַּת דִּבְרֵי הָרַ"ם שֶׁכָּתַב: אַף עַל פִּי שֶׁהַתְּשׁוּבָה וְכוּ', הֵם דִּבְרֵי רַבִּי יִצְחָק, דְּאִית לֵהּ דַּאֲפִלּוּ גְזַר דִּין דְּיָחִיד נִקְרָע, וַאֲפִלּוּ הָכֵי כָּתַב שֶׁיֵּשׁ חִלּוּק בֵּין יָחִיד לְצִבּוּר. וּלְפִי פְּשָׁטָן שֶׁל דְּבָרִים לֹא מָצִינוּ חִלּוּק בֵּין יָחִיד לְצִבּוּר אֶלָּא לְמָאן דְּאָמַר דִּגְזַר דִּין דְּיָחִיד אֵינוֹ נִקְרָע, אֲבָל לְמָאן דְּאָמַר דְּאַף גְּזַר דִּין דְּיָחִיד נִקְרָע לֹא מָצִינוּ חִלּוּק בֵּין יָחִיד לְצִבּוּר.
<b>וְהַנִּרְאֶה</b> אֶצְלִי בְּדַעַת הָרַ"ם הוּא, דִּסְבִירָא לֵהּ, דִּלְמָאן דְּאָמַר דִּגְזַר דִּין דְּיָחִיד אֵינוֹ נִקְרָע — לְדִידֵהּ וַדַּאי אֵינוֹ מוֹעִיל שׁוּם דָּבָר לְאַחַר גְּזַר דִּין, וְכִדְאָמְרִינַן (ר"ה טז ע"א): כְּמָאן מְצַלִּינַן אַקְּצִירֵי וְאַמְּרִיעֵי? כְּרַבִּי יוֹסֵי. וְאָמְרִינַן תּוּ הָתָם (יז ע"ב): הַשָּׁב בֵּינְתַיִם — מוֹחֲלִין לוֹ; לֹא שָׁב בֵּינְתַיִם, אֲפִלּוּ הֵבִיא כָּל אֵילֵי נְבָיוֹת שֶׁבָּעוֹלָם — אֵין מוֹחֲלִין לוֹ. אַלְמָא דְלֵיכָּא שׁוּם תַּקַּנְתָּא לְאַחַר גְּזַר דִּין. וּמִיהוּ בַּעֲשֶׂרֶת יְמֵי תְּשׁוּבָה אֲפִלּוּ לְאַחַר גְּזַר דִּין נִקְרָע. וְהַיְנוּ דְאָמְרִינַן (יח ע"א): וְיָחִיד אֵימָת? כְּלוֹמַר, דְּיֵשׁ זְמַן דְּיָחִיד יֵשׁ לוֹ דִין צִבּוּר. וּמִדְּלֹא אָמְרוּ 'דִּרְשׁוּ יְיָ בְּהִמָּצְאוֹ' מַיְרֵי קֹדֶם גְּזַר דִּין, מַשְׁמַע דִּסְבִירָא לְהוּ דְּפַשְׁטֵהּ דִּקְרָא מַיְרֵי דְּבִזְמַן שֶׁהוּא נִמְצָא לְעוֹלָם עוֹנֶה. וְלֵיכָּא לְמֵימַר דְּלֵיכָּא גְזַר דִּין כִּי אִם בְּיוֹם הַכִּפּוּרִים, שֶׁהֲרֵי כָּתַב הָרַמְבַּ"ם (פ"ג מהלכות תשובה דין ג) דְּאִיכָּא גְזַר דִּין בְּרֹאשׁ הַשָּׁנָה לִרְשָׁעִים גְּמוּרִים. אֶלָּא וַדַּאי דְּבַיָּמִים הַלָּלוּ אַף דְּאִיכָּא גְזַר דִּין נִקְרָע. וְהַיְנוּ דְאָמְרִינַן: הַשָּׁב בֵּינְתַיִם — מוֹחֲלִין לוֹ, וְהִיא מִלְּתָא פְּסִיקְתָּא בֵּין דְּאִיכָּא גְזַר דִּין בֵּין דְּלֵיכָּא. וּלְמָאן דְּאָמַר דְּאַף גְּזַר דִּין דְּיָחִיד נִקְרָע לְעוֹלָם, מִכָּל מָקוֹם מוֹדֶה שֶׁיֵּשׁ חִלּוּק בֵּין יָחִיד לְצִבּוּר, וְגַם כֵּן יֵשׁ חִלּוּק בֵּין עֲשֶׂרֶת יְמֵי תְּשׁוּבָה לִשְׁאָר הַיָּמִים. וְהַיְנוּ, דְּבַעֲשֶׂרֶת יְמֵי תְּשׁוּבָה אַף דְּאִיכָּא גְזַר דִּין וְהוּא יָחִיד — הַתְּשׁוּבָה הִיא יָפָה בְּיוֹתֵר וּמִתְקַבֶּלֶת מִיָּד, אֲבָל בִּשְׁאָר הַיָּמִים אֵינָהּ כָּל כָּךְ יָפָה, וְהַצִּבּוּר יֵשׁ לָהֶם כָּל הַיָּמִים דִּין יְמֵי תְּשׁוּבָה. וּמַה שֶּׁהִכְרִיחוֹ לוֹמַר זֶה הוּא מֵהֶכְרֵחַ הַפְּסוּקִים, הֵם הַמְדַבְּרִים: "דִּרְשׁוּ יְיָ בְּהִמָּצְאוֹ", וּכְתִיב: "בְּכָל קָרְאֵנוּ אֵלָיו".
<b>וּפָרֵךְ</b> בַּגְּמָרָא (ר"ה יז ע"ב) אַהָא דְאָמְרִינַן דִּגְזַר דִּין דְּצִבּוּר מִקְּרַע: תָּא שְׁמַע (תהלים קז, כג): "יוֹרְדֵי הַיָּם" וְגוֹמֵר, לוֹמַר לָךְ: צָעֲקוּ קֹדֶם גְּזַר דִּין נַעֲנִין וְכוּ'. וּמְשַׁנֵּי: הָנֵי נָמֵי כִּיחִידִים דָּמוּ. וְהַנִּרְאֶה דְּהַמַּקְשָׁן עָלָה בְּדַעְתּוֹ, דְּכֵיוָן דְּכָל יוֹרְדֵי הַיָּם הֵן מִתְפַּלְלִים חֲשִׁיבִי כְּצִבּוּר. וְדָחֵי לֵהּ: לֹא כִּי אֶלָּא כִּיחִידִים דָּמוּ.
<b>אַךְ</b> קָשֶׁה מִמַּה שֶּׁכָּתְבוּ הַתּוֹסָפוֹת (ר"ה טז ע"א ד"ה כמאן) וְזֶה לְשׁוֹנָם: וְהַהִיא דְּשַׁבָּת (יב ע"ב) דְּרַבִּי יְהוּדָה יֵשׁ לְיַשֵּׁב כְּהַאי גַּוְנָא דְּדָמֵי לְרַבִּים, דַּהֲוָה מְצַלֵּי בַּהֲדֵהּ עַל כָּל חוֹלִים. עַד כָּאן. וְאִם כֵּן, כָּל יוֹרְדֵי הַיָּם נָמֵי אַמַּאי לָא חֲשִׁיבִי כְּצִבּוּר. וְיֵשׁ לוֹמַר, דְּשָׁנֵי הַהִיא דְּאֶחָד הָיָה מִתְפַּלֵּל עַל כָּל הַחוֹלִים, מִשּׁוּם הָכֵי חֲשִׁיבִי כְּצִבּוּר, וְהוּא הַדִּין אִם אֶחָד מִתְפַּלֵּל עַל כָּל יוֹרְדֵי הַיָּם — חֲשִׁיבִי כְּצִבּוּר; אַךְ הַחוֹלִים אוֹ יוֹרְדֵי הַיָּם שֶׁכָּל אֶחָד מִתְפַּלֵּל עַל עַצְמוֹ — כִּיחִידִים דָּמוּ. וְדוּק.
<b>וְרָאִיתִי</b> בַּתּוֹסָפוֹת פֶּרֶק קַמָּא דְשַׁבָּת (יב ע"ב ד"ה רבי יהודה) אַהָא דְאָמְרִינַן: רַבִּי יְהוּדָה אוֹמֵר: הַמָּקוֹם יְרַחֵם עָלֶיךָ וְעַל חוֹלֵי יִשְׂרָאֵל, שֶׁהִקְשׁוּ בְּשֵׁם רַבֵּנוּ תָּם: מַה מּוֹעֶלֶת תְּפִלָּה לְרַבִּי מֵאִיר וְרַבִּי יְהוּדָה וְכוּ'. וְכָתְבוּ בְּסוֹף דִּבְרֵיהֶם: וּלְפִי מַאי דִּמְשַׁנֵּי הָתָם: אִיבָּעֵית אֵימָא כִּדְרַבִּי יִצְחָק, דְּאָמַר רַבִּי יִצְחָק: יָפָה צְעָקָה לָאָדָם בֵּין קֹדֶם גְּזַר דִּין בֵּין לְאַחַר גְּזַר דִּין, אָתֵי הָכָא שַׁפִּיר. עַד כָּאן. וְלֹא יָדַעְתִּי כַּוָּנָתָם, דְּמִי לֹא יָדַע בְּכָל אֵלֶּה דִּלְפִי הָאִיבָּעֵית אֵימָא לֵיכָּא קֻשְׁיָא כְּלָל, וְהַקֻּשְׁיָא אֵינָהּ אֶלָּא לְרַב יוֹסֵף דְּאָמַר: כְּמָאן מְצַלִּינַן הָאִדָּנָא אַקְּצִירֵי וְאַמְּרִיעֵי? כְּרַבִּי יוֹסֵי. דְּמַשְׁמַע דִּלְרַבִּי מֵאִיר וְרַבִּי יְהוּדָה לָא מְהַנְּיָא צְלוֹתָא, וְהָכָא מָצִינוּ דְּרַבִּי מֵאִיר וְרַבִּי יְהוּדָה הָיוּ מִתְפַּלְלִים עַל הַחוֹלִים. וְדִבְרֵיהֶם צְרִיכִים אֶצְלִי תַּלְמוּד. וְדוּק.
<b>וְיֵשׁ</b> לְהִסְתַּפֵּק בְּהָא דְאָמְרִינַן דִּגְזַר דִּין דְּצִבּוּר נִקְרָע, וְכֵן לְמָאן דְּאָמַר אַף גְּזַר דִּין דְּיָחִיד נִקְרָע, אִם הוּא דַוְקָא מֵרָעָה לְטוֹבָה, אֲבָל מִטּוֹבָה לְרָעָה לְעוֹלָם אֵינוֹ נִקְרָע; אוֹ דִלְמָא, דְּכִי הֵיכִי דְנִקְרָע מֵרָעָה לְטוֹבָה, הָכֵי נָמֵי מִטּוֹבָה לְרָעָה. וְרָאִיתִי בְּפֶרֶק קַמָּא דְרֹאשׁ הַשָּׁנָה (יז ע"ב) שֶׁהִקְשׁוּ: מְתִיבִי: "עֵינֵי יְיָ אֱלֹהֶיךָ בָּהּ" (דברים יא, יב) — עִתִּים לְטוֹבָה עִתִּים לְרָעָה וְכוּ'. לְטוֹבָה מִיהָא לִקְרְעֵהּ לִגְזַר דִּינַיְהוּ וְלוֹסִיף לְהוּ? וּמְשַׁנֵּי: שָׁנֵי הָתָם דְּאֶפְשָׁר בְּהָכֵי. וּמִדְּלָא פָּרֵךְ אֶלָּא 'לְטוֹבָה מִיהָא לִקְרְעֵהּ', מַשְׁמַע דְּמֵהַחֲלֻקָּה הָאַחֶרֶת, דְּהַיְנוּ לְרָעָה, לָא קַשְׁיָא לֵהּ, מִשּׁוּם דִּלְעוֹלָם מִטּוֹבָה לְרָעָה אֵינוֹ נִקְרָע. וּמִיהוּ יֵשׁ לִדְחוֹת, דִּלְעוֹלָם הַמַּקְשֶׁה לָא הֲוָה מָצֵי לְהַקְשׁוֹת בְּכֹחַ כִּי אִם מֵהַחֲלֻקָּה לְטוֹבָה, דְּאִלּוּ מֵהַחֲלֻקָּה הָאַחֶרֶת הָיִינוּ יְכוֹלִים לִדְחוֹת דְּמִטּוֹבָה לְרָעָה לְעוֹלָם אֵינוֹ נִקְרָע; אֲבָל כְּפִי הַתֵּרוּץ שֶׁתֵּרְצוּ 'שָׁנֵי הָתָם דְּאֶפְשָׁר בְּהָכֵי' לֵיכָּא לְמִשְׁמַע מִידִי, דִּלְעוֹלָם אַף מִטּוֹבָה לְרָעָה נִקְרָע, וּמַאי דְּקָאָמַר לִפְחֹת מֵהֶם אִי אֶפְשָׁר שֶׁכְּבָר נִגְזְרָה גְזֵרָה, הוּא מִשּׁוּם דְּאֶפְשָׁר בְּהָכֵי, שֶׁמּוֹרִידָן שֶׁלֹּא בִּזְמַנָּן עַל הָאָרֶץ שֶׁאֵינָהּ צְרִיכָה, אֲבָל לְעוֹלָם הֵיכָא דְאִי אֶפְשָׁר בְּהָכֵי — אַף מִטּוֹבָה לְרָעָה נִקְרָע. וְאֶפְשָׁר נָמֵי דִּלְפִי הַמַּסְקָנָא מִטּוֹבָה אֶל רָעָה לְעוֹלָם אֵינוֹ נִקְרָע, וּמַה שֶּׁמּוֹרִידָן שֶׁלֹּא בִּזְמַנָּן הוּא מִשּׁוּם דְּאֵינוֹ מְשַׁנֶּה הַגְּזֵרָה מִכֹּל וָכֹל, שֶׁהֲרֵי גְשָׁמִים מְרֻבִּים מוֹרִיד אֶלָּא שֶׁמּוֹרִידָן שֶׁלֹּא בִּזְמַנָּן. דְּוַדַּאי מִלְּתָא דִפְשִׁיטָא הִיא, דְּכִי הֵיכִי דִלְצִבּוּר כָּל הֵיכָא דְאֶפְשָׁר שֶׁלֹּא לְשַׁנּוֹת הַגְּזֵרָה מִכֹּל וָכֹל אֵינָהּ מִשְׁתַּנֵּית, הָכֵי נָמֵי בְּיָחִיד, לְמָאן דְּאָמַר דְּאַף גְּזַר דִּין דְּיָחִיד נִקְרָע, כָּל הֵיכָא דְאֶפְשָׁר שֶׁלֹּא לְשַׁנּוֹת הַגְּזֵרָה מִכֹּל וָכֹל הַגְּזֵרָה בִּמְקוֹמָהּ עוֹמֶדֶת. וְכָעֵת לֹא מָצָאתִי בֵּרוּר לָזֶה.
<b>עוֹד</b> נִרְאֶה שֶׁיֵּשׁ לְהַכְרִיחַ, דְּאַף לְמָאן דְּאָמַר דִּגְזַר דִּין דְּיָחִיד אֵינוֹ נִקְרָע הַיְנוּ דַוְקָא לְשַׁנּוֹת הַגְּזֵרָה מִכֹּל וָכֹל, אֲבָל כָּל הֵיכָא דְהַגְּזֵרָה בִּמְקוֹמָהּ עוֹמֶדֶת אֶלָּא שֶׁמִּשְׁתַּנֵּית מִמָּקוֹם לְמָקוֹם — מוֹעִיל תְּפִלָּה לְיָחִיד, אַף שֶׁהַדִּין הוּא שֶׁגְּזַר דִּין שֶׁלּוֹ אֵינוֹ נִקְרָע. מִמַּה שֶׁכָּתְבוּ הַתּוֹסָפוֹת (ר"ה טז ע"א ד"ה כמאן), שֶׁהִקְשׁוּ: לְרַבָּנָן מִי לָא מְצַלִּינַן בִּרְכַּת הַשָּׁנִים?! וְתֵרְצוּ: וּמַה שֶּׁמִּתְפַּלְלִין בִּרְכַּת הַשָּׁנִים הַיְנוּ כְּדִלְקַמָּן בְּפִרְקִין, שֶׁאִם פָּסְקוּ גְשָׁמִים מוּעָטִים שֶׁיּוֹרִידֵם הַמָּקוֹם בִּזְמַנָּם. עַד כָּאן. וְהַתּוֹסָפוֹת קָיְמִי לְמָאן דְאָמַר גְּזַר דִּין אֵינוֹ נִקְרָע, וַאֲפִלּוּ הָכֵי כָּתְבוּ דִּתְפִלָּה מוֹעֶלֶת לְהוֹרִיד גְּשָׁמִים בִּזְמַנָּם. וְזֶה פָּשׁוּט וְדוּק. וּלְפִי זֶה אֵין חִלּוּק בֵּין יָחִיד לְצִבּוּר אֶלָּא הֵיכָא דְצָרִיךְ לְשַׁנּוֹת הַגְּזֵרָה מִכֹּל וָכֹל, דִּבְצִבּוּר נִקְרָע וּבְיָחִיד אֵינוֹ נִקְרָע; אֲבָל הֵיכָא דְאֵינוֹ צָרִיךְ לְשַׁנּוֹת הַגְּזֵרָה — אֵין חִלּוּק בֵּין יָחִיד לְצִבּוּר.
<b>וְדַע,</b> דִּבְפֶרֶק אַרְבָּעָה עָשָׂר דְּשַׁבָּת (בעין יעקב והוא בע"ז ג, ע"ב) אִיתָא: אָמַר רַב יְהוּדָה אָמַר רַב: שְׁתֵּים עֶשְׂרֵה שָׁעוֹת הָוֵי הַיּוֹם וְכוּ'. שְׁנִיָּה יוֹשֵׁב וְדָן אֶת כָּל הָעוֹלָם. וְיֵשׁ לְדַקְדֵּק, דִּבְפֶרֶק קַמָּא דְרֹאשׁ הַשָּׁנָה אָמְרִינַן: כְּמָאן מְצַלִּינַן הָאִדָּנָא אַקְּצִירֵי וְאַמְּרִיעֵי? כְּמָאן — כְּרַבִּי יוֹסֵי. עַד כָּאן. וְאִם כֵּן, סְבָרַת רַב הַלֵּזוּ דְּבַשְּׁנִיָּה יוֹשֵׁב וְדָן הִיא דַוְקָא אַלִּבָּא דְרַבִּי יוֹסֵי. וְזֶה דֹחַק. וְאוּלַי רַב סָבַר כְּרַבִּי יִצְחָק, דְּאָמַר: יָפָה צְעָקָה לָאָדָם בֵּין קֹדֶם גְּזַר דִּין בֵּין לְאַחַר גְּזַר דִּין, וּמַה שֶּׁיּוֹשֵׁב וְדָן הוּא בְּמִי שֶׁעוֹשֶׂה תְּשׁוּבָה לִקְרֹעַ גְּזַר דִּינוֹ. אִי נָמֵי, דְּאֶפְשָׁר שֶׁאֵינוֹ דָן בַּשְּׁנִיָּה אֶת הַיָּחִיד אֶלָּא לָרַבִּים, דִּגְזַר דִּין דְּרַבִּים אַלִּבָּא דְכֻלֵּי עָלְמָא נִקְרָע, כַּמְבֹאָר בְּסֻגְיָא דְרֹאשׁ הַשָּׁנָה הַנִּזְכָּר.
<b>שׁוּב</b> רָאִיתִי לְרַשִׁ"י פֶּרֶק קַמָּא דַעֲבוֹדָה זָרָה (ג ע"ב) שֶׁכָּתַב וְזֶה לְשׁוֹנוֹ: שְׁנִיָּה יוֹשֵׁב וְדָן. כְּרַבִּי יוֹסֵי דְּאָמַר בְּמַסֶּכֶת רֹאשׁ הַשָּׁנָה: אָדָם נִדּוֹן בְּכָל יוֹם, דִּכְתִיב (מ"א ח, נט): "דְּבַר יוֹם בְּיוֹמוֹ". עַד כָּאן. וְקָשֶׁה, דְּאַמַּאי לָא אוֹקְמַהּ כְּרַבִּי יִצְחָק וּכְכֻלֵּי עָלְמָא, כְּדִכְתַבְנָא? וְנִרְאֶה דְּהַדִּין עִמּוֹ, מִשּׁוּם דִּבְפֶרֶק קַמָּא דְרֹאשׁ הַשָּׁנָה אָמְרִינַן: אָמַר רַב יוֹסֵף: כְּמָאן מְצַלִּינַן הָאִדָּנָא אַקְּצִירֵי וְאַמְּרִיעֵי? כְּמָאן — כְּרַבִּי יוֹסֵי. וְאִי בָּעֵית אֵימָא: לְעוֹלָם כְּרַבָּנָן וְכִדְרַבִּי יִצְחָק, דְּאָמַר רַבִּי יִצְחָק: יָפָה צְעָקָה וְכוּ'. הֲרֵי מְבֹאָר, דַּאֲפִלּוּ רַבָּנָן דְּאָמְרִי דְּאָדָם נִדּוֹן בְּרֹאשׁ הַשָּׁנָה מָצוּ סָבְרִי כְּרַבִּי יִצְחָק דְּאָמַר יָפָה צְעָקָה אֲפִלּוּ לְאַחַר גְּזַר דִּין, וַאֲפִלּוּ הָכֵי לָא קָאָמְרִי דְּאָדָם נִדּוֹן בְּכָל יוֹם, מִשּׁוּם דִּלְעוֹלָם הַדִּין הוּא בְּרֹאשׁ הַשָּׁנָה וּגְזַר דִּין הוּא בְּיוֹם הַכִּפּוּרִים, אֶלָּא שֶׁאִם עָשָׂה תְּשׁוּבָה גְמוּרָה מוֹעִיל לוֹ אֲפִלּוּ אַחַר גְּזַר דִּין. וְאִם כֵּן, הַהוּא דְפֶרֶק קַמָּא דַעֲבוֹדָה זָרָה, דְּקָאָמַר דִּבְכָל יוֹם וָיוֹם דָּן בַּשְּׁנִיָּה, לָא מָצֵינַן לְאוֹקְמַהּ אֶלָּא כְּרַבִּי יוֹסֵי דְּאָמַר אָדָם נִדּוֹן בְּכָל יוֹם; דִּלְרַבָּנָן, אַף דְּנֵימָא דְסָבְרִי דְּיָפָה צְעָקָה אֲפִלּוּ לְאַחַר גְּזַר דִּין, מִכָּל מָקוֹם לֹא שַׁיָּךְ לְמֵימַר אַלִּבַּיְהוּ דְּאָדָם נִדּוֹן בְּכָל יוֹם.
<b>וְנִרְאֶה</b> דְּהָא דְאִפְּלִגוּ בְּפֶרֶק קַמָּא דְרֹאשׁ הַשָּׁנָה (יח ע"א), דְּרַבִּי אֶלְעָזָר אוֹמֵר דִּגְזַר דִּין דְּיָחִיד אֵינוֹ נִקְרָע, וְרַבִּי יִצְחָק סְבִירָא לֵהּ דְּנִקְרָע, אֵינוֹ תָּלוּי בְּמַחֲלֹקֶת זֶה דְרַבָּנָן וְרַבִּי יוֹסֵי, דְּרַבָּנָן אִית לְהוּ דְּאָדָם נִדּוֹן בְּרֹאשׁ הַשָּׁנָה, וְרַבִּי יוֹסֵי אִית לֵהּ דְּאָדָם נִדּוֹן בְּכָל יוֹם. דְּרַבָּנָן מָצוּ סָבְרִי כְּרַבִּי אֶלְעָזָר, וְכִסְבָרַת רַב יוֹסֵף דְּאָמַר: כְּמָאן מְצַלִּינַן אַקְּצִירֵי וְאַמְּרִיעֵי? כְּרַבִּי יוֹסֵי. דְּלָא אַשְׁכַּח לַהּ פָּתְרִי אֶלָּא כְּרַבִּי יוֹסֵי. וּמָצוּ סָבְרִי כְּרַבִּי יִצְחָק, וּכְתֵרוּצָא דְאִי בָּעֵית אֵימָא: לְעוֹלָם רַבָּנָן וּכְרַבִּי יִצְחָק. וְרַבִּי יוֹסֵי נָמֵי מָצֵי סָבַר כְּרַבִּי אֶלְעָזָר, שֶׁאִם גָּזְרוּ עָלָיו בַּשְּׁנִיָּה שׁוּם דָּבָר — אֵינוֹ נִקְרָע; וּמָצֵי סָבַר כְּרַבִּי יִצְחָק, דַּאֲפִלּוּ גָזְרוּ עָלָיו אֵיזֶה דָבָר בַּשְּׁנִיָּה — נִקְרָע.
<b>וְרָאִיתִי</b> לְהָרַב מַהֲרַ"שׁ יָפֶה בְּפֶרֶק קַמָּא דְרֹאשׁ הַשָּׁנָה (סימן ו), אַהָא דְאָמְרִינַן הָתָם: רַבִּי יִצְחָק רַבָּה בְּשֵׁם רַבִּי: מֶלֶךְ וְצִבּוּר נִדּוֹנִין בְּכָל יוֹם, שֶׁכָּתַב וְזֶה לְשׁוֹנוֹ: מֶלֶךְ וְצִבּוּר. סְבִירָא לֵהּ דְּאָדָם אֵינוֹ נִדּוֹן אֶלָּא בְּרֹאשׁ הַשָּׁנָה, וּמִכָּל מָקוֹם מֶלֶךְ וְצִבּוּר לַחֲשִׁיבוּתָם נִדּוֹנִים בְּכָל יוֹם. וְנָפְקָא מִנַּהּ, דְּאִי זָכוּ בְּכָל יוֹם תִּתְהַפֵּךְ גְּזֵרָתָם, מַה שֶּׁאֵין כֵּן בִּיחִידִים שֶׁנִּגְזַר דִּינָם בְּרֹאשׁ הַשָּׁנָה וְאַחַר שֶׁנֶּחְתַּם אֵין לְהָשִׁיב. וּמַאי דִּמְצַלִּינַן הַשְׁתָּא אַקְּצִירֵי וְאַמְּרִיעֵי, הָא אָמְרִינַן דְּהָוֵי דַוְקָא כְּרַבִּי יוֹסֵי. וְאַף עַל גַּב דְּאָמְרִינַן: וְאִי בָּעֵית אֵימָא: לְעוֹלָם כְּרַבָּנָן וּכְרַבִּי יִצְחָק, אֶפְשָׁר דְּרַבִּי לָא סְבִירָא לֵהּ הָכֵי. עַד כָּאן לְשׁוֹנוֹ. מַשְׁמַע דִּסְבִירָא לֵהּ דְּרַבִּי לָא מָצֵי סָבַר כְּרַבִּי יִצְחָק; דְּאִי סְבִירָא לֵהּ כְּרַבִּי יִצְחָק, מַאי אִירְיָא מֶלֶךְ וְצִבּוּר, אֲפִלּוּ יָחִיד נָמֵי? אֶלָּא וַדַּאי דְּלָא סְבִירָא לֵהּ כְּרַבִּי יִצְחָק. וְלֹא יָדַעְתִּי אֵיךְ יִתָּכֵן לוֹמַר דָּבָר זֶה דִּלְרַבִּי יִצְחָק אָדָם נִדּוֹן בְּכָל יוֹם, וְהָא בְּהֶדְיָא אָמְרִינַן: לְעוֹלָם כְּרַבָּנָן וּכְרַבִּי יִצְחָק, וֶהֱבִיאוֹ הָרַב זַ"ל, הֲרֵי דְאַף רַבָּנָן דִּסְבִירָא לְהוּ דְּאָדָם נִדּוֹן בְּרֹאשׁ הַשָּׁנָה מָצֵי סָבְרִי כְּרַבִּי יִצְחָק דְּאִית לֵהּ יָפָה צְעָקָה. וְלָכֵן דִּבְרֵי הָרַב זַ"ל צְרִיכִין לִי תַּלְמוּד.
<b>וְדַע,</b> שֶׁלְּפִי מַאי דְּאָמְרִינַן בִּירוּשַׁלְמִי דְּמֶלֶךְ וְצִבּוּר נִדּוֹנִים בְּכָל יוֹם, וְהָכֵי אִיתָא נָמֵי בַּגְּמָרָא דִילַן פֶּרֶק שֵׁנִי דְסַנְהֶדְרִין, דְּמַשְׁמַע דְּאַף דְּיָחִיד נִדּוֹן בְּרֹאשׁ הַשָּׁנָה, מֶלֶךְ וְצִבּוּר שָׁנֵי שֶׁנִּשְׁתַּנּוּ לְעִלּוּיָא שֶׁנִּדּוֹנִים בְּכָל יוֹם. וּלְפִי זֶה קַשְׁיָא לִי עַל דִּבְרֵי רַשִׁ"י בְּפֶרֶק קַמָּא דַעֲבוֹדָה זָרָה הַנִּזְכָּר, דְּאוֹקֵי דִבְרֵי רַב, דְּאָמַר בַּשְּׁנִיָּה יוֹשֵׁב וְדָן, כְּרַבִּי יִצְחָק, וְאַמַּאי לָא אוֹקְמַהּ בְּמֶלֶךְ וְצִבּוּר דִּלְכֻלֵּי עָלְמָא נִדּוֹנִים בְּכָל יוֹם.
<b>עוֹד</b> מָצִינוּ מַעֲלַת הַצִּבּוּר כִּי רַבָּה הִיא הָעוֹלָה לְמָעְלָה. וְהָעִנְיָן הוּא, דְּאָמְרִינַן בְּפֶרֶק שְׁבִיעִי דְיוֹמָא (עא ע"ב): אֵין נִשְׁאָלִין בְּאוּרִים וְתֻמִּים לְהֶדְיוֹט, אֶלָּא לְמֶלֶךְ וּלְבֵית דִּין וּלְמִי שֶׁצֹּרֶךְ הַצִּבּוּר בּוֹ. וְאָמְרִינַן בַּגְּמָרָא (עג ע"ב): מְנָא הָנֵי מִלֵּי? אָמַר רַבִּי אַבָּהוּ: אָמַר קְרָא (במדבר כז, כא): "וְלִפְנֵי אֶלְעָזָר הַכֹּהֵן יַעֲמֹד וְשָׁאַל לוֹ" וְגוֹמֵר. 'הוּא' — זֶה מֶלֶךְ, 'וְכָל בְּנֵי יִשְׂרָאֵל אִתּוֹ' — זֶה מְשׁוּחַ מִלְחָמָה. עַד כָּאן. וְלֵיכָּא לְמֵימַר, דְּדַוְקָא מְשׁוּחַ מִלְחָמָה הוּא דְיִשָּׁאֵל בְּאוּרִים וְתֻמִּים, אֲבָל מִי שֶׁאֵינוֹ מְשׁוּחַ מִלְחָמָה, אַף שֶׁצֹּרֶךְ הַצִּבּוּר בּוֹ, אֵינוֹ נִשְׁאָל בְּאוּרִים וְתוּמִים, דְּהָא בְּמַתְנִיתִין תְּנַן: לְמֶלֶךְ וּלְבֵית דִּין וּלְמִי שֶׁצֹּרֶךְ הַצִּבּוּר בּוֹ. וְאַף שֶׁבְּבָרַיְתָא לָא נְקַט אֶלָּא מְשׁוּחַ מִלְחָמָה, מִכָּל מָקוֹם נִרְאֶה דְלָאו דַּוְקָא, שֶׁהֲרֵי בְּמַתְנִיתִין נְקַט בְּהֶדְיָא וּלְמִי שֶׁצֹּרֶךְ הַצִּבּוּר בּוֹ, דְּהוּא כּוֹלֵל כָּל מִי שֶׁצֹּרֶךְ הַצִּבּוּר בּוֹ. וְלֵיכָּא לְמֵימַר דְּבָרַיְתָא מְפָרְשָׁה לְמַתְנִיתִין דְּקָתָנֵי וּלְמִי שֶׁצֹּרֶךְ הַצִּבּוּר בּוֹ דְּהַיְנוּ מְשׁוּחַ מִלְחָמָה, וְלוֹמַר דְּדַוְקָא מְשׁוּחַ מִלְחָמָה, אֲבָל מִי שֶׁאֵינוֹ מְשׁוּחַ מִלְחָמָה אַף שֶׁצֹּרֶךְ הַצִּבּוּר בּוֹ אֵין נִשְׁאָלִין, שֶׁהֲרֵי כָּתַב הָרַמְבַּ"ם זַ"ל סוֹף הִלְכוֹת כְּלֵי מִקְדָּשׁ (פ"י הי"ב) וְזֶה לְשׁוֹנוֹ: "וְכָל בְּנֵי יִשְׂרָאֵל אִתּוֹ" — זֶה מְשׁוּחַ מִלְחָמָה אוֹ מִי שֶׁצֹּרֶךְ הַצִּבּוּר בּוֹ. עַד כָּאן. הֲרֵי דִסְבִירָא לֵהּ דְּלָאו דַּוְקָא מְשׁוּחַ מִלְחָמָה, אֶלָּא כָּל מִי שֶׁצֹּרֶךְ הַצִּבּוּר בּוֹ נִשְׁאָלִין לוֹ, וּמִקְּרָא דִ'וְכָל בְּנֵי יִשְׂרָאֵל אִתּוֹ' נָפְקִי כֻּלְּהוּ.
<b>וּבְהֶדְיָא</b> אָמְרִינַן בְּאַגָּדַת שְׁמוּאֵל (ילקוט שמואל רמז קלא), הֱבִיאוֹ הָרַב כְּלִי יְקָר, וְזֶה לְשׁוֹנָם: לֹא נִטְרַד דּוֹאֵג מִן הָעוֹלָם עַד שֶׁהִמְרָה בַּסַּנְהֶדְרִין. בְּשָׁעָה שֶׁאָמַר דּוֹאֵג (ש"א כב, י): "וַיִּשְׁאַל לוֹ בַּייָ" — שֶׁעֲשָׂאוֹ מֶלֶךְ לְפִי שֶׁאֵין נִשְׁאָלִין אֶלָּא לְמֶלֶךְ, אָמְרוּ אַבְנֵר וַעֲמָשָׂא: תְּנַן: כְּשֵׁם שֶׁנִּשְׁאָלִין לְמֶלֶךְ, כָּךְ נִשְׁאָלִין לְמִי שֶׁצֹּרֶךְ הַצִּבּוּר בּוֹ. אָמַר לָהֶם דּוֹאֵג: אֵין נִשְׁאָלִין אֶלָּא לְמֶלֶךְ. אָמַר לָהֶם שָׁאוּל: לְכוּ לַסַּנְהֶדְרִין. אָמְרוּ לָהֶם הַסַּנְהֶדְרִין: כְּשֵׁם שֶׁנִּשְׁאָלִין לְמֶלֶךְ, כָּךְ נִשְׁאָלִין לְמִי שֶׁצֹּרֶךְ הַצִּבּוּר בּוֹ. וְאָמְרוּ לוֹ לְשָׁאוּל: כָּךְ אָמְרוּ הַסַּנְהֶדְרִין. בְּאוֹתָהּ שָׁעָה הִמְרָה דוֹאֵג בַּסַּנְהֶדְרִין וְאָמַר: אֵין נִשְׁאָלִין אֶלָּא לְמֶלֶךְ. מִיָּד אָמַר לוֹ שָׁאוּל: צֵא וּפְגַע בְּכֹהֲנֵי הַשֵּׁם. עַד כָּאן. וְאֶפְשָׁר דְּהָרַמְבַּ"ם הוֹצִיא דִין זֶה מֵאַגָּדָה זוֹ. זֹאת אוֹמֶרֶת, דְּסַנְהֶדְרִין אָמְרוּ דְּכַדִּין עָשָׂה אֲחִימֶלֶךְ בַּמֶּה שֶׁנִּשְׁאַל לְדָוִד בְּאוּרִים וְתֻמִּים, לְפִי שֶׁהָיָה צֹרֶךְ הַצִּבּוּר בּוֹ.
<b>וְזֶה</b> שֶׁהֵשִׁיב אֲחִימֶלֶךְ לְשָׁאוּל (שם שם, טו): "הַיּוֹם הַחִלֹּתִי לִשְׁאָל לוֹ בֵאלֹהִים". וּפֵרֵשׁ רַשִׁ"י: בִּתְמִיהָא, זֶה יָמִים רַבִּים שֶׁצֹּרֶךְ הַצִּבּוּר בּוֹ, שֶׁמִּנּוּהוּ מוֹצִיא וּמֵבִיא אֶת יִשְׂרָאֵל, וּמֵאָז אֲנִי שׁוֹאֵל לוֹ בֵּאלֹהִים. וְלֹא יָדַעְתִּי מַה תְּשׁוּבָה הִיא זוֹ שֶׁל אֲחִימֶלֶךְ, שֶׁאִם שָׁאוּל הֶאֱשִׁימוֹ בִּשְׁבִיל שֶׁשָּׁמַע שֶׁפַּעַם אַחַת שָׁאַל לוֹ בְּאוּרִים וְתֻמִּים, מַה הֵשִׁיב לוֹ אֲחִימֶלֶךְ שֶׁזֶּה יָמִים רַבִּים שֶׁשּׁוֹאֵל לוֹ? אַךְ עִם הָאָמוּר אָתֵי שַׁפִּיר, שֶׁכַּוָּנַת אֲחִימֶלֶךְ הִיא לוֹמַר לְשָׁאוּל, שֶׁאֵין לוֹ דִין מוֹרֵד בַּמַּלְכוּת בַּמֶּה שֶׁשָּׁאַל לוֹ בְּאוּרִים וְתֻמִּים, לְפִי שֶׁהוּא לֹא שָׁאַל לוֹ מִדִּין מֶלֶךְ, אֶלָּא מַה שֶּׁשָּׁאַלְתִּי לוֹ הוּא מִזְּמַן רַב, שֶׁרָאִיתִי שֶׁצֹּרֶךְ הַצִּבּוּר בּוֹ וּמִנּוּהוּ עֲלֵיהֶם לִהְיוֹת מוֹצִיא וּמֵבִיא אֶת יִשְׂרָאֵל, וְהַדִּין הוּא שֶׁמִּי שֶׁצֹּרֶךְ הַצִּבּוּר בּוֹ נִשְׁאָל בְּאוּרִים וְתֻמִּים.
<b>וּבָזֶה</b> נָבִין כַּוָּנַת אֲבִיגַיִל בְּאָמְרָהּ (שם כה, ל): "וְהָיָה כִּי יַעֲשֶׂה יְיָ לַאדֹנִי כְּכֹל אֲשֶׁר דִּבֶּר" וְגוֹמֵר. וּכְבָר כָּתַבְנוּ יִשּׁוּב לְהֶמְשֵׁךְ הַפְּסוּקִים שֶׁל וִכּוּחַ אֲבִיגַיִל עִם דָּוִד לְעֵיל (דרוש יא ודרוש יב), יְעֻיַּן שָׁם. אַךְ עַל פִּי דַרְכֵּנוּ נֹאמַר כַּוָּנָה אַחֶרֶת בְּפָסוּק זֶה. וְנַחֲקֹר חֲקִירָה אַחַת בְּאוֹתָהּ אַגָּדָה דִלְעֵיל שֶׁנֶּחֱלַק דּוֹאֵג עִם הַסַּנְהֶדְרִין, לְמַעַן דַּעַת בְּמַאי פְּלִיגִי, שֶׁהֲרֵי דוֹאֵג מִן הַסַּנְהֶדְרִין הָיָה וְ'אַבִּיר הָרֹעִים' קְרָאוֹ הַכָּתוּב (ש"א כא, ח).
<b>וְנִרְאֶה</b> דְּמַחֲלֹקֶת דּוֹאֵג עִם הַסַּנְהֶדְרִין הָיָה בְּאוֹתָהּ שֶׁכָּתַבְנוּ לְעֵיל, דְּאָמְרִינַן בַּגְּמָרָא: מְנָא הָנֵי מִלֵּי? אָמַר רַבִּי אַבָּהוּ: דְּאָמַר קְרָא: "וְלִפְנֵי אֶלְעָזָר הַכֹּהֵן יַעֲמֹד" וְגוֹמֵר. 'הוּא' — זֶה מֶלֶךְ, 'וְכָל בְּנֵי יִשְׂרָאֵל אִתּוֹ' — זֶה מְשׁוּחַ מִלְחָמָה, 'וְכָל הָעֵדָה' זוֹ סַנְהֶדְרִין. וְהִקְשׁוּ הַחִדּוּשִׁין, דִּלְמֶלֶךְ לְמָה לִי קְרָא? תִּפֻּק לֵהּ דִּבְהֶדְיָא כְּתִיב (במדבר כז, יח-כא): "קַח אֶת יְהוֹשֻׁעַ בִּן נוּן" וְגוֹמֵר, "וְלִפְנֵי אֶלְעָזָר הַכֹּהֵן יַעֲמֹד וְשָׁאַל לוֹ בְּמִשְׁפַּט הָאוּרִים לִפְנֵי יְיָ", הֲרֵי בְּהֶדְיָא דְּנִשְׁאָלִין לְמֶלֶךְ, וְאִם כֵּן לְמָה לִי רִבּוּיָא דְ'הוּא' לַאֲתוֹיֵי מֶלֶךְ? וְהַמַּגְדִּיל הַתֵּמַהּ הוּא רַשִׁ"י זַ"ל, שֶׁכָּתַב: 'הוּא' זֶה מֶלֶךְ, דְּהָא בִּיהוֹשֻׁעַ מִשְׁתַּעִי קְרָא. וְהַדָּבָר קָשֶׁה, דְּכֵיוָן דְּלֹא לָמַדְנוּ דְ'הוּא' זֶה מֶלֶךְ אֶלָּא מִשּׁוּם דְּמִשְׁתַּעִי קְרָא בִּיהוֹשֻׁעַ, אִם כֵּן כֵּיוָן דְּבִיהוֹשֻׁעַ כְּתִיב בְּהֶדְיָא "וְלִפְנֵי אֶלְעָזָר הַכֹּהֵן יַעֲמֹד וְשָׁאַל לוֹ", תּוּ לְמָה לִי קְרָא דְ'הוּא'? וְתֵרֵץ, דְּמִיהוֹשֻׁעַ לֵיכָּא לְמִגְמַר לִסְתַם מֶלֶךְ. דַּהֲוָה אָמֵינָא: שָׁנֵי הָתָם, דְּאִצְטְרִיךְ לִשְׁאֹל בְּאוּרִים וְתֻמִּים מִשּׁוּם חֲלֻקַּת הָאָרֶץ שֶׁהָיְתָה עַל פִּי אוּרִים וְתֻמִּים, וְכַמְבֹאָר בַּגְּמָרָא (ב"ב קכב ע"א), וְכֵן נָמֵי כִּבּוּשָׁהּ שֶׁל אֶרֶץ יִשְׂרָאֵל הָיְתָה עַל יְדֵי אוּרִים וְתֻמִּים, וּמִשּׁוּם הָכֵי נִשְׁאָל יְהוֹשֻׁעַ בְּאוּרִים וְתֻמִּים, אֲבָל בִּשְׁאָר מֶלֶךְ אֵימָא דְאֵינוֹ נִשְׁאָל, קָמַשְׁמַע לָן יִתּוּרָא דְ'הוּא' לְרַבּוֹת סְתַם מֶלֶךְ שֶׁיְּהֵא נִשְׁאָל בָּאוּרִים. וּמַה שֶּׁכָּתַב רַשִׁ"י: 'הוּא' זֶה מֶלֶךְ, דְּהָא בִּיהוֹשֻׁעַ מִשְׁתַּעִי קְרָא, הָכֵי קָאָמַר: דִּמְנָא לֵהּ דְּ'הוּא' זֶה מֶלֶךְ? דְּבִשְׁלָמָא 'וְכָל בְּנֵי יִשְׂרָאֵל אִתּוֹ' דְּאָמְרִינַן זֶה מְשׁוּחַ מִלְחָמָה, הַיְנוּ מִשּׁוּם דְּאָמְרִינַן דְּפֵרוּשׁ הַכָּתוּב הוּא מִי שֶׁכָּל בְּנֵי יִשְׂרָאֵל אִתּוֹ לָצֵאת לַמִּלְחָמָה אַחֲרָיו; וְכֵן 'וְכָל הָעֵדָה' זוֹ סַנְהֶדְרִין, הַיְנוּ כִּדְאָמְרִינַן (תו"כ ויקרא, דבורא דחובה, פרשתא ד, הלכה ב): "וְאִם כָּל עֲדַת יִשְׂרָאֵל יִשְׁגּוּ" (ויקרא ד, יג) — זוֹ סַנְהֶדְרִין; אֲבָל בְּמִלַּת 'הוּא' אֵין בָּהּ שׁוּם רֶמֶז לוֹמַר דִּבְמֶלֶךְ מִשְׁתַּעִי קְרָא. לָזֶה בָּא רַשִׁ"י זַ"ל וְתִקֵּן הָעִנְיָן וְאָמַר: דְּהָא בִּיהוֹשֻׁעַ מִשְׁתַּעִי קְרָא, וְעַל כָּרְחִין 'הוּא' קָאֵי לִיהוֹשֻׁעַ, וְאִם אֵינוֹ עִנְיָן לִיהוֹשֻׁעַ דְּהָא בְּפֵרוּשׁ כְּתִיב 'וְלִפְנֵי אֶלְעָזָר הַכֹּהֵן יַעֲמֹד וְשָׁאַל לוֹ בָּאוּרִים', תְּנֵהוּ עִנְיָן לִסְתַם מֶלֶךְ דּוּמְיָא דִיהוֹשֻׁעַ דְּבֵהּ מִשְׁתַּעִי קְרָא.
<b>וְהִנֵּה</b> כָּל מַה שֶּׁלָּמַדְנוּ דְנִשְׁאָלִין לְמִי שֶׁצֹּרֶךְ הַצִּבּוּר בּוֹ הוּא מִשּׁוּם דְּדָרְשִׁינַן יִתּוּרָא דְ'הוּא' לְרַבּוֹת סְתַם מֶלֶךְ, וְאִיַּתַּר לָן תְּרֵי רִבּוּיֵי: חַד דִּ'וְכָל בְּנֵי יִשְׂרָאֵל אִתּוֹ', וְחַד דִּ'וְכָל הָעֵדָה', וְשָׁדֵינַן חַד רִבּוּיָא לְמִי שֶׁצֹּרֶךְ הַצִּבּוּר בּוֹ, וְאִידָךְ לְבֵית דִּין. אֲבָל אִם לָא דָרְשִׁינַן 'הוּא' וְאִית לָן תְּרֵי רִבּוּיֵי לְבַד — לָא מְרַבִּינַן מִי שֶׁצֹּרֶךְ הַצִּבּוּר בּוֹ, וְדָרְשִׁינַן 'וְכָל יִשְׂרָאֵל אִתּוֹ' לְרַבּוֹת סְתַם מֶלֶךְ, דְּלָא גָמְרִינַן לֵהּ מִמַּאי דִּכְתִיב קְרָא גַבֵּי יְהוֹשֻׁעַ 'וְלִפְנֵי אֶלְעָזָר הַכֹּהֵן יַעֲמֹד וְשָׁאַל לוֹ', מִשּׁוּם דְּאִיכָּא לְמֵימַר דְּשָׁנֵי יְהוֹשֻׁעַ דְּנִשְׁאָל מִשּׁוּם כְּבִישָׁתָהּ שֶׁל אֶרֶץ יִשְׂרָאֵל וַחֲלֻקָּתָהּ, אֲבָל שְׁאָר מְלָכִים אֵימָא לָא, מִשּׁוּם הָכֵי אִצְטְרִיךְ קְרָא דִ'וְכָל בְּנֵי יִשְׂרָאֵל אִתּוֹ' לְרַבּוֹת סְתַם מֶלֶךְ, דְּהַיְנוּ כִּפְשׁוּטוֹ מִי שֶׁכָּל יִשְׂרָאֵל אִתּוֹ. 'וְכָל הָעֵדָה' דָּרְשִׁינַן לֵהּ לְסַנְהֶדְרִין, וּכְמוֹ שֶׁדָּרְשׁוּ 'וְאִם כָּל עֲדַת יִשְׂרָאֵל יִשְׁגּוּ' אֵלּוּ סַנְהֶדְרִין. אֲבָל מִי שֶׁצֹּרֶךְ הַצִּבּוּר בּוֹ לֹא נִתְרַבָּה מִן הַכָּתוּב, וְאִם כֵּן מְנָלַן דְּנִשְׁאָלִים לְמִי שֶׁצֹּרֶךְ הַצִּבּוּר בּוֹ. וְהִנֵּה אִיכָּא תַּנָּא דְּלָא דָרֵשׁ בְּעָלְמָא יִתּוּרָא דְ'הוּא', וְדוֹאֵג הָכֵי הֲוָה סְבִירָא לֵהּ דְּלָא דָרְשִׁינַן יִתּוּראָ דְ'הוּא' לְרַבּוֹת, וְאִם כֵּן אִיַּתַּר לָן תְּרֵי רִבּוּיֵי: 'וְכָל בְּנֵי יִשְׂרָאֵל אִתּוֹ', 'וְכָל הָעֵדָה', וְשָׁדֵינַן חַד לְרַבּוֹת סְתַם מֶלֶךְ, וְאִידָךְ לְרַבּוֹת סַנְהֶדְרִין. אֲבָל אֲנַן קַיְמָא לָן אַלִּבָּא דְהִלְכְתָא דְּדָרְשִׁינַן 'הוּא', כִּדְאִיתָא בְּכַמָּה דוּכְתֵי, וְאִם כֵּן מֵרִבּוּיָא דְ'הוּא' מְרַבִּינַן סְתַם מֶלֶךְ, וְאִיַּתַּר לָן תְּרֵי רִבּוּיֵי, וְשָׁדֵינַן חַד לְמִי שֶׁצֹּרֶךְ הַצִּבּוּר בּוֹ, וְחַד שָׁדֵינַן לֵהּ לְסַנְהֶדְרִין. הַכְּלָל הָעוֹלֶה, שֶׁדּוֹאֵג לָא הֲוָה דָרֵשׁ יִתּוּרָא דְ'הוּא', וּמִשּׁוּם הָכֵי הֲוָה סְבִירָא לֵהּ דְּאֵין נִשְׁאָלִין לְמִי שֶׁצֹּרֶךְ הַצִּבּוּר בּוֹ, וְדָוִד וְהַסַּנְהֶדְרִין דָּרְשִׁי יִתּוּרָא דְ'הוּא', וּמִשּׁוּם הָכֵי סְבִירָא לְהוּ דְנִשְׁאָלִין לְמִי שֶׁצֹּרֶךְ הַצִּבּוּר בּוֹ.
<b>וּבָזֶה</b> יוּבַן מַאי דְּאָמְרִינַן בְּפֶרֶק חֵלֶק (סנהדרין קו ע"ב): אָמַר רַבִּי יִצְחָק: מַאי דִּכְתִיב (תהלים נב, ג): "מַה תִּתְהַלֵּל בְּרָעָה הַגִּבּוֹר, חֶסֶד אֵל כָּל הַיּוֹם"? אָמַר לוֹ הַקָּדוֹשׁ בָּרוּךְ הוּא לְדוֹאֵג: לֹא גִבּוֹר בַּתּוֹרָה אַתָּה?! מַה תִּתְהַלֵּל בְּרָעָה? לֹא חֶסֶד אֵל נָטוּי עָלֶיךָ כָּל הַיּוֹם?! עַד כָּאן. וּפֵרֵשׁ רַשִׁ"י זַ"ל: וַהֲלוֹא גִבּוֹר אַתָּה בַּתּוֹרָה, לָמָּה תִּתְהַלֵּל לְסַפֵּר לָשׁוֹן הָרָע עַל דָּוִד? לֹא חֶסֶד תּוֹרָה עָלֶיךָ — לֹא חָכָם בַּתּוֹרָה אַתָּה, דִּכְתִיב (משלי לא, כו): "וְתוֹרַת חֶסֶד עַל לְשׁוֹנָהּ". עַד כָּאן. וְיֵשׁ לְדַקְדֵּק, דִּלְמַאי אִצְטְרִיךְ לְהַקָּדוֹשׁ בָּרוּךְ הוּא לְשַׁבּוֹחֵי לְדוֹאֵג שֶׁהָיָה גִבּוֹר בַּתּוֹרָה וְשֶׁהָיָה חָכָם בַּתּוֹרָה לְמַה שֶּׁרוֹצֶה לְהַאֲשִׁימוֹ בַּמֶּה שֶׁסִּפֵּר לָּשׁוֹן הָרָע עַל דָּוִד? אַף שֶׁדּוֹאֵג הָיָה עַם הָאָרֶץ רָאוּי לְהַאֲשִׁימוֹ עַל עֲבֵרָה הַלֵּזוּ דְלָשׁוֹן הָרָע שֶׁהִיא מִן הַמִּצְו‍ֹת הַמֻּשְׂכָּלוֹת. וְעוֹד יֵשׁ לְדַקְדֵּק בְּאָמְרוֹ 'מַה תִּתְהַלֵּל בְּרָעָה', מֶה הָיָה זֶה הַהִלּוּל שֶׁל דּוֹאֵג? וְעוֹד יֵשׁ לְדַקְדֵּק בְּמִלַּת 'רָעָה' מַה הִיא הַכַּוָּנָה. וְרַשִׁ"י פֵּרֵשׁ שֶׁהוּא לָשׁוֹן רָעָה עַל דָּוִד. אַךְ עִם מַה שֶּׁכָּתַבְנוּ נִרְאֶה דְּיוּבַן הַכֹּל.
<b>וְהִנֵּה</b> הַתְחָלַת הַפָּסוּק כָּךְ הִיא: "בְּבוֹא דּוֹאֵג הָאֲדֹמִי וַיַּגֵּד לְשָׁאוּל וַיֹּאמֶר לוֹ בָּא דָוִד אֶל בֵּית אֲחִימֶלֶךְ. מַה תִּתְהַלֵּל בְּרָעָה הַגִּבּוֹר" וְגוֹמֵר. וְדָבָר יָדוּעַ הוּא שֶׁדּוֹאֵג הָיָה שׂוֹנְאוֹ שֶׁל דָּוִד. וְהִנֵּה כְּבָר נִתְבָּאֵר שֶׁדּוֹאֵג כָּל מְגַמָּתוֹ שֶׁאָמַר לְשָׁאוּל 'בָּא דָוִד אֶל בֵּית אֲחִימֶלֶךְ' הוּא לוֹמַר שֶׁהוּא מוֹרֵד בַּמַּלְכוּת, מִשּׁוּם דְּאִית לֵהּ דְּאֵין נִשְׁאָלִין אֶלָּא לְמֶלֶךְ וְלֹא לְמִי שֶׁצֹּרֶךְ הַצִּבּוּר בּוֹ, וּכְמוֹ שֶׁכָּתַבְנוּ לְעֵיל מִדִּבְרֵי רַבּוֹתֵינוּ זַ"ל. וְעִקַּר הַתַּכְלִית הָיָה שֶׁיִּהְיֶה אֲחִימֶלֶךְ נֶעֱנָשׁ עַל יְדֵי דָוִד, מִשּׁוּם דְּכָל מִי שֶׁחֲבֵרוֹ נֶעֱנָשׁ עַל יָדוֹ אִקְּרֵי רָע וְאֵין מַכְנִיסִין אוֹתוֹ בִּמְחִצָּתוֹ שֶׁל הַקָּדוֹשׁ בָּרוּךְ הוּא, וּכְמוֹ שֶׁנִּתְבָּאֵר כָּל זֶה לְעֵיל בְּדֶרֶךְ הַמֶּלֶךְ (דרוש יא) בְּאֹרֶךְ.
<b>וְזֶהוּ</b> הַכַּוָּנָה: "בְּבוֹא דּוֹאֵג וַיַּגֵּד לְשָׁאוּל בָּא דָוִד אֶל בֵּית אֲחִימֶלֶךְ. מַה תִּתְהַלֵּל בְּרָעָה". כְּלוֹמַר, שֶׁאַתָּה מִתְהַלֵּל שֶׁהִשַּׂגְתָּ כָּל מְבֻקָּשְׁךָ לְהָסֵב תֹּאַר זֶה דְרָעָה עַל דָּוִד, לוֹמַר מֵאַחַר דְּאֵין נִשְׁאָלִין לְמִי שֶׁצֹּרֶךְ הַצִּבּוּר בּוֹ נִמְצָא דַאֲחִימֶלֶךְ נֶעֱנַשׁ עַל יְדֵי דָוִד וְנִמְצָא דְדָוִד נִקְרָא רָע. לֹא גִבּוֹר בַּתּוֹרָה אַתָּה וְלֹא חָכָם בַּתּוֹרָה אַתָּה?! כְּלוֹמַר, אִם הָיִיתָ כְּאַחַד הָאָדָם, הָיִיתִי אוֹמֵר דִּלְמָא סָבְרַת דְּלָא דָרְשִׁינַן יִתּוּרָא דְ'הוּא', וְאִם כֵּן אִיַּתַּר לָן תְּרֵי רִבּוּיֵי, דְּהַיְנוּ 'וְכָל בְּנֵי יִשְׂרָאֵל אִתּוֹ' 'וְכָל הָעֵדָה', וְשָׁדֵינַן חַד לְרַבּוֹת סְתַם מֶלֶךְ וְאִידָךְ לְרַבּוֹת סַנְהֶדְרִין, אֲבָל מִי שֶׁצֹּרֶךְ הַצִּבּוּר בּוֹ לֵית לָן קְרָא דְּנִשְׁאָלִין לוֹ. אֲבָל מֵאַחַר שֶׁגִּבּוֹר בַּתּוֹרָה אַתָּה וְיָדְעַת דְּדָרְשִׁינַן יִתּוּרָא דְ'הוּא', אִם כֵּן מִיִּתּוּרָא דְ'הוּא' מְרַבִּינַן סְתַם מֶלֶךְ, וְאִיַּתַּר לָן תְּרֵי רִבּוּיֵי, וְעַל כָּרְחִין שָׁדֵינַן חַד לְמִי שֶׁצֹּרֶךְ הַצִּבּוּר בּוֹ וְאִידָךְ לְסַנְהֶדְרִין, וְאִם כֵּן 'מַה תִּתְהַלֵּל בְּרָעָה'? דְּאַדְּרַבָּה, דָּוִד כַּדִּין עָשָׂה, שֶׁהֲרֵי נִשְׁאָלִין לְמִי שֶׁצֹּרֶךְ הַצִּבּוּר בּוֹ, וְאִם כֵּן לֹא נֶעֱנַשׁ אֲחִימֶלֶךְ עַל יְדֵי דָוִד, לְפִי שֶׁדָּוִד כַּדִּין עָשָׂה בַּמֶּה שֶׁנִּשְׁאַל בָּאוּרִים. וְאַדְּרַבָּה, דּוֹאֵג הוּא שֶׁנִּקְרָא רָע, שֶׁנֶּעֱנַשׁ אֲחִימֶלֶךְ עַל יָדוֹ בַּמֶּה שֶׁהוֹרָה שֶׁלֹּא כַּדִּין שֶׁאֵין נִשְׁאָלִין לְמִי שֶׁצֹּרֶךְ הַצִּבּוּר בּוֹ.
<b>וְהַיְנוּ</b> דְאָמְרִינַן הָתָם בְּפֶרֶק חֵלֶק: אָמַר רַבִּי אָמִי: אֵין תּוֹרָתוֹ שֶׁל דּוֹאֵג אֶלָּא מִשָּׂפָה וְלַחוּץ, שֶׁנֶּאֱמַר (תהלים נ, טז): "וַתִּשָּׂא בְרִיתִי עֲלֵי פִיךָ". עַד כָּאן. וּפֵרֵשׁ רַשִׁ"י: 'עֲלֵי פִיךָ' — וְלֹא בַּלֵּב. שֶׁזֶּה שֶׁהָיָה דוֹרֵשׁ שֶׁאֵין נִשְׁאָלִין לְמִי שֶׁצֹּרֶךְ הַצִּבּוּר בּוֹ, לֹא הָיָה כִּי אִם מִשָּׂפָה וְלַחוּץ, אֲבָל בְּלִבּוֹ הָיָה יוֹדֵעַ הָאֱמֶת דְּנִשְׁאָלִין לְמִי שֶׁצֹּרֶךְ הַצִּבּוּר בּוֹ, שֶׁהֲרֵי גִבּוֹר בַּתּוֹרָה הָיָה וְיָדַע דְּדָרְשִׁינַן 'הוּא' לְרַבּוֹת סְתַם מֶלֶךְ, וְאִיַּתַּר לָן תְּרֵי רִבּוּיֵי, חַד לְרַבּוֹת דְּנִשְׁאָלִין לְמִי שֶׁצֹּרֶךְ הַצִּבּוּר בּוֹ וְאִידָךְ דְּנִשְׁאָלִין לְסַנְהֶדְרִין. הַכְּלָל הָעוֹלֶה, דְּדוֹאֵג הָיָה אוֹמֵר דְּלָא דָרְשִׁינַן יִתּוּרָא דְ'הוּא', וְדָוִד וְהַסַּנְהֶדְרִין סְבִירָא לְהוּ דְדָרְשִׁינַן יִתּוּרָא דְ'הוּא'.
<b>וּבָזֶה</b> יִתְיַשֵּׁב מַאי דְּאָמְרִינַן בְּמִדְרַשׁ שְׁמוּאֵל (ילקוט שמואל רמז קל): דָּוִד אַשְׁכְּחֵהּ לַאֲחִימֶלֶךְ שֶׁהָיָה עוֹשֶׂה לֶחֶם הַפָּנִים בְּשַׁבָּת. אֲמַר לֵהּ דָּוִד: "בְּיוֹם הַשַּׁבָּת יַעַרְכֶנּוּ" (ויקרא כד, ח) — עֲרִיכָתוֹ בְּשַׁבָּת וְאֵין מַעֲשֵׂהוּ בְּשַׁבָּת. אָמַר לוֹ אֲחִימֶלֶךְ: כָּךְ לִמְּדָנוּ דוֹאֵג דְּמַעֲשֵׂהוּ דוֹחֶה אֶת הַשַּׁבָּת. אָמַר לוֹ דָוִד: כָּךְ מְקֻבְּלַנִי (עי' פסחים מז ע"א), עֲרִיכָתוֹ בְּשַׁבָּת וְאֵין מַעֲשֵׂהוּ דוֹחֶה אֶת הַשַּׁבָּת. עַד כָּאן. וְיֵשׁ לְדַקְדֵּק בְּמַאֲמָר זֶה טוּבָא. שֶׁהֲרֵי בְּאוֹתָהּ שָׁעָה שֶׁבָּא דָוִד אֵצֶל אֲחִימֶלֶךְ מְסֻכָּן הָיָה, שֶׁאֲחָזוֹ בֻּלְמוּס, שֶׁהֲרֵי אָכַל מִלֶּחֶם הַפָּנִים שֶׁאָסוּר לְזָרִים, וּכְדִכְתִיב בִּקְרָא לְהֶדְיָא (ש"א כא, ז), וְהָכֵי אִיתָא בְּפֶרֶק אַחַד עָשָׂר דִּמְנָחוֹת (צו ריש ע"א). וְאִם כֵּן, בִּשְׁעַת טֵרוּף הַדַּעַת כָּזֹאת שֶׁאֲחָזוֹ בֻּלְמוּס, מַה לּוֹ לְדָוִד לְהוֹרוֹת אֶת הָעָם אֶת הַמַּעֲשֶׂה אֲשֶׁר יַעֲשׂוּן?
<b>וְעַל</b> דֶּרֶךְ הַפְּשָׁט אֶפְשָׁר הָיָה לוֹמַר, שֶׁדָּוִד עִקַּר כַּוָּנָתוֹ הָיְתָה לִשְׁאֹל בְּאוּרִים וְתֻמִּים לֵידַע אֶת הַדֶּרֶךְ אֲשֶׁר יֵלֵךְ בָּהּ, וְחָשַׁשׁ מֵאֲחִימֶלֶךְ אוּלַי יִהְיֶה סָבוּר כִּסְבָרַת דּוֹאֵג שֶׁאֵין נִשְׁאָלִין אֶלָּא לְמֶלֶךְ וְלֹא לְמִי שֶׁצֹּרֶךְ הַצִּבּוֹר בּוֹ, שֶׁהֲרֵי רָאִינוּ שֶׁאֲחִימֶלֶךְ מִתּוֹרָתוֹ שֶׁל דּוֹאֵג הָיָה יוֹנֵק, שֶׁכָּךְ אָמַר: כָּךְ לִמְּדָנוּ דוֹאֵג דְּמַעֲשֵׂהוּ דוֹחֶה אֶת הַשַּׁבָּת; וְאִם בִּשְׁעַת מַעֲשֶׂה הָיָה אוֹמֵר דָּוִד לַאֲחִימֶלֶךְ שֶׁהַדִּין הוּא דְנִשְׁאָלִין לְמִי שֶׁצֹּרֶךְ הַצִּבּוֹר בּוֹ — לֹא יִשְׁמַע אֵלָיו אֲחִימֶלֶךְ, דְּקַיְמָא לָן: תַּלְמִיד חָכָם שֶׁמּוֹרֶה הֲלָכָה וָבָא, אִם קֹדֶם מַעֲשֶׂה אֲמָרָהּ — שׁוֹמְעִין לוֹ, וְאִם לָאו — אֵין שׁוֹמְעִין לוֹ, וְכִדְאִיתָא בְּפֶרֶק הֶעָרֵל (יבמות עז ע"א). וְכָל זֶה הוּא דַוְקָא בְּמִלְּתָא שֶׁנּוֹגֵעַ בַּדָּבָר, וּכְמוֹ שֶׁכָּתְבוּ שָׁם הַתּוֹסָפוֹת. וְאִם כֵּן דָּוִד לֹא הָיוּ שׁוֹמְעִים לוֹ בִּשְׁעַת מַעֲשֶׂה בַּמֶּה שֶׁאוֹמֵר דְּנִשְׁאָלִין לְמִי שֶׁצֹּרֶךְ הַצִּבּוּר בּוֹ, לָכֵן רָצָה לוֹמַר אֵצֶל דִּין זֶה דְּנִשְׁאָלִין לְמִי שֶׁצֹּרֶךְ הַצִּבּוּר בּוֹ הוֹרָאָה אַחֶרֶת דַּעֲרִיכָתוֹ בְּשַׁבָּת וְאֵין מַעֲשֵׂהוּ דוֹחֶה אֶת הַשַּׁבָּת, דְּבָזֶה לֹא הָיָה נוֹגֵעַ בַּדָּבָר, וְכֵיוָן דְּקָאָמַר מִלְּתָא אַחֲרִיתִי בַּהֲדֵי הַךְ מִלְּתָא שֶׁהוּא נוֹגֵעַ בַּדָּבָר — מְהֵימָן בַּכֹּל. וְכִדְאָמְרִינַן בְּפֶרֶק נוֹשְׂאִין עַל הָאֲנוּסָה (שם צח ע"א) עַל גֵּר אֶחָד שֶׁנָּשָׂא אֵשֶׁת אָחִיו מֵאִמּוֹ, וְאָמְרוּ לוֹ: מִי הִרְשְׁךָ? וְאָמַר: עַל סַפְסָל זֶה יָשַׁב רַבִּי עֲקִיבָא וְאָמַר שְׁנֵי דְבָרִים: גֵּר נוֹשֵׂא אֵשֶׁת אָחִיו מֵאִמּוֹ, וְאָמַר: "וַיְהִי דְבַר יְיָ אֶל יוֹנָה שֵׁנִית" (יונה ג, א) וְכוּ'. וְהִקְשׁוּ: וּמִי מְהֵימָן?! וְהָא אָמַר רַב: כָּל תַּלְמִיד חָכָם שֶׁמּוֹרֶה הֲלָכָה וָבָא, אִם קֹדֶם מַעֲשֶׂה אֲמָרָהּ — שׁוֹמְעִין לוֹ, וְאִם לָאו — אֵין שׁוֹמְעִין לוֹ. וְתֵרְצוּ: שָׁנֵי הָכָא, דְּקָאָמַר מַעֲשֶׂה אַחֲרִינָא בַּהֲדַהּ. עַד כָּאן. וּפֵרֵשׁ רַשִׁ"י: שָׁנֵי הָכָא, דְּקָאָמַר מִלְּתָא דְיוֹנָה בֶּן אֲמִתִּי בַּהֲדַהּ, וּמִגּוֹ דִמְהֵימָן אַהָא מְהֵימָן נָמֵי אַהָא, דְּנִכָּרִים דִּבְרֵי אֱמֶת דִּבְיַחַד קִבְּלָן. עַד כָּאן. וְאַךְ לְפִי דַרְכֵּנוּ נֹאמַר בְּאֹפֶן אַחֵר, וְנַחְקֹר עוֹד בְּמַחֲלֹקֶת זוֹ דְדָוִד וְדוֹאֵג שֶׁנֶּחְלְקוּ בְּמַעֲשֶׂה דְלֶחֶם הַפָּנִים, שֶׁדָּוִד סָבוּר שֶׁאֵין מַעֲשֵׂה לֶחֶם הַפָּנִים דּוֹחֶה אֶת הַשַּׁבָּת, וְדוֹאֵג סָבוּר שֶׁמַּעֲשֵׂה לֶחֶם הַפָּנִים דּוֹחֶה אֶת הַשַּׁבָּת, בַּמֶּה הָיְתָה עִקַּר מַחֲלֻקְתָּם.
<b>וְנִרְאֶה</b> דְּזֶה יוּבַן עִם מַאי דִּתְנַן בְּפֶרֶק שְׁתֵּי הַלֶּחֶם (מנחות צה ע"ב): אַחַת שְׁתֵּי הַלֶּחֶם וְאַחַת לֶחֶם הַפָּנִים לִישָׁתָן וַעֲרִיכָתָן בַּחוּץ וַאֲפִיָּתָן בִּפְנִים, וְאֵינָן דּוֹחוֹת אֶת הַשַּׁבָּת. רַבִּי יְהוּדָה אוֹמֵר: כָּל מַעֲשֵׂיהֶם בִּפְנִים. עַד כָּאן. וְהִנֵּה בְּדִבְרֵי הָרַמְבַּ"ם בְּדִינִים אֵלּוּ יֵשׁ לָנוּ אֲרִיכוּת דְּבָרִים, וְהַדְּבָרִים עַתִּיקִים. אַךְ בֵּרוּרָן שֶׁל דְּבָרִים כָּךְ הוּא, דְּאִי עֲשִׂיַּת לֶחֶם הַפָּנִים הָיְתָה בִּכְלִי שָׁרֵת וְנִתְקַדֵּשׁ הַלֶּחֶם — אַלִּבָּא דְכֻלֵּי עָלְמָא דּוֹחֶה אֶת הַשַּׁבָּת, מִשּׁוּם דְּאִי עֲבֵד לְהוּ מֵעֶרֶב שַׁבָּת אִפְּסִל בְּלִינָה מֵאַחַר שֶׁנִּתְקַדֵּשׁ בַּכְּלִי. וּכְמוֹ שֶׁהִקְשׁוּ בַּגְּמָרָא (שם), דְּאִי תַּנּוּר מְקַדֵּשׁ, עַל כָּרְחִין דּוֹחֶה אֶת הַשַּׁבָּת, דְּאִי לָא — אִפְּסִל בְּלִינָה. וְכָל זֶה הוּא פָּשׁוּט. וּכְבָר הִסְכִּימוּ הָאַחֲרוֹנִים זַ"ל, הָרַב בַּעַל לֶחֶם מִשְׁנֶה וְהָרַב בַּעַל בִּרְכַּת הַזֶּבַח זַ"ל, דְּהָרַמְבַּ"ם סְבִירָא לֵהּ דְּתַנּוּר שֶׁל קֹדֶשׁ חֹל הָיָה וְלֹא הָיָה מְקַדֵּשׁ. וּבְפֶרֶק תְּשִׁיעִי דִזְבָחִים (פח ע"א) תְּנַן, דִּכְלֵי שָׁרֵת אֵינָם מְקַדְּשִׁים אֶלָּא בַּקֹּדֶשׁ. עַד כָּאן. וּפֵרֵשׁ רַשִׁ"י: בַּקֹּדֶשׁ — בָּעֲזָרָה. עַד כָּאן. וְהִנֵּה אַלִּבָּא דְתַנָּא קַמָּא דְּאִית לֵהּ דְּלִישָׁתָן וַעֲרִיכָתָן בַּחוּץ, נִמְצָא דְלֹא נִתְקַדְּשׁוּ בַּכְּלִי, כֵּיוָן שֶׁכָּל מַעֲשֵׂיהֶם בַּחוּץ, וּמִשּׁוּם הָכֵי אֵינָם דּוֹחִים אֶת הַשַּׁבָּת, מִשּׁוּם דְּאֵינָם נִפְסָלִים בְּלִינָה, דְּכֵיוָן דְּמַעֲשֵׂיהֶם בַּחוּץ לֹא נִתְקַדְּשׁוּ; וְאִי מִשּׁוּם הָאֲפִיָּה שֶׁהָיְתָה בִּפְנִים, הָא אָמְרִינַן דְּתַנּוּר שֶׁל קֹדֶשׁ חֹל הָיָה וְאֵינוֹ מְקַדֵּשׁ. וְרַבִּי יְהוּדָה אִית לֵהּ דְּכָל מַעֲשֵׂיהֶם בִּפְנִים, וּמִשּׁוּם הָכֵי אִית לֵהּ שֶׁדּוֹחֶה אֶת הַשַּׁבָּת, דְּאַף דְּנֵימָא דְּתַנּוּר אֵינוֹ מְקַדֵּשׁ, מִכָּל מָקוֹם כְּבָר נִתְקַדֵּשׁ בַּכְּלִי, מֵאַחַר שֶׁמַּעֲשֵׂיהֶם בִּפְנִים, וְכֵיוָן שֶׁכֵּן, אִי עֲבֵד לֵהּ מֵאֶתְמוֹל אִפְּסִל בְּלִינָה, וּמִשּׁוּם הָכֵי דוֹחֶה אֶת הַשַּׁבָּת.
<b>וּבְתוֹרַת</b> כֹּהֲנִים בְּפָרָשַׁת אֱמֹר גַּבֵּי לֶחֶם הַפָּנִים אָמְרִינַן: "וְהָיְתָה לְאַהֲרֹן וּלְבָנָיו וַאֲכָלֻהוּ בְּמָקוֹם קָדשׁ" (ויקרא כד, ט) — מְלַמֵּד שֶׁאֲכִילָתָהּ בְּמָקוֹם קָדוֹשׁ. מִנַּיִן אֲפִיָּתָהּ בְּמָקוֹם קָדוֹשׁ? תַּלְמוּד לוֹמַר: "וְהָיְתָה". יָכוֹל אַף לִישָׁתָהּ וַעֲרִיכָתָהּ בְּמָקוֹם קָדוֹשׁ? תַּלְמוּד לוֹמַר (שם): "הוּא". רַבִּי יְהוּדָה אוֹמֵר: כָּל מַעֲשֵׂיהֶם בִּפְנִים. עַד כָּאן. נִמְצִינוּ לְמֵדִין, דְּתַנָּא קַמָּא דָרַשׁ 'הוּא' וּמְמַעֵט לִישָׁה וַעֲרִיכָה שֶׁאֵינָהּ בִּפְנִים אֶלָּא בַּחוּץ, וְכֵיוָן שֶׁהַלִּישָׁה וְהָעֲרִיכָה הָיְתָה בַּחוּץ עַל כָּרְחִין שֶׁמְּדִידַת הָעִשָּׂרוֹן נָמֵי הָיְתָה בַּחוּץ; שֶׁאִם הַמְּדִידָה הָיְתָה בִּפְנִים, הֲרֵי נִתְקַדֵּשׁ הַלֶּחֶם בָּעִשָּׂרוֹן, שֶׁהֲרֵי פָּסַק הָרַמְבַּ"ם בְּפֶרֶק רִאשׁוֹן מֵהִלְכוֹת כְּלֵי הַמִּקְדָּשׁ (דין יט) שֶׁכָּל מִדּוֹת הַיָּבֵשׁ נִתְקַדְּשׁוּ, וְאִם כֵּן אֵיךְ מוֹצִיאִים אוֹתָם לַחוּץ, דְּמִגַּנְיָא מִלְּתָא, וּכְמוֹ שֶׁכָּתְבוּ הַתּוֹסָפוֹת (מנחות צה ע"ב ד"ה לישתו), אוֹ מִשּׁוּם פִּסּוּל יוֹצֵא, וּכְמוֹ שֶׁפֵּרֵשׁ רַשִׁ"י (שם ד"ה נתקדשו). אֶלָּא וַדַּאי שֶׁהַמְּדִידָה הָיְתָה בַּחוּץ, וְאֵין הָעִשָּׂרוֹן מְקַדֵּשׁ, דְּאֵין כְּלֵי שָׁרֵת מְקַדְּשִׁים אֶלָּא בִּפְנִים תּוֹךְ הָעֲזָרָה. וְכֵן כָּל מַעֲשֵׂיהֶם הָיוּ בַּחוּץ, דְּהַיְנוּ לִישָׁה וַעֲרִיכָה, וּמִשּׁוּם הָכֵי אֵינָם דּוֹחִים אֶת הַשַּׁבָּת, שֶׁאֵינָם נִפְסָלִים בְּלִינָה. וְרַבִּי יְהוּדָה לֹא דָרַשׁ 'הוּא', וסְבִירָא לֵהּ דְּכָל מַעֲשֵׂיהֶם בִּפְנִים, וְאִם כֵּן גַּם הַמְּדִידָה הָיְתָה בִּפְנִים, וְנִתְקַדֵּשׁ בַּכְּלִי, דְּהַיְנוּ הָעִשָּׂרוֹן. וָעוֹד, שֶׁגַּם הַכְּלִי שֶׁהָיוּ לָשִׁים בּוֹ הָיָה מִכְּלֵי שָׁרֵת וּמְקַדֵּשׁ, וּכְמוֹ שֶׁהִכְרִיחַ זֶה מָרָן בְּפֶרֶק שְׁלשָׁה עָשָׂר מֵהִלְכוֹת מַעֲשֵׂה הַקָּרְבָּנוֹת (דין ה), יְעֻיַּן שָׁם. וְכֵיוָן שֶׁנִּתְקַדֵּשׁ בִּפְנִים פְּשִׁיטָא שֶׁדּוֹחֶה אֶת הַשַּׁבָּת, דְּאִי לָא — אִפְּסִל בְּלִינָה, וּכְמוֹ שֶׁכָּתַבְנוּ. הַכְּלָל הָעוֹלֶה, דְּמָאן דְּאִית לֵהּ דְּאֵין מַעֲשֵׂה לֶחֶם הַפָּנִים דּוֹחֶה אֶת הַשַּׁבָּת דָּרַשׁ 'הוּא', וּמָאן דְּאִית לֵהּ דְּמַעֲשֶׂה דְלֶחֶם הַפָּנִים דּוֹחֶה אֶת הַשַּׁבָּת לָא דָרֵשׁ 'הוּא'.
<b>וּבָזֶה</b> נָבוֹא לְכַוָּנַת הַמַּאֲמָר. דְּדָוִד הַמֶּלֶךְ כָּל מְגַמָּתוֹ לֹא הָיְתָה כִּי אִם לִשְׁאֹל בְּאוּרִים וְתֻמִּים לֵידַע אֶת הַדֶּרֶךְ אֲשֶׁר יֵלֵךְ בָּהּ, לְפִי שֶׁהָיָה נִרְדָּף מִפְּנֵי שָׁאוּל. וְדָוִד חָשַׁשׁ אוּלַי אֲחִימֶלֶךְ לֹא יִשָּׁאֵל לוֹ בָּאוּרִים, דְּאֶפְשָׁר דְּאָזֵל בְּשִׁיטַת דּוֹאֵג דְּלָא דָרֵשׁ 'הוּא', וְאִם כֵּן לֵית לָן קְרָא לְרַבּוֹת מִי שֶׁצֹּרֶךְ הַצִּבּוּר בּוֹ שֶׁיִּהְיֶה נִשְׁאָל בָּאוּרִים; וְאַף אִם יֹאמַר דָּוִד בִּשְׁעַת מַעֲשֶׂה שֶׁכָּךְ הוּא הַדִּין דְּדָרְשִׁינַן 'הוּא' וְאִם כֵּן נִשְׁאָלִין לְמִי שֶׁצֹּרֶךְ הַצִּבּוּר בּוֹ, אֶפְשָׁר שֶׁלֹּא יִשְׁמַע אֵלָיו אֲחִימֶלֶךְ וְיֹאמַר דְּלָא דָרְשִׁינַן 'הוּא', שֶׁהֲרֵי דָוִד הַמֶּלֶךְ נוֹגֵעַ בַּדָּבָר הָיָה בְּהַךְ מִלְּתָא לוֹמַר דְּדָרְשִׁינַן 'הוּא' וּמְרַבִּינַן לְמִי שֶׁצֹּרֶךְ הַצִּבּוּר בּוֹ לִשְׁאֵלַת אוּרִים וְתֻמִּים, וְקַיְמָא לָן דְּכָל תַּלְמִיד חָכָם שֶׁנּוֹגֵעַ בַּדָּבָר וְאָמַר הֲלָכָה, אִם בִּשְׁעַת מַעֲשֶׂה אֲמָרָהּ — אֵין שׁוֹמְעִין לוֹ, וּכְמוֹ שֶׁכָּתַבְנוּ לְעֵיל. וּלְפִיכָךְ, כְּשֶׁרָאָה דָוִד אֶת אֲחִימֶלֶךְ שֶׁהָיָה עוֹשֶׂה לֶחֶם הַפָּנִים בְּשַׁבָּת, לְפִי שֶׁהָיָה סָבוּר דְּמַעֲשֵׂה לֶחֶם הַפָּנִים דּוֹחֶה אֶת הַשַּׁבָּת, וְעַל כָּרְחִין טַעְמוֹ הוּא דִּסְבִירָא לֵהּ דְּכָל מַעֲשֵׂה לֶחֶם הַפָּנִים אַף לִישָׁתוֹ וַעֲרִיכָתוֹ הָיָה בִּפְנִים, דְּלֹא דָּרַשׁ 'הוּא', וְכִסְבָרַת רַבִּי יְהוּדָה, וּמִשּׁוּם הָכֵי הֲוָה סְבִירָא לֵהּ שֶׁדּוֹחֶה אֶת הַשַּׁבָּת, דְּמֵאַחַר שֶׁנִּתְקַדֵּשׁ בִּכְלִי שָׁרֵת אִי עֲבֵד לְהוּ מֵעֶרֶב שַׁבָּת אִפְּסִל בְּלִינָה. אָמַר לוֹ דָּוִד: עֲרִיכָתוֹ בְּשַׁבָּת וְאֵין מַעֲשֵׂהוּ בְּשַׁבָּת. וְהַטַּעַם, מִשּׁוּם דְּדָרְשִׁינַן 'הוּא' וְאָמְרִינַן דְּלִישָׁתוֹ וַעֲרִיכָתוֹ הָיָה בַּחוּץ, וְלֹא נִתְקַדֵּשׁ בָּעִשָּׂרוֹן מִשּׁוּם שֶׁאֵין כְּלֵי שָׁרֵת מְקַדְּשִׁים אֶלָּא בָּעֲזָרָה, וּמִשּׁוּם הָכֵי אֵינוֹ דוֹחֶה אֶת הַשַּׁבָּת. וּכְשֶׁאָמַר לוֹ אֲחִימֶלֶךְ: כָּךְ לִמְּדָנוּ דוֹאֵג דְּמַעֲשֶׂה דְלֶחֶם הַפָּנִים דּוֹחֶה אֶת הַשַּׁבָּת, וְדוֹאֵג אָזֵל לְשִׁיטָתֵהּ דְּלָא דָרֵשׁ 'הוּא' וּכְמוֹ שֶׁכָּתַבְנוּ לְמַעְלָה, וְכֵיוָן דְּלָא דָרֵשׁ 'הוּא' נִמְצָא דְכָל מַעֲשֶׂה דְלֶחֶם הַפָּנִים הָיָה בִּפְנִים, ומִשּׁוּם הָכֵי אִית לֵהּ שֶׁדּוֹחֶה אֶת הַשַּׁבָּת, דְּאִי לָא — אִפְּסִל בְּלִינָה. אָז אָמַר לוֹ דָוִד: כָּךְ מְקֻבְּלַנִי, שֶׁאֵין מַעֲשֶׂה דְלֶחֶם הַפָּנִים דּוֹחֶה אֶת הַשַּׁבָּת. וְהַטַּעַם, מִשּׁוּם דְּדָרְשִׁינַן 'הוּא', וְכָל מַעֲשֶׂה דְלֶחֶם הַפָּנִים הָיָה בַּחוּץ. וְאִם כֵּן, כְּשֶׁבָּא אַחַר כָּךְ לִשְׁאֹל בָּאוּרִים, הֻכְרַח אֲחִימֶלֶךְ לִשְׁאֹל לוֹ, לְפִי שֶׁכְּבָר הוֹרָה דָוִד הֲלָכָה לְמַעֲשֶׂה בְּמִלְּתָא שֶׁאֵינוֹ נוֹגֵעַ בַּדָּבָר דְּדָרְשִׁינַן 'הוּא', וְאִם כֵּן, כֵּיוָן דְּדָרְשִׁינַן 'הוּא', עַל כָּרְחִין מְרַבִּינַן דְּנִשְׁאָלִין לְמִי שֶׁצֹּרֶךְ הַצִּבּוּר בּוֹ, וּכְמוֹ שֶׁכָּתַבְנוּ. בְּאֹפֶן שֶׁכּל מְגַמָּתוֹ שֶׁל דָּוִד בְּוִכּוּחַ זֶה לֹא הָיָה כִּי אִם לְתַכְלִית זֶה לְהִשָּׁאֵל בְּאוּרִים וְתֻמִּים.
<b>וְעִם</b> זֶה יוּבַן מַאֲמַר הַכָּתוּב (ש"א כב, יג): "וַיֹּאמֶר אֵלָיו שָׁאוּל לָמָּה קְשַׁרְתֶּם עָלַי אַתָּה וּבֶן יִשָׁי, בְּתִתְּךָ לוֹ לֶחֶם וְחֶרֶב וְשָׁאוֹל לוֹ בֵּאלֹהִים". עַד כָּאן. וְיֵשׁ לְדַקְדֵּק, דְּבִשְׁלָמָא קֻשְׁיַת 'וְשָׁאוֹל לוֹ בֵּאלֹהִים' נִיחָא, דְּהַיְנוּ עָשִׂיתָ אוֹתוֹ מֶלֶךְ, דְּהוּא סְבִירָא לֵהּ דְּאֵין נִשְׁאָלִין כִּי אִם לְמֶלֶךְ. וְגַם קֻשְׁיַת נְתִינַת הַחֶרֶב נִיחָא, דְּאֶפְשָׁר שֶׁקֻּשְׁיָתוֹ הָיְתָה לְפִי שֶׁהָיְתָה חֶרֶב גָּלְיַת שֶׁהָיְתָה בְּאֹהֶל מוֹעֵד, כְּדִכְתִיב (שם כא, י): "הִנֵּה הִיא לוּטָה בַשִּׂמְלָה אַחֲרֵי הָאֵפוֹד", וְכָתְבוּ הַמְפָרְשִׁים שֶׁהִנִּיחוּ אוֹתָהּ בָּאֹהֶל לְזִכְרוֹן הַנֵּס, וְאֶפְשָׁר שֶׁהֶאֱשִׁימוֹ לָמָּה נָתַן אוֹתָהּ לְדָוִד, מֵאַחַר שֶׁהוּא הָיָה רוֹצֶה שֶׁתִּהְיֶה שָׁם לְעוֹלָם לְזִכְרוֹן הַנֵּס. וְאֶפְשָׁר גַּם כֵּן שֶׁחָשַׁשׁ שָׁאוּל שֶׁדָּוִד רָצָה לָקַחַת זֹאת הַחֶרֶב לְהִתְפָּאֵר בָּהּ, כְּלוֹמַר, שֶׁעָשָׂה הַתְּשׁוּעָה הַגְּדוֹלָה בְּיִשְׂרָאֵל שֶׁהָרַג אֶת גָּלְיַת, וּבִשְׁבִיל זֶה לוֹ תֵּאוֹת הַמְּלוּכָה. אַךְ בַּמֶּה שֶׁהֶאֱשִׁימוֹ בַּמֶּה שֶׁנָּתַן לוֹ לֶחֶם לֹא יָדַעְתִּי מַאי קַשְׁיָא לוֹ, וְכִי מִשּׁוּם דְּדָוִד הָיָה מוֹרֵד בַּמַּלְכוּת וְהָיָה מְסֻכָּן, שֶׁאֲחָזוֹ בֻּלְמוּס וְכִדְאִיתָא בַּגְּמָרָא, יַנִּיחוּהוּ לָמוּת בְּרָעָב?! זוֹ לֹא שָׁמַעְנוּ. דְּאַף שֶׁרְשׁוּת לַמֶּלֶךְ לַהֲרֹג לְמִי שֶׁמָּרַד בּוֹ, פְּשִׁיטָא שֶׁאֵין רְשׁוּת לְאַחֵר לְהָרְגוֹ, מֵאַחַר דְּקַיְמָא לָן שֶׁאִם רָצָה הַמֶּלֶךְ שֶׁלֹּא לְהָרְגוֹ — הָרְשׁוּת בְּיָדוֹ, וְכִדְכָתַב הָרַמְבַּ"ם זַ"ל בְּהִלְכוֹת מְלָכִים (פרק ג, דין ח).
<b>וּמֵעוֹלָם</b> תָּמַהְנוּ עַל מַאֲמָרָם זַ"ל בְּסוֹף פֶּרֶק נִגְמַר הַדִּין (סנהדרין מט ע"א), דְּאַתְיֵהּ לְיוֹאָב וְדַיְנֵהּ וְכוּ', אֲמַר לֵהּ: נֵיזִיל אַבְנֵר, אַמַּאי קְטַלְתֵּהּ לַעֲמָשָׂא? אֲמַר לֵהּ: עֲמָשָׂא מוֹרֵד בַּמַּלְכוּת הֲוָה, דִּכְתִיב (ש"ב כ, ד): "וַיֹּאמֶר הַמֶּלֶךְ לַעֲמָשָׂא הַזְעֶק לִי אֶת אִישׁ יְהוּדָה שְׁלשֶׁת יָמִים" וְגוֹמֵר, וּכְתִיב (שם שם, ה): "וַיֵּלֶךְ עֲמָשָׂא לְהַזְעִיק אֶת יְהוּדָה וַיּוֹחֶר מִן הַמּוֹעֵד" וְגוֹמֵר. דְּמַה טַּעֲנָה הִיא זוֹ? דְּהֵן לוּ יְהִי דַעֲמָשָׂא הָיָה מוֹרֵד בַּמַּלְכוּת, מִכָּל מָקוֹם מִי הִתִּיר לוֹ לְיוֹאָב לְהָרְגוֹ? שֶׁהֲרֵי שֶׁלֹּא בִּרְשׁוּת דָּוִד הֲרָגוֹ, וּכְדִכְתִיב (מ"א ב, ה): "וְגַם אַתָּה יָדַעְתָּ אֵת אֲשֶׁר עָשָׂה לִי יוֹאָב בֶּן צְרוּיָה אֲשֶׁר עָשָׂה לִשְׁנֵי שָׂרֵי צִבְאוֹת יִשְׂרָאֵל לְאַבְנֵר בֶּן נֵר וְלַעֲמָשָׂא בֶן יֶתֶר" וְגוֹמֵר. הֲרֵי שֶׁהֲרִיגַת עֲמָשָׂא הָיְתָה שֶׁלֹּא בִּרְשׁוּת דָּוִד, וְאִם כֵּן מַה הִתְנַצֵּל יוֹאָב בַּהֲרִיגַת עֲמָשָׂא בְּאָמְרוֹ שֶׁהָיָה מוֹרֵד בַּמַּלְכוּת? וְלֹא דַי לָנוּ זֶה הַצַּעַר, אֶלָּא דְבַגְּמָרָא אָמְרִינַן שֶׁהֵשִׁיבוּ לְיוֹאָב דַּעֲמָשָׂא לֹא הָיָה מוֹרֵד בַּמַּלְכוּת, מִשּׁוּם דְּאַכִּין וְרַקִּין דָּרַשׁ וְכוּ'. דְּמַה לָּהֶם בְּטַעֲנָה זוֹ? דְּהֵן לוּ יְהִי דַעֲמָשָׂא טָעָה בַּדִּין וְהָיָה מוֹרֵד בַּמַּלְכוּת, מִי הִתִּיר לוֹ לְיוֹאָב לְהִתְעַבֵּר עַל רִיב לֹא לוֹ וְלַהֲרֹג אֶת עֲמָשָׂא? וְיֵשׁ בָּזֶה אֲרִיכוּת דְּבָרִים, אַךְ הַדִּין דִּין אֱמֶת, שֶׁאַף מִי שֶׁהוּא מוֹרֵד בַּמַּלְכוּת לֹא הֻתַּר לְשׁוּם אָדָם לְהָרְגוֹ. וְאִם כֵּן חָזַרְנוּ לְמַה שֶּׁדִּקְדַּקְנוּ, דְּמֶה הָיָה זֶה הָאָשָׁם שֶׁהֶאֱשִׁימוֹ שָׁאוּל לַאֲחִימֶלֶךְ בַּמֶּה שֶׁנָּתַן לֶחֶם לְדָוִד, מֵאַחַר שֶׁהָיָה דָּוִד מְסֻכָּן שֶׁאֲחָזוֹ בֻּלְמוּס.
<b>אַךְ</b> נִרְאֶה דְּזֶה יוּבַן עִם מַאי דִּתְנַן בְּפֶרֶק שֵׁנִי דִמְעִילָה (ט ע"א): לֶחֶם הַפָּנִים מוֹעֲלִין בּוֹ מִשֶּׁהֻקְדַּשׁ. קָרַם בַּתַּנּוּר — הֻכְשַׁר לִפָּסֵל בִּטְבוּל יוֹם וּבִמְחֻסַּר כִּפּוּרִים וּלְהַסְדִּירוֹ עַל גַּבֵּי הַשֻּׁלְחָן. וְגַבֵּי שְׁאָר מְנָחוֹת תְּנַן (שם): הַמְּנָחוֹת מוֹעֲלִין בָּהֶן מִשֶּׁהֻקְדְּשׁוּ. קָדְשׁוּ בַּכְּלִי — הֻכְשְׁרוּ לִפָּסֵל בִּטְבוּל יוֹם וּבִמְחֻסַּר כִּפּוּרִים. עַד כָּאן. וְהַטַּעַם שֶׁיֵּשׁ חִלּוּק בֵּין מְנָחוֹת לְלֶחֶם הַפָּנִים, דְּגַבֵּי מְנָחוֹת מִשֶּׁקָּדְשׁוּ בַּכְּלִי הֻכְשְׁרוּ לִפָּסֵל בִּטְבוּל יוֹם וּבִמְחֻסַּר כִּפּוּרִים, וְאִלּוּ לֶחֶם הַפָּנִים לֹא הֻכְשַׁר לִפָּסֵל בִּטְבוּל יוֹם וּבִמְחֻסַּר כִּפּוּרִים אֶלָּא מִקְּרִימַת הַפָּנִים וְאֵילָךְ, הוּא הַדָּבָר אֲשֶׁר דִּבַּרְנוּ, דְּלֶחֶם הַפָּנִים דְּנַעֲשֶׂה בַּחוּץ אֵינוֹ מִתְקַדֵּשׁ בַּכְּלִי, לְפִי שֶׁאֵין כְּלֵי שָׁרֵת מְקַדְּשִׁין כִּי אִם בָּעֲזָרָה; אֲבָל הַמְּנָחוֹת שֶׁכָּל מַעֲשֵׂיהֶן הֵם בִּפְנִים, וּכְמוֹ שֶׁפָּסַק הָרַמְבַּ"ם זַ"ל (פי"ב מהלכות מעשה הקרבנות דין כג), כֵּיוָן שֶׁקָּדְשׁוּ בַּכְּלִי נִתְקַדְּשׁוּ. וּכְבָר נִתְבָּאֵר לְמַעְלָה, שֶׁהַטַּעַם דְּמַעֲשֵׂה לֶחֶם הַפָּנִים בַּחוּץ הַיְנוּ מִשּׁוּם דְּדָרְשִׁינַן 'הוּא'.
<b>עוֹד</b> נַקְדִּים מַה שֶּׁכָּתְבוּ הַתּוֹסָפוֹת בְּרֵישׁ פֶּרֶק שֵׁנִי דִמְעִילָה (ח ע"א ד"ה לשחוט עליהן הזבח) עֲלַהּ דְּמַתְנִיתִין דִּשְׁתֵּי הַלֶּחֶם כְּשֶׁקָּרְמוּ פְּנֵיהֶם בַּתַּנּוּר שֶׁשּׁוֹחֲטִין עֲלֵיהֶם הַכְּבָשִׂים, דְּהַטַּעַם שֶׁאֵין שׁוֹחֲטִין הַזֶּבַח קֹדֶם קְרִימַת הַפָּנִים הוּא מִשּׁוּם דְּגַבֵּי שְׁחִיטַת הַזֶּבַח כְּתִיב 'לֶחֶם' (ויקרא כג, יח), וְאֵין קָרוּי לֶחֶם אֶלָּא אִם כֵּן קָרְמוּ פָּנָיו. לָמַדְנוּ מִדִּבְרֵיהֶם, דְּלֶחֶם אֵינוֹ נִקְרָא קֹדֶם קְרִימַת הַפָּנִים.
<b>וְהִנֵּה</b> דָבָר יָדוּעַ, שֶׁזֶּה שֶׁנָּתַן אֲחִימֶלֶךְ לְדָוִד מִלֶּחֶם הַפָּנִים הוּא לְפִי שֶׁהָיָה מְסֻכָּן, שֶׁאֲחָזוֹ בֻּלְמוּס, וְכִדְאִיתָא בַּגְּמָרָא. וַהֲלָכָה רוֹוַחַת הִיא, דְּאַף מִי שֶׁהוּא מְסֻכָּן, דְּמַאֲכִילִין אוֹתוֹ כָּל אִסּוּרִים שֶׁבַּתּוֹרָה, מִכָּל מָקוֹם מַאֲכִילִין אוֹתוֹ הַקַּל הַקַּל תְּחִלָּה, וְכִדְאִיתָא בָּאַחֲרוֹן דְּיוֹמָא (פג ע"א). וּמִטַּעַם זֶה כָּתַב רַדָּ"ק, דְּמַה שֶּׁלֹּא נָתַן אֲחִימֶלֶךְ לְדָוִד תְּרוּמָה הוּא לְפִי שֶׁאִסּוּר תְּרוּמָה חֲמִיר מֵאִסּוּר לֶחֶם הַפָּנִים, דִּתְרוּמָה הִיא בְּמִיתָה בִּידֵי שָׁמַיִם, וְלֶחֶם הַפָּנִים הוּא בְּלָאו. וּכְבָר הֶאֱרַכְנוּ בָּזֶה בְּדֶרֶךְ הַחַיִּים (דרוש יט).
<b>וּבָזֶה</b> נָבוֹא לְכַוָּנַת הַכָּתוּב. וְהִנֵּה כְּפִי אַגָּדַת שְׁמוּאֵל שֶׁכָּתַבְנוּ לְעֵיל מוּכָח דְּדָוִד אַשְׁכְּחֵהּ לַאֲחִימֶלֶךְ בִּשְׁעַת עֲשִׂיַּת לֶחֶם הַפָּנִים. וּכְבָר בַּגְּמָרָא צִדְּדוּ זֶה, דְּאָמְרוּ (מנחות צה ע"ב), דִּלְרַבִּי יְהוּדָה בְּחֹל אַשְׁכְּחֵהּ בִּשְׁעַת אֲפִיָּה, וּלְרַבִּי שִׁמְעוֹן בְּשַׁבָּת אַשְׁכְּחֵהּ בִּשְׁעַת אֲפִיָּה. וְאַף שֶׁבַּגְּמָרָא דָחוּ זֶה וְאָמְרוּ: וּמִי מָצֵית אָמְרַת דְּבִשְׁעַת אֲפִיָּה אַשְׁכְּחֵהּ, וְהָכְתִיב (ש"א כא, ז): "וַיִּתֶּן לוֹ הַכֹּהֵן קֹדֶשׁ, כִּי לֹא הָיָה שָׁם לֶחֶם כִּי אִם לֶחֶם הַפָּנִים הַמּוּסָרִים מִלִּפְנֵי יְיָ", מִכָּל מָקוֹם אַגָּדַת שְׁמוּאֵל פְּלִיג אַתַּלְמוּדָא דִידַן וּסְבִירָא לֵהּ דִּבְשַׁבָּת אַשְׁכְּחֵהּ בִּשְׁעַת אֲפִיָּה. וּלְקֻשְׁיַת הַגְּמָרָא יֵשׁ לוֹמַר, דִּלְעוֹלָם בִּשְׁעַת אֲפִיָּה אַשְׁכְּחֵהּ, וְהִמְתִּין מְעַט עַד שֶׁנֶּאֱפָה וְסִדְּרוּהוּ עַל הַשֻּׁלְחָן וְסִלְּקוּ הַלֶּחֶם שֶׁהָיָה שָׁם וְנָתַן לְדָוִד מִלֶּחֶם הַפָּנִים הַמּוּסָרִים. וְאֶפְשָׁר שֶׁעִקַּר קֻשְׁיַת הַגְּמָרָא אֵינָהּ אֶלָּא אַלִּבָּא דְמָאן דְּאָמַר דִּבְחֹל אַשְׁכְּחֵהּ דָּוִד בִּשְׁעַת אֲפִיָּה, דְּלָזֶה הִקְשׁוּ דְּאֵיךְ יִתָּכֵן זֶה, וְהָכְתִיב "כִּי אִם לֶחֶם הַפָּנִים הַמּוּסָרִים מִלִּפְנֵי יְיָ", וְזֶה לֹא יִתָּכֵן בַּחֹל וְכַמְבֹאָר; אַךְ לְמָאן דְּאָמַר דִּבְשַׁבָּת אַשְׁכְּחֵהּ בִּשְׁעַת אֲפִיָּה יֵשׁ לְיַשֵּׁב כְּמוֹ שֶׁכָּתַבְנוּ.
<b>וְהִנֵּה</b> מִדִּתְנַן דְּמִשֶּׁקָּרְמוּ פָּנָיו בַּתַּנּוּר הֻכְשַׁר לִפָּסֵל בִּטְבוּל יוֹם וּבִמְחֻסַּר כִּפּוּרִים מוּכָח, דְּיוֹתֵר קְדֻשָּׁה יֵשׁ מִשֶּׁקָּרְמוּ פָּנָיו מִקֹּדֶם שֶׁקָּרְמוּ פָּנָיו, שֶׁהֲרֵי קֹדֶם שֶׁקָּרְמוּ פָּנָיו אֵין לוֹ דִין קָדְשֵׁי מִקְדָּשׁ שֶׁיִּהְיֶה הָרְבִיעִי פּוֹסֵל אוֹתוֹ, וּכְמוֹ שֶׁכָּתַב הָרַמְבַּ"ם (פי"א מהלכות אבות הטומאה דין יג), אַךְ קֹדֶם שֶׁקָּרְמוּ פָּנָיו אֵין לוֹ דִין קָדְשֵׁי מִקְדָּשׁ כִּי אִם דִּין קָדְשֵׁי בֶּדֶק הַבַּיִת וְכַמְבֹאָר. וּבָזֶה יוּבַן הַפָּסוּק "לָמָּה קְשַׁרְתֶּם עָלַי בְּתִתְּךָ לוֹ לֶחֶם". וּכְבָר לִמְּדוּנוּ רַבּוֹתֵינוּ בַּעֲלֵי הַתּוֹסָפוֹת, דִּסְתַם לֶחֶם הוּא שֶׁקָּרְמוּ פָּנָיו בַּתַּנּוּר. וְלָזֶה הִקְשָׁה שָׁאוּל לַאֲחִימֶלֶךְ, דִּנְהִי דְדָוִד הָיָה מְסֻכָּן, מִכָּל מָקוֹם הָא קַיְמָא לָן דְּלִמְסֻכָּן מַאֲכִילִין אוֹתוֹ הַקַּל הַקַּל תְּחִלָּה, וְאִם כֵּן דְּבִשְׁעַת אֲפִיָּה אַשְׁכְּחֵהּ דָּוִד לַאֲחִימֶלֶךְ, הָיָה לוֹ לַאֲחִימֶלֶךְ לִתֵּן לְדָוִד מֵהַלֶּחֶם שֶׁלֹּא קָרְמוּ פָּנָיו בַּתַּנּוּר, שֶׁאֵין בּוֹ כָּל כָּךְ קְדֻשָּׁה, שֶׁהֲרֵי אֵינוֹ נִפְסָל בִּטְבוּל יוֹם וּבִמְחֻסַּר כִּפּוּרִים.
<b>וְהִנֵּה</b> לָזֶה הָיָה אֶפְשָׁר לוֹ לַאֲחִימֶלֶךְ לְתָרֵץ, דִּלְדִידֵהּ אֵין חִלּוּק בֵּין קֹדֶם שֶׁקָּרְמוּ פָּנָיו בַּתַּנּוּר בֵּין לְאַחַר שֶׁקָּרְמוּ פָּנָיו בַּתַּנּוּר, מִשּׁוּם דְּאִית לֵהּ דְּכָל מַעֲשֶׂה דְלֶחֶם הַפָּנִים הָיָה בִּפְנִים, וְאִם כֵּן כְּבָר נִתְקַדֵּשׁ בִּכְלִי שָׁרֵת, וְהָוֵי לֵהּ כִּשְׁאָר הַמְּנָחוֹת דְּקַיְמָא לָן דְּמִשֶּׁנִּתְקַדְּשׁוּ בַּכְּלִי הֻכְשְׁרוּ לִפָּסֵל בִּטְבוּל יוֹם וּבִמְחֻסַּר כִּפּוּרִים. וְאִם כֵּן, עַל כָּרְחִין סְבִירָא לֵהּ לַאֲחִימֶלֶךְ דְּלָא דָרְשִׁינַן 'הוּא'; דְּאִי דָרְשִׁינַן 'הוּא', אָמְרִינַן דְּדַוְקָא אֲפִיָּתוֹ הוּא בְּמָקוֹם קָדוֹשׁ אַךְ לִישָׁתוֹ וַעֲרִיכָתוֹ הָוְיָא בַּחוּץ, וּכְלֵי שָׁרֵת אֵינָם מְקַדְּשִׁים בַּחוּץ כִּי אִם בִּפְנִים בָּעֲזָרָה. וְכֵיוָן דְּלָא דָרֵשׁ 'הוּא', אִם כֵּן תִּקְשֵׁי אַמַּאי שָׁאַל לוֹ בֵּאלֹהִים? דְּעַל כָּרְחִין מַה שֶּׁשָּׁאַל לוֹ בֵּאלֹהִים הוּא מִשּׁוּם דְּאִית לֵהּ דְּדָוִד חֲשִׁיב מֶלֶךְ כֵּיוָן שֶׁכְּבָר נִמְשַׁח עַל יְדֵי שְׁמוּאֵל, אַף שֶׁשָּׁאוּל עֲדַיִן קַיָּם. דְּלֵיכָּא לְמֵימַר דִּלְעוֹלָם סְבִירָא לֵהּ דְּדָוִד אֵין לוֹ דִין מֶלֶךְ, וּמַה שֶּׁשָּׁאַל לוֹ בֵּאלֹהִים הוּא מִשּׁוּם דִּסְבִירָא לֵהּ דְּנִשְׁאָלִין לְמִי שֶׁצֹּרֶךְ הַצִּבּוּר בּוֹ, דְּהָא מְנָא לֵהּ? דְּכֵיוָן דַּאֲחִימֶלֶךְ לָא דָרֵשׁ 'הוּא', אָמְרִינַן דִּ'וְכָל יִשְׂרָאֵל אִתּוֹ' אֲתָא לְרַבּוֹת סְתַם מֶלֶךְ, וּכְמוֹ שֶׁכָּתַבְנוּ לְעֵיל.
<b>כְּלָלָן</b> שֶׁל דְּבָרִים, דְּמִכֹּחַ לֹא יִמָּנַע בָּא שָׁאוּל בְּטַעֲנָתוֹ עִם אֲחִימֶלֶךְ. וְעִקַּר טַעֲנָתוֹ הִיא בַּמֶּה שֶׁשָּׁאַל לוֹ בֵּאלֹהִים, שֶׁעֲשָׂאוֹ מֶלֶךְ, וּכְמוֹ שֶׁדָּרְשׁוּ רַבּוֹתֵינוּ זַ"ל. אֶלָּא שֶׁאֶפְשָׁר לוֹ לַאֲחִימֶלֶךְ לִטְעֹן שֶׁהוּא לֹא עֲשָׂאוֹ מֶלֶךְ, וּמַה שֶּׁשָּׁאַל לוֹ בֵּאלֹהִים הוּא מִשּׁוּם דִּסְבִירָא לֵהּ דְּנִשְׁאָלִין לְמִי שֶׁצֹּרֶךְ הַצִּבּוּר בּוֹ, לָזֶה הִקְדִּים לוֹ לוֹמַר: לָמָּה נָתַתָּ לוֹ לֶחֶם, דְּהַיְנוּ שֶׁקָּרְמוּ פָּנָיו בַּתַּנּוּר, עַל כָּרְחָךְ לוֹמַר דְּלָא דָרְשַׁת 'הוּא', וְאֵין בֵּין קֹדֶם שֶׁקָּרְמוּ פָּנָיו בַּתַּנּוּר לְאַחַר שֶׁקָּרְמוּ פָּנָיו בַּתַּנּוּר; וְאִם כֵּן עַל כָּרְחָךְ לוֹמַר דְּמַה שֶּׁשָּׁאַלְתָּ לוֹ בֵּאלֹהִים הוּא מִשּׁוּם דִּסְבִירָא לָךְ דְּיֵשׁ לוֹ דִין מֶלֶךְ, וְאִם כֵּן הוּא חַיָּב מִיתָה מִשּׁוּם מוֹרֵד בַּמַּלְכוּת.
<b>הַכְּלָל</b> הָעוֹלֶה הוּא, דְּדוֹאֵג לָא הֲוָה דָרֵשׁ 'הוּא', וּמִשּׁוּם הָכֵי הֲוָה סְבִירָא לֵהּ דְּאֵין נִשְׁאָלִין לְמִי שֶׁצֹּרֶךְ הַצִּבּוּר בּוֹ, וְנִמְשַׁךְ לוֹ גַם כֵּן מִזֶּה דְּמַעֲשֶׂה דְלֶחֶם הַפָּנִים דּוֹחֶה אֶת הַשַּׁבָּת. אַךְ אַבְנֵר וַעֲמָשָׂא וְהַסַּנְהֶדְרִין סְבִירִי לְהוּ דְּדָרְשִׁינַן 'הוּא', וּמִשּׁוּם הָכֵי סְבִירִי לְהוּ דְּנִשְׁאָלִין לְמִי שֶׁצֹּרֶךְ הַצִּבּוּר בּוֹ, וּכְמוֹ שֶׁכָּתַבְנוּ.
<b>וְהִנֵּה</b> בְּפֶרֶק שֵׁנִי דְקִדּוּשִׁין (מג ע"א) אָמְרִינַן, דִּבְכָל הַתּוֹרָה כֻּלָּהּ אֵין שָׁלִיחַ לִדְבַר עֲבֵרָה, מִשּׁוּם דְּגַלִּי קְרָא בִּמְעִילָה וּטְבִיחָה וּמְכִירָה דְּיֵשׁ שָׁלִיחַ לִדְבַר עֲבֵרָה, וְאִם כֵּן הָווּ שְׁנֵי כְּתוּבִים הַבָּאִים כְּאֶחָד, דְּקַיְמָא לָן דְּאֵין מְלַמְּדִים. וְהִקְשׁוּ בַּגְּמָרָא: לְמָאן דְּאָמַר שְׁנֵי כְּתוּבִים הַבָּאִים כְּאֶחָד מְלַמְּדִים, נֵילַף מִמְּעִילָה וּטְבִיחָה וּמְכִירָה לְכָל הַתּוֹרָה כֻּלָּהּ דְּיֵשׁ שָׁלִיחַ לִדְבַר עֲבֵרָה? וְתֵרְצוּ: גַּלִּי רַחֲמָנָא בִּשְׁחוּטֵי חוּץ (ויקרא יז, ד): "דָּם יֵחָשֵׁב לָאִישׁ הַהוּא דָּם שָׁפָךְ" — הוּא וְלֹא שׁוֹלְחָיו. וְהִקְשׁוּ: אַשְׁכְּחַן גַּבֵּי שְׁחוּטֵי חוּץ דְּאֵין שָׁלִיחַ לִדְבַר עֲבֵרָה, בְּכָל הַתּוֹרָה כֻּלָּהּ מְנָא לָן? וְכִי תֵּימָא דְּיָלֵף מִשְּׁחוּטֵי חוּץ, אַדְּיָלֵף מִשְּׁחוּטֵי חוּץ נֵילַף מִמְּעִילָה וּטְבִיחָה וּמְכִירָה? וְתֵרְצוּ: הֲדַר כְּתַב רַחֲמָנָא (שם): "וְנִכְרַת הָאִישׁ הַהוּא"; אִם אֵינוֹ עִנְיָן לְגוּפוֹ, תְּנֵהוּ עִנְיָן לְכָל הַתּוֹרָה כֻּלָּהּ דְּהוּא וְלֹא שׁוֹלְחָיו, דְּאֵין שָׁלִיחַ לִדְבַר עֲבֵרָה. וְאָמְרִינַן תּוּ הָתָם: הָאוֹמֵר לַחֲבֵרוֹ צֵא וַהֲרֹג אֶת הַנֶּפֶשׁ — הוּא חַיָּב וְשׁוֹלְחוֹ פָּטוּר. שַׁמַּאי הַזָּקֵן אוֹמֵר מִשּׁוּם חַגַּי הַנָּבִיא: שׁוֹלְחוֹ חַיָּב, שֶׁנֶּאֱמַר (ש"ב יב, ט): "וְאֹתוֹ הָרַגְתָּ בְּחֶרֶב בְּנֵי עַמּוֹן". עַד כָּאן. וְאָמְרִינַן, דְּטַעְמֵהּ דְּשַׁמַּאי הוּא מִשּׁוּם דְּלָא דָרֵשׁ 'הוּא', וְאִית לֵהּ דִּשְׁנֵי כְּתוּבִים הַבָּאִים כְּאֶחָד מְלַמְּדִין, וְגָמְרִינַן מִמְּעִילָה וּטְבִיחָה וּמְכִירָה לְכָל הַתּוֹרָה כֻּלָּהּ דְּיֵשׁ שָׁלִיחַ לִדְבַר עֲבֵרָה. נִמְצָא דְּמָאן דְּדָרֵשׁ 'הוּא' עַל כָּרְחִין אִית לֵהּ דִּבְכָל הַתּוֹרָה כֻּלָּהּ אֵין שָׁלִיחַ לִדְבַר עֲבֵרָה, דִּלְהָכֵי הֲדַר כְּתַב רַחֲמָנָא "וְנִכְרַת הָאִישׁ הַהוּא" לְמַעֵט הַמְשַׁלֵּחַ, וְאִם אֵינוֹ עִנְיָן לְגוּפוֹ תְּנֵהוּ עִנְיָן לְכָל הַתּוֹרָה כֻּלָּהּ דְּאֵין שָׁלִיחַ לִדְבַר עֲבֵרָה. וְאִם כֵּן, הָאוֹמֵר לַחֲבֵרוֹ צֵא וַהֲרֹג אֶת הַנֶּפֶשׁ — הוּא חַיָּב וְשׁוֹלְחוֹ פָּטוּר.
<b>וּבָזֶה</b> יוּבַן מַאי דִּכְתִיב גַּבֵּי מִיתַת שָׁאוּל (ש"ב א, ט): "עֲמָד־נָא עָלַי וּמֹתְתֵנִי כִּי אֲחָזַנִי הַשָּׁבָץ", וְדָרְשׁוּ רַבּוֹתֵינוּ זַ"ל (מדרש מובא ברש"י שם): 'אֲחָזַנִי הַשָּׁבָץ' — עֲו‍ֹן נֹב עִיר הַכֹּהֲנִים הַלּוֹבְשִׁים כְּתֹנֶת תַּשְׁבֵּץ. עַד כָּאן. וְהִנֵּה חוּץ מִדַּרְכֵּנוּ יֵשׁ לְדַקְדֵּק בְּדִבְרֵי רַבּוֹתֵינוּ זַ"ל הַלָּלוּ, דְּאַמַּאי כִּנָּה שָׁאוּל לַעֲו‍ֹן נֹב עִיר הַכֹּהֲנִים בַּכֻּתֹּנֶת וְלֹא בִּשְׁאָר בִּגְדֵי כְּהֻנָּה? וְנִרְאֶה דְּזֶה יוּבַן עִם מַאי דְּאָמְרִינַן בְּפֶרֶק שְׁלִישִׁי דַעֲרָכִין (טז ע"א): אָמַר רַבִּי עֲנָנִי בַּר שָׂשׂוֹן: לָמָּה נִסְמְכָה פָּרָשַׁת בִּגְדֵי כְּהֻנָּה לְפָרָשַׁת קָרְבָּנוֹת? לוֹמַר לָךְ: מַה קָּרְבָּנוֹת מְכַפְּרִים, אַף בִּגְדֵי כְּהֻנָּה מְכַפְּרִים. כֻּתֹּנֶת מְכַפֶּרֶת עַל שְׁפִיכוּת דָּמִים, דִּכְתִיב (בראשית לז, לא): "וַיִּטְבְּלוּ אֶת הַכֻּתֹּנֶת בַּדָּם". עַד כָּאן. וְהָכֵי אִיתָא בִּירוּשַׁלְמִי פֶּרֶק שִׁשִּׁי דְיוֹמָא, יְעֻיַּן שָׁם. וּכְבָר נִתְבָּאֵר בַּגְּמָרָא שָׁם, דְּהָא דְכֻתֹּנֶת מְכַפֶּרֶת עַל שְׁפִיכוּת דָּמִים הַיְנוּ מֵזִיד וְלָא אַתְרוֹ בֵּהּ. וְכָתְבוּ הַתּוֹסָפוֹת (בד"ה הא דאהנו מעשיו), דְּבִגְדֵי כְּהֻנָּה מְכַפְּרִים עַל הַמִּיתָה. וְכָתְבוּ הַמְפָרְשִׁים זַ"ל, דְּהַטַּעַם שֶׁהַהוֹרֵג כֹּהֵן גָּדוֹל אֵין לוֹ כַּפָּרָה לְעוֹלָם וְאֵינוֹ יוֹצֵא מֵעִיר מִקְלָט לְעוֹלָם (מכות יא ע"ב), הוּא מִשּׁוּם דְּחָטָא בַּמְכַפֵּר, וּמִשּׁוּם הָכֵי אֵין לוֹ כַּפָּרָה בְּמִיתַת כֹּהֵן גָּדוֹל. דּוֹמֶה לְמַה שֶּׁאָמְרוּ (ר"ה כו ע"א): אֵין קָטֵגוֹר נַעֲשֶׂה סָנֵגוֹר. וְזֶהוּ כַּוָּנַת שָׁאוּל בְּאָמְרוֹ: "עֲמָד־נָא עָלַי וּמֹתְתֵנִי", לְפִי שֶׁיֵּשׁ בְּיָדִי עָו‍ֹן דִּשְׁפִיכוּת דָּמִים. וְכִי תֵּימָא: כֵּיוָן דְּלָא אַתְרוֹ בֵּהּ, אַף שֶׁהָיָה מֵזִיד, הַכֻּתֹּנֶת מְכַפֶּרֶת. לָזֶה אָמַר: "כִּי אֲחָזַנִי הַשָּׁבָץ". כְּלוֹמַר, אֲנִי חָטָאתִי בַּמְכַפֵּר, דְּהַיְנוּ בַּכֻּתֹּנֶת, שֶׁהָרַגְתִּי הַכֹּהֲנִים, וּמִשּׁוּם הָכֵי אֵין לִי כַּפָּרָה בְּבִגְדֵי כְּהֻנָּה, דּוּמְיָא דְהוֹרֵג כֹּהֵן גָּדוֹל דְּאֵין לוֹ כַּפָּרָה לְעוֹלָם, וּכְדִכְתַבְנָא.
<b>אַךְ</b> כְּפִי דַרְכֵּנוּ נִרְאֶה לְיַשֵּׁב. וָהוּא: דְּיֵשׁ לְדַקְדֵּק, דְּמַאי אִכְפַּת לֵהּ לְשָׁאוּל לוֹמַר לַנַּעַר הַטַּעַם שֶׁבִּשְׁבִילוֹ נִגְזַר עָלָיו שֶׁיָּמוּת? לֹא הָיָה לוֹ לוֹמַר אֶלָּא 'עֲמָד־נָא עָלַי וּמֹתְתֵנִי'! וְנִרְאֶה שֶׁכַּוָּנַת שָׁאוּל הָיְתָה לִרְמֹז לַנַּעַר הַטַּעַם שֶׁרוֹצֶה לֵהָרֵג עַל יְדֵי אַחֵר, וְלֹא רָצָה הוּא לַהֲרֹג אֶת עַצְמוֹ. וָהוּא: שֶׁהַדָּבָר יָדוּעַ, שֶׁהַהוֹרֵג אֶת עַצְמוֹ חַיָּב מִיתָה לַשָּׁמַיִם, וּכְדִכְתִיב (בראשית ט, ה): "וְאַךְ אֶת דִּמְכֶם לְנַפְשֹׁתֵיכֶם אֶדְרשׁ", וְדָרְשׁוּ רַבּוֹתֵינוּ זַ"ל (ב"ק צא ע"ב) שֶׁהוּא אַזְהָרָה לְהוֹרֵג אֶת עַצְמוֹ. וְהִנֵּה אֵין סָפֵק, דִּכְשֵׁם דִּבְדִינֵי אָדָם קַיְמָא לָן דְּאֵין שָׁלִיחַ לִדְבַר עֲבֵרָה, הָכֵי נָמֵי בְּדִינֵי שָׁמַיִם יֵשׁ הֶפְרֵשׁ בֵּין הוֹרֵג אֶת עַצְמוֹ בְּיָדָיו לְאוֹמֵר לַאֲחֵרִים שֶׁיַּהַרְגוּהוּ. דְּאַף דִּבְדִינֵי שָׁמַיִם אָמְרִינַן בְּקִדּוּשִׁין (מג ע"א) שֶׁיֵּשׁ עֹנֶשׁ עַל הַמְשַׁלֵּחַ לִדְבַר עֲבֵרָה, מִכָּל מָקוֹם הָא אָמְרִינַן הָתָם בְּקִדּוּשִׁין: דִּינָא רַבָּה וְדִינָא זוּטָא אִיכָּא בֵּינַיְהוּ. וּפֵרֵשׁ רַשִׁ"י: דִּלְרַבָּנָן, אַף דִּבְדִינֵי שָׁמַיִם מַעֲנִישִׁים אֶת הַמְשַׁלֵּחַ לִדְבַר עֲבֵרָה, מִכָּל מָקוֹם אֵין מַעֲנִישִׁים אוֹתוֹ כֻּלֵּי הַאי כְּאִלּוּ עָשָׂה הוּא הָעֲבֵרָה בְּעַצְמוֹ. וְאִם כֵּן, גַּם הַהוֹרֵג אֶת עַצְמוֹ, אַף שֶׁמַּעֲנִישִׁים אוֹתוֹ מִן הַשָּׁמַיִם, מִכָּל מָקוֹם כְּשֶׁאוֹמֵר לַאֲחֵרִים שֶׁיַּהַרְגוּהוּ — אֵין מַעֲנִישִׁין אוֹתוֹ כֻּלֵּי הַאי.
<b>וְהִנֵּה</b> שָׁאוּל, אַף שֶׁהֻכְרַח לַהֲרֹג אֶת עַצְמוֹ כְּדֵי שֶׁלֹּא יִתְעַלְּלוּ בּוֹ פְּלִשְׁתִּים, מִכָּל מָקוֹם כָּל הַבָּא בְּיָדוֹ לְהָקֵל מֵעָלָיו מֵהָעֹנֶשׁ עָשָׂה, וּמִשּׁוּם הָכֵי לֹא נֶהֱרַג עַל יְדֵי עַצְמוֹ כִּי אִם עַל יְדֵי אֲחֵרִים. וְחִלּוּק זֶה שֶׁיֵּשׁ בֵּין עוֹשֶׂה הָעֲבֵרָה בְּעַצְמוֹ לְעוֹשֶׂה עַל יְדֵי שָׁלִיחַ הוּא מִשּׁוּם דְּדָרְשִׁינַן 'הוּא' גַּבֵּי שְׁחוּטֵי חוּץ, וְדָרְשִׁינַן הוּא וְלֹא שׁוֹלְחָיו, וּמִנֵּהּ יָלְפִינַן לְכָל הַתּוֹרָה כֻּלָּהּ דְּאֵין שָׁלִיחַ לִדְבַר עֲבֵרָה בְּאִם אֵינוֹ עִנְיָן, וּכְמוֹ שֶׁכָּתַבְנוּ. וּכְבָר כָּתַבְנוּ לְעֵיל, דְּדוֹאֵג לָא הֲוָה דָרֵשׁ 'הוּא', וּמִשּׁוּם הָכֵי אָמַר לוֹ שֶׁאֲחִימֶלֶךְ הָיָה חַיָּב מִיתָה מִדִּין מוֹרֵד בַּמַּלְכוּת בַּמֶּה שֶׁשָּׁאַל לְדָוִד בְּאוּרִים וְתֻמִּים, מִשּׁוּם דִּסְבִירָא לֵהּ דְּאֵין נִשְׁאָלִין לְמִי שֶׁצֹּרֶךְ הַצִּבּוּר בּוֹ. וּכְפִי סְבָרַת דּוֹאֵג דְּלָא דָרְשִׁינַן 'הוּא' יֵשׁ שָׁלִיחַ לִדְבַר עֲבֵרָה, דְּגָמְרִינַן מִמְּעִילָה וּטְבִיחָה וּמְכִירָה, וַחֲשִׁיב כְּאִלּוּ אוֹתָהּ הַפְּעֻלָּה נַעֲשֵׂית עַל יְדֵי הַמְשַׁלֵּחַ. וּכְבָר יָדוּעַ מַה שֶּׁאָמְרוּ רַבּוֹתֵינוּ זַ"ל (ילקוט שמואל ריש ש"ב), הֵבִיא דִבְרֵיהֶם רַדָּ"ק, שֶׁזֶּה הַנַּעַר שֶׁהָרַג אֶת שָׁאוּל הָיָה דוֹאֵג.
<b>וּבָזֶה</b> יוּבַן כַּוָּנַת הַכָּתוּב: "עֲמָד־נָא עָלַי וּמֹתְתֵנִי". וְכִי תֵּימָא: לָמָה אֵין אֲנִי נֶהֱרָג עַל יְדֵי עַצְמִי אֶלָּא אֲנִי רוֹצֶה שֶׁתֵּעָשֶׂה הַפְּעֻלָּה הַזֹּאת עַל יְדֵי שָׁלִיחַ? מִשּׁוּם דַּ"אֲחָזַנִי הַשָּׁבָץ", דְּהַיְנוּ עָו‍ֹן דְּנֹב עִיר הַכֹּהֲנִים, שֶׁנִּמְצָא שֶׁטָּעִיתִי בַּדִּין בַּמֶּה שֶׁהָרַגְתִּי אוֹתָם, לְפִי שֶׁלֹּא הָיוּ חַיָּבִים מִיתָה, לְפִי שֶׁלֹּא הָיוּ מוֹרְדִים בַּמַּלְכוּת, לְפִי שֶׁהַדִּין הוּא דִּכְשֵׁם שֶׁנִּשְׁאָלִין לְמֶלֶךְ כָּךְ נִשְׁאָלִים לְמִי שֶׁצֹּרֶךְ הַצִּבּוּר בּוֹ, וְאִם כֵּן עַל כָּרְחִין דָּרְשִׁינַן 'הוּא' לְרַבּוֹת סְתַם מֶלֶךְ, וְאִיַּתַּר לָן קְרָא דִ'וְכָל יִשְׂרָאֵל אִתּוֹ' לְרַבּוֹת מִי שֶׁצֹּרֶךְ הַצִּבּוּר בּוֹ; וְכֵיוָן דְּדָרְשִׁינַן 'הוּא', אִם כֵּן שָׁמְעִינַן דְּאֵין שָׁלִיחַ לִדְבַר עֲבֵרָה, מִשּׁוּם דְּדָרְשִׁינַן 'וְנִכְרַת הָאִישׁ הַהוּא' — הוּא וְלֹא שׁוֹלְחָיו, וּמִשּׁוּם הָכֵי 'עֲמָד־נָא עָלַי וּמֹתְתֵנִי', שֶׁאֲנִי רוֹצֶה שֶׁתֵּעָשֶׂה הַפְּעֻלָּה הַלֵּזוּ עַל יְדֵי שָׁלִיחַ וְלֹא עַל יְדֵי עַצְמִי, כְּדֵי לְהָקֵל מֵהָעֹנֶשׁ, וּכְדִכְתַבְנָא.
<b>הַכְּלָל</b> הָעוֹלֶה, דְּמִדְּרָשָׁא דְ'הוּא' גָּמְרִינַן דְּאֵין שָׁלִיחַ לִדְבַר עֲבֵרָה, וְהָאוֹמֵר לַחֲבֵרוֹ צֵא וַהֲרֹג אֶת הַנֶּפֶשׁ — שׁוֹלְחוֹ פָּטוּר, מִשּׁוּם דְּאֵין שָׁלִיחַ לִדְבַר עֲבֵרָה. וּבַגְּמָרָא הִקְשׁוּ לַסְּבָרָא הַלֵּזוּ, דְּאִית לֵהּ דְּהָאוֹמֵר צֵא וַהֲרֹג אֶת הַנֶּפֶשׁ דְּשׁוֹלְחוֹ פָּטוּר, מִקְּרָא דִכְתִיב (ש"ב יב, ט): "וְאֹתוֹ הָרַגְתָּ בְּחֶרֶב בְּנֵי עַמּוֹן", דְּמַשְׁמַע דַּחֲשִׁיב כְּאִלּוּ דָוִד בְּעַצְמוֹ הֲרָגוֹ לְאוּרִיָּה; אַף שֶׁהֲרִיגַת אוּרִיָּה הָיְתָה עַל יְדֵי שָׁלִיחַ, מִכָּל מָקוֹם חֲשִׁיב כְּאִלּוּ דָוִד הֲרָגוֹ, וּמַשְׁמַע דְּיֵשׁ שָׁלִיחַ לִדְבַר עֲבֵרָה. וּמֵהַכָּתוּב הַזֶּה הִכְרִיחַ שַׁמַּאי הַזָּקֵן מִשֻּׁם חַגַּי, דְּהָאוֹמֵר לַחֲבֵרוֹ צֵא וַהֲרֹג אֶת הַנֶּפֶשׁ דְּשׁוֹלְחוֹ חַיָּב. וְתֵרְצוּ, דְּכַוָּנַת הַכָּתוּב הִיא: הֲרֵי הוּא לְךָ כְּחֶרֶב בְּנֵי עַמּוֹן; מַה חֶרֶב בְּנֵי עַמּוֹן אִי אַתָּה נֶעֱנָשׁ עָלָיו, אַף אוּרִיָּה הַחִתִּי אִי אַתָּה נֶעֱנָשׁ עָלָיו. מַאי טַעְמָא? מוֹרֵד בַּמַּלְכוּת הוּא, דְּקָאָמַר לֵהּ (שם יא, יא): "וַאדֹנִי יוֹאָב וְעַבְדֵי אֲדֹנִי עַל פְּנֵי הַשָּׂדֶה חֹנִים". עַד כָּאן. וְהִנֵּה זֶה שֶׁאָנוּ דוֹחֲקִים אֶת עַצְמֵנוּ לוֹמַר דְּכַוָּנַת הַכָּתוּב בְּאָמְרוֹ "וְאֹתוֹ הָרַגְתָּ בְּחֶרֶב בְּנֵי עַמּוֹן" שֶׁהַכַּוָּנָה הִיא הֲרֵי הוּא לְךָ כְּחֶרֶב בְּנֵי עַמּוֹן, שֶׁאֵין בּוֹ עֹנֶשׁ עַל מִיתַת אוּרִיָּה, אַף דְּפַשְׁטֵהּ דִּקְרָא אֵינוֹ מוֹרֶה כֵּן, דְּהַאי קְרָא גַּבֵּי תְּלֻנַּת נָתָן הַנָּבִיא בְּדָוִד כְּתִיב, דְּאֵיךְ עָשָׂה אוֹתוֹ הַמַּעֲשֶׂה, וּכְדִכְתִיב (שם יב, ט): "מַדּוּעַ בָּזִיתָ אֶת דְּבַר יְיָ" וְגוֹמֵר, הַיְנוּ מִשּׁוּם דְּדָרְשִׁינַן 'הוּא' דְּגַבֵּי שְׁחוּטֵי חוּץ שֶׁבָּא לְלַמֵּד דִּבְכָל הַתּוֹרָה כֻּלָּהּ אֵין שָׁלִיחַ לִדְבַר עֲבֵרָה, וְקַשְׁיָא לָן קְרָא דִ'וְאֹתוֹ הָרַגְתָּ', דְּמַשְׁמַע דַּחֲשִׁיב כְּאִלּוּ הוּא הֲרָגוֹ, וְכִדְמַיְתִי מִנֵּהּ רְאָיָה שַׁמַּאי הַזָּקֵן דְּיֵשׁ שָׁלִיחַ לִדְבַר עֲבֵרָה, מִשּׁוּם הָכֵי אָנוּ דוֹחֲקִים אֶת עַצְמֵנוּ לוֹמַר דְּכַוָּנַת הַכָּתוּב הִיא הֲרֵי הוּא לְךָ כְּחֶרֶב בְּנֵי עַמּוֹן, מִשּׁוּם דְּאוּרִיָּה מוֹרֵד בַּמַּלְכוּת הֲוָה, וְשַׁפִּיר אָמַר קְרָא 'וְאֹתוֹ הָרַגְתָּ', דַּחֲשִׁיב כְּאִלּוּ הוּא הֲרָגוֹ, דְּכֵיוָן דְּאֵין כָּאן אִסּוּר בַּהֲרִיגַת אוּרִיָּה מִשּׁוּם שֶׁהָיָה מוֹרֵד בַּמַּלְכוּת יֵשׁ שָׁלִיחַ לְדָבָר זֶה, וּמִשּׁוּם הָכֵי אָמַר קְרָא 'וְאֹתוֹ הָרַגְתָּ'. אַךְ אִי לָא הֲוָה דָרְשִׁינַן 'הוּא' דְּגַבֵּי שְׁחוּטֵי חוּץ, וְאָנוּ לְמֵדִין מִמְּעִילָה וּטְבִיחָה וּמְכִירָה לְכָל הַתּוֹרָה כֻּלָּהּ דְּיֵשׁ שָׁלִיחַ לִדְבַר עֲבֵרָה, אָז הַכָּתוּב הוּא כִּפְשׁוּטוֹ, וּבִגְנוּתוֹ דְדָוִד מִשְׁתַּעִי קְרָא, וְאָמַר: "וְאֹתוֹ הָרַגְתָּ בְּחֶרֶב בְּנֵי עַמּוֹן", דַּחֲשִׁיב כְּאִלּוּ דָוִד הֲרָגוֹ, וְהַכָּתוּב מַאֲשִׁימוֹ עַל זֶה מִשּׁוּם דְּיֵשׁ שָׁלִיחַ לִדְבַר עֲבֵרָה.
<b>וּבָזֶה</b> נָבוֹא לְכַוָּנַת הַכָּתוּב: "וְהָיָה כִּי יַעֲשֶׂה יְיָ לַאדֹנִי כְּכֹל אֲשֶׁר דִּבֶּר אֶת הַטּוֹבָה עָלֶיךָ, וְצִוְּךָ לְנָגִיד עַל יִשְׂרָאֵל. וְלֹא תִהְיֶה זֹאת לְךָ לְפוּקָה וּלְמִכְשׁוֹל לֵב לַאדֹנִי וְלִשְׁפָּךְ דָּם חִנָּם". שֶׁכְּבָר כָּתַבְנוּ, שֶׁכָּל כַּוָּנַת אֲבִיגַיִל בְּמַאֲמָרָהּ הוּא לוֹמַר שֶׁדָּוִד אֵין לוֹ דִין מֶלֶךְ, וּמִשּׁוּם הָכֵי לֹא נִתְחַיֵּב נָבָל מִיתָה מִשּׁוּם מוֹרֵד בַּמַּלְכוּת. אֶלָּא דִּלְפִי זֶה הָיָה לִכְאוֹרָה נִמְשָׁךְ נֶזֶק גָּדוֹל לְדָוִד, דְּאִם כֵּן דְּאֵין לוֹ דִין מֶלֶךְ, אִם כֵּן שֶׁלֹּא כַּדִּין הָיָה מַה שֶּׁשָּׁאַל בָּאוּרִים עַל יְדֵי אֲחִימֶלֶךְ וְנֶעֱנַשׁ אֲחִימֶלֶךְ עַל יָדוֹ. וְלָזֶה הֵשִׁיבָה לוֹ: דְּאַף דְּאֵין לְךָ דִין מֶלֶךְ, מִכָּל מָקוֹם כַּדִּין עָשִׂיתָ בַּמֶּה שֶׁשָּׁאַלְתָּ בְּאוּרִים וְתֻמִּים, מִשּׁוּם דְּהַדִּין הוּא דְּנִשְׁאָלִין לְמִי שֶׁצֹּרֶךְ הַצִּבּוּר בּוֹ. וְדִין זֶה נָפְקָא לַן מִיִּתּוּרָא דְ'הוּא', דְּשָׁדֵינַן לֵהּ לִסְתַם מֶלֶךְ, וְאִיַּתַּר לָן 'וְכָל יִשְׂרָאֵל אִתּוֹ' לְרַבּוֹת מִי שֶׁצֹּרֶךְ הַצִּבּוּר בּוֹ, כְּמוֹ שֶׁנִּתְבָּאֵר לְעֵיל. אַךְ אִי לָא דָרְשִׁינַן 'הוּא', לֵית לָן קְרָא לְרַבּוֹת דְּנִשְׁאָלִין לְמִי שֶׁצֹּרֶךְ הַצִּבּוּר בּוֹ. וְהִנֵּה אָמְרָה אֲבִיגַיִל לְדָוִד: פֶּן יַעֲלֶה עַל לְבָבְךָ לֵאמֹר: מִי הִכְנִיסַנִי בְּתִגָּר זֶה לוֹמַר שֶׁאֵין לִי דִין מֶלֶךְ וְלִסְמֹךְ עַל מַה שֶּׁשָּׁאַלְתִּי בְּאוּרִים וְתֻמִּים עַל דְּרָשַׁת 'הוּא'? דִּלְמָא לָא דָרְשִׁינַן 'הוּא', וְאִם כֵּן אֵין נִשְׁאָלִין לְמִי שֶׁצֹּרֶךְ הַצִּבּוּר בּוֹ, וְאִם אֵין לִי דִין מֶלֶךְ נִמְצָא דְשֶׁלֹּא כַּדִּין עָשִׂיתִי בַּמֶּה שֶׁשָּׁאַלְתִּי בָּאוּרִים. אַל יַעֲלֶה בְּדַעְתְּךָ לוֹמַר כֵּן, דְּאִם אֵין אַתָּה דוֹרֵשׁ 'הוּא', "וְהָיָה כִּי יַעֲשֶׂה יְיָ לַאדֹנִי כְּכֹל אֲשֶׁר דִּבֶּר אֶת הַטּוֹבָה עָלֶיךָ, וְלֹא תִהְיֶה זֹאת לְךָ לְפוּקָה וְלִשְׁפָּךְ דָּם חִנָּם". כְּלוֹמַר, דְּאִם אֵין אַתָּה דוֹרֵשׁ 'הוּא', נִמְצָא דְמַה שֶּׁאָמַר לְךָ הַנָּבִיא "וְאֹתוֹ הָרַגְתָּ בְּחֶרֶב בְּנֵי עַמּוֹן" הוּא כִּפְשׁוּטוֹ, שֶׁשָּׁפַכְתָּ דָם חִנָּם בְּעַצְמְךָ, דְּהָא בְּכָל הַתּוֹרָה כֻּלָּהּ יֵשׁ שָׁלִיחַ לִדְבַר עֲבֵרָה. וְדִקְדְּקָה לוֹמַר "זֹאת לְךָ לְפוּקָה", לוֹמַר: 'זֹאת' מִכְּלָל דְּאִיכָּא אַחֲרִיתִי, וְהַיְנוּ דְבַת שֶׁבַע (מגילה יד ע"ב). כְּלוֹמַר, דַּיְּךָ מַה שֶּׁעוֹמֵד לְנֶגְדְּךָ בְּאוֹתוֹ מַעֲשֶׂה, דְּהַיְנוּ עָו‍ֹן דְּבַת שֶׁבַע, לֹא תּוֹסִיף עָלֶיךָ עָו‍ֹן דִּשְׁפִיכוּת דָּמִים. וּמִכָּאן לָמְדוּ רַבּוֹתֵינוּ זַ"ל (שם) שֶׁהָיְתָה נְבִיאָה, שֶׁנִּתְנַבְּאָה כָּל מַה שֶּׁיֶּאֱרַע לְדָוִד בְּאַחֲרִית הַיָּמִים.
<b>וּבָזֶה</b> נָבוֹא לְיַשֵּׁב מַאֲמַר רַבּוֹתֵינוּ זַ"ל בְּיַלְקוּט תְּהִלִּים, וְזֶה לְשׁוֹנָם: "שֹׁחֵר טוֹב יְבַקֵּשׁ רָצוֹן, וְדֹרֵשׁ רָעָה תְבוֹאֶנּוּ" (משלי יא, כז). 'שֹׁחֵר טוֹב' — זֶה דָוִד, שֶׁהָיָה שׁוֹחֵר טוֹבָתָן שֶׁל יִשְׂרָאֵל וְנִלְחַם מִלְחֲמוֹתֵיהֶם. 'יְבַקֵּשׁ רָצוֹן' — שֶׁבִּקֵּשׁ שֶׁתִּשְׁרֶה עָלָיו שְׁכִינָה וְשָׁרְתָה עָלָיו וּבֵרַךְ אֶת יִשְׂרָאֵל. 'וְדֹרֵשׁ רָעָה תְבוֹאֶנּוּ' — זֶה דוֹאֵג. עַד כָּאן. וְיֵשׁ לְדַקְדֵּק בּוֹ, דְּאֵיךְ תָּלֵי דְּבִשְׁבִיל שֶׁהָיָה שׁוֹחֵר טוֹבָתָם שֶׁל יִשְׂרָאֵל וְנִלְחַם מִלְחֲמוֹתֵיהֶם שֶׁיְּבַקֵּשׁ שֶׁתִּשְׁרֶה עָלָיו שְׁכִינָה? וְעוֹד יֵשׁ לְדַקְדֵּק בַּמֶּה שֶׁסִּיֵּם: 'וְדֹרֵשׁ רָעָה תְבוֹאֶנּוּ' — זֶה דוֹאֵג, דְּמָה עִנְיַן דּוֹאֵג לְכָאן?
<b>אָמְנָם</b> עַל פִּי הָאָמוּר בָּעִנְיָן יָבוֹא עַל נָכוֹן. דְּהִנֵּה מִתּוֹךְ דְּבָרֵינוּ לְעֵיל עָלָה בְּיָדֵנוּ, דְּאַף שֶׁנֹּאמַר שֶׁדָּוִד לֹא הָיָה לוֹ דִין מֶלֶךְ כָּל זְמַן שֶׁהָיָה שָׁאוּל קַיָּם, אַף שֶׁנִּמְשַׁח עַל יְדֵי שְׁמוּאֵל, מִכָּל מָקוֹם כַּדִּין עָשָׂה בַּמֶּה שֶׁנִּשְׁאַל בְּאוּרִים וְתֻמִּים, מִשּׁוּם דְּקַיְמָא לָן כְּשֵׁם שֶׁנִּשְׁאָלִין לְמֶלֶךְ כָּךְ נִשְׁאָלִין לְמִי שֶׁצֹּרֶךְ הַצִּבּוּר בּוֹ, וְאֵין לְךָ מִי שֶׁצֹּרֶךְ הַצִּבּוּר בּוֹ כַּאֲדוֹנֵינוּ דָוִד, שֶׁכָּל יָמָיו הוּא הָיָה הַמּוֹצִיא וְהַמֵּבִיא אֶת יִשְׂרָאֵל וְנִלְחַם מִלְחֲמוֹתֵיהֶם. וְאִם כֵּן, לֹא נֶעֱנַשׁ אֲחִימֶלֶךְ עַל יָדוֹ, לְפִי שֶׁהוּא עָשָׂה כַּדִּין, וְלֹא שַׁיָּךְ בְּדָוִד כֹּל שֶׁחֲבֵרוֹ נֶעֱנָשׁ עַל יָדוֹ דְּנִקְרָא רָע וְאֵין מַכְנִיסִין אוֹתוֹ בִּמְחִצָּתוֹ שֶׁל הַקָּדוֹשׁ בָּרוּךְ הוּא, וְאַדְּרַבָּה, דּוֹאֵג הוּא שֶׁנֶּעֱנַשׁ אֲחִימֶלֶךְ עַל יָדוֹ, לְפִי שֶׁהִמְרָה בַּסַּנְהֶדְרִין וְאָמַר שֶׁאֵין נִשְׁאָלִין אֶלָּא לְמֶלֶךְ בִּלְבַד וְלֹא לְמִי שֶׁצֹּרֶךְ הַצִּבּוּר בּוֹ, וְנִמְצָא שֶׁנֶּעֱנַשׁ אֲחִימֶלֶךְ עַל יְדֵי דוֹאֵג שֶׁלֹּא כַּדִּין, וְנִקְרָא רָע וְאֵין מַכְנִיסִין אוֹתוֹ בִּמְחִצָּתוֹ שֶׁל הַקָּדוֹשׁ בָּרוּךְ הוּא.
<b>וְהִנֵּה</b> דָוִד, כְּדֵי לְקַיֵּם סְבָרָתוֹ דְּכַדִּין עָשָׂה וְלֹא נֶעֱנַשׁ אֲחִימֶלֶךְ עַל יָדוֹ, מִשּׁוּם הָכֵי בִּקֵּשׁ שֶׁתִּשְׁרֶה עָלָיו שְׁכִינָה, דִּפְשִׁיטָא דְּמִי שֶׁאֵין מַכְנִיסִין אוֹתוֹ בִּמְחִצָּתוֹ שֶׁל הַקָּדוֹשׁ בָּרוּךְ הוּא מִשּׁוּם דְּאִקְּרֵי רָע וּכְתִיב (תהלים ה, ה) "לֹא יְגֻרְךָ רָע" — אֵין שְׁכִינָה שׁוֹרָה עָלָיו. וְזֶהוּ כַּוָּנַת הַמַּאֲמָר: 'שֹׁחֵר טוֹב' — זֶה דָוִד, שֶׁהָיָה שׁוֹחֵר טוֹבָתָם שֶׁל יִשְׂרָאֵל וְנִלְחַם מִלְחֲמוֹתֵיהֶם, וְאִם כֵּן כַּדִּין עָשָׂה בַּמֶּה שֶׁשָּׁאַל בְּאוּרִים וְתֻמִּים, וּכְדֵי לְקַיֵּם סְבָרָתוֹ זֹאת 'יְבַקֵּשׁ רָצוֹן', כְּלוֹמַר שֶׁתִּשְׁרֶה שְׁכִינָה עָלָיו, כְּדֵי לְבַטֵּל סְבָרַת דּוֹאֵג. וְכֵן הָיָה, שֶׁשָּׁרְתָה עָלָיו שְׁכִינָה, וּבָזֶה בָּטְלָה סְבָרַת דּוֹאֵג.
<b>וּבְפֶרֶק</b> חֲמִישִׁי דְשַׁבָּת (נו ע"א) אָמַר רַבִּי שְׁמוּאֵל בַּר נַחֲמָנִי אָמַר רַבִּי יוֹנָתָן: כָּל הָאוֹמֵר דָּוִד חָטָא — אֵינוֹ אֶלָּא טוֹעֶה, שֶׁנֶּאֱמַר (ש"א יח, יד): "וַיְהִי דָוִד לְכָל דְּרָכָיו מַשְׂכִּיל וַייָ עִמּוֹ". אֶפְשָׁר חֵטְא בָּא עַל יָדוֹ וּשְׁכִינָה עִמּוֹ?! וַאֲנִי תָּמֵהַּ, דְּהַאי קְרָא דְ'וַייָ עִמּוֹ' הוּא מֻקְדָּם הַרְבֵּה לְמַעֲשֶׂה דְבַת שֶׁבַע, וְאִם כֵּן אֶפְשָׁר דְּבַתְּחִלָּה הָיְתָה שְׁכִינָה עִמּוֹ, וּלְאַחַר שֶׁחָטָא נִסְתַּלְּקָה שְׁכִינָה מִמֶּנּוּ. וְאוּלַי סְבִירָא לֵהּ, דְּמִי שֶׁזָּכָה שֶׁתִּשְׁרֶה עָלָיו שְׁכִינָה — שׁוּב אֵין חֵטְא בָּא עַל יָדוֹ; שֶׁאִם הָיָה בָּא לִידֵי חֵטְא, מֵעִקָּרָא לֹא הָיְתָה שְׁכִינָה שׁוֹרָה עָלָיו. וְעַיֵּן בְּפֶרֶק קַמָּא דְסוֹטָה (ג ע"ב) דְּאָמְרִינַן: אָמַר רַב חִסְדָּא: בַּתְּחִלָּה קֹדֶם שֶׁחָטְאוּ יִשְׂרָאֵל הָיְתָה שְׁכִינָה שְׁרוּיָה עִם כָּל אֶחָד וְאֶחָד, שֶׁנֶּאֱמַר (דברים כג, טו): "כִּי יְיָ אֱלֹהֶיךָ מִתְהַלֵּךְ בְּקֶרֶב מַחֲנֶךָ"; וְכֵיוָן שֶׁחָטְאוּ הָיְתָה שְׁכִינָה מִסְתַּלֶּקֶת מֵהֶם, שֶׁנֶּאֱמַר (שם): "וְלֹא יִרְאֶה בְךָ עֶרְוַת דָּבָר וְשָׁב מֵאַחֲרֶיךָ". וְדוּק הֵיטֵב.
<b>עוֹד</b> יֵשׁ לְדַקְדֵּק, דְּהָכָא מַשְׁמַע דְּפֵרוּשׁ 'וַייָ עִמּוֹ' הוּא דִּשְׁכִינָה עִמּוֹ, וּבְפֶרֶק חֵלֶק (סנהדרין צג ע"ב) עֲלַהּ דִּקְרָא דְ"וַיַּעַן אֶחָד מֵהַנְּעָרִים וַיֹּאמֶר הִנֵּה רָאִיתִי בֵּן לְיִשַׁי" וְגוֹמֵר (ש"א טז, יח), 'וַייָ עִמּוֹ' — שֶׁהֲלָכָה כְּמוֹתוֹ בְּכָל מָקוֹם; וְאַמַּאי בְּמַסֶּכֶת שַׁבָּת דָּרְשׁוּ קְרָא דְ'וַייָ עִמּוֹ' עַל שֶׁהָיְתָה שְׁכִינָה עִמּוֹ, וּבְפֶרֶק חֵלֶק דָּרְשׁוּ אוֹתוֹ עַל שֶׁהֲלָכָה כְּמוֹתוֹ בְּכָל מָקוֹם? וְאֶפְשָׁר לוֹמַר דְּכֹלָּא חֲדָא מִלְּתָא הִיא. דְּוַדַּאי פַּשְׁטֵהּ דִּקְרָא דְ'וַייָ עִמּוֹ' הוּא דְּהַשְּׁכִינָה עִמּוֹ, אֶלָּא דְמִי שֶׁזּוֹכֶה לָזֶה הֲלָכָה כְּמוֹתוֹ בְּכָל מָקוֹם, דְּסָלְקָא לֵהּ שְׁמַעְתְּתָא אַלִּבָּא דְהִלְכְתָא. וּמַה שֶּׁדָּרְשׁוּ קְרָא דְדוֹאֵג שֶׁאָמַר 'וַייָ עִמּוֹ' עַל שֶׁהֲלָכָה כְּמוֹתוֹ בְּכָל מָקוֹם, שֶׁהוּא הַדָּבָר הַנִּמְשָׁךְ מִמַּה שֶּׁהַשְּׁכִינָה עִמּוֹ, הַיְנוּ מִשּׁוּם שֶׁהֵם דָּרְשׁוּ כָּל הַפָּסוּק הַזֶּה שֶׁל דּוֹאֵג עַל לָשׁוֹן הָרָע, וְכָל עַצְמוֹ שֶׁל דּוֹאֵג הוּא עַל מַה שֶּׁהֲלָכָה כְּמוֹתוֹ בְּכָל מָקוֹם, שֶׁהוּא תֹּאַר שֶׁל מֶלֶךְ; אֲבָל לְעוֹלָם דְּעִקַּר הַפֵּרוּשׁ שֶׁל 'וַייָ עִמּוֹ' הַיְנוּ לוֹמַר שֶׁשְּׁכִינָה עִמּוֹ.
<b>וְאֶפְשָׁר</b> עוֹד, שֶׁגַּם בַּעַל הַמֵּימְרָא דְּפֶרֶק חֲמִישִׁי דְשַׁבָּת, דְּדָרֵשׁ 'וַייָ עִמּוֹ' עַל שֶׁהַשְּׁכִינָה עִמּוֹ, הַכַּוָּנָה הִיא עַל מַאי דְּסָלְקָא לֵהּ שְׁמַעְתְּתָא אַלִּבָּא דְהִלְכְתָא. וְהָעִנְיָן הוּא עִם מַאי דְּאָמְרִינַן בְּפֶרֶק שְׁלִישִׁי דְסוֹטָה (כא ע"א): הִגִּיעַ לְפָרָשַׁת דְּרָכִים — נִצּוֹל מִכֻּלָּם. וְאָמְרִינַן: מַאי פָּרָשַׁת דְּרָכִים? מַר זוּטְרָא אָמַר: זֶה תַּלְמִיד חָכָם דְּסָלְקָא לֵהּ שְׁמַעְתְּתָא אַלִּבָּא דְהִלְכְתָא. נִמְצָא דְּמִי שֶׁזָּכָה שֶׁהֲלָכָה כְּמוֹתוֹ שׁוּב אֵינוֹ חוֹטֵא. וְעַל זֶה אָמַר רַבִּי יוֹנָתָן: כָּל הָאוֹמֵר דָּוִד חָטָא — אֵינוֹ אֶלָּא טוֹעֶה, שֶׁנֶּאֱמַר: "וַייָ עִמּוֹ". אֶפְשָׁר חֵטְא בָּא עַל יָדוֹ וּשְׁכִינָה עִמּוֹ?! דְּהָא תַּרְוַיְהוּ לֹא יִכּוֹנוּ, דְּכֵיוָן דִּשְׁכִינָה עִמּוֹ אִם כֵּן סָלְקָא לֵהּ שְׁמַעְתְּתָא אַלִּבָּא דְהִלְכְתָא, וְאִם כֵּן הֲרֵי הִגִּיעַ לְפָרָשַׁת דְּרָכִים דְּשׁוּב אֵינוֹ חוֹטֵא.
<b>'וְדֹרֵשׁ</b> רָעָה תְבוֹאֶנּוּ' — זֶה דוֹאֵג. כְּלוֹמַר, שֶׁהָיָה דוֹרֵשׁ רָעָה לְדָוִד. שֶׁכְּפִי סְבָרָתוֹ שֶׁאֵין נִשְׁאָלִין אֶלָּא לְמֶלֶךְ, נִמְצָא שֶׁדָּוִד עָשָׂה שֶׁלֹּא כַּדִּין וְשָׁאוּל הֵמִית אֶת אֲחִימֶלֶךְ כַּדִּין, וְאִם כֵּן נֶעֱנַשׁ אֲחִימֶלֶךְ עַל יְדֵי דָוִד, דְּעַל יְדֵי זֶה נִקְרָא דָוִד רָע, נִמְצָא שֶׁהָיָה דוֹרֵשׁ רָעָה לְדָוִד. וְאָמְרִינַן בְּפֶרֶק חֵלֶק (סנהדרין קו ע"ב): שְׁלשָׁה מַלְאָכִים נִזְדַּמְּנוּ לְדוֹאֵג: אֶחָד שֶׁשִּׁכַּח תַּלְמוּדוֹ, וְאֶחָד שֶׁשָּׂרַף נִשְׁמָתוֹ, וְאֶחָד שֶׁפִּזֵּר אֶפְרוֹ בְּבָתֵּי כְנֵסִיּוֹת וּבְבָתֵּי מִדְרָשׁוֹת. נִמְצָא שֶׁלֹּא זָכָה לִכָּנֵס בִּמְחִצָּתוֹ שֶׁל הַקָּדוֹשׁ בָּרוּךְ הוּא. כִּי כָל דְּרָכָיו מִשְׁפָּט, לָתֵת לְאִישׁ כִּדְרָכָיו. וְלַמּוֹכִיחִים יִנְעָם, וַעֲלֵיהֶם תָּבוֹא בִרְכַּת טוֹב.
<b>עוֹד</b> מָצִינוּ חִלּוּק בֵּין יָחִיד לְרַבִּים בְּפֶרֶק שְׁבִיעִי דְסוֹטָה (לג ע"א) אַהָא דִתְנַן: וּתְפִלָּה נֶאֱמֶרֶת בְּכָל לָשׁוֹן, וּפָרֵךְ בַּגְּמָרָא: וְהָאָמַר רַבִּי יוֹחָנָן: כָּל הַשּׁוֹאֵל צְרָכָיו בְּלָשׁוֹן אֲרַמִּי — אֵין מַלְאֲכֵי הַשָּׁרֵת נִזְקָקִין לוֹ, לְפִי שֶׁאֵין מַלְאֲכֵי הַשָּׁרֵת מַכִּירִים בְּלָשׁוֹן אֲרַמִּי. וּמְשַׁנֵּי: לָא קַשְׁיָא, הָא בְּיָחִיד, הָא בְּצִבּוּר. וּפֵרֵשׁ רַשִׁ"י וְזֶה לְשׁוֹנוֹ: יָחִיד צָרִיךְ שֶׁיְּסַיְּעוּהוּ מַלְאֲכֵי הַשָּׁרֵת, צִבּוּר לָא צְרִיכִי לְהוּ, שֶׁנֶּאֱמַר (איוב לו, ה): "הֶן אֵל כַּבִּיר לֹא יִמְאָס" — אֵינוֹ מוֹאֵס בִּתְפִלָּתָם שֶׁל רַבִּים. וְקַשְׁיָא לִי מִדְּאָמְרִינַן בְּפֶרֶק קַמָּא דְשַׁבָּת (יב ע"ב): אָמַר רַבָּה בַּר בַּר חָנָה: כִּי הֲוָה אָזְלִינַן בָּתְרֵהּ דְּרַבִּי אֶלְעָזָר לְשַׁיּוֹלֵי בִּתְפִיחָא, זִמְנִין אֲמַר לֵהּ: הַמָּקוֹם יִפְקָדְךָ לְשָׁלוֹם, וְזִמְנִין אֲמַר לֵהּ: רַחֲמָנָא יִדְכְּרִנָּךְ לִשְׁלָם. וְהֵיכִי עֲבֵד הָכֵי? וְהָא אָמַר רַבִּי יוֹחָנָן: כָּל הַשּׁוֹאֵל צְרָכָיו בְּלָשׁוֹן אֲרַמִּי — אֵין מַלְאֲכֵי הַשָּׁרֵת נִזְקָקִין לוֹ. שָׁנֵי חוֹלֶה, דִּשְׁכִינָה עִמּוֹ. דְּאָמַר רַב עָנָן אָמַר רַב: מִנַּיִן שֶׁשְּׁכִינָה סוֹעֵד אֶת הַחוֹלֶה? שֶׁנֶּאֱמַר (תהלים מא, ד): "יְיָ יִסְעָדֶנּוּ עַל עֶרֶשׂ דְּוָי". וּפֵרֵשׁ רַשִׁ"י: שָׁנֵי חוֹלֶה דִּשְׁכִינָה עִמּוֹ, וְאֵין הַמִּתְפַּלֵּל צָרִיךְ שֶׁיִּזְדַּקְּקוּ לוֹ לְהַכְנִיס תְּפִלָּתוֹ לִפְנִים מִן הַפַּרְגּוֹד. וּלְפִי זֶה, אַמַּאי הֻצְרַךְ רַשִׁ"י בְּהַהִיא דְסוֹטָה לַאֲתוֹיֵי קְרָא דְ'הֶן אֵל כַּבִּיר לֹא יִמְאָס' לוֹמַר שֶׁאֵין הַקָּדוֹשׁ בָּרוּךְ הוּא מוֹאֵס תְּפִלָּתָן שֶׁל רַבִּים וּמִשּׁוּם הָכֵי הֻתַּר לְהִתְפַּלֵּל בְּלָשׁוֹן אֲרַמִּי? תִּפֻּק לֵהּ מִטַּעְמָא דְחוֹלֶה גוּפֵהּ! דְּהָא בְּפֶרֶק קַמָּא דִבְרָכוֹת (ו ע"א) אָמְרִינַן: מִנַּיִן לַעֲשָׂרָה שֶׁמִּתְפַּלְלִין שֶׁשְּׁכִינָה עִמָּהֶם? שֶׁנֶּאֱמַר (תהלים פב, א): "אֱלֹהִים נִצָּב בַּעֲדַת אֵל". וְאִם כֵּן, כְּשֵׁם דִּלְגַבֵּי חוֹלֶה הֻתַּר לְהִתְפַּלֵּל בְּלָשׁוֹן אֲרַמִּי מִשּׁוּם דִּשְׁכִינָה עִמּוֹ, וְאֵין הַמִּתְפַּלֵּל צָרִיךְ שֶׁיִּזְדַּקְּקוּ לוֹ מַלְאֲכֵי הַשָּׁרֵת לְהַכְנִיס תְּפִלָּתוֹ לִפְנִים הַפַּרְגּוֹד, הָכֵי נָמֵי צִבּוּר הוֹאִיל וּשְׁכִינָה עִמָּהֶם הֻתַּר לָהֶם לְהִתְפַּלֵּל בְּלָשׁוֹן אֲרַמִּי. וְדוּק. וְאֵיךְ שֶׁיִּהְיֶה, עָלָה בְּיָדֵנוּ כַּמָּה גָדְלָה מַעֲלַת הַצִּבּוּר.
<b>וְאָמְרִינַן</b> בְּפֶרֶק קַמָּא דִבְרָכוֹת (ח ע"א): מַאי דִּכְתִיב (תהלים סט, יד) "וַאֲנִי תְפִלָּתִי לְךָ יְיָ עֵת רָצוֹן"? אֵימָתַי עֵת רָצוֹן — בְּשָׁעָה שֶׁהַצִּבּוּר מִתְפַּלְלִים. וּבְפֶרֶק קַמָּא דְרֹאשׁ הַשָּׁנָה (יז ע"ב) אָמַר רַבִּי יוֹחָנָן: גְּדוֹלָה תְּשׁוּבָה שֶׁמְּקָרַעַת גְּזַר דִּינוֹ שֶׁל אָדָם, שֶׁנֶּאֱמַר (ישעיה ו, י): "הַשְׁמֵן לֵב הָעָם הַזֶּה". וְהִקְשׁוּ מִדְּתַנְיָא: הַשָּׁב בֵּינְתַיִם — מוֹחֲלִין לוֹ; לֹא שָׁב בֵּינְתַיִם, אֲפִלּוּ הֵבִיא כָּל אֵילֵי נְבָיוֹת שֶׁבָּעוֹלָם — אֵין מוֹחֲלִין לוֹ. וְתֵרְצוּ: לָא קַשְׁיָא, הָא בְּיָחִיד, הָא בְּצִבּוּר. הֲרֵי דְגַבֵּי צִבּוּר אֲפִלּוּ לְאַחַר גְּזַר דִּין מוֹעֶלֶת תְּפִלָּתָם.
<b>וּבָזֶה</b> יוּבַן מַאֲמָר הַפּוֹנֶה קָדִים. וְיֵשׁ לְדַקְדֵּק, דְּמַה שַּׁיָּכוּת יֵשׁ לַמָּן עִם תְּפִלָּתוֹ שֶׁל משֶׁה שֶׁהָיָה מִתְפַּלֵּל לִכָּנֵס לְאֶרֶץ יִשְׂרָאֵל? וּלְיַשֵּׁב הָעִנְיָן נַקְדִּים עוֹד מַאי דְּאָמְרִינַן בְּפֶרֶק קַמָּא דְתַעֲנִית (ט ע"א): אָמַר רַבִּי יוֹחָנָן: מָטָר בִּשְׁבִיל יָחִיד, דִּכְתִיב (דברים כח, יב): "יִפְתַּח יְיָ <b>לְךָ</b> אֶת אוֹצָרוֹ הַטּוֹב"; פַּרְנָסָה בִּשְׁבִיל רַבִּים, דִּכְתִיב (שמות טז, ד): "הִנְנִי מַמְטִיר <b>לָכֶם</b> לֶחֶם מִן הַשָּׁמָיִם". וְהִקְשׁוּ מִדְּתַנְיָא: שְׁלשָׁה פַּרְנָסִים טוֹבִים עָמְדוּ לָהֶם לְיִשְׂרָאֵל: משֶׁה וְאַהֲרֹן וּמִרְיָם; וְשָׁלשׁ מַתָּנוֹת טוֹבוֹת נִתְּנוּ עַל יָדָם, וְאֵלּוּ הֵם: בְּאֵר וְעָנָן וְהַמָּן. בְּאֵר בִּזְכוּת מִרְיָם, עָנָן בִּזְכוּת אַהֲרֹן, מָן בִּזְכוּת משֶׁה. אַלְמָא אַשְׁכְּחַן פַּרְנָסָה בִּשְׁבִיל יָחִיד. וְתֵרְצוּ: שָׁנֵי משֶׁה, כֵּיוָן דִּנְפִישׁ זְכוּתֵהּ כְּרַבִּים דָּמֵי. עַד כָּאן. וְאָמְרִינַן בַּמִּדְרָשׁ (דברים רבה יא, י): "וָאֶתְחַנַּן אֶל יְיָ" (דברים ג, כג) — כְּמִנְיַן 'וָאֶתְחַנַּן' הִרְבָּה משֶׁה לְהִתְפַּלֵּל לִפְנֵי הַשֵּׁם. וְעַל זֶה הָיָה תָּמֵהַּ משֶׁה: מַה זֹּאת עָשָׂה אֱלֹהִים שֶׁלֹּא קִבֵּל תְּפִלָּתוֹ? וְכִי תֵּימָא כָּךְ הִיא הַמִּדָּה, דִּבְיָחִיד לְאַחַר גְּזַר דִּין לָא מְהַנְּיָא תְּפִלָּתוֹ וּגְזַר דִּינוֹ אֵינוֹ נִקְרָע, לָזֶה אָמַר: "אַתָּה הַחִלּוֹתָ לְהַרְאוֹת אֶת עַבְדְּךָ אֶת גָּדְלְךָ" — זֶה הַמָּן. וְקָשֶׁה, דְּפַרְנָסָה אֵינָהּ בָּאָה בִּשְׁבִיל יָחִיד, וְאִם כֵּן עַל כָּרְחִין לוֹמַר דְּמשֶׁה יֵשׁ לוֹ דִין דְּרַבִּים כֵּיוָן דִּנְפִישׁ זְכוּתֵהּ, וְאִם כֵּן לְעִנְיַן גְּזַר דִּין נָמֵי יִהְיֶה לִי דִין דְּרַבִּים, דַּאֲפִלּוּ לְאַחַר גְּזַר דִּין מוֹעֶלֶת הַתְּפִלָּה, וְיִנָּחֵם הַשֵּׁם עַל הָרָעָה כַּדָּבָר הָאָמוּר.

Chapter 14

<big><strong>דֶּרֶךְ עֲנָוִים</strong></big>
<small>וּבוֹ שְׁנֵי דְרוּשִׁים לְמַעֲלַת הָעֲנָוָה</small>
<b>הַדְּרוּשׁ הָרִאשׁוֹן </b>(דרוש יד): יְבָאֵר דְּמִדַּת הָעֲנָוָה כְּלִי שֶׁנִּשְׁתַּמֵּשׁ בּוֹ קֹדֶשׁ וְכוּ', וְיָלְפִינַן לַהּ מִדִּכְתִיב 'נַעֲשֶׂה אָדָם', וְהַר סִינַי יוֹכִיחַ. / תָּבוֹר וְכַרְמֶל נִפְסְלוּ מִשּׁוּם לַתָּא דַעֲבוֹדָה זָרָה. / מְחֻבָּר לָא מִתְּסַר, וְיֵשׁ נֶעֱבָד בִּמְחֻבָּר לְגָבוֹהַּ. / אֵיךְ נִבְנָה בֵּית הַבְּחִירָה בְּהַר הַמּוֹרִיָּה שֶׁהוּא הַר גָּבוֹהַּ וְאִית בֵּהּ לַתָּא דַעֲבוֹדָה זָרָה?
<b>הַדְּרוּשׁ הַשֵּׁנִי </b>(דרוש טו): מַעֲלַת הַמַּשְׁפִּיל עַצְמוֹ בְּעֵסֶק הַתּוֹרָה. / יְבָאֵר עִנְיַן דָּוִד דַּהֲוָה מַתְנֵי לְרַבָּנָן עַל גַּבֵּי קַרְקַע. / דִּין אָסוּר לִקְרֹא לְרַבּוֹ בִּשְׁמוֹ, אֲבָל בְּאוֹמֵר אֲדוֹנִי אוֹ מוֹרִי פְּלוֹנִי שְׁרִי, וּמְצַדֵּד לוֹמַר דְּהַיְנוּ דַוְקָא כְּשֶׁמַּזְכִּיר הַתֹּאַר קֹדֶם הַשֵּׁם.
<big><strong>דְּרוּשׁ אַרְבָּעָה עָשָׂר</strong></big>
<b>חֻלִּין פֶּרֶק כִּסּוּי הַדָּם (פט ע"א): אָמַר רַבִּי אַבָּהוּ: אֵין הָעוֹלָם מִתְקַיֵּם אֶלָּא בְּמִי שֶׁמֵּשִׂים עַצְמוֹ כְּמִי שֶׁאֵינוֹ, שֶׁנֶּאֱמַר (דברים לג, כז): "וּמִתַּחַת זְרֹעֹת עוֹלָם".</b>
<b>מִן</b> הַתּוֹרָה וּמִן הַנְּבִיאִים וּמְשֻׁלָּשׁ בַּכְּתוּבִים הֵן כָּל יְקָר רָאֲתָה עֵינֵנוּ גֹּדֶל מִדַּת הָעֲנָוָה, הִיא הָעוֹלָה לְמַעְלָה רֹאשׁ, כְּלִי שֶׁנִּשְׁתַּמֵּשׁ בּוֹ קֹדֶשׁ, כַּאֲשֶׁר חֲכָמִים יַגִּידוּ: כָּל מָקוֹם שֶׁאַתָּה מוֹצֵא גְדֻלָּתוֹ שֶׁל הַקָּדוֹשׁ בָּרוּךְ הוּא, שָׁם אַתָּה מוֹצֵא עַנְוְתָנוּתוֹ. וּלְפִי פְּשָׁטָן שֶׁל דְּבָרִים נִרְאֶה דְּזוֹ הָיְתָה כַּוָּנַת יְשַׁעְיָה (סו, ב) בְּאָמְרוֹ: "וְאֶת כָּל אֵלֶּה יָדִי עָשָׂתָה וַיִּהְיוּ כָל אֵלֶּה נְאֻם יְיָ, וְאֶל זֶה אַבִּיט אֶל עָנִי וּנְכֵה רוּחַ וְחָרֵד עַל דְּבָרִי". דְּיֵשׁ לְדַקְדֵּק בַּמֶּה שֶׁסִּיֵּם "וְאֶל זֶה אַבִּיט אֶל עָנִי וּנְכֵה רוּחַ", מַה שַּׁיָּכוּת לַדְּבָרִים הַלָּלוּ עִם הַקּוֹדֵם?
<b>אָמְנָם</b> יֵרָאֶה דְּהַדְּבָרִים מַגִּיעִים עִם הָא דְאָמְרִינַן בְּפֶרֶק רְבִיעִי דִמְגִלָּה (לא ע"א): אָמַר רַבִּי יוֹחָנָן: כָּל מָקוֹם שֶׁאַתָּה מוֹצֵא גְבוּרָתוֹ שֶׁל הַקָּדוֹשׁ בָּרוּךְ הוּא, שָׁם אַתָּה מוֹצֵא עַנְוְתָנוּתוֹ. דָּבָר זֶה כָּתוּב בַּתּוֹרָה, שָׁנוּי בַּנְּבִיאִים, וּמְשֻׁלָּשׁ בַּכְּתוּבִים. כָּתוּב בַּתּוֹרָה (דברים י, יז): "כִּי יְיָ אֱלֹהֵיכֶם הוּא אֱלֹהֵי הָאֱלֹהִים" וְגוֹמֵר, וּכְתִיב בָּתְרֵהּ (פסוק יח): "עֹשֶׂה מִשְׁפַּט יָתוֹם וְאַלְמָנָה". שָׁנוּי בַּנְּבִיאִים (ישעיה נז, טו): "כִּי כֹה אָמַר רָם וְנִשָּׂא" וְגוֹמֵר, וּכְתִיב בָּתְרֵהּ (שם): "וְאֶת דַּכָּא וּשְׁפַל רוּחַ". מְשֻׁלָּשׁ בַּכְּתוּבִים (תהלים סח, ה): "סֹלּוּ לָרֹכֵב בָּעֲרָבוֹת" וְגוֹמֵר, וּכְתִיב בָּתְרֵהּ (פסוק ו): "אֲבִי יְתוֹמִים וְדַיַּן אַלְמָנוֹת". עַד כָּאן. אַף אָנוּ נֹאמַר, דְּהָכָא נָמֵי, דְּהִזְכִּיר גְּבוּרָתוֹ שֶׁל הַקָּדוֹשׁ בָּרוּךְ הוּא, דִּכְתִיב: "הַשָּׁמַיִם כִּסְאִי וְהָאָרֶץ הֲדֹם רַגְלָי" וְגוֹמֵר, "וְאֶת כָּל אֵלֶּה יָדִי עָשָׂתָה", הִזְכִּיר נָמֵי עַנְוְתָנוּתוֹ בְּאָמְרוֹ: "וְאֶל זֶה אַבִּיט אֶל עָנִי וּנְכֵה רוּחַ". זֶהוּ פְּשׁוּטוֹ. וּלְפִי מִדְרָשׁוֹ יֹאמַר נָא בְּאֹפֶן אַחֵר. וּנְדַקְדֵּק עוֹד בְּכֶפֶל הָעִנְיָן, דְּקָאָמַר "וְאֶת כָּל אֵלֶּה יָדִי עָשָׂתָה", וְחָזַר וְאָמַר "וַיִּהְיוּ כָל אֵלֶּה נְאֻם יְיָ". וְתוּ, דִּלְפִי הַנִּרְאֶה הָווּ תַּרְתֵּי דְּסָתְרָן אַהֲדָדֵי, דְּאִם הַכֹּל נִבְרָא בְּמַאֲמַר הַשֵּׁם, כְּדִכְתִיב "וַיִּהְיוּ כָל אֵלֶּה נְאֻם יְיָ", אֵיךְ כְּתִיב בְּהוּ עֲשִׂיָּה בְּאָמְרוֹ "וְאֶת כָּל אֵלֶּה יָדִי עָשָׂתָה"?
<b>וְיֵרָאֶה</b> לְיַשֵּׁב עִם הָא דְאָמְרִינַן בִּבְרֵאשִׁית רַבָּה (פרשה ד סימן ז) וְזֶה לְשׁוֹנָם: "וַיַּעַשׂ אֱלֹהִים אֶת הָרָקִיעַ" (בראשית א, ז). זֶה אֶחָד מִן הַמִּקְרָאוֹת שֶׁהִרְעִישׁ בֶּן זוֹמָא אֶת הָעוֹלָם. 'וַיַּעַשׂ' — אֶתְמְהָא! וַהֲלוֹא בְּמַאֲמָר הֵן, כְּדִכְתִיב (תהלים לג, ו): "בִּדְבַר יְיָ שָׁמַיִם נַעֲשׂוּ". עַד כָּאן. וְכָתַב מַהֲרַ"שׁ יָפֶה זַ"ל בְּשֵׁם בַּעַל תְּהִלָּה לְדָוִד, דְּאִיתָא בַּמִּדְרָשׁ, שֶׁהֵשִׁיבוּ חֲכָמִים לְבֶן זוֹמָא עַל קֻשְׁיָא זוֹ, שֶׁנִּסְתַּכֵּל הַקָּדוֹשׁ בָּרוּךְ הוּא שֶׁעֲתִידִין אֻמּוֹת הָעוֹלָם לַעֲשׂוֹתָם אֱלָהוּת, וּמִשּׁוּם הָכֵי כָּתַב בְּהוּ 'וַיַּעַשׂ' לוֹמַר שֶׁהַשֵּׁם בְּרָאָם. נִמְצָא דְּשִׁנָּה הַכָּתוּב וְאָמַר 'וַיַּעַשׂ', אַף שֶׁלְּפִי הָאֱמֶת לֹא שַׁיָּךְ בְּהוּ עֲשִׂיָּה, כְּדֵי לְהַרְחִיק אֶת אֻמּוֹת הָעוֹלָם שֶׁעוֹשִׂים אוֹתָם אֱלָהוּת.
<b>עוֹד</b> נַקְדִּים מַאֲמַר רַבּוֹתֵינוּ זַ"ל בִּבְרֵאשִׁית רַבָּה (פרשה ח סימן ז) וְזֶה לְשׁוֹנָם: אָמַר רַבִּי שְׁמוּאֵל בַּר נַחֲמָנִי בְּשֵׁם רַבִּי יוֹנָתָן: בְּשָׁעָה שֶׁהָיָה משֶׁה כּוֹתֵב אֶת הַתּוֹרָה, הָיָה כּוֹתֵב מַעֲשֵׂה כָּל יוֹם וָיוֹם. כֵּיוָן שֶׁהִגִּיעַ לְפָסוּק "וַיֹּאמֶר אֱלֹהִים נַעֲשֶׂה אָדָם" (בראשית א, כו), אָמַר לְפָנָיו: רִבּוֹן הָעוֹלָמִים, מָה אַתָּה נוֹתֵן פִּתְחוֹן פֶּה לַמִּינִים? אֶתְמְהָא! אָמַר לוֹ: כְּתֹב, וְהָרוֹצֶה לִטְעוֹת יִטְעֶה. אָמַר לוֹ הַקָּדוֹשׁ בָּרוּךְ הוּא: משֶׁה, הָאָדָם הַזֶּה שֶׁבָּרָאתִי, לֹא גְדוֹלִים וּקְטַנִּים אֲנִי מַעֲמִיד מִמֶּנּוּ?! שֶׁאִם יָבוֹא הַגָּדוֹל לִטֹּל רְשׁוּת מִן הַקָּטָן מִמֶּנּוּ, הוּא אוֹמֵר: מָה אֲנִי צָרִיךְ לִטֹּל רְשׁוּת מִן הַקָּטָן? וְהֵן אוֹמְרִים לוֹ: לְמַד מִבֹּרַאֲךָ, שֶׁהוּא בָּרָא אֶת הָעֶלְיוֹנִים וְאֶת הַתַּחְתּוֹנִים, וְכֵיוָן שֶׁבָּא לִבְרֹאת אֶת הָאָדָם נִמְלַךְ בְּמַלְאֲכֵי הַשָּׁרֵת, שֶׁנֶּאֱמַר: "נַעֲשֶׂה אָדָם". עַד כָּאן. וְכֵן כָּתַב רַשִׁ"י בְּפֵרוּשׁ הַתּוֹרָה וְזֶה לְשׁוֹנוֹ: "נַעֲשֶׂה אָדָם". אַף עַל פִּי שֶׁלֹּא סִיְּעוּהוּ בִּיצִירָתוֹ, לֹא נִמְנַע הַכָּתוּב מִלְּלַמֵּד דֶּרֶךְ אֶרֶץ וּמִדַּת הָעֲנָוָה, שֶׁיְּהֵא הַגָּדוֹל נִמְלָךְ וְנוֹטֵל רְשׁוּת מֵהַקָּטָן. עַד כָּאן.
<b>וְיֵשׁ</b> לְדַקְדֵּק בְּדִבְרֵי הַמַּאֲמָר, דִּלְמַאי אִצְטְרִיךְ לוֹמַר כְּתִיבַת משֶׁה מַעֲשֵׂה כָּל יוֹם וָיוֹם? דְּלָא הֲוָה לֵהּ לְמֵימַר אֶלָּא: כְּשֶׁבָּא לִכְתֹּב 'נַעֲשֶׂה אָדָם', אָמַר: מָה אַתָּה נוֹתֵן פִּתְחוֹן פֶּה לַמִּינִים? שֶׁהֲרֵי אֵין קֻשְׁיַת משֶׁה רַבֵּנוּ עָלָיו הַשָּׁלוֹם תְּלוּיָה בִּכְתִיבַת מַעֲשֵׂה כָּל יוֹם וָיוֹם. וּכְבָר נִתְעוֹרֵר בָּזֶה מַהֲרַ"שׁ יָפֶה, וְתֵרֵץ וְזֶה לְשׁוֹנוֹ: וְיֵשׁ לוֹמַר, שֶׁמִּכְּתִיבַת מַעֲשֵׂה שְׁאָר הַיָּמִים נִתְעוֹרֵר אֶל הַסָּפֵק הַזֶּה. דְּאִלּוּ הֲוָה כְּתִיב בְּכֻלְּהוּ 'נַעֲשֶׂה', לָא הֲוָה קַשְׁיָא לֵהּ, דְּיֵשׁ לוֹמַר דִּבְּרָה תּוֹרָה כִּלְשׁוֹן בְּנֵי אָדָם, שֶׁלִּפְעָמִים הָאָדָם הַמְדַבֵּר עִם עַצְמוֹ יֹאמַר 'נַעֲשֶׂה' בִּלְשׁוֹן רַבִּים, שֶׁכֵּן מִנְהַג הַמְּלָכִים לְדַבֵּר בִּלְשׁוֹן רַבִּים שֶׁהוּא לְשׁוֹן חֲשִׁיבוּת, וּכְמוֹ שֶׁכָּתַב הָרַב אִבְּן עֶזְרָא בְּשֵׁם הַגָּאוֹן; אֲבָל הַשְׁתָּא, דִּבְכָל הַמַּעֲשִׂים לָא קָאָמַר הָכֵי, אֶלָּא 'יְהִי רָקִיעַ', וְהָכָא כְּתִיב 'נַעֲשֶׂה', מַשְׁמַע שֶׁנִּשְׁתַּנָּת בְּרִיאָה זוֹ שֶׁהֻצְרַךְ בָּהּ לְסִיּוּעַ אֲחֵרִים. עַד כָּאן. וְיֵשׁ קְצָת מֵהַדֹּחַק בְּתֵרוּץ זֶה.
<b>אַךְ</b> עִם הָאָמוּר יָבוֹא עַל נָכוֹן. וָהוּא, דְּבֶן זוֹמָא הִרְעִישׁ אֶת הָעוֹלָם בְּמַאֲמַר הַכָּתוּב 'וַיַּעַשׂ אֱלֹהִים' שֶׁהֲרֵי בְּמַאֲמָר הֵן, וְהֵשִׁיבוּ לוֹ חֲכָמִים שֶׁנִּסְתַּכֵּל הַקָּדוֹשׁ בָּרוּךְ הוּא שֶׁעֲתִידִין אֻמּוֹת הָעוֹלָם לַעֲשׂוֹתָם אֱלָהוּת וּמִשּׁוּם הָכֵי כָּתַב בְּהוּ עֲשִׂיָּה לוֹמַר שֶׁהַשֵּׁם בְּרָאָם, נִמְצָא דְּשִׁנָּה הַכָּתוּב וְאָמַר 'וַיַּעַשׂ' אַף שֶׁלְּפִי הָאֱמֶת לֹא שַׁיָּךְ בְּהוּ עֲשִׂיָּה, כְּדֵי שֶׁלֹּא יִטְעוּ בְּנֵי הָעוֹלָם לַעֲשׂוֹתָם אֱלָהוּת. וְהִנֵּה הָרַמְבַּ"ן זַ"ל הִקְשָׁה, דְּאַמַּאי לָא קַשְׁיָא לֵהּ לְבֶן זוֹמָא נָמֵי גַבֵּי מְאוֹרוֹת דִּכְתִיב בְּהוּ (בראשית א, טז): "וַיַּעַשׂ אֱלֹהִים אֶת שְׁנֵי הַמְּאֹרֹת", וְגַבֵּי חַיַּת הָאָרֶץ נָמֵי דִּכְתִיב (שם שם, כה): "וַיַּעַשׂ אֱלֹהִים אֶת חַיַּת הָאָרֶץ", וְגַבֵּי אָדָם נָמֵי כְּתִיב עֲשִׂיָּה: "וַיַּעַשׂ אֱלֹהִים אֶת הָאָדָם". וּמַהֲרַ"שׁ יָפֶה כָּתַב, דְּהוּא הַדִּין דְּקַשְׁיָא לֵהּ בְּכֻלְּהוּ, אֶלָּא דְנָקַט זֶה דִּכְתִיב בְּרֵישָׁא. וְזֶהוּ שֶׁאָמְרוּ: זֶה אֶחָד מִן הַמִּקְרָאוֹת, כְּלוֹמַר, זֶה אֶחָד מִן הַמִּקְרָאוֹת הַמַּזְכִּירִים מַעֲשֶׂה שֶׁהִרְעִישׁ בָּהֶם בֶּן זוֹמָא אֶת הָעוֹלָם. עַד כָּאן.
<b>וּבָזֶה</b> נָבוֹא לְכַוָּנַת הַמַּאֲמָר. דְּאֵין סָפֵק דִּכְבָר יָדַע משֶׁה רַבֵּנוּ דְּמִנְהַג הַמְּלָכִים לְדַבֵּר בִּלְשׁוֹן רַבִּים, וּכְמוֹ שֶׁכָּתַב הַגָּאוֹן, אֶלָּא שֶׁבְּכָתְבוֹ מַעֲשֵׂה כָּל יוֹם וָיוֹם וְהָיָה רוֹאֶה שֶׁכָּתוּב בָּהֶם עֲשִׂיָּה, וְאֵין סָפֵק דְּהֻקְשָׁה לוֹ קֻשְׁיַת בֶּן זוֹמָא דְּאֵיךְ כְּתִיב בְּהוּ עֲשִׂיָּה וַהֲלוֹא 'בִּדְבַר יְיָ שָׁמַיִם נַעֲשׂוּ', וַהֲוָה נִיחָא לֵהּ עִם מַה שֶּׁהֵשִׁיבוּ חֲכָמִים לְבֶן זוֹמָא, שֶׁנִּסְתַּכֵּל הַקָּדוֹשׁ בָּרוּךְ הוּא שֶׁעֲתִידִין אֻמּוֹת הָעוֹלָם לַעֲשׂוֹתָם אֱלָהוּת וּמִשּׁוּם הָכֵי כָּתַב בָּהֶם 'וַיַּעַשׂ' לוֹמַר שֶׁהַשֵּׁם בְּרָאָם. וְעַל זֶה תָּמַהּ משֶׁה, דְּמֵאַחַר דְּהַשֵּׁם שִׁנָּה וְכָתַב 'וַיַּעַשׂ' אַף שֶׁלְּפִי הָאֱמֶת לֹא הָיְתָה בָּהֶם עֲשִׂיָּה כְּדֵי לְהַרְחִיק וְלַעֲקֹר הָעֲבוֹדָה זָרָה, אִם כֵּן אֵפוֹא אֵיךְ כָּתַב כָּאן 'נַעֲשֶׂה', שֶׁהוּא פִּתְחוֹן פֶּה לַמִּינִים לוֹמַר שְׁתֵּי רָשֻׁיּוֹת יֵשׁ. וְהֵשִׁיב לוֹ הַקָּדוֹשׁ בָּרוּךְ הוּא: כְּתֹב, וְהָרוֹצֶה לִטְעוֹת יִטְעֶה, לְפִי שֶׁתַּכְלִית גָּדוֹל יֵשׁ לִי בַּמֶּה שֶׁאָמַרְתִּי 'נַעֲשֶׂה אָדָם', וְהוּא שֶׁיִּלְמְדוּ הָעוֹלָם מִמֶּנּוּ מִדַּת הָעֲנָוָה וְיִהְיֶה הַגָּדוֹל נִמְלָךְ בַּקָּטָן.
<b>וְזֶהוּ</b> כַּוָּנַת הַכָּתוּב: <b>וְאֶת כָּל אֵלֶּה יָדִי עָשָׂתָה</b>, וְאַף שֶׁהָאֱמֶת הוּא <b>וַיִּהְיוּ כָל אֵלֶּה נְאֻם יְיָ</b>, שֶׁ'בִּדְבַר יְיָ שָׁמַיִם נַעֲשׂוּ', מִכָּל מָקוֹם אָמַרְתִּי לְשׁוֹן עֲשִׂיָּה כְּדֵי לְהַרְחִיק אֶת הָעֲבוֹדָה זָרָה. וְהֻקְשָׁה לוֹ, דְּאִם הַשֵּׁם שִׁנָּה וְאָמַר לְשׁוֹן עֲשִׂיָּה כְּדֵי לְהַרְחִיק עֲבוֹדָה זָרָה, אֵיךְ כָּתַב 'נַעֲשֶׂה אָדָם' שֶׁהוּא פִּתְחוֹן פֶּה לַמִּינִים לוֹמַר שְׁתֵּי רָשֻׁיּוֹת יֵשׁ? לָזֶה הֵשִׁיב: <b>וְאֶל זֶה אַבִּיט אֶל עָנִי וּנְכֵה רוּחַ.</b> כְּלוֹמַר, תַּכְלִית גָּדוֹל הָיָה לִי בַּמֶּה שֶׁאָמַרְתִּי 'נַעֲשֶׂה אָדָם', כְּדֵי שֶׁיִּלְמְדוּ בְּנֵי אָדָם מִמֶּנִּי מִדַּת הָעֲנָוָה וְיִהְיֶה הַגָּדוֹל נִמְלָךְ בַּקָּטָן.
<b>וּבָזֶה</b> יוּבַן פָּסוּק אֶחָד הָאָמוּר בְּפָרָשַׁת יִתְרוֹ (שמות כ, יט-כ): "וַיֹּאמֶר יְיָ אֶל משֶׁה כֹּה תֹאמַר אֶל בְּנֵי יִשְׂרָאֵל, אַתֶּם רְאִיתֶם כִּי מִן הַשָּׁמַיִם דִּבַּרְתִּי עִמָּכֶם. לֹא תַעֲשׂוּן אִתִּי אֱלֹהֵי כֶסֶף וֵאלֹהֵי זָהָב". וְיֵשׁ לְדַקְדֵּק, דְּאֵיךְ נִמְשָׁךְ מִמַּה שֶּׁרָאוּ כִּי מִן הַשָּׁמַיִם דִּבֵּר עִמָּהֶם שֶׁלֹּא יַעֲשׂוּ אֱלֹהֵי כֶסֶף וֵאלֹהֵי זָהָב? וַהֲלוֹא אַזְהָרַת עֲבוֹדָה זָרָה הִיא אַזְהָרָה מְיֻחֶדֶת בִּפְנֵי עַצְמָהּ, וְאֵין צָרִיךְ לָתֵת טַעַם לִמְנִיעָתָהּ. וְעוֹד יֵשׁ לְדַקְדֵּק בְּמִלַּת 'אִתִּי', דְּאֵין לוֹ מוּבָן כְּלָל. וְרַבּוֹתֵינוּ זַ"ל (מכילתא 'בחדש' פ"י) דָּרְשׁוּ: לֹא תַעֲשׂוּ כִּדְמוּת שַׁמָּשַׁי שֶׁמְּשַׁמְּשִׁים לְפָנַי בַּמָּרוֹם.
<b>וְנִרְאֶה</b> דְּהַכֹּל יָבוֹא לִכְלַל יִשּׁוּב בְּהַקְדִּים הָא דְאָמְרִינַן בְּסִפְרִי וְזֶה לְשׁוֹנָם: שְׁנֵי כְּתוּבִים הַמַּכְחִישִׁים זֶה אֶת זֶה עַד שֶׁיָּבוֹא הַכָּתוּב הַשְּׁלִישִׁי וְיַכְרִיעַ בֵּינֵיהֶם כֵּיצַד? כָּתוּב אֶחָד אוֹמֵר (שמות יט, כ): "וַיֵּרֶד יְיָ עַל הַר סִינַי", וְכָתוּב אֶחָד אוֹמֵר (דברים ד, לו): "מִן הַשָּׁמַיִם הִשְׁמִיעֲךָ אֶת קֹלוֹ"; בָּא הַכָּתוּב הַשְּׁלִישִׁי וְהִכְרִיעַ: "אַתֶּם רְאִיתֶם כִּי מִן הַשָּׁמַיִם דִּבַּרְתִּי עִמָּכֶם" — מְלַמֵּד, שֶׁהִרְכִּין הַקָּדוֹשׁ בָּרוּךְ הוּא שָׁמַיִם וּשְׁמֵי הַשָּׁמַיִם הָעֶלְיוֹנִים עַל הַר סִינַי וְדִבֵּר עִמָּהֶם. וְכֵן דָּוִד הוּא אוֹמֵר (ש"ב כב, י): "וַיֵּט שָׁמַיִם וַיֵּרַד". עַד כָּאן. זוֹ הִיא גִרְסַת הָרַאֲבָ"ד וּבַעַל הִלְכוֹת עוֹלָם. וְהֻקְשָׁה לָהֶם, אֵיךְ הִכְרִיעַ הַפָּסוּק הַשְּׁלִישִׁי 'כִּי מִן הַשָּׁמַיִם דִּבַּרְתִּי עִמָּכֶם' לוֹמַר שֶׁהִרְכִּין הַקָּדוֹשׁ בָּרוּךְ הוּא שְׁמֵי הַשָּׁמַיִם עַל הַר סִינַי? שֶׁהֲרֵי גַם פָּסוּק זֶה סוֹתֵר לַפָּסוּק דְּ'וַיֵּרֶד יְיָ עַל הַר סִינַי', וּמַה הֶפְרֵשׁ יֵשׁ בֵּין פָּסוּק זֶה דְ'מִן הַשָּׁמַיִם דִּבַּרְתִּי עִמָּכֶם' לַפָּסוּק הָאַחֵר דְּ'מִן הַשָּׁמַיִם הִשְׁמִיעֲךָ אֶת קֹלוֹ'? וְתֵרְצוּ, שֶׁהַהַכְרָעָה הִיא בְּאָמְרוֹ 'אַתֶּם <b>רְאִיתֶם</b> כִּי מִן הַשָּׁמַיִם דִּבַּרְתִּי עִמָּכֶם'. שֶׁאִם הַדִּבּוּר וְהַקּוֹל מִן הַשָּׁמַיִם, לֹא יִתְיַשֵּׁב אָמְרוֹ 'אַתֶּם רְאִיתֶם', וְלָא הֲוָה לֵהּ לְמֵימַר אֶלָּא 'אַתֶּם שְׁמַעְתֶּם', אַחַר שֶׁאִי אֶפְשָׁר שֶׁיִּרְאוּ כִּי מִן הַשָּׁמַיִם דִּבֵּר עִמָּהֶם, שֶׁהֲרֵי הַשָּׁמַיִם בִּמְקוֹמָם הֵם עוֹמְדִים בִּלְתִּי נִרְאִים, וּבְאָמְרוֹ 'אַתֶּם רְאִיתֶם' לֹא יוּכַל לִהְיוֹת זֶה אֶלָּא שֶׁהֵבִיא הַקָּדוֹשׁ בָּרוּךְ הוּא הַשָּׁמַיִם לְמָקוֹם שֶׁמִּמֶּנּוּ יוּכְלוּ הֵם לִרְאוֹתוֹ שֶׁיָּצָא לָהֶם הַקּוֹל מִן הַשָּׁמַיִם, וְעַכְשָׁו יִתְיַשֵּׁב שֶׁיָּרַד לָהָר וְדִבֵּר מִן הַשָּׁמַיִם. נִמְצִינוּ לְמֵדִין, דְּמֵאָמְרוֹ 'אַתֶּם רְאִיתֶם כִּי מִן הַשָּׁמַיִם דִּבַּרְתִּי עִמָּכֶם' לָמַדְנוּ שֶׁהִרְכִּין הַקָּדוֹשׁ בָּרוּךְ הוּא הַשָּׁמַיִם עַל הַר סִינַי וְיָרַד וְדִבֵּר עִמָּהֶם.
<b>עוֹד</b> נַקְדִּים, דְּאָמְרִינַן בַּמִּדְרָשׁ: בּוֹא וּרְאֵה כַּמָּה גְדוֹלִים נְמוּכֵי רוּחַ לִפְנֵי הַקָּדוֹשׁ בָּרוּךְ הוּא! שֶׁהֲרֵי הִרְכִּין שְׁמֵי הַשָּׁמַיִם עַל הַר סִינַי וְיָרַד וְדִבֵּר עִמָּהֶם, וְלֹא הִגְבִּיהוֹ. עַד כָּאן. וּכְבָר אָמְרוּ כַּיּוֹצֵא בָּזֶה בְּפֶרֶק קַמָּא דְסוֹטָה (ה ע"א): "וְאֶת דַּכָּא וּשְׁפַל רוּחַ" (ישעיה נז, טו). רַב הוּנָא וְרַב חִסְדָּא. חַד אָמַר: אִתִּי דַכָּא. וְחַד אָמַר: אֲנִי אֶת דַּכָּא. וּמִסְתַּבְּרָא כְּמָאן דְּאָמַר אֲנִי אֶת דַּכָּא, שֶׁהֲרֵי הַקָּדוֹשׁ בָּרוּךְ הוּא הִשְׁרָה שְׁכִינָתוֹ עַל הַר סִינַי וְלֹא הִגְבִּיהוֹ. עַד כָּאן.
<b>וְהִנֵּה</b> טַעַם הַמִּינִים שֶׁיֵּשׁ לָהֶם פִּתְחוֹן פֶּה בַּמֶּה שֶׁאָמַר הַכָּתוּב 'נַעֲשֶׂה אָדָם', לְפִי שֶׁלֹּא יִצְדַּק בְּעֵינֵיהֶם לְתָאֵר לְהַקָּדוֹשׁ בָּרוּךְ הוּא מִדַּת הָעֲנָוָה, לְפִי שֶׁאוֹמֵר (תהלים צג, א): "יְיָ מָלָךְ גֵּאוּת לָבֵשׁ", וְאֵיךְ יִתָּכֵן שֶׁמֶּלֶךְ רָם וְנִשָּׂא יִהְיֶה נִמְלָךְ בְּקָטָן? וּמִשּׁוּם הָכֵי פּוֹנִים לוֹמַר שְׁתֵּי רָשֻׁיּוֹת. לָזֶה בָּא הַכָּתוּב וְאָמַר (שמות כ, יט): "אַתֶּם רְאִיתֶם כִּי מִן הַשָּׁמַיִם דִּבַּרְתִּי עִמָּכֶם", וּמֵאָמְרִי 'אַתֶּם רְאִיתֶם' תֵּדְעוּ שֶׁהִרְכַּנְתִּי שְׁמֵי הַשָּׁמַיִם עַל הַר סִינַי וְיָרַדְתִּי וְדִבַּרְתִּי עִמָּכֶם, וּמִכָּאן תִּרְאוּ כַּמָּה חֲבִיבָה הִיא בְּעֵינַי מִדַּת הָעֲנָוָה, שֶׁהִרְכַּנְתִּי שְׁמֵי הַשָּׁמַיִם וְיָרַדְתִּי עַל הַר סִינַי וְלֹא הִגְבַּהְתִּי לְהַר סִינַי לְמַעְלָה, וְעַל כָּרְחִין הַטַּעַם הוּא לְפִי שֶׁמִּדַּת הָעֲנָוָה הִיא חֲבִיבָה בְּעֵינַי מְאֹד, כְּדֵי שֶׁמִּמֶּנִּי יִרְאוּ בְּנֵי אָדָם וְיִלְמְדוּ. וְאִם כֵּן, "לֹא תַעֲשׂוּן אִתִּי אֱלֹהֵי כֶסֶף", שֶׁהֲרֵי אֵין לָכֶם שׁוּם פִּתְחוֹן פֶּה בַּמֶּה שֶׁאָמַרְתִּי 'נַעֲשֶׂה אָדָם' לוֹמַר שֶׁהֵם שְׁתֵּי רָשֻׁיּוֹת, מֵאַחַר שֶׁאַתֶּם רוֹאִים שֶׁאֲנִי אוֹחֵז בְּמִדַּת הָעֲנָוָה כְּדֵי שֶׁמִּמֶּנִּי יִלְמְדוּ בְּנֵי אָדָם.
<b>נִמְצִינוּ</b> לְמֵדִין, שֶׁהַטַּעַם שֶׁיָּרַד הַשֵּׁם עַל הַר סִינַי וְלֹא הִגְבִּיהוֹ לְהַר סִינַי הוּא לְהוֹדִיעַ לִבְנֵי הָאָדָם כַּמָּה חֲבִיבִין בְּעֵינָיו נְמוּכֵי הָרוּחַ. וְעִקָּרָא דְמִלְּתָא מַה שֶּׁנִּתְּנָה הַתּוֹרָה עַל הַר סִינַי וְלֹא עַל שְׁאָר הָרִים הוּא מִטַּעַם זֶה, לְפִי שֶׁהַר סִינַי הוּא נָמוּךְ וְשָׁפָל. וְכִדְאָמְרִינַן בַּמִּדְרָשׁ פָּרָשַׁת נָשׂא (פרשה יג סימן ה) וְזֶה לְשׁוֹנָם: "גַּאֲוַת אָדָם תַּשְׁפִּילֶנּוּ" (משלי כט, כג) — זֶה תָּבוֹר וְכַרְמֶל, שֶׁבָּאוּ מִסּוֹף הָעוֹלָם מִתְגָּאִים לוֹמַר שֶׁאָנוּ גְבוֹהִים וְעָלֵינוּ הַקָּדוֹשׁ בָּרוּךְ הוּא נוֹתֵן אֶת הַתּוֹרָה; "וּשְׁפַל רוּחַ יִתְמֹךְ כָּבוֹד" (שם) — זֶה סִינַי, שֶׁהִשְׁפִּיל אֶת עַצְמוֹ לוֹמַר שֶׁאֲנִי נָמוּךְ, וְעַל יְדֵי כָּךְ תָּמַךְ הַקָּדוֹשׁ בָּרוּךְ הוּא כְּבוֹדוֹ עָלָיו וְנִתְּנָה עָלָיו הַתּוֹרָה וְזָכָה לְכָל הַכָּבוֹד הַזֶּה, כְּמָה דְתֵימָא: "וַיֵּרֶד יְיָ עַל הַר סִינַי". עַד כָּאן. וְאִיכָּא לְמֵידַק בַּמֶּה שֶׁסִּיֵּם הַמַּאֲמָר: כְּמָה דְתֵימָא "וַיֵּרֶד יְיָ עַל הַר סִינַי", וְכִי רְאָיָה צָרִיךְ לָזֶה שֶׁהַתּוֹרָה נִתְּנָה בְּהַר סִינַי? וַהֲלוֹא הַמְפֻרְסָמוֹת אֵין צְרִיכוֹת רְאָיָה. וּלְמַה שֶּׁאָמַר שֶׁתָּבוֹר וְכַרְמֶל בָּאוּ מִסּוֹף הָעוֹלָם מִתְגָּאִים לֹא הֵבִיא רְאָיָה, וּנְתִינַת הַתּוֹרָה עַל הַר סִינַי הֻצְרַךְ לִרְאָיָה?!
<b>וְנִרְאֶה</b> דְּאֵין הַכַּוָּנָה לְהָבִיא רְאָיָה שֶׁהַתּוֹרָה נִתְּנָה בְּסִינַי, אֶלָּא כְּלַפֵּי שֶׁאָמַר: "וּשְׁפַל רוּחַ יִתְמֹךְ כָּבוֹד" — זֶה סִינַי, שֶׁהִשְׁפִּיל עַצְמוֹ לוֹמַר שֶׁאֲנִי נָמוּךְ, וְעַל יְדֵי כָּךְ תָּמַךְ הַקָּדוֹשׁ בָּרוּךְ הוּא כְּבוֹדוֹ עָלָיו וְנִתְּנָה עָלָיו הַתּוֹרָה, דְּהַטַּעַם שֶׁנִּתְּנָה הַתּוֹרָה בְּסִינַי הוּא לִהְיוֹתוֹ נָמוּךְ וְהַקָּדוֹשׁ בָּרוּךְ הוּא מְחַבֵּב אֶת הַנְּמוּכִים וְאֶת הַשְּׁפָלִים, לָזֶה אָמַר: כְּמָה דְתֵימָא "וַיֵּרֶד יְיָ עַל הַר סִינַי". כְּלוֹמַר, כִּי הֵיכִי דְהָתָם מַה שֶּׁיָּרַד עַל הַר סִינַי וְלֹא הִגְבִּיהוֹ לְהַר סִינַי הוּא כְּדֵי לְהוֹדִיעַ כַּמָּה חֲבִיבִים בְּעֵינָיו נְמוּכֵי הָרוּחַ וּלְלַמֵּד דַּעַת אֶת הָעָם, הָכֵי נָמֵי מַה שֶּׁבָּחַר בְּהַר סִינַי הוּא מִן הַטַּעַם הַזֶּה בְּעַצְמוֹ, דְּהַיְנוּ מִשּׁוּם הֱיוֹתוֹ נָמוּךְ וְשָׁפָל, וְהַקָּדוֹשׁ בָּרוּךְ הוּא מְחַבֵּב אֶת הַנְּמוּכִים.
<b>וְהָכֵי</b> אָמְרִינַן בְּפֶרֶק רְבִיעִי דְמַסֶּכֶת מְגִלָּה (כט ע"א): דָּרַשׁ בַּר קַפָּרָא: מַאי דִּכְתִיב (תהלים סח, יז): "לָמָּה תְּרַצְּדוּן הָרִים גַּבְנֻנִּים"? יָצְתָה בַּת קוֹל וְאָמְרָה לָהֶם: לָּמָּה תִּרְצוּ דִין עִם סִינַי? כֻּלְּכֶם בַּעֲלֵי מוּמִין אַתֶּם אֵצֶל סִינַי. כְּתִיב הָכָא: "גַּבְנֻנִּים", וּכְתִיב הָתָם (ויקרא כא, כ): "אוֹ גִבֵּן אוֹ דַק". וְאָמַר רַב אָשֵׁי: שָׁמְעַת מִנֵּהּ: הַאי מָאן דִּיהִיר — בַּעַל מוּם הוּא. וּבְפֶרֶק קַמָּא דְסוֹטָה (ה ע"א) אָמְרִינַן: אָמַר רַב יוֹסֵף: לְעוֹלָם יִלְמַד אָדָם מִדַּעַת קוֹנוֹ, שֶׁהֲרֵי הַקָּדוֹשׁ בָּרוּךְ הוּא הִנִּיחַ כָּל הָרִים וּגְבָעוֹת וְהִשְׁרָה שְׁכִינָתוֹ עַל הַר סִינַי. עַד כָּאן. וּפֵרֵשׁ רַשִׁ"י: יִלְמַד אָדָם מִדַּעַת קוֹנוֹ — לֶאֱהֹב אֶת הַנְּמִיכוּת. עַד כָּאן. נִמְצִינוּ לְמֵדִין מִכָּל זֶה, שֶׁמַּה שֶּׁבָּחַר הַשֵּׁם בְּסִינַי הוּא לִהְיוֹתוֹ נָמוּךְ וְשָׁפָל, וְדָחָה תָּבוֹר וְכַרְמֶל לִהְיוֹתָם בַּעֲלֵי גַאֲוָה.
<b>וְקָשֶׁה</b> לָזֶה מַאי דְּאָמְרִינַן בִּבְרֵאשִׁית רַבָּה פָּרָשַׁת וַיְחִי (פרשה צט סימן א): "לָמָּה תְּרַצְּדוּן הָרִים גַּבְנֻנִּים". רַבִּי יוֹסֵי הַגְּלִילִי פָּתַר קְרָא בֶּהָרִים. בְּשָׁעָה שֶׁבָּא הַקָּדוֹשׁ בָּרוּךְ הוּא לִתֵּן תּוֹרָה בְּסִינַי, הָיוּ הֶהָרִים רָצִים וּמִדַּיְּנִים אֵלּוּ עִם אֵלּוּ, זֶה אוֹמֵר עָלַי הַתּוֹרָה נִתֶּנֶת, וְזֶה אוֹמֵר עָלַי הַתּוֹרָה נִתֶּנֶת. תָּבוֹר בָּא מִבֵּית אֵלִים, וְכַרְמֶל מֵאַסְפַּמְיָא. הָדָא הוּא דִכְתִיב (ירמיה מו, יח): "חַי אָנִי נְאֻם יְיָ, כִּי כְּתָבוֹר בֶּהָרִים וּכְכַרְמֶל בַּיָּם יָבוֹא". אָמַר הַקָּדוֹשׁ בָּרוּךְ הוּא: לָמָּה תְּרַצְּדוּן הָרִים? כֻּלְּכֶם גַּבְנֻנִּים! הֵיךְ מָה דְאַתְּ אָמַר: "אוֹ גִבֵּן אוֹ דַק". כֻּלְּכֶם נַעֲשָׂת עֲבוֹדָה זָרָה עַל רָאשֵׁיכֶם. אֲבָל סִינַי, שֶׁלֹּא נַעֲשָׂת עֲבוֹדָה זָרָה עָלָיו, "הָהָר חָמַד אֱלֹהִים לְשִׁבְתּוֹ" (תהלים סח, יז) — "וַיֵּרֶד יְיָ עַל הַר סִינַי". אַף עַל פִּי כֵן, "אַף יְיָ יִשְׁכֹּן לָנֶצַח" (שם) — בְּבֵית עוֹלָמִים. עַד כָּאן. מוּכָח מֵהָכָא, דְּמַה שֶּׁנִּפְסְלוּ תָּבוֹר וְכַרְמֶל הוּא מִשּׁוּם לַתָּא דַעֲבוֹדָה זָרָה, וְנִבְחַר סִינַי מִשּׁוּם דְּלֵית בֵּהּ לַתָּא דַעֲבוֹדָה זָרָה, וְזֶה הוּא הֵפֶךְ כָּל הַמַּאֲמָרִים שֶׁכָּתַבְנוּ. וּמַהֲרַ"שׁ יָפֶה כָּתַב שֶׁהֵם אַגָּדוֹת חֲלוּקוֹת. אַךְ לְדִידִי חֲזִי לִי דְּאַף אוֹתָהּ אַגָּדָה דְפָרָשַׁת וַיְחִי, דִּסְבִירָא לַהּ דְּמַה שֶּׁנִּפְסְלוּ תָּבוֹר וְכַרְמֶל הוּא מִשּׁוּם לַתָּא דַעֲבוֹדָה זָרָה, וּמַה שֶּׁנִּבְחַר הַר סִינַי הוּא מִשּׁוּם דְּלֵית בֵּהּ לַתָּא דַעֲבוֹדָה זָרָה, סְבִירָא לַהּ גַּם כֵּן דְּהַדָּבָר תָּלוּי בְּגַבְהוּת הֶהָרִים, דִּשְׁאָר הֶהָרִים מִצַּד גַּבְהוּתָם נִפְסְלוּ מִשּׁוּם לַתָּא דַעֲבוֹדָה זָרָה, וְהַר סִינַי מִצַּד הֱיוֹתוֹ נָמוּךְ נִבְחַר מִשּׁוּם דְּלֵית בֵּהּ לַתָּא דַעֲבוֹדָה זָרָה, וּכְמוֹ שֶׁיִּתְבָּאֵר.
<b>וְקֹדֶם</b> כָּל דָּבָר יֵשׁ לְדַקְדֵּק בַּמֶּה שֶׁסִּיֵּם בַּעַל הַמַּאֲמָר וְאָמַר: אַף עַל פִּי כֵן, "אַף יְיָ יִשְׁכֹּן לָנֶצַח" בְּבֵית עוֹלָמִים. וְלִכְאוֹרָה דְּבָרִים הַלָּלוּ אֵין לָהֶם מוּבָן, דְּאֵיךְ נִגְזַר מִמַּה שֶּׁקָּדַם שֶׁלֹּא יִשְׁכֹּן לָנֶצַח בְּבֵית עוֹלָמִים, שֶׁהֻצְרַךְ לְלַמְּדֵנוּ: אַף עַל פִּי כֵן, "יְיָ יִשְׁכֹּן לָנֶצַח" בְּבֵית עוֹלָמִים? וְרָאִיתִי לְמַהֲרַ"שׁ יָפֶה שֶׁכָּתַב וְזֶה לְשׁוֹנוֹ: אַף עַל פִּי כֵן. כְּלוֹמַר, אַף עַל פִּי שֶׁהַר סִינַי חָמַד אֱלֹהִים לְשִׁבְתּוֹ, אֵין זֶה אֶלָּא לְשָׁעָה, אֲבָל עִקַּר שְׁכִינָתוֹ בְּבֵית עוֹלָמִים. עַד כָּאן דְּבָרָיו. וְלֹא נִתְקָרְרָה דַעְתִּי בִּדְבָרִים אֵלּוּ, דְּחִדּוּשׁ זֶה הָיָה לוֹ לְבַעַל אַגָּדָה זוֹ לְלַמְּדוֹ בְּעִקַּר קְרָא דְ'וַיֵּרֶד יְיָ עַל הַר סִינַי', שָׁם יֹאמַר דְּאֵין זֶה אֶלָּא לְשָׁעָה אֲבָל עִקַּר שְׁכִינָתוֹ בְּבֵית עוֹלָמִים, אֲבָל הָכָא בְּמַחֲלֹקֶת זֶה דְתָבוֹר וְכַרְמֶל עִם סִינַי לֹא שַׁיָּךְ זֶה כְּלָל. וָעוֹד, אַעִקָּרָא דְמִלְּתָא מַה מְּלַמְּדֵנוּ דָוִד שֶׁקְּדֻשַּׁת סִינַי הָיְתָה לְשָׁעָה? מִקְרָא מָלֵא הוּא (שמות יט, יג): "בִּמְשֹׁךְ הַיֹּבֵל הֵמָּה יַעֲלוּ בָהָר". גַּם שֶׁעִקַּר שְׁכִינָתוֹ בְּבֵית עוֹלָמִים גַּם זֶה מִקְרָא הוּא (דברים יב, ה): "לְשִׁכְנוֹ תִדְרְשׁוּ וּבָאתָ שָּׁמָּה".
<b>וְנִרְאֶה</b> דְּזֶה יוּבַן בְּמַאי דִּתְנַן בְּפֶרֶק שְׁלִישִׁי דַעֲבוֹדָה זָרָה (מה ע"א): הַגּוֹים הָעוֹבְדִים אֶת הֶהָרִים וְאֶת הַגְּבָעוֹת — הֵן מֻתָּרִין, שֶׁנֶּאֱמַר (דברים יב, ב): "אַבֵּד תְּאַבְּדוּן אֶת כָּל הַמְּקֹמוֹת אֲשֶׁר עָבְדוּ שָׁם הַגּוֹיִם וְגוֹ' אֶת אֱלֹהֵיהֶם עַל הֶהָרִים" — אֱלֹהֵיהֶם עַל הֶהָרִים וְלֹא הֶהָרִים אֱלֹהֵיהֶם, אֱלֹהֵיהֶם עַל הַגְּבָעוֹת וְלֹא הַגְּבָעוֹת אֱלֹהֵיהֶם. עַד כָּאן. וְזוֹ הִיא הֲלָכָה פְּסוּקָה, דְּהָרִים עַצְמָן שֶׁנֶּעֶבְדוּ — מֻתָּרִים לַחְצֹב אֲבָנִים מֵהֶם וְלִזְרֹעַ, מִשּׁוּם דִּמְחֻבָּר לָא מִתְּסַר. וּבַגְּמָרָא (דף מו) אָמְרִינַן: בָּעֵי רָמֵי בַּר חָמָא: הַמִּשְׁתַּחֲוֶה לְהַר — אֲבָנָיו מַהוּ לַמִּזְבֵּחַ? יֵשׁ נֶעֱבָד בִּמְחֻבָּר אֵצֶל גָּבוֹהַּ אוֹ אֵין נֶעֱבָד בִּמְחֻבָּר אֵצֶל גָּבוֹהַּ? וּפַשְׁטוּהּ דְּיֵשׁ נֶעֱבָד בִּמְחֻבָּר אֵצֶל גָּבוֹהַּ. וְכֵן פָּסַק הָרַמְבַּ"ם (בפ"ד מהלכות אסורי מזבח דין ז) וְזֶה לְשׁוֹנוֹ: הַמִּשְׁתַּחֲוֶה לְהַר, אַף עַל פִּי שֶׁהוּא מֻתָּר בַּהֲנָאָה — אֲבָנָיו אֲסוּרִין לַמִּזְבֵּחַ. עַד כָּאן.
<b>וּבָזֶה</b> יוּבַן מַאי דִּכְתִיב בְּפָרָשַׁת רְאֵה (דברים יב, ב-ד): "אַבֵּד תְּאַבְּדוּן אֶת כָּל הַמְּקֹמוֹת אֲשֶׁר עָבְדוּ שָׁם הַגּוֹיִם אֶת אֱלֹהֵיהֶם עַל הֶהָרִים הָרָמִים" וְגוֹמֵר, "לֹא תַעֲשׂוּן כֵּן לַייָ אֱלֹהֵיכֶם". עַד כָּאן. וְרַבּוֹתֵינוּ זַ"ל (ספרי שם) הֻקְשָׁה לָהֶם בְּפָסוּק זֶה דְ'לֹא תַעֲשׂוּן כֵּן לַייָ אֱלֹהֵיכֶם' וְאָמְרוּ: וְכִי תַּעֲלֶה עַל דַּעְתְּךָ שֶׁיִּשְׂרָאֵל נוֹתְצִים אֶת הַמִּזְבְּחוֹת?! אֶלָּא שֶׁלֹּא תַּעֲשׂוּ כְּמַעֲשֵׂיהֶם וְיִגְרְמוּ עֲו‍ֹנוֹתֵיכֶם לְמִקְדַּשׁ אֲבוֹתֵיכֶם שֶׁיֵּחָרֵב, וּכְמוֹ שֶׁכָּתַב רַשִׁ"י בְּפֵרוּשׁוֹ. אַךְ לְפִי מַה שֶּׁכָּתַבְנוּ אֶפְשָׁר לוֹמַר דְּקָאֵי לִתְחִלַּת הַכָּתוּב, שֶׁאָמַר: "אַבֵּד תְּאַבְּדוּן אֶת כָּל הַמְּקֹמוֹת אֲשֶׁר עָבְדוּ שָׁם הַגּוֹיִם אֶת אֱלֹהֵיהֶם עַל הֶהָרִים", דְּמִנֵּהּ יָלְפִינַן וְלֹא הֶהָרִים אֱלֹהֵיהֶם, שֶׁהֶהָרִים עַצְמָם מֻתָּרִים בַּהֲנָאָה, לָזֶה סִיֵּם הַפָּסוּק: "לֹא תַעֲשׂוּן כֵּן לַייָ אֱלֹהֵיכֶם". כְּלוֹמַר, זֶה שֶׁהִתַּרְתִּי הֶהָרִים הוּא דַוְקָא לָכֶם לְצָרְכֵיכֶם, אֲבָל "לֹא תַעֲשׂוּן כֵּן לַייָ", מִשּׁוּם דְּיֵשׁ נֶעֱבָד בִּמְחֻבָּר אֵצֶל גָּבוֹהַּ, וְהַמִּשְׁתַּחֲוֶה לְהַר — אֲבָנָיו אֲסוּרִים לַמִּזְבֵּחַ, וּכְדִכְתַבְנָא.
<b>מִכָּאן</b> אֲנִי תָּמֵהַּ עַל מַה שֶּׁכָּתַב הָרַ"שׁ יָפֶה פָּרָשַׁת וַיְחִי עֲלַהּ דְּאוֹתָהּ אַגָּדָה שֶׁכָּתַבְנוּ שֶׁנִּפְסְלוּ תָּבוֹר וְכַרְמֶל מִפְּנֵי שֶׁנַּעֲשׂוּ עֲבוֹדָה זָרָה. שֶׁהִקְשָׁה הָרַב זַ"ל וְזֶה לְשׁוֹנוֹ: וְאַף עַל גַּב דְּקַרְקַע עוֹלָם אֵינָהּ נֶאֱסֶרֶת, לְעִנְיַן שְׁכִינָה גְּנַאי הַדָּבָר שֶׁתִּשְׁרֶה שְׁכִינָה בְּמָקוֹם שֶׁנַּעֲשָׂה עֲבוֹדָה זָרָה. אוֹ לְפִי שֶׁלֹּא יִטְעוּ עוֹבְדֵי עֲבוֹדָה זָרָה לוֹמַר שֶׁמִּשֶּׁפַע הָעֲבוֹדָה זָרָה שָׁרְתָה שָׁם שְׁכִינָה. עַד כָּאן. וְלֹא יָדַעְתִּי מַה הֻקְשָׁה לוֹ לָרַב, שֶׁהֲרֵי כְּבָר כָּתַבְנוּ לְעֵיל דְּיֵשׁ נֶעֱבָד בִּמְחֻבָּר אֵצֶל גָּבוֹהַּ, וְאֵין לְךָ דָבָר גָּבוֹהַּ כִּירִידַת הַשֵּׁם עַל הַר סִינַי.
<b>עוֹד</b> תְּנַן הָתָם בְּפֶרֶק שְׁלִישִׁי דַעֲבוֹדָה זָרָה (מה, ע"א): "עַל הֶהָרִים הָרָמִים וְעַל הַגְּבָעוֹת הַנִּשָּׂאוֹת". אָמַר רַבִּי עֲקִיבָא: אֲנִי אוֹבִין וְאָדוּן: כָּל מָקוֹם שֶׁאַתָּה מוֹצֵא הַר גָּבוֹהַּ וְגִבְעָה נִשָּׂאָה, דַּע שֶׁיֵּשׁ שָׁם עֲבוֹדָה זָרָה. עַד כָּאן. לָמַדְנוּ מִכָּאן, שֶׁהֱיוֹתוֹ הַר גָּבוֹהַּ אוֹ גִבְעָה נִשָּׂאָה הוּא סִבָּה לִהְיוֹת שָׁם עֲבוֹדָה זָרָה. וּבִירוּשַׁלְמִי, עֲלַהּ דְּהַךְ מַתְנִיתִין דְּרַבִּי עֲקִיבָא דְּכָל מָקוֹם שֶׁאַתָּה מוֹצֵא הַר גָּבוֹהַּ בְּיָדוּעַ שֶׁיֵּשׁ שָׁם עֲבוֹדָה זָרָה, הִקְשׁוּ: וְלָא כֵן סָבְרִינַן מֵימַר: דָּבָר שֶׁיֵּשׁ בּוֹ רוּחַ חַיִּים, אַף עַל פִּי שֶׁאֵינוֹ אָסוּר לְהֶדְיוֹט — אָסוּר לְגָבוֹהַּ, בֵּית הַבְּחִירָה הֵיאַךְ נִבְנָה? וְתֵרְצוּ: עַל פִּי נָבִיא, שֶׁנֶּאֱמַר (ש"ב כד, יט): "וַיַּעַל דָּוִד כִּדְבַר גָּד כַּאֲשֶׁר צִוָּה יְיָ". עַד כָּאן. וְהַכַּוָּנָה: דְּרָצוּ לִלְמֹד, דְּכִי הֵיכִי דְנֶעֱבָד דְּבַעֲלֵי הַחַיִּים מֻתָּר לְהֶדְיוֹט, מִדַּאֲסַר רַחֲמָנָא נֶעֱבָד לְגָבוֹהַּ, מִדִּכְתִיב (ויקרא א, ב): "מִן הַבָּקָר" — לְהוֹצִיא אֶת הַנֶּעֱבָד; וְאִי אִיתָא דְאָסוּר לְהֶדְיוֹט, לָמָּה לִי קְרָא לְאָסְרוֹ לְגָבוֹהַּ? תִּפֻּק לֵהּ מִ'מַּשְׁקֵה יִשְׂרָאֵל' (יחזקאל מה, טו). אֶלָּא וַדַּאי דִּשְׁרִי לְהֶדְיוֹט, וְאַף עַל פִּי כֵן אָסוּר לְגָבוֹהַּ. וְאִם כֵּן, אֵיךְ נִבְנָה בֵּית הַבְּחִירָה בְּהַר הַמּוֹרִיָּה, שֶׁהוּא הַר גָּבוֹהַּ וְאִיכָּא לַתָּא דַעֲבוֹדָה זָרָה? וְתֵרְצוּ, דְּעַל פִּי נָבִיא נִבְנָה שָׁם. וּכְבָר הֵבִיאוּ הַתּוֹסָפוֹת דִּבְרֵי הַיְרוּשַׁלְמִי בִּגְמָרִין.
<b>וּבָזֶה</b> נָבוֹא לְכַוָּנַת הַמַּאֲמָר. דְּהַשֵּׁם פָּסַל לְתָבוֹר וְכַרְמֶל מִצַּד גַּבְהוּתָם, מִשּׁוּם דְּכֵיוָן דְּהֵם גְּבוֹהִים אִיכָּא לַתָּא דַעֲבוֹדָה זָרָה, וּכְדִבְרֵי רַבִּי עֲקִיבָא: כָּל מָקוֹם שֶׁאַתָּה מוֹצֵא הַר גָּבוֹהַּ וְגִבְעָה נִשָּׂאָה, בְּיָדוּעַ שֶׁיֵּשׁ שָׁם עֲבוֹדָה זָרָה. וְאַף שֶׁהוּא מְחֻבָּר, יֵשׁ נֶעֱבָד בִּמְחֻבָּר אֵצֶל גָּבוֹהַּ. אַךְ הַר סִינַי חָמַד אֱלֹהִים לְשִׁבְתּוֹ, מִשּׁוּם הֱיוֹתוֹ נָמוּךְ וְשָׁפָל וְאֵין בּוֹ לַתָּא דַעֲבוֹדָה זָרָה. לָזֶה סִיֵּם בַּעַל הַמַּאֲמָר וְקָאָמַר, דְּאִם כֵּן דְּאָמְרַת דְּתָבוֹר וְכַרְמֶל מִצַּד גַּבְהוּתָם נִפְסְלוּ מִשּׁוּם לַתָּא דַעֲבוֹדָה זָרָה, אִם כֵּן סְבִירָא לָךְ דְּיֵשׁ נֶעֱבָד בִּמְחֻבָּר אֵצֶל גָּבוֹהַּ, אִם כֵּן הַר הַמּוֹרִיָּה פָּסוּל לְבִנְיַן בֵּית הַבְּחִירָה, שֶׁהֲרֵי הוּא הַר גָּבוֹהַּ וְאִיכָּא בֵּהּ לַתָּא דַעֲבוֹדָה זָרָה, וְיֵשׁ נֶעֱבָד בִּמְחֻבָּר אֵצֶל גָּבוֹהַּ. לָזֶה אָמַר: אַף עַל פִּי כֵן, "אַף יְיָ יִשְׁכֹּן לָנֶצַח" בְּבֵית עוֹלָמִים — אַף שֶׁהוּא הַר גָּבוֹהַּ, מִשּׁוּם דְּעַל פִּי נָבִיא נִבְנָה שָׁם, וְכִדְאִיתָא בִּירוּשַׁלְמִי.
<b>הַכְּלָל</b> הָעוֹלֶה, דְּכָל הָאַגָּדוֹת סְבִירָא לְהוּ דְּמַה שֶּׁנִּפְסְלוּ תָּבוֹר וְכַרְמֶל הוּא מִפְּנֵי גַבְהוּתָם, אֶלָּא דְּהָאַגָּדָה דְפָרָשַׁת וַיְחִי סְבִירָא לַהּ דְּמַה שֶּׁנִּפְסְלוּ מִפְּנֵי גַבְהוּתָם הוּא מִפְּנֵי שֶׁהַגַּבְהוּת הוּא אוֹת וּמוֹפֵת לִהְיוֹת שָׁם לַתָּא דַעֲבוֹדָה זָרָה, וּשְׁאָר הָאַגָּדוֹת סוֹבְרִים דְּמַה שֶּׁנִּפְסְלוּ מִצַּד גַּבְהוּתָם הוּא כְּדֵי לְלַמֵּד דַּעַת אֶת הָאָדָם שֶׁהַקָּדוֹשׁ בָּרוּךְ הוּא מְחַבֵּב מִדַּת הָעֲנָוָה, וּכְמוֹ שֶׁאָמְרוּ: לְעוֹלָם יִלְמַד אָדָם מִדַּעַת קוֹנוֹ, שֶׁהֲרֵי הִנִּיחַ הַקָּדוֹשׁ בָּרוּךְ הוּא כָּל הָרִים וּגְבָעוֹת וְהִשְׁרָה שְׁכִינָתוֹ עַל הַר סִינַי.
<b>וּבָזֶה</b> יוּבְנוּ קְצָת פְּסוּקִים בִּישַׁעְיָה (ב, ב-ג): "וְהָיָה בְּאַחֲרִית הַיָּמִים נָכוֹן יִהְיֶה הַר בֵּית יְיָ בְּרֹאשׁ הֶהָרִים וְנִשָּׂא מִגְּבָעוֹת, וְנָהֲרוּ אֵלָיו כָּל הַגּוֹיִם. וְהָלְכוּ עַמִּים רַבִּים וְאָמְרוּ לְכוּ וְנַעֲלֶה אֶל הַר יְיָ אֶל בֵּית אֱלֹהֵי יַעֲקֹב וְיוֹרֵנוּ מִדְּרָכָיו וְנֵלְכָה בְּאֹרְחֹתָיו, כִּי מִצִּיּוֹן תֵּצֵא תוֹרָה וּדְבַר יְיָ מִירוּשָׁלָיִם". עַד כָּאן. וְיֵשׁ לְדַקְדֵּק, דְּאֵיךְ תָּלָה הַטַּעַם דְּ'נָהֲרוּ אֵלָיו כָּל הַגּוֹיִם וְהָלְכוּ עַמִּים רַבִּים' מִשּׁוּם דְּ'נָכוֹן יִהְיֶה הַר בֵּית יְיָ בְּרֹאשׁ הֶהָרִים'? וַהֲלוֹא נְבוּאָה זוֹ לִימֵי הַמָּשִׁיחַ הִיא, וּכְמוֹ שֶׁפֵּרְשׁוּ הַמְפָרְשִׁים, וְלֶעָתִיד לָבוֹא כָּל הָאֻמּוֹת הֵם גֵּרִים גְּרוּרִים, כְּדִכְתִיב (צפניה ג, ט): "כִּי אָז אֶהְפֹּךְ אֶל עַמִּים שָׂפָה בְרוּרָה וְגוֹ' לְעָבְדוֹ שְׁכֶם אֶחָד", וְכִדְאִיתָא בְּפֶרֶק שֵׁנִי דַעֲבוֹדָה זָרָה (כד ע"א), וְאִם כֵּן מֻכְרָחִים הֵם לָבוֹא כְּדֵי לִלְמֹד מַעֲשֵׂה הַמִּצְו‍ֹת לְקַיְּמָן. עוֹד יֵשׁ לְדַקְדֵּק בְּכֶפֶל הַדְּבָרִים שֶׁאוֹמְרִים הָעַמִּים "וְיוֹרֵנוּ מִדְּרָכָיו וְנֵלְכָה בְּאֹרְחֹתָיו", דִּלְמַאי אִצְטְרִיךְ כֶּפֶל זֶה? עוֹד יֵשׁ לְדַקְדֵּק בַּמֶּה שֶׁאוֹמְרִים "וְיוֹרֵנוּ מִדְּרָכָיו", דִּלְמַאי אִצְטְרִיכוּ שֶׁהַשֵּׁם יוֹרֶה אוֹתָם הַדֶּרֶךְ? לָא הֲוָה לְהוּ לְמֵימַר אֶלָּא 'וְנִלְמַד מֵאֹרְחֹתָיו'. עוֹד יֵשׁ לְדַקְדֵּק בַּמֶּה שֶּׁסִּיֵּם הַפָּסוּק "כִּי מִצִּיּוֹן תֵּצֵא תוֹרָה וּדְבַר יְיָ מִירוּשָׁלָיִם", וּפֵרֵשׁ רַדָּ"ק: 'כִּי מִצִּיּוֹן' — זֶה דִּבְרֵי הַנָּבִיא, לֹא דִבְרֵי הָעַמִּים. כְּלוֹמַר, לָמָּה יֹאמְרוּ הָעַמִּים 'לְכוּ וְנַעֲלֶה וְיוֹרֵנוּ מִדְּרָכָיו'? כִּי מִצִּיּוֹן תֵּצֵא תוֹרָה וּמִצְוָה לְכָל הָעַמִּים. עַד כָּאן. וּלְמַאי אִצְטְרִיךְ הַנָּבִיא לְלַמֵּד זֶה? פְּשִׁיטָא שֶׁהָעֲלִיָּה לְהַר הַשֵּׁם הוּא כְּדֵי לִלְמֹד מַעֲשֵׂה הַמִּצְו‍ֹת וּלְקַיֵּם אוֹתָם! וְכִי לֶאֱכֹל מִפִּרְיָהּ וְלִשְׂבֹּעַ מִטּוּבָהּ הָיוּ עוֹלִים?!
<b>אַךְ</b> עִם מַה שֶּׁכָּתַבְנוּ יְדֻקְדַּק הַכֹּל. שֶׁאָנוּ לְמֵדִים מִדַּת הָעֲנָוָה מִמַּה שֶּׁהִנִּיחַ הַקָּדוֹשׁ בָּרוּךְ הוּא הֶהָרִים הַגְּבוֹהִים וְהִשְׁרָה שְׁכִינָתוֹ עַל הַר סִינַי, וְרֹב הַמַּעֲשִׂים הַטּוֹבִים אָנוּ לְמֵדִים אוֹתָם מִדְּרָכָיו יִתְבָּרַךְ. וְכִדְאָמְרִינַן סוֹף פֶּרֶק קַמָּא דְסוֹטָה (יד ע"א): אָמַר רַבִּי חָמָא בַּר חֲנִינָא: מַאי דִּכְתִיב (דברים יג, ה): "אַחֲרֵי יְיָ אֱלֹהֵיכֶם תֵּלֵכוּ"? וְכִי אֶפְשָׁר לוֹ לָאָדָם לְהַלֵּךְ אַחַר הַשְּׁכִינָה?! וַהֲלוֹא כְּבָר נֶאֱמַר (שם ד, כד): "כִּי יְיָ אֱלֹהֶיךָ אֵשׁ אֹכְלָה הוּא". אֶלָּא הַלֵּךְ אַחַר מִדּוֹתָיו שֶׁל הַקָּדוֹשׁ בָּרוּךְ הוּא: מַה הוּא מַלְבִּישׁ עֲרֻמִּים, אַף אַתָּה הַלְבֵּשׁ עֲרֻמִּים; הַקָּדוֹשׁ בָּרוּךְ הוּא בִּקֵּר חוֹלִים, אַף אַתָּה בַּקֵּר חוֹלִים; הַקָּדוֹשׁ בָּרוּךְ הוּא קָבַר מֵתִים, אַף אַתָּה קְבֹר מֵתִים; הַקָּדוֹשׁ בָּרוּךְ הוּא נִחֵם אֲבֵלִים, אַף אַתָּה נַחֵם אֲבֵלִים. עַד כָּאן. וּבַמִּדְרָשׁ אָמְרִינַן: מָה אֲנִי חַנּוּן, אַף אַתָּה הֱיֵה חַנּוּן; מָה אֲנִי רַחוּם, אַף אַתָּה הֱיֵה רַחוּם; מָה אֲנִי עוֹשֶׂה חֶסֶד וּמִשְׁפָּט, אַף אַתָּה עֲשֵׂה חֶסֶד וּמִשְׁפָּט. וּבְפֶרֶק רַבִּי אֱלִיעֶזֶר דְּמִילָה (שבת קלג ע"ב) אָמְרִינַן: אַבָּא שָׁאוּל אוֹמֵר: "וְאַנְוֵהוּ" (שמות טו, ב) — הֱוֵי דוֹמֶה לוֹ: מַה הוּא חַנּוּן וְרַחוּם, אַף אַתָּה הֱיֵה חַנּוּן וְרַחוּם. עַד כָּאן. וּבִירוּשַׁלְמִי פֶּרֶק קַמָּא דְרֹאשׁ הַשָּׁנָה (הלכה ג) אָמְרִינַן: בָּשָׂר וָדָם גּוֹזֵר גְּזֵרָה עַל אֲחֵרִים — רוֹצֶה הוּא מְקַיְּמָהּ, רוֹצֶה אֵינוֹ מְקַיְּמָהּ; אֲבָל הַקָּדוֹשׁ בָּרוּךְ הוּא אֵינוֹ כֵּן. מַה טַּעַם? "וְשָׁמְרוּ אֶת מִשְׁמַרְתִּי" (ויקרא כב, ט) — אֲנִי הוּא שֶׁשָּׁמַרְתִּי מִצְו‍ֹתֶיהָ שֶׁל תּוֹרָה תְּחִלָּה. וְעַיֵּן שָׁם שֶׁהֵבִיאוּ כַּמָּה דִמְיוֹנוֹת לָזֶה, יְעֻיַּן שָׁם. וּבִבְרֵאשִׁית רַבָּה סֵדֶר בְּרֵאשִׁית (פרשה ח סימן טו) אָמְרִינַן: אָמַר רַבִּי שִׂמְלַאי: מָצִינוּ שֶׁהַקָּדוֹשׁ בָּרוּךְ הוּא מְבָרֵךְ חֲתָנִים וּמְקַשֵּׁט כַּלּוֹת וּמְבַקֵּר חוֹלִים וְקוֹבֵר מֵתִים. עַד כָּאן. כְּלָלָן שֶׁל דְּבָרִים, שֶׁרֹב כָּל הַמַּעֲשִׂים הַטּוֹבִים אָנוּ לְמֵדִין אוֹתָם מִדְּרָכָיו יִתְעַלֶּה.
<b>וְאָמְרִינַן</b> בַּמִּדְרָשׁ, הֱבִיאוֹ מַהֲרַ"שׁ יָפֶה בִּיפֵה תֹאַר סֵדֶר וַיְחִי (פרשה צט, סימן א, ד"ה ועי"ל), וְזֶה לְשׁוֹנָם: "נָכוֹן יִהְיֶה הַר בֵּית יְיָ בְּרֹאשׁ הֶהָרִים". עָתִיד הַקָּדוֹשׁ בָּרוּךְ הוּא לְהָבִיא הַר תָּבוֹר וְכַרְמֶל וְסִינַי וּבוֹנֶה עֲלֵיהֶם בֵּית הַמִּקְדָּשׁ, שֶׁנֶּאֱמַר: "נָכוֹן יִהְיֶה הַר בֵּית יְיָ בְּרֹאשׁ הֶהָרִים" — הֶהָרִים שֶׁהָיוּ כְּבָר. עַד כָּאן. וְאָמְרִינַן בְּפֶרֶק קַמָּא דְסוֹטָה (ה ע"א) עֲלַהּ דְּמַה שֶּׁהִזְכִּיר עֹנֶשׁ בַּעֲלֵי גַסּוּת הָרוּחַ: אָמַר רַב חִיָּא בַּר אָשֵׁי: תַּלְמִיד חָכָם צָרִיךְ שֶׁיִּהְיֶה בּוֹ אֶחָד מִשְּׁמוֹנָה בִּשְׁמִינִית. אָמַר רַב הוּנָא בְּרֵהּ דְּרַב יְהוֹשֻׁעַ: וּמְעַטְּרָא לֵהּ כְּסָאסָא לְשִׁבֻּלְתָּא. וְאָמַר רָבָא: בְּשַׁמְתָּא מָאן דְּאִית בֵּהּ, וּבְשַׁמְתָּא מָאן דְּלֵית בֵּהּ. נִמְצִינוּ לְמֵדִין, דְּהַתַּלְמִיד חָכָם צָרִיךְ שֶׁיִּהְיֶה לוֹ קְצָת גַּאֲוָה.
<b>וּבָזֶה</b> נָבוֹא לְכַוָּנַת הַכְּתוּבִים. דְּהִנֵּה הָאֻמּוֹת הָיוּ לְמֵדִים לַעֲשׂוֹת הַמִּצְו‍ֹת מִמַּה שֶּׁהָיוּ לְמֵדִים מִדְּרָכָיו יִתְבָּרַךְ וְהָיוּ עוֹשִׂים אוֹתָם. וְלָזֶה אָמַר: "וְהָיָה בְּאַחֲרִית הַיָּמִים נָכוֹן יִהְיֶה הַר בֵּית יְיָ בְּרֹאשׁ הֶהָרִים", דְּהַיְנוּ שֶׁהַשֵּׁם בּוֹנֶה בֵּית הַבְּחִירָה עַל הַר תָּבוֹר וְכַרְמֶל וְסִינַי. וְהִנֵּה הָאֻמּוֹת אָבְדָה חָכְמָתָם בַּמֶּה שֶׁהָיוּ מְקַיְּמִים הַמִּצְו‍ֹת עַל פִּי מִדּוֹתָיו יִתְבָּרַךְ, לְפִי שֶׁרָאוּ דְבָרִים הַפְכִּיִּים, דְּהַיְנוּ שֶׁהִשְׁרָה שְׁכִינָתוֹ עַל תָּבוֹר וְכַרְמֶל וְסִינַי, וְאָמְרוּ: מַה נִּלְמַד מִמֶּנּוּ? אִם נִלְמַד מִמֶּנּוּ מִדַּת הָעֲנָוָה — הֲרֵי הִשְׁרָה שְׁכִינָתוֹ עַל תָּבוֹר וְכַרְמֶל, וְאִם נִלְמַד מִדַּת הַגַּאֲוָה — הֲרֵי הִשְׁרָה שְׁכִינָתוֹ עַל הַר סִינַי. לָזֶה אָמְרוּ: "לְכוּ וְנַעֲלֶה אֶל הַר יְיָ אֶל בֵּית אֱלֹהֵי יַעֲקֹב", כְּלוֹמַר, אֶל הַר זֶה שֶׁהַבַּיִת נָכוֹן עָלָיו, שֶׁיֵּשׁ בּוֹ דְבָרִים סוֹתְרִים זֶה לָזֶה. "וְיוֹרֵנוּ מִדְּרָכָיו", כְּלוֹמַר, הוּא יוֹרֶה לָנוּ מִדְּרָכָיו, לְפִי שֶׁאֵין אָנוּ יְכוֹלִין לִלְמֹד מִמַּעֲשָׂיו, לְפִי שֶׁרָאִינוּ דְבָרָיו סוֹתְרִים. וְלָזֶה הֵשִׁיב הַנָּבִיא, כִּי אֵין כָּאן דְּבָרִים סוֹתְרִים, "כִּי מִצִּיּוֹן תֵּצֵא תוֹרָה וּדְבַר יְיָ מִירוּשָׁלָיִם", וְכֵיוָן שֶׁכָּאן הוּא מָקוֹם שֶׁהוּא מְקוֹר הַחָכְמָה, צָרִיךְ שֶׁהַשֵּׁם יְלַמְּדֵנוּ שֶׁנֹּאחַז מִזֶּה וּמִזֶּה, דְּהַיְנוּ תַּלְמִיד חָכָם צָרִיךְ שֶׁיִּהְיֶה בּוֹ קְצָת גַּאֲוָה. וְזֶה נִלְמַד מִמַּה שֶּׁהִשְׁרָה שְׁכִינָתוֹ עַל תָּבוֹר וְכַרְמֶל וְסִינַי, כְּדֵי לְלַמְּדֵנוּ שֶׁבַּמָּקוֹם הַזֶּה, שֶׁהוּא מָקוֹם שֶׁל תַּלְמִיד חָכָם, צָרִיךְ שֶׁיִּהְיֶה בּוֹ מִדַּת הָעֲנָוָה עִם קְצָת מִמִּדַּת הַגַּאֲוָה. וְכָל זֶה הוּא לְתַלְמִיד חָכָם, אֲבָל מִי שֶׁאֵינוֹ תַּלְמִיד חָכָם — צָרִיךְ שֶׁיִּהְיֶה בּוֹ מִדַּת הָעֲנָוָה עַד תַּכְלִיתָהּ, וּכְמוֹ שֶׁאָמְרוּ (אבות פ"ד מ"ד): "מְאֹד מְאֹד הֱוֵי שְׁפַל רוּחַ".
<b>מֵעַתָּה</b> אָקוּמָה נָא לְבָאֵר מַאֲמָר הַקּוֹדֵם. וְיֵשׁ לְדַקְדֵּק בּוֹ, דְּמַה הִתְיַחֲסוּת יֵשׁ לְמִדַּת הָעֲנָוָה עִם קִיּוּם הָעוֹלָם? וְנִרְאֶה דְּיוּבַן עִם מַאי דְּאָמְרִינַן בִּבְרֵאשִׁית רַבָּה (פרשה יב סימן טו) וְזֶה לְשׁוֹנָם: "בְּיוֹם עֲשׂוֹת יְיָ אֱלֹהִים" (בראשית ב, ד). לְמֶלֶךְ שֶׁהָיוּ לוֹ כּוֹסוֹת רֵיקִים. אָמַר הַמֶּלֶךְ: אִם אֲנִי נוֹתֵן לְתוֹכָן חַמִּין — הֵם מִתְבַּקְּעִים, צוֹנֵן — הֵם מַקְרִיסִין. מֶה עָשָׂה הַמֶּלֶךְ? עֵרַב חַמִּין בְּצוֹנֵן וְנָתַן בָּהֶם וְעָמְדוּ. כָּךְ אָמַר הַקָּדוֹשׁ בָּרוּךְ הוּא: אִם אֲנִי בּוֹרֵא אֶת הָעוֹלָם בְּמִדַּת רַחֲמִים — הָווּ חַטָּיָא סַגִּיאִין, בְּמִדַּת הַדִּין — הֵיאַךְ הָעוֹלָם מִתְקַיֵּם? אֶלָּא הֲרֵינִי בּוֹרֵא אוֹתוֹ בְּמִדַּת הַדִּין וּבְמִדַּת הָרַחֲמִים וְהַלְוַאי יַעֲמֹד. עַד כָּאן. וְהִקְשָׁה מַהֲרַ"שׁ יָפֶה וְזֶה לְשׁוֹנוֹ: וְאִם תֹּאמַר: בִּתְחִלַּת הַפָּרָשָׁה גַּבֵּי 'בְּרֵאשִׁית בָּרָא' הֲוָה לֵהּ לְמִכְתַּב 'יְיָ אֱלֹהִים'? וְתֵרֵץ, דְּאִיתָא בְּמִדְרַשׁ אַבְכִּיר, דִּתְחִלַּת הַפָּרָשָׁה הִיא "אֵלֶּה תוֹלְדוֹת הַשָּׁמַיִם" (שם), אֶלָּא שֶׁלֹּא כָּתַב בַּתְּחִלָּה כְּדֵי שֶׁלֹּא יִתְגָּאֶה כֹּהֵן הַקּוֹרֵא בַּתּוֹרָה לוֹמַר: אֲנִי קָרִיתִי רִאשׁוֹן. נִמְצִינוּ לְמֵדִין, דְּמָאן דְּאִית לֵהּ דְּהַקָּדוֹשׁ בָּרוּךְ הוּא שִׁתֵּף מִדַּת הַדִּין עִם מִדַּת הָרַחֲמִים וּבָרָא אֶת הָעוֹלָם, אִית לֵהּ דְּטַעַם דְּלֹא פָּתַח בַּתְּחִלָּה בְּ'אֵלֶּה תוֹלְדוֹת הַשָּׁמַיִם' הוּא כְּדֵי לְהַרְחִיק אֶת הָאָדָם מִמִּדַּת הַגַּאֲוָה.
<b>עוֹד</b> הִקְשָׁה הָרַב זַ"ל שָׁם, דִּבְרֵישׁ פָּרָשָׁה יד אָמְרִינַן: "מֶלֶךְ בְּמִשְׁפָּט יַעֲמִיד אָרֶץ" (משלי כט, ד) — שֶׁבָּרָא אֶת הָעוֹלָם בְּדִין, שֶׁנֶּאֱמַר: "בְּרֵאשִׁית בָּרָא אֱלֹהִים". הֲרֵי דְמַשְׁמַע דִּבְרִיאַת הָעוֹלָם הָיָה בְּדִין. וְכָתַב דִּפְלִיגִי אַהֲדָדֵי. עוֹד הִקְשָׁה הָרַב זַ"ל, דִּלְמָאן דְּאָמַר שֶׁבָּרָא אֶת הָעוֹלָם בְּדִין תִּקְשֵׁי, דְּהָא כְּתִיב "בְּיוֹם עֲשׂוֹת יְיָ אֱלֹהִים", דְּמַשְׁמַע דְּשִׁתֵּף מִדַּת הַדִּין עִם מִדַּת הָרַחֲמִים. וְתֵרֵץ, דְּאַגָּדָה דִּסְבִירָא לַהּ דִּבְרִיאַת עוֹלָם הָיָה בְּדִין אַתְיָא כְּהַהִיא דְפָרָשָׁה יג (סימן ג): "כִּי לֹא הִמְטִיר יְיָ אֱלֹהִים עַל הָאָרֶץ" (בראשית ב, ה) — מַזְכִּיר שֵׁם מָלֵא עַל עוֹלָם מָלֵא. אָמַר רַבִּי חִלְפַאי: כְּשֵׁם שֶׁהוּא מַזְכִּיר שֵׁם מָלֵא עַל עוֹלָם מָלֵא, כָּךְ הוּא מַזְכִּיר שֵׁם מָלֵא עַל יְרִידַת גְּשָׁמִים. הֲרֵי דְאִית לֵהּ, דְּמַאי דִּכְתִיב 'יְיָ אֱלֹהִים' — לָאו מִשּׁוּם שִׁתּוּף מִדַּת הַדִּין עִם מִדַּת הָרַחֲמִים, אֶלָּא לְהַזְכִּיר שֵׁם מָלֵא עַל עוֹלָם מָלֵא.
<b>וְכָתַב</b> מַהֲרַ"שׁ יָפֶה זַ"ל, דִּבְהָכֵי פְּלִיגִי: דְּמָאן דְּאָמַר דְּמַאי דִּכְתִיב 'יְיָ אֱלֹהִים' הוּא שֶׁשִּׁתֵּף מִדַּת הַדִּין עִם מִדַּת רַחֲמִים, סְבִירָא לֵהּ דִּתְחִלַּת הַפָּרָשָׁה הִיא 'אֵלֶּה תוֹלְדוֹת הַשָּׁמַיִם', וּלְהָכֵי אָתֵי שַׁפִּיר הַאי טַעְמָא דְּמַה שֶּׁמַּזְכִּיר 'יְיָ אֱלֹהִים' הוּא מִשּׁוּם שֶׁשִּׁתֵּף מִדַּת הַדִּין עִם מִדַּת רַחֲמִים, וְלֹא אִידָךְ טַעַם שֶׁהוּא לְהַזְכִּיר שֵׁם מָלֵא עַל עוֹלָם מָלֵא, דְּכֵיוָן דִּתְחִלַּת הַפָּרָשָׁה הִיא 'אֵלֶּה תוֹלְדוֹת הַשָּׁמַיִם' לֵיכָּא עֲדַיִן עוֹלָם מָלֵא. וּמָאן דְּאָמַר דְּמַאי דִּכְתִיב 'יְיָ אֱלֹהִים' הוּא לְהַזְכִּיר שֵׁם מָלֵא עַל עוֹלָם מָלֵא, סְבִירָא לֵהּ דִּתְחִלַּת הַפָּרָשָׁה הִיא 'בְּרֵאשִׁית בָּרָא אֱלֹהִים', וְאִם כֵּן נִמְצָא שֶׁבְּמִדַּת הַדִּין דַּוְקָא נִבְרָא הָעוֹלָם, וְאִם כֵּן עַל כָּרְחִין לוֹמַר דְּמַאי דִּכְתִיב 'יְיָ אֱלֹהִים' הוּא לְהַזְכִּיר שֵׁם מָלֵא עַל עוֹלָם מָלֵא.
<b>עוֹד</b> נַקְדִּים מַאי דְּאָמְרִינַן בִּבְרֵאשִׁית רַבָּה (פרשה לט סימן ו, ופרשה מט סימן ך) וְזֶה לְשׁוֹנָם: אָמַר רַבִּי לֵוִי: "הֲשֹׁפֵט כָּל הָאָרֶץ לֹא יַעֲשֶׂה מִשְׁפָּט" (בראשית יח, כה). אִם עוֹלָם אַתָּה מְבַקֵּשׁ — אֵין דִּין, וְאִם דִּין אַתָּה מְבַקֵּשׁ — אֵין עוֹלָם. מָה אַתְּ תָּפֵשׂ חַבְלָא בִּתְרֵין רֵאשִׁין, אַתְּ בָּעֵי עָלְמָא וּבָעֵי דִינָא, סַב לָךְ חֲדָא מִנַּיְהוּ; וְאִי לֵית אַתְּ מְוַתַּר צִבְחַר, לֵית עָלְמָא יָכִל קָאֵם. אָמַר לוֹ הַקָּדוֹשׁ בָּרוּךְ הוּא: "אָהַבְתָּ צֶּדֶק וַתִּשְׂנָא רֶשַׁע" (תהלים מה, ח) — אָהַבְתָּ לְצַדֵּק בְּרִיּוֹתַי, וְשָׂנֵאתָ מִלְּחַיְּבָן. "עַל כֵּן מְשָׁחֲךָ אֱלֹהִים אֱלֹהֶיךָ שֶׁמֶן שָׂשׂוֹן מֵחֲבֵרֶךָ" (שם). עַד כָּאן. נִמְצָא שֶׁאֵין קִיּוּם הָעוֹלָם בְּמִדַּת הַדִּין.
<b>וּבָזֶה</b> נָבוֹא לְכַוָּנַת הַמַּאֲמָר: אֵין הָעוֹלָם מִתְקַיֵּם אֶלָּא בְּמִי שֶׁמֵּשִׂים עַצְמוֹ כְּמִי שֶׁאֵינוֹ, דְּהַיְנוּ שֶׁאוֹחֵז בְּמִדַּת הָעֲנָוָה, מִשּׁוּם דִּלְדִידֵהּ תְּחִלַּת הַפָּרָשָׁה הִיא 'אֵלֶּה תוֹלְדוֹת הַשָּׁמַיִם', וְלֹא פָּתַח בָּהּ כְּדֵי שֶׁלֹּא יִתְגָּאֶה הַכֹּהֵן, וְאִם כֵּן מַאי דִּכְתִיב 'בְּיוֹם עֲשׂוֹת יְיָ אֱלֹהִים' הַיְנוּ לוֹמַר שֶׁשִּׁתֵּף מִדַּת הַדִּין עִם מִדַּת הָרַחֲמִים, וְאֵין לְךָ קִיּוּם הָעוֹלָם גָּדוֹל מִזֶּה.
<b>וּבָזֶה</b> יוּבַן מַאי דִּכְתִיב בִּישַׁעְיָה (ה, טו-טז): "וַיִּשַּׁח אָדָם וַיִּשְׁפַּל אִישׁ, וְעֵינֵי גְבֹהִים תִּשְׁפַּלְנָה. וַיִּגְבַּהּ יְיָ צְבָאוֹת בַּמִּשְׁפָּט, וְהָאֵל הַקָּדוֹשׁ נִקְדַּשׁ בִּצְדָקָה". וְיֵשׁ לְדַקְדֵּק, דְּמַה קֶּשֶׁר יֵשׁ לְפָסוּק זֶה דְ"וַיִּשַּׁח אָדָם וַיִּשְׁפַּל אִישׁ" עִם הַפָּסוּק הַבָּא אַחֲרָיו "וַיִּגְבַּהּ יְיָ צְבָאוֹת בַּמִּשְׁפָּט"? עוֹד יֵשׁ לְדַקְדֵּק בְּמַאי דְּקָאָמַר "וַיִּגְבַּהּ יְיָ צְבָאוֹת בַּמִּשְׁפָּט וְהָאֵל הַקָּדוֹשׁ נִקְדַּשׁ בִּצְדָקָה", דְּלִכְאוֹרָה מִשְׁפָּט וּצְדָקָה הֵם דְּבָרִים דְּסָתְרִי אַהֲדָדֵי, דְּמִשְׁפָּט הוּא הַדִּין הַגָּמוּר, וּצְדָקָה הוּא לִפְנִים מִשּׁוּרַת הַדִּין. וּכְהַאי גַּוְנָא פָּרֵךְ תַּלְמוּדָא פֶּרֶק קַמָּא דְסַנְהֶדְרִין (ו ע"ב) בְּפָסוּק (ש"ב ח, טו) "וַיְהִי דָוִד עֹשֶׂה מִשְׁפָּט וּצְדָקָה". אַךְ בַּמֶּה שֶׁכָּתַבְנוּ נָבוֹא לִכְלַל יִשּׁוּב. דְּמִי שֶׁאוֹחֵז בְּמִדַּת הָעֲנָוָה אִית לֵהּ דִּתְחִלַּת הַפָּרָשָׁה הִיא 'אֵלֶּה תוֹלְדוֹת הַשָּׁמַיִם', וּמַה שֶּׁהִתְחִיל בִּבְרֵאשִׁית הוּא לְלַמֵּד מִדַּת הָעֲנָוָה. וְכֵיוָן דִּתְחִלַּת הַפָּרָשָׁה הִיא 'אֵלֶּה תוֹלְדוֹת הַשָּׁמַיִם', עַל כָּרְחִין לוֹמַר דְּמַאי דִּכְתִיב 'בְּיוֹם עֲשׂוֹת יְיָ אֱלֹהִים' הוּא שֶׁשִּׁתֵּף מִדַּת הַדִּין עִם מִדַּת הָרַחֲמִים בִּבְרִיאַת הָעוֹלָם. וְזֶהוּ שֶׁאָמַר הַכָּתוּב: "וַיִּשַּׁח אָדָם וַיִּשְׁפַּל אִישׁ, וְעֵינֵי גְבֹהִים תִּשְׁפַּלְנָה", דְּהַיְנוּ שֶׁאוֹחֲזִים בְּמִדַּת הָעֲנָוָה, אָז "וַיִּגְבַּהּ יְיָ צְבָאוֹת בַּמִּשְׁפָּט, וְהָאֵל הַקָּדוֹשׁ נִקְדַּשׁ בִּצְדָקָה" — שֶׁהוּא מְשַׁתֵּף מִשְׁפָּט עִם צְדָקָה, דְּהַיְנוּ מִדַּת הַדִּין עִם מִדַּת הָרַחֲמִים, וּמַעֲלֶה עָלָיו הַכָּתוּב כְּאִלּוּ קִיֵּם עוֹלָם מָלֵא.

Chapter 15

<big><strong>דְּרוּשׁ חֲמִשָּׁה עָשָׂר</strong></big>
<b>מוֹעֵד קָטָן (טז ע"ב): "אֵלֶּה שְׁמוֹת הַגִּבֹּרִים אֲשֶׁר לְדָוִד, ישֵׁב בַּשֶּׁבֶת תַּחְכְּמֹנִי" (ש"ב כג, ח). מַאי קָאָמַר? אָמַר רַבִּי אַבָּהוּ: הָכֵי קָאָמַר: וְאֵלֶּה שְׁמוֹת גְּבוּרוֹתָיו שֶׁל דָּוִד. "ישֵׁב בַּשֶּׁבֶת" — בְּשָׁעָה שֶׁהָיָה יוֹשֵׁב בַּיְשִׁיבָה, לֹא הָיָה יוֹשֵׁב עַל גַּבֵּי כָּרִים וּכְסָתוֹת אֶלָּא עַל גַּבֵּי קַרְקַע. דְּכָל כַּמָּה דַהֲוָה עִירָא הַיָּאִירִי קַיָּם הֲוָה מַתְנֵי לְהוּ לְרַבָּנָן עַל גַּבֵּי כָּרִים וּכְסָתוֹת, כִּי נָח נַפְשֵׁהּ הֲוָה מַתְנֵי דָוִד לְרַבָּנָן וַהֲוָה יָתִב עַל גַּבֵּי קַרְקַע. אֲמַרוּ לֵהּ: לִיתִּב מַר עַל גַּבֵּי כָּרִים וּכְסָתוֹת. לָא קַבֵּל עֲלֵהּ. "תַּחְכְּמֹנִי" — אָמַר רַב: אָמַר לוֹ הַקָּדוֹשׁ בָּרוּךְ הוּא: הוֹאִיל וְהִשְׁפַּלְתָּ עַצְמְךָ תְּהֵא כָּמוֹנִי, שֶׁאֲנִי גוֹזֵר גְּזֵרָה וְאַתָּה מְבַטְּלָהּ. "רֹאשׁ הַשָּׁלִשִׁים" — תְּהֵא רֹאשׁ לִשְׁלשֶׁת אָבוֹת. "הוּא עֲדִינוֹ הָעֶצְנִי" — כְּשֶׁהָיָה יוֹשֵׁב וְעוֹסֵק בַּתּוֹרָה הָיָה מְעַדֵּן עַצְמוֹ כְּתוֹלַעַת, וּכְשֶׁהָיָה יוֹצֵא לַמִּלְחָמָה הָיָה מַקְשֶׁה עַצְמוֹ כְּעֵץ.</b>
<b>מִשָּׁרְשֵׁי</b> מִדַּת הָעֲנָוָה עוֹד זֹאת יְתֵרָה לְהִשְׁתַּבֵּחַ בִּתְהִלָּתָהּ מִי שֶׁמַּשְׁפִּיל עַצְמוֹ בְּעֵסֶק הַתּוֹרָה, שֶׁאֵין לְךָ מִדָּה טוֹבָה הֵימֶנָּה, וּבָהּ נִשְׁתַּבֵּחַ הַמֶּלֶךְ דָּוִד, כְּמוֹ שֶׁנִּתְבָּאֵר בַּמַּאֲמָר הַפּוֹנֶה קָדִים דַּהֲוָה מַתְנֵי לְהוּ לְרַבָּנָן עַל גַּבֵּי קַרְקַע. וְעַל פִּי זֶה יוּבַן מַאי דְּאָמְרִינַן בַּמִּדְרָשׁ וְזֶה לְשׁוֹנָם: "מִכְתָּם לְדָוִד, שָׁמְרֵנִי אֵל כִּי חָסִיתִי בָךְ" (תהלים טז, א). 'שָׁמְרֵנִי אֵל' — שֶׁלֹּא אֶכָּשֵׁל בִּדְבַר הֲלָכָה. עַד כָּאן. וְיֵשׁ לְדַקְדֵּק, דְּמַה נְּתִינַת טַעַם הוּא 'כִּי חָסִיתִי בָךְ' לְמַה שֶּׁהִתְפַּלֵּל שֶׁלֹּא יִכָּשֵׁל בִּדְבַר הֲלָכָה? וְעוֹד קָשֶׁה, הַאי תֹּאַר דְ'מִכְתָּם לְדָוִד' מַאי שְׁיָטֵהּ עִם 'שָׁמְרֵנִי אֵל' שֶׁפֵּרוּשׁוֹ שֶׁלֹּא אֶכָּשֵׁל בִּדְבַר הֲלָכָה?
<b>וְנִרְאֶה</b> לְיַשֵּׁב הָעִנְיָן בְּהָא דְאָמְרִינַן פֶּרֶק שְׁלִישִׁי דִמְגִילָה (כא ע"א): אָמַר רַבִּי אַבָּהוּ: מִנַּיִן לְרַב שֶׁלֹּא יֵשֵׁב עַל גַּבֵּי מִטָּה וְיַשְׁנֶה לְתַלְמִידָיו עַל גַּבֵּי קַרְקַע? שֶׁנֶּאֱמַר (דברים ה, כח): "וְאַתָּה פֹּה עֲמֹד עִמָּדִי". וּפֵרֵשׁ רַשִׁ"י: שֶׁלֹּא יֵשֵׁב עַל גַּבֵּי מִטָּה, אֶלָּא אוֹ שְׁנֵיהֶם עַל גַּבֵּי הַמִּטָּה אוֹ שְׁנֵיהֶם עַל גַּבֵּי קַרְקַע. עַד כָּאן. וְכֵן כָּתַב הָרַמְבַּ"ם בְּפֶרֶק רְבִיעִי מֵהִלְכוֹת תַּלְמוּד תּוֹרָה (דין ב). וְהַטַּעַם הוּא, דְּ'עִמָּדִי' מַשְׁמַע דְּתַלְמִיד יִהְיֶה שָׁוֶה לְרַב בְּעוֹד שֶׁלּוֹמְדִין, וּכְמוֹ שֶׁכָּתַב הָרַ"ן. וְכָתַב עוֹד וְזֶה לְשׁוֹנוֹ: וּמַקְשׁוּ הָכָא, דִּבְפֶרֶק קַמָּא דְסַנְהֶדְרִין (יז ע"ב) אָמְרִינַן: בְּיַבְנֶה הָיוּ אַרְבָּעָה זְקֵנִים, וְשִׁמְעוֹן הַתֵּימָנִי הָיָה דָן לִפְנֵיהֶם בַּקַּרְקַע. וְאַף בִּימֵי דָוִד אָמְרִינַן בְּמוֹעֵד קָטָן: עִירָא הַיָּאִירִי הֲוָה מַתְנֵי לְהוּ לְרַבָּנָן עַל גַּבֵּי כָּרִים וּכְסָתוֹת, וְדָוִד לָא קַבֵּל עֲלֵהּ אֶלָּא אַאַרְעָא. עַד כָּאן. וְהִנֵּה מַה שֶּׁכָּתַב 'וְדָוִד לָא קַבֵּל עֲלֵהּ' הוּא בִּכְלַל הַקֻּשְׁיָא, דְּמוּכָח הָתָם דְּמַאי דְּדָוִד לָא קַבֵּל עֲלֵהּ מִשּׁוּם חֲסִידוּת יְתֵרָה דַּהֲוָה בֵּהּ, וְכִדְאָמְרִינַן: הוֹאִיל וְהִשְׁפַּלְתָּ עַצְמְךָ וְכוּ'. וְתֵרֵץ: וְיֵשׁ לוֹמַר, דְּכִי הֵיכִי דִמְתָרְצִינַן בַּגְּמָרָא רַכּוֹת מֵעֹמֶד קָשׁוֹת מִיּשֶׁב, הָכֵי נָמֵי בִּשְׁמוּעוֹת קָשׁוֹת הָיוּ יוֹשְׁבִים אַסַּפְסָלֵי; שֶׁאִם הָיוּ יוֹשְׁבִים בַּקַּרְקַע עִם תַּלְמִידֵיהֶם, לֹא הָיוּ יְכוֹלִים לְעַיֵּן בָּהֶם הֵיטֵב. עַד כָּאן. וְהִנֵּה חִלּוּק זֶה דְרַכּוֹת וְקָשׁוֹת הוּא בְּמַסֶּכֶת מְגִלָּה שָׁם, שֶׁהִקְשׁוּ: כָּתוּב אֶחָד אוֹמֵר (דברים ט, ט): "וָאֵשֶׁב בָּהָר", וְכָתוּב אֶחָד אוֹמֵר (שם י, י): "וְאָנֹכִי עָמַדְתִּי בָהָר". וּמְשַׁנֵּי רָבָא: רַכּוֹת מֵעֹמֶד, קָשׁוֹת מִיּשֶׁב. וּלְפִי דִבְרֵי הָרַ"ן הַלָּלוּ, בְּרַכּוֹת אַף עִירָא הַיָּאִירִי הֲוָה מַתְנֵי לְרַבָּנָן עַל גַּבֵּי קַרְקַע, וּמַה שֶּׁהָיוּ חֲלוּקִין עִירָא הַיָּאִירִי עִם דָּוִד הַיְנוּ בְּקָשׁוֹת, דְּעִירָא הַיָּאִירִי הֲוָה מַתְנֵי עַל גַּבֵּי כָּרִים מִשּׁוּם שֶׁהָיָה מְפַחֵד דְּאִי הֲוָה מַתְנֵי עַל גַּבֵּי קַרְקַע לֹא הָיָה יָכוֹל לְעַיֵּן הֵיטֵב, וְדָוִד אַף בְּקָשׁוֹת הֲוָה מַתְנֵי עַל גַּבֵּי קַרְקַע וְלֹא הָיָה מִתְפַּחֵד דִּלְמָא לֹא יוּכַל לְעַיֵּן בָּהֶם הֵיטֵב.
<b>וְיֵשׁ</b> לְדַקְדֵּק בְּדִבְרֵי הָרַ"ן הַלָּלוּ, דְּאִם כֵּן, מַאי הַאי דְּקָאָמַר לֵהּ הַקָּדוֹשׁ בָּרוּךְ הוּא לְדָוִד: הוֹאִיל וְהִשְׁפַּלְתָּ עַצְמְךָ וְכוּ'? דְּהָא דָוִד לָאו מִשּׁוּם עֲנָוָה הוּא דְקָא עָבֵד הָכֵי אֶלָּא מִדִּינָא, מִשּׁוּם דְּנָכוֹן לִבּוֹ דְּאַף בַּקַּרְקַע יוּכַל לְעַיֵּן הֵיטֵב. וְאַדְּרַבָּה, יוֹתֵר הָיָה רָאוּי לְיַחֵס מִדַּת הָעֲנָוָה לְעִירָא הַיָּאִירִי, שֶׁלֹּא הָיָה בּוֹטֵחַ בְּעַצְמוֹ שֶׁיּוּכַל לְעַיֵּן הֵיטֵב בִּהְיוֹתוֹ לוֹמֵד עַל גַּבֵּי קַרְקַע, וְדָוִד נָכוֹן לִבּוֹ בָּטוּחַ דַּאֲפִלּוּ בִּהְיוֹתוֹ לוֹמֵד עַל גַּבֵּי קַרְקַע יוּכַל לְעַיֵּן הֵיטֵב. תּוּ קַשְׁיָא לִי בְּדִבְרֵי הָרַ"ן, דְּאִם טַעְמָם שֶׁל אוֹתָם אַרְבָּעָה זְקֵנִים דְּיַבְנֶה וְעִירָא הַיָּאִירִי שֶׁהָיוּ לוֹמְדִים עַל גַּבֵּי כָּרִים הוּא בְּקָשׁוֹת, שֶׁחָשְׁשׁוּ שֶׁאִם הָיוּ לוֹמְדִים עַל גַּבֵּי קַרְקַע לֹא יוּכְלוּ לְעַיֵּן הֵיטֵב, אִם כֵּן יִהְיוּ הֵם וְתַלְמִידֵיהֶם עַל גַּבֵּי כָּרִים? שֶׁהֲרֵי הַקְפָּדַת הַכָּתוּב דִּ'וְאַתָּה פֹּה עֲמֹד עִמָּדִי' אֵינוֹ אֶלָּא דְהַתַּלְמִיד יִהְיֶה שָׁוֶה לָרַב, וְאִם הַתַּלְמִיד יוֹשֵׁב עִם הָרַב עַל גַּבֵּי כָּרִים — לֵית לָן בַּהּ, וּכְמוֹ שֶׁכָּתְבוּ רַשִׁ"י וְהָרַמְבַּ"ם, וְאִם כֵּן הָיוּ מְקַיְּמִים גְּזֵרַת הַכָּתוּב דִּ'וְאַתָּה פֹּה עֲמֹד עִמָּדִי' שֶׁהָיוּ שָׁוִים הָרַב עִם הַתַּלְמִיד בְּעוֹד שֶׁלּוֹמְדִים, וְהָיוּ יְכוֹלִים לְעַיֵּן הֵיטֵב בִּהְיוֹתָם עַל גַּבֵּי כָּרִים. עוֹד יֵשׁ לְהַקְשׁוֹת, דְּלָמָּה זֶה אוֹתָם אַרְבָּעָה זְקֵנִים וְעִירָא הַיָּאִירִי עָשׂוּ תַּקָּנָה לְעַצְמָם בִּשְׁמוּעוֹת קָשׁוֹת כְּדֵי לְעַיֵּן בָּהֶם הֵיטֵב וְהָיוּ יוֹשְׁבִים עַל גַּבֵּי כָּרִים, וְלֹא עָשׂוּ תַּקָּנָה לְהַתַּלְמִידִים שֶׁיִּהְיוּ יוֹשְׁבִים עַל גַּבֵּי כָּרִים בִּשְׁמוּעוֹת קָשׁוֹת כְּדֵי שֶׁיּוּכְלוּ לְהָבִין בָּהֶם הֵיטֵב, וַהֲרֵי אוֹתָהּ הָרְאָיָה שֶׁהֵבִיאוּ מֵ'רַכּוֹת מֵעֹמֶד וְקָשׁוֹת מִיּשֶׁב' הוּא תַּקָּנָה לַתַּלְמִיד, דְּמשֶׁה הָיָה לוֹמֵד מִפִּי הַגְּבוּרָה הַמְלַמֵּד לְאָדָם דַּעַת, וְאַף עַל פִּי כֵן בִּשְׁמוּעוֹת קָשׁוֹת הָיָה משֶׁה יוֹשֵׁב כְּדֵי לַהֲבִינָם הֵיטֵב, וְהֵם לָמְדוּ מִכָּאן לַעֲשׂוֹת תַּקָּנָה לְעַצְמָם לֵישֵׁב עַל גַּבֵּי כָּרִים בִּשְׁמוּעוֹת קָשׁוֹת כְּדֵי לְעַיֵּן בָּהֶם הֵיטֵב, וְלֹא חָשְׁשׁוּ לְתַקָּנַת הַתַּלְמִידִים לְהוֹשִׁיבָם בִּשְׁמוּעוֹת קָשׁוֹת עַל גַּבֵּי כָּרִים כְּדֵי שֶׁיּוּכְלוּ לַהֲבִינָם הֵיטֵב. עוֹד יֵשׁ לְדַקְדֵּק בְּדִבְרֵי הָרַ"ן בַּמֶּה שֶׁכָּתַב שֶׁאִם הָיוּ יוֹשְׁבִים בַּקַּרְקַע עִם תַּלְמִידֵיהֶם לֹא הָיוּ יְכוֹלִין לְעַיֵּן הֵיטֵב, דְּמַאי הַאי דְּקָאָמַר עִם תַּלְמִידֵיהֶם? לָא הֲוָה לֵהּ לְמֵימַר אֶלָּא שֶׁאִם הָיוּ יוֹשְׁבִים בַּקַּרְקַע לֹא הָיוּ יְכוֹלִין לְעַיֵּן הֵיטֵב, שֶׁהֲרֵי עִקַּר הַהַקְפָּדָה אֵינוֹ אֶלָּא דְהַיְשִׁיבָה בַּקַּרְקַע מוֹנַעַת קְצָת הָעִיּוּן הֶעָמֹק.
<b>אַךְ</b> יֵרָאֶה לְפָרֵשׁ כַּוָּנָה אַחֶרֶת בְּדִבְרֵי הָרַ"ן. דְּאֵין הַכַּוָּנָה דִּישִׁיבַת הַקַּרְקַע מוֹנַעַת הָעִיּוּן, דְּוַדַּאי כָּךְ יוּכַל הָאָדָם לְעַיֵּן בִּהְיוֹתוֹ יוֹשֵׁב בַּקַּרְקַע כְּמוֹ בִּהְיוֹתוֹ יוֹשֵׁב עַל גַּבֵּי כָּרִים. אֶלָּא הַכַּוָּנָה הִיא, דְּיָדוּעַ דְּמַדְרֵגַת הַתַּלְמִיד עִם הָרַב הִיא כְּמַדְרֵגַת הָעֶבֶד עִם הָאָדוֹן, וּכְמוֹ שֶׁאָמְרוּ (כתובות צו ע"א): כָּל מְלָאכוֹת שֶׁעוֹשֶׂה הָעֶבֶד לָאָדוֹן — עוֹשֶׂה הַתַּלְמִיד לָרַב; זוּלַת דְּבִשְׁעַת הַלִּמּוּד גְּזֵרַת מֶלֶךְ הִיא שֶׁיִּהְיֶה הַתַּלְמִיד שָׁוֶה לָרַב בְּעוֹד שֶׁלּוֹמְדִים, וְהוּא לְאָמְרוֹ יִתְבָּרַךְ 'וְאַתָּה פֹּה עֲמֹד עִמָּדִי'. וּמִזֶּה תָּמְהוּ מִגְּדוֹלֵי אַחֲרוֹנֵי זְמַנֵּנוּ עַל מַה שֶּׁכָּתַב הָרַמְבַּ"ם זַ"ל בְּפֶרֶק רְבִיעִי מֵהִלְכוֹת תַּלְמוּד תּוֹרָה (דין ב): כֵּיצַד מְלַמְּדִים? הָרַב יוֹשֵׁב בְּרֹאשׁ וְכוּ'. וּבָרִאשׁוֹנָה הָיָה הָרַב יוֹשֵׁב וְהַתַּלְמִידִים עוֹמְדִים, וּמִקֹּדֶם חֻרְבַּן בַּיִת שֵׁנִי נָהֲגוּ הַכֹּל לְלַמֵּד לַתַּלְמִידִים וְהֵם יוֹשְׁבִין. עַד כָּאן. וְהִקְשׁוּ: דְּאֵיךְ יִתָּכֵן דְּבַתְּחִלָּה הָיָה הָרַב יוֹשֵׁב וְהַתַּלְמִידִים עוֹמְדִים, דְּמִדִּבְרֵי רַבִּי אַבָּהוּ מַשְׁמַע דְּצָרִיךְ שֶׁיִּהְיוּ הָרַב וְהַתַּלְמִיד שָׁוִים בְּשָׁעָה שֶׁלּוֹמְדִים, מִקְּרָא דִ'וְאַתָּה פֹּה עֲמֹד עִמָּדִי'. וּבַגְּמָרָא (מגילה כא ע"א) אָמְרִינַן: תָּנוּ רַבָּנָן: מִימוֹת משֶׁה וְעַד רַבָּן גַּמְלִיאֵל לֹא הָיוּ לוֹמְדִין תּוֹרָה אֶלָּא מֵעֹמֶד, וּמִשֶּׁמֵּת רַבָּן גַּמְלִיאֵל יָרַד חֳלִי לָעוֹלָם וְהָיוּ לוֹמְדִין תּוֹרָה מִיּשֶׁב. וּפְשָׁטָן שֶׁל דְּבָרִים דְּקָאָמַר 'לֹא הָיוּ לוֹמְדִין תּוֹרָה אֶלָּא מֵעֹמֶד' מַשְׁמַע דְּקָאֵי לָרַב וְלַתַּלְמִיד, שֶׁכֻּלָּם הָיוּ מֵעֹמֶד בְּשָׁעָה שֶׁהָיוּ לוֹמְדִים. וְהָרַמְבַּ"ם זַ"ל שֶׁכָּתַב שֶׁהָרַב הָיָה יוֹשֵׁב וְהַתַּלְמִידִים הָיוּ עוֹמְדִים, יֵשׁ לִתְמֹהַּ דִּמְנָא לֵהּ. וָעוֹד, דְּמַשְׁמַע דְּהוּא הֵפֶךְ מֵימְרָא דְרַבִּי אַבָּהוּ, דְּקָאָמַר דְּצָרִיךְ שֶׁיִּהְיוּ הָרַב וְתַלְמִידוֹ שָׁוִים בְּשָׁעָה שֶׁהֵם לוֹמְדִים, מִמַּאֲמַר הַכָּתוּב 'וְאַתָּה פֹּה עֲמֹד עִמָּדִי'.
<b>וְרָאִיתִי</b> לְהָרַב בַּעַל פְּרִישָׁה וּדְרִישָׁה (יו"ד סימן רמו) שֶׁכָּתַב, דְּמַה שֶּׁכָּתַב הָרַמְבַּ"ם שֶׁבַּתְּחִלָּה הָיָה הָרַב יוֹשֵׁב וְהַתַּלְמִידִים עוֹמְדִים מַיְרֵי בְּתַלְמִידִים שֶׁלֹּא הִגִּיעוּ לִכְלַל סְמִיכָה. וְלָמַד חִלּוּק זֶה מֵהָרַ"ן, שֶׁכָּתַב עַל אוֹתָהּ שֶׁכָּתַבְנוּ לְמַעְלָה שֶׁהִקְשָׁה דְּהֵיכִי מַתְנוּ אַרְבָּעָה זְקֵנִים וְעִירָא הַיָּאִירִי עַל גַּבֵּי כָּרִים, וְהָא בָּעֵינַן דִּבְשָׁעָה שֶׁהֵם לוֹמְדִים יִהְיוּ הַתַּלְמִיד וְהָרַב שָׁוִים. וְתֵרֵץ: כָּאן קֹדֶם שֶׁהִגִּיעוּ לִכְלַל סְמִיכָה, כָּאן לְאַחַר שֶׁנִּסְמְכוּ, דְּהָתָם רָאוּי לָרַב לַחֲלֹק לָהֶם כָּבוֹד. עַד כָּאן. כְּלוֹמַר, דְּמַאי דְּאָמְרִינַן שֶׁיִּהְיוּ הָרַב וְהַתַּלְמִיד שָׁוִין בְּשָׁעָה שֶׁלּוֹמְדִין מַיְרֵי בְּתַלְמִידִים סְמוּכִים, דּוּמְיָא דְמשֶׁה, דְּהָתָם רָאוּי לָרַב לַחֲלֹק לָהֶם כָּבוֹד, וְהַהִיא דְאַרְבָּעָה זְקֵנִים וְעִירָא הַיָּאִירִי שֶׁהָיוּ יוֹשְׁבִים עַל גַּבֵּי כָּרִים וְהַתַּלְמִידִים עַל גַּבֵּי קַרְקַע מַיְרֵי בְּתַלְמִידִים שֶׁאֵינָם סְמוּכִים. וְכָתַב דְּהָרַ"ם סְבִירָא לֵהּ חִלּוּק זֶה, וּמַה שֶּׁכָּתַב 'וּבָרִאשׁוֹנָה הָיָה הָרַב יוֹשֵׁב וְהַתַּלְמִידִים עוֹמְדִים' מַיְרֵי בְּתַלְמִידִים שֶׁאֵינָם סְמוּכִים.
<b>וּדְבָרָיו</b> תְּמוּהִים, שֶׁהֲרֵי דִבְרֵי הָרַ"ם כָּךְ הֵם: וְלֹא יֵשֵׁב הָרַב עַל הַכִּסֵּא וְתַלְמִידָיו עַל הַקַּרְקַע, אֶלָּא אוֹ הַכֹּל עַל הָאָרֶץ אוֹ הַכֹּל עַל הַכִּסְאוֹת. וּבָרִאשׁוֹנָה הָיָה הָרַב יוֹשֵׁב וְהַתַּלְמִידִים עוֹמְדִים. עַד כָּאן. וּלְפִי דְבָרָיו, מַה שֶּׁכָּתַב בַּתְּחִלָּה 'וְלֹא יֵשֵׁב הָרַב עַל הַכִּסֵּא' מַיְרֵי בְּתַלְמִידִים סְמוּכִים, וּכְמוֹ שֶׁכָּתַב הָרַ"ן, וּמַה שֶּׁכָּתַב סָמוּךְ לָזֶה 'וּבָרִאשׁוֹנָה הָיָה הָרַב יוֹשֵׁב' מַיְרֵי בְּתַלְמִידִים שֶׁאֵינָם סְמוּכִים. וְאֵלּוּ הֵם דְּבָרִים שֶׁאֵין לָהֶם מוּבָן כְּלָל, שֶׁיֹּאמַר הָרַ"ם שְׁנֵי דִינִים סְמוּכִים זֶה לָזֶה סוֹתְרִים זֶה אֶת זֶה, וְנֹאמַר שֶׁהַדִּין הָאֶחָד מַיְרֵי בִּסְמוּכִים וְהַשֵּׁנִי מַיְרֵי בְּשֶׁאֵינָם סְמוּכִים. וּכְבָר דָּחָה הַלֶּחֶם מִשְׁנֶה דְּבָרִים הַלָּלוּ, יְעֻיַּן שָׁם. וְגַם דִּבְרֵי הָרַב בַּיִת חָדָשׁ בְּדִינִים אֵלּוּ נִפְלָאִים מִמֶּנִּי.
<b>וְהַנָּכוֹן</b> מַה שֶּׁכָּתַב בַּעַל לֶחֶם מִשְׁנֶה, דְּוַדַּאי מִקְּרָא דִ'וְאַתָּה פֹּה עֲמֹד עִמָּדִי' לָמַדְנוּ שֶׁיִּהְיוּ הָרַב וְהַתַּלְמִיד שָׁוִים, וְהַיְנוּ דַוְקָא לְעִנְיָן שֶׁלֹּא יֵשֵׁב הָרַב עַל גַּבֵּי כִּסֵּא וְתַלְמִידָיו עַל הַקַּרְקַע, מִשּׁוּם דְּזֶה מוֹרֶה מַעֲלָה לָרַב וּפְחִיתוּת לַתַּלְמִידִים, וְעַל זֶה הִקְפִּיד הַכָּתוּב בְּאָמְרוֹ 'וְאַתָּה פֹּה עֲמֹד עִמָּדִי' שֶׁיִּהְיוּ הָרַב וְהַתַּלְמִיד שָׁוִים בְּשָׁעָה שֶׁלּוֹמְדִים. וַאֲפִלּוּ הָכֵי, הַתַּלְמִידִים מֵעֹמֶד וְהָרַב מִיּשֶׁב. דְּמַה שֶּׁהוּא יוֹשֵׁב אֵינוֹ לְמַעֲלָתוֹ, אֶלָּא מִפְּנֵי שֶׁצָּרִיךְ לְהָבִין לָהֶם וְאֵין דַּעְתּוֹ מְיֻשֶּׁבֶת לַעֲרֹךְ הַדְּבָרִים וְלַהֲבִינָם אֶלָּא אִם כֵּן הוּא יוֹשֵׁב, וְאִם כֵּן אֵין זוֹ מַעֲלָה לוֹ. עַד כָּאן. וְהֻקְשָׁה לוֹ, דְּמֵאַיִן הוֹצִיא הָרַ"ם חִלּוּק זֶה? דְּאֵימָא דְּהַקְפָּדַת הַכָּתוּב הוּא גַם כֵּן שֶׁלֹּא יִהְיֶה הָרַב יוֹשֵׁב וְתַלְמִידִים עוֹמְדִים, אֶלָּא שְׁנֵיהֶם יִהְיוּ שָׁוִים בְּשָׁעָה שֶׁלּוֹמְדִים. וְתֵרֵץ, דְּנָפֵק לֵהּ מִמַּאי דְּאָמְרִינַן בַּגְּמָרָא: כָּתוּב אֶחָד אוֹמֵר: "וָאֵשֶׁב בָּהָר", וְכָתוּב אֶחָד אוֹמֵר: "וְאָנֹכִי עָמַדְתִּי בָהָר". וְתֵרֵץ: אָמַר רַב: עוֹמֵד וְלוֹמֵד, יוֹשֵׁב וְשׁוֹנֶה. עַד כָּאן. וְכָתַב, שֶׁהָרַ"ם מְפָרֵשׁ כָּךְ: עוֹמֵד וְלוֹמֵד — כְּשֶׁהוּא לוֹמֵד מֵהַקָּדוֹשׁ בָּרוּךְ הוּא הָיָה בַּעֲמִידָה, אֲבָל כְּשֶׁהוּא שׁוֹנֶה לְתַלְמִידָיו הָיָה יוֹשֵׁב. אִם כֵּן לָמַדְנוּ, דִּכְשֶׁאָמְרוּ בַּבָּרַיְתָא בַּתְּחִלָּה הָיוּ לוֹמְדִין מֵעֹמֶד, רָצוּ לוֹמַר שֶׁתַּלְמִידִים הָיוּ מֵעֹמֶד וְהָרַב יוֹשֵׁב.
<b>וַאֲנִי</b> תָּמֵהַּ בְּפֵרוּשׁ זֶה, דְּאֵיךְ יִתָּכֵן לוֹמַר דְּמַה שֶּׁאָמַר רַב 'יוֹשֵׁב וְשׁוֹנֶה' מַיְרֵי כְּשֶׁהוּא שׁוֹנֶה לְתַלְמִידָיו, שֶׁהֲרֵי בַּגְּמָרָא בָּאוּ לְיַשֵּׁב הַכָּתוּב שֶׁאָמַר 'וָאֵשֶׁב בָּהָר אַרְבָּעִים יוֹם וְאַרְבָּעִים לַיְלָה', דְּאֵיךְ יִתָּכֵן שֶׁהָיָה יוֹשֵׁב? וְתֵרְצוּ: יוֹשֵׁב וְשׁוֹנֶה. וּבְאוֹתָם אַרְבָּעִים יוֹם לֹא הָיָה משֶׁה שׁוֹנֶה לְתַלְמִידָיו אֶלָּא לוֹמֵד מִפִּי הַגְּבוּרָה, וְלֹא יָרַד מִשָּׁם אֲפִלּוּ רֶגַע כְּמֵימְרֵהּ. אֶלָּא וַדַּאי שֶׁפֵּרוּשׁ הַנָּכוֹן בְּמַה שֶּׁאָמְרוּ 'יוֹשֵׁב וְשׁוֹנֶה' הוּא מַה שֶּׁפֵּרֵשׁ רַשִׁ"י, דִּכְשֶׁהָיָה לוֹמֵד הַהֲלָכָה מִפִּי הַגְּבוּרָה הָיָה מֵעֹמֶד, וּכְשֶׁהָיָה חוֹזֵר וְשׁוֹנֶה שֵׁנִית הַהֲלָכָה לְבַדּוֹ מַה שֶּׁלָּמַד הָיָה מִיּשֶׁב. וְאִם כֵּן הָדְרָא קֻשְׁיַן לְדוּכְתַהּ, דְּמֵהֵיכָן רָאָה הָרַ"ם דְּבַתְּחִלָּה הָיָה הָרַב יוֹשֵׁב וְהַתַּלְמִידִים עוֹמְדִים? אֵימָא שֶׁכֻּלָּם הָרַב וְהַתַּלְמִידִים הָיוּ עוֹמְדִים, מִשּׁוּם דְּבָעֵינַן שֶׁיִּהְיוּ הָרַב וְהַתַּלְמִיד שָׁוִים בְּשָׁעָה שֶׁלּוֹמְדִים.
<b>וְהַנִּרְאֶה</b> אֶצְלִי דְּהָרַמְבַּ"ם זַ"ל הוֹצִיא דִין זֶה מִדְּאָמְרִינַן בְּפֶרֶק חֲמִישִׁי דְעֵרוּבִין (נד ע"ב): תָּנוּ רַבָּנָן: כֵּיצַד סֵדֶר מִשְׁנָה? משֶׁה לָמַד מִפִּי הַגְּבוּרָה. נִכְנַס אַהֲרֹן וְשָׁנָה לוֹ משֶׁה פִּרְקוֹ. נִסְתַּלֵּק אַהֲרֹן וְיָשַׁב מִשְּׂמֹאל משֶׁה. נִכְנְסוּ בָּנָיו וְשָׁנָה לָהֶם משֶׁה פִּרְקָן. נִסְתַּלְּקוּ בָּנָיו, אֶלְעָזָר יָשַׁב לִימִין משֶׁה וְאִיתָמָר לִשְׂמֹאל אַהֲרֹן. עַד כָּאן. וְהַשְׁתָּא, אִי אָמְרַת בִּשְׁלָמָא דְּבַתְּחִלָּה גַם כֵּן שֶׁהָיוּ לוֹמְדִין מֵעֹמֶד הָיָה הָרַב יוֹשֵׁב — נִיחָא, דְּוַדַּאי משֶׁה הָיָה יוֹשֵׁב וְאַהֲרֹן כְּשֶׁשָּׁנָה לוֹ משֶׁה פִּרְקוֹ הָיָה מֵעֹמֶד, וּלְאַחַר שֶׁשָּׁנָה לוֹ משֶׁה פִּרְקוֹ נִסְתַּלֵּק וְיָשַׁב לוֹ לִשְׂמֹאל משֶׁה, מִשּׁוּם דִּכְבָר לָמַד הַהֲלָכָה מֵעֹמֶד וְאַחַר כָּךְ יָשַׁב. וּבָנָיו גַּם כֵּן בַּתְּחִלָּה לָמְדוּ הַהֲלָכָה מִפִּי משֶׁה בִּהְיוֹתָם מֵעֹמֶד, וְאַחַר כָּךְ חָזְרוּ וְיָשְׁבוּ לָהֶם, זֶה יָשַׁב לִימִין משֶׁה וְזֶה לִשְׂמֹאל אַהֲרֹן. אֶלָּא אִי אָמְרַת דְּבַתְּחִלָּה אַף הָרַב הָיָה לוֹמֵד לַתַּלְמִידִים מֵעֹמֶד, נִמְצָא דְמשֶׁה הָיָה מֵעֹמֶד, וְאֵיךְ יִתָּכֵן דְּמשֶׁה יִהְיֶה מֵעֹמֶד וְאַהֲרֹן וּבָנָיו — אַף שֶׁכְּבָר לָמְדוּ הַהֲלָכָה — יִהְיוּ יוֹשְׁבִים.
<b>וְעוֹד</b> נִרְאֶה לְהָבִיא רְאָיָה לְדִבְרֵי הָרַ"ם מִמַּאי דְּאָמְרִינַן בַּגְּמָרָא (מגילה כא ע"א): הַקּוֹרֵא אֶת הַמְּגִלָּה — עוֹמֵד וְיוֹשֵׁב. וְאָמְרִינַן: תָּנָא, מַה שֶּׁאֵין כֵּן בַּתּוֹרָה. מְנָא הָנֵי מִלֵּי? אָמַר רַבִּי אַבָּהוּ: דְּאָמַר קְרָא: "וְאַתָּה פֹּה עֲמֹד עִמָּדִי". וְאָמַר רַבִּי אַבָּהוּ: אִלְמָלֵא מִקְרָא כָּתוּב אִי אֶפְשָׁר לְאָמְרוֹ, כִּבְיָכוֹל אַף הַקָּדוֹשׁ בָּרוּךְ הוּא בַּעֲמִידָה. עַד כָּאן. וְיֵשׁ לְדַקְדֵּק, דְּמֵהֵיכָן לָמְדוּ חֲכָמֵינוּ זַ"ל דְּבִקְרִיאַת הַתּוֹרָה אֵין קוֹרִין בַּתּוֹרָה בְּצִבּוּר מִיּשֶׁב מִקְּרָא דִ'וְאַתָּה פֹּה עֲמֹד עִמָּדִי'? דְּאַף דְּנֵימָא דִּבְאוֹתָם הַיָּמִים שֶׁהָיָה משֶׁה לוֹמֵד מִפִּי הַגְּבוּרָה הָיָה לוֹ דִין דִּקְרִיאַת הַתּוֹרָה בְּצִבּוּר, אִי מִמּשֶׁה — אֵימָא דְּשָׁנֵי משֶׁה מִשּׁוּם דְּכָךְ הוּא הַדִּין שֶׁהַתַּלְמִיד עוֹמֵד בְּשָׁעָה שֶׁהוּא לוֹמֵד, וּכְמוֹ שֶׁאָמְרוּ: בַּתְּחִלָּה הָיוּ לוֹמְדִין מֵעֹמֶד, אֲבָל קְרִיאַת הַתּוֹרָה בְּצִבּוּר מְנָא לָן שֶׁצָּרִיךְ מֵעֹמֶד? וְאִי מִמַּה שֶּׁכָּתוּב 'עִמָּדִי', דְּמַשְׁמַע דְּאַף הַקָּדוֹשׁ בָּרוּךְ הוּא בַּעֲמִידָה — הָא נִיחָא אִי אָמְרִינַן דְּמַה שֶּׁאָמְרוּ 'בַּתְּחִלָּה הָיוּ לוֹמְדִין מֵעֹמֶד' דְּלָא קָאֵי כִּי אִם לַתַּלְמִידִים אֲבָל הָרַב יוֹשֵׁב, אִם כֵּן עַל כָּרְחִין לוֹמַר דְּמַה שֶּׁהָיָה אַף הַקָּדוֹשׁ בָּרוּךְ הוּא בַּעֲמִידָה אֵינוֹ מִדִּין הָרַב הַשּׁוֹנֶה לַתַּלְמִיד, אֶלָּא מִדִּין קְרִיאַת הַתּוֹרָה בְּצִבּוּר דְּצָרִיךְ שֶׁיִּהְיֶה מֵעֹמֶד; אֶלָּא אִי אָמְרַת דְּבַתְּחִלָּה הָיוּ הַתַּלְמִיד וְהָרַב לוֹמְדִין מֵעֹמֶד, מְנָא לָן דִּקְרִיאַת הַתּוֹרָה הִיא מֵעֹמֶד מִקְּרָא דִ'וְאַתָּה פֹּה עֲמֹד עִמָּדִי', דְּפֵרוּשׁוֹ דְּאַף הַקָּדוֹשׁ בָּרוּךְ הוּא בַּעֲמִידָה? אֵימָא דְּשָׁנֵי הָתָם מִשּׁוּם דְּבַתְּחִלָּה הָיוּ הָרַב וְהַתַּלְמִיד לוֹמְדִין מֵעֹמֶד. אֶלָּא וַדַּאי עַל כָּרְחִין לוֹמַר דְּאַף בַּתְּחִלָּה הָיָה הָרַב יוֹשֵׁב וְהַתַּלְמִידִים עוֹמְדִים, וְלֹא הִקְפִּיד הַכָּתוּב אֶלָּא שֶׁלֹּא יִהְיֶה הָרַב עַל גַּבֵּי כָּרִים וְהַתַּלְמִידִים עַל גַּבֵּי קַרְקַע, לְפִי שֶׁזֶּה הוּא מַעֲלָה לָרַב, וְהַכָּתוּב הִקְפִּיד דִּבְשָׁעָה שֶׁהֵם לוֹמְדִים לֹא יִהְיֶה שׁוּם מַעֲלָה לָרַב עַל הַתַּלְמִיד, וּכְמוֹ שֶׁכָּתַב בַּעַל לֶחֶם מִשְׁנֶה.
<b>וּבָזֶה</b> נָבוֹא לְכַוָּנַת דִּבְרֵי הָרַ"ן בַּמֶּה שֶׁכָּתַב דְּבִשְׁמוּעוֹת קָשׁוֹת אִם הָיוּ יוֹשְׁבִים בַּקַּרְקַע עִם תַּלְמִידֵיהֶם לֹא הָיוּ יְכוֹלִין לְעַיֵּן בָּהֶם הֵיטֵב. שֶׁאֵין הַכַּוָּנָה דִּישִׁיבַת הַקַּרְקַע מוֹנַעַת הָעִיּוּן הֶעָמֹק, אֶלָּא דְּבִרְאוֹת הָרַב אֶת עַצְמוֹ שָׁוֶה בְּמַעֲלָה לַתַּלְמִיד בְּמַדְרֵגָה אַחַת, לִפְעָמִים חֲלִישׁ לִבֵּהּ. וּמִשּׁוּם הָכֵי בִּשְׁמוּעוֹת קָשׁוֹת, דְּבָעוּ דַעְתָּא צִלּוּתָא וְשֶׁיִּהְיוּ שְׂמֵחֵי לֵב, הֻתַּר לָהֶם לֵישֵׁב עַל גַּבֵּי כָּרִים, שֶׁיִּרְאוּ שֶׁיֵּשׁ לָהֶם מַעֲלָה עַל הַתַּלְמִידִים. אֲבָל דָּוִד הַמֶּלֶךְ, שֶׁהָיְתָה בּוֹ מִדַּת הָעֲנָוָה וְהַשִּׁפְלוּת בַּטֶּבַע, שֶׁלֹּא הָיָה מַרְגִּישׁ אִם הָיָה לוֹ מַעֲלָה עַל הַתַּלְמִיד אוֹ לֹא, אַף בִּשְׁמוּעוֹת קָשׁוֹת הָיָה לוֹמֵד עִם תַּלְמִידָיו עַל גַּבֵּי קַרְקַע וְלָא הֲוָה חֲלִישׁ לִבֵּהּ. וּמִשּׁוּם הָכֵי לֹא הָיָה עִירָא הַיָּאִירִי שׁוֹנֶה עִם תַּלְמִידָיו עַל גַּבֵּי כָּרִים, דְּאִי הָיוּ הָרַב וְהַתַּלְמִיד שְׁנֵיהֶם עַל גַּבֵּי כָּרִים אַכַּתִּי חֲלִישׁ לִבֵּהּ, דְּאֵין לוֹ שׁוּם מַעֲלָה לָרַב עַל הַתַּלְמִיד. וְהַתַּלְמִידִים אַף בִּהְיוֹתָם לוֹמְדִים עַל גַּבֵּי קַרְקַע הָיוּ יְכוֹלִים לְעַיֵּן, לְפִי דְלָא חֲלִישׁ לִבֵּהּ דְּתַלְמִיד בִּרְאוֹתוֹ אֶת הָרַב שֶׁיֵּשׁ לוֹ מַעֲלָה עָלָיו. הַכְּלָל הָעוֹלֶה, דְּמַה שֶּׁהָיוּ חֲלוּקִים עִירָא הַיָּאִירִי עִם דָּוִד הָיָה בִּשְׁמוּעוֹת קָשׁוֹת, דְּעִירָא הָיָה מְלַמֵּד אוֹתָם עַל גַּבֵּי כָּרִים, שֶׁאִם הָיָה יוֹשֵׁב עַל גַּבֵּי קַרְקַע עִם תַּלְמִידָיו לֹא הָיָה יָכוֹל לְעַיֵּן הֵיטֵב, וְדָוִד אַף בִּשְׁמוּעוֹת קָשׁוֹת הָיָה מְלַמֵּד אוֹתָם עַל גַּבֵּי קַרְקַע.
<b>וְעַל</b> פִּי זֶה נָבוֹא לְכַוָּנַת הַמַּאֲמָר, דְּאָמַר דָּוִד: שָׁמְרֵנִי שֶׁלֹּא אֶכָּשֵׁל בִּדְבַר הֲלָכָה. וְאָמְרִינַן בְּפֶרֶק קַמָּא דְסוֹטָה (י ע"ב): "לְדָוִד מִכְתָּם" (תהלים נו, א) — שֶׁיָּצָא מִמֶּנָּה דָוִד, שֶׁהָיָה מָךְ וָתָם. וּפֵרֵשׁ רַשִׁ"י: מָךְ — עָנָו. וְכֵן כָּתַב רַשִׁ"י בְּפֵרוּשׁ 'מִכְתָּם לְדָוִד': רַבּוֹתֵינוּ דָרְשׁוּ עַל דָּוִד, שֶׁהָיָה מַנְהִיג עַצְמוֹ כְּמָךְ וָתָם אַף בְּמַלְכוּתוֹ. וְהִנֵּה מַה שֶּׁהָיָה מַנְהִיג עַצְמוֹ כְּמָךְ אַף בְּמַלְכוּתוֹ לֹא מָצִינוּ, דְּמַאי דִּכְתִיב (ש"א יז, יד): "וְדָוִד הוּא הַקָּטָן", דְּהַיְנוּ שֶׁהָיָה מַקְטִין עַצְמוֹ, הַיְנוּ קֹדֶם מַלְכוּתוֹ. וְנִרְאֶה, דְּהַיְנוּ מַה שֶּׁהָיָה שׁוֹנֶה לְתַלְמִידָיו עַל גַּבֵּי קַרְקַע אַחַר מִיתַת עִירָא הַיָּאִירִי, וְהַיְנוּ בְּמַלְכוּתוֹ, דְּעִירָא בִּזְמַן מַלְכוּת דָּוִד מֵת, וְכַמְבֹאָר, נִמְצָא דְּאַף בְּמַלְכוּתוֹ הָיָה עָנָו, שֶׁהָיָה שׁוֹנֶה עִם תַּלְמִידָיו עַל גַּבֵּי קַרְקַע. וּכְבָר נִתְבָּאֵר, דְּמַה שֶּׁהָיָה שׁוֹנֶה עִירָא הַיָּאִירִי עַל גַּבֵּי כָּרִים הָיָה כְּדֵי לְעַיֵּן בִּשְׁמוּעוֹת קָשׁוֹת הֵיטֵב, וַעֲדַיִן הָיָה אֶפְשָׁר שֶׁדָּוִד שֶׁלֹּא הָיָה שׁוֹנֶה עַל גַּבֵּי כָּרִים לֹא הָיָה מְעַיֵּן בָּהֶם הֵיטֵב, לָזֶה אָמַר: "מִכְתָּם לְדָוִד" — אֲנִי מַנְהִיג עַצְמִי כְּמָךְ וַאֲנִי שׁוֹנֶה לְתַלְמִידַי עַל גַּבֵּי קַרְקַע; "שָׁמְרֵנִי" — שֶׁלֹּא אֶכָּשֵׁל בִּדְבַר הֲלָכָה; "כִּי חָסִיתִי בָךְ" — וְלֹא רָצִיתִי לְלַמֵּד עַל גַּבֵּי כָּרִים לְפִי שֶׁבָּטַחְתִּי שֶׁאֵין שׁוּם נֶזֶק נִמְשָׁךְ מִמִּדַּת הָעֲנָוָה.
<b>וְזֶהוּ</b> כַּוָּנַת הַכָּתוּב (תהלים ס, א-ב): "לַמְנַצֵּחַ עַל שׁוּשַׁן עֵדוּת מִכְתָּם לְדָוִד לְלַמֵּד. בְּהַצּוֹתוֹ אֶת אֲרַם נַהֲרַיִם וְאֶת אֲרַם צוֹבָה וַיָּשָׁב יוֹאָב וַיַּךְ אֶת אֱדוֹם בְּגֵיא מֶלַח שְׁנֵים עָשָׂר אָלֶף". עַד כָּאן. וְהִנֵּה דְבָרִים הַלָּלוּ דְ"עֵדוּת מִכְתָּם לְדָוִד לְלַמֵּד" אֵין לָהֶם מוּבָן, דְּמַה הוּא הָעֵדוּת? וָעוֹד, מַאי קָאָמַר 'לְלַמֵּד', דְּמַה בָּא לְלַמֵּד? עוֹד יֵשׁ לְדַקְדֵּק בַּמֶּה שֶׁאָמַר "בְּהַצּוֹתוֹ אֶת אֲרַם נַהֲרַיִם" וְגוֹמֵר, מַה הִתְיַחֲסוּת לָזֶה עִם הַקּוֹדֵם? וּבַמֶּה שֶׁאָמַרְנוּ יִתְבָּאֵר. דִּכְבָר נִתְבָּאֵר, דְּמַה שֶּׁהָיָה עִירָא הַיָּאִירִי מְלַמֵּד עַל גַּבֵּי כָּרִים הוּא כְּדֵי לְעַיֵּן בִּשְׁמוּעוֹת קָשׁוֹת הֵיטֵב, וְדָוִד הָיָה מַשְׁפִּיל עַצְמוֹ וְאַף בִּשְׁמוּעוֹת קָשׁוֹת הָיָה מְלַמֵּד עַל גַּבֵּי קַרְקַע. וְהִנֵּה אַף שֶׁלָּמַדְנוּ שֶׁדָּוִד הָיָה עָנָו בִּמְאֹד מְאֹד, מִכָּל מָקוֹם אֶפְשָׁר שֶׁדָּוִד לֹא צָדַק בָּזֶה, וְעִירָא הַיָּאִירִי שֶׁהָיָה שׁוֹנֶה עַל גַּבֵּי כָּרִים כְּדֵי לְעַיֵּן בִּשְׁמוּעוֹת קָשׁוֹת הָיָה יוֹדֵעַ לְכַוֵּן אֶת הַהֲלָכָה לַתַּלְמִיד וַאֲדוֹנֵינוּ דָוִד לֹא יָדָע. וְהַמִּבְחָן לָזֶה, שֶׁדָּוִד אַף שֶׁהָיָה יוֹשֵׁב עִם תַּלְמִידָיו עַל גַּבֵּי קַרְקַע הָיָה מְעַיֵּן בָּהֶם הֵיטֵב, הוּא מַאי דְּאָמְרִינַן בְּפֶרֶק שֵׁנִי דְמַכּוֹת (י ע"א): אָמַר רַבִּי יְהוֹשֻׁעַ בֶּן לֵוִי: מַאי דִּכְתִיב (תהלים קכב, ב): "עֹמְדוֹת הָיוּ רַגְלֵינוּ בִּשְׁעָרַיִךְ יְרוּשָׁלָיִם"? מִי גָרַם לְרַגְלֵינוּ שֶׁיִּהְיוּ עוֹמְדוֹת בַּמִּלְחָמָה — שְׁעָרִים הַמְצֻיָּנִים בַּהֲלָכָה, שֶׁהָיוּ עוֹסְקִים בַּתּוֹרָה. עַד כָּאן. וְאֵין סָפֵק, שֶׁסְּגֻלָּה הַלֵּזוּ שֶׁיֵּשׁ לָעוֹסְקִים בַּתּוֹרָה שֶׁנּוֹצְחִים בַּמִּלְחָמָה הוּא דַוְקָא הֵיכָא דְסָלְקָא לְהוּ שְׁמַעְתְּתָא אַלִּבָּא דְהִלְכְתָא; הָא לָאו הָכֵי, פְּשִׁיטָא שֶׁאֵין לָהֶם מַעֲלָה הַלֵּזוּ. וּמַה גַּם אִם הוּא סִבָּה שֶׁאֵינוֹ מְעַיֵּן הֵיטֵב, כְּגוֹן הַךְ דְּדָוִד, דְּאִם הָיָה יוֹשֵׁב עַל גַּבֵּי כָּרִים כְּרַבּוֹ הָיָה מְעַיֵּן הֵיטֵב וּמְכַוֵּן אֶת הַהֲלָכָה לַתַּלְמִיד, וּבְסִבַּת מַה שֶּׁהָיָה מְלַמֵּד עַל גַּבֵּי קַרְקַע אֵינוֹ יָכוֹל לְעַיֵּן בִּשְׁמוּעוֹת קָשׁוֹת הֵיטֵב — פְּשִׁיטָא שֶׁאֵין לוֹ מַעֲלָה זוֹ שֶׁיִּהְיוּ עוֹמְדוֹת רַגְלָיו בַּמִּלְחָמָה. וּמַהֲרִימַ"ט בִּדְרָשׁוֹתָיו (פרשת שופטים דרוש שני) דִּקְדֵּק, דְּלָמָּה תָּלָה הַשֶּׁבַח הַזֶּה בְּשַׁעֲרֵי יְרוּשָׁלַיִם? וַהֲלוֹא בְּכָל מָקוֹם שֶׁעוֹסְקִים בַּתּוֹרָה יֵשׁ מִדָּה זוֹ. וְכָתַב שֶׁבָּא לִרְמֹז עַל בֵּית דִּין הַגָּדוֹל שֶׁבִּירוּשָׁלַיִם, כִּי אָז וַדַּאי אָנוּ בְּטוּחִים שֶׁיַּעַמְדוּ רַגְלֵינוּ בַּמִּלְחָמָה, בִּהְיוֹת לָנוּ מָקוֹם קָבוּעַ לְתוֹרָה וְלִתְעוּדָה. עַד כָּאן. וְאֶפְשָׁר דְּהַכַּוָּנָה הִיא, לְפִי שֶׁמִּשָּׁם תּוֹרָה יוֹצְאָה לְיִשְׂרָאֵל וְאֵין בָּהֶם נִפְתָּל וְעִקֵּשׁ, וְכַמְבֹאָר.
<b>וְזֶהוּ</b> כַּוָּנַת הַכָּתוּב: "עֵדוּת מִכְתָּם לְדָוִד לְלַמֵּד". כְּלוֹמַר, מָה עֵדוּת יֵשׁ בַּמֶּה שֶׁהָיָה מָךְ לְלַמֵּד, כְּלוֹמַר, בְּשָׁעָה שֶׁהָיָה מְלַמֵּד הָיָה עָנָו וְלוֹמֵד עַל גַּבֵּי קַרְקַע, דְּמָאן אָמַר לָן דְּצָדַק דָּוִד בָּזֶה? דְּדִלְמָא לֹא צָדַק וְלֹא הָיָה מְעַיֵּן בָּהֶם הֵיטֵב? לָזֶה אָמַר: הָעֵדוּת לָזֶה אֵיךְ צָדַק דָּוִד הוּא "בְּהַצּוֹתוֹ אֶת אֲרַם נַהֲרַיִם וְאֶת אֲרַם צוֹבָה וַיָּשָׁב יוֹאָב וַיַּךְ אֶת אֱדוֹם בְּגֵיא מֶלַח שְׁנֵים עָשָׂר אָלֶף". הִנֵּה מִנִּצָּחוֹן זֶה תֵּדַע וְתַשְׂכִּיל אֵיךְ הִלְכוֹתָיו שֶׁל דָּוִד הָיוּ בְּרוּרוֹת כַּשֶּׁמֶשׁ, וּמִשּׁוּם הָכֵי הָיוּ רַגְלָיו עוֹמְדוֹת בַּמִּלְחָמָה.
<b>וּבָזֶה</b> יִתְבָּאֵר הַמַּאֲמָר שֶׁהִתְחַלְנוּ. דְּאַחַר שֶׁסִּפֵּר הַכָּתוּב גְּבוּרוֹתָיו שֶׁל דָּוִד שֶׁהָיָה 'ישֵׁב בַּשֶּׁבֶת', וְדָרְשׁוּ עַל זֶה שֶׁהָיָה יוֹשֵׁב בַּיְשִׁיבָה עַל גַּבֵּי קַרְקַע, וְדָרְשׁוּ 'עֲדִינוֹ' גַּם כֵּן עַל מַה שֶּׁהָיָה מְעַדֵּן עַצְמוֹ כְּתוֹלַעַת, וּפֵרֵשׁ רַשִׁ"י: כּוֹפֵף עַצְמוֹ יָדָיו וְרַגְלָיו בְּיַחַד וְיוֹשֵׁב לָאָרֶץ, סִיְּמוּ וְאָמְרוּ: 'הָעֶצְנִי' — בְּשָׁעָה שֶׁיּוֹצֵא לַמִּלְחָמָה הָיָה מַקְשֶׁה עַצְמוֹ כְּעֵץ; 'עַל שְׁמֹנֶה מֵאוֹת חָלָל בְּפַעַם אֶחָת' — שֶׁהָיָה זוֹרֵק חֵץ וּמַפִּיל שְׁמוֹנֶה מֵאוֹת חָלָל בְּפַעַם אֶחָת. עַד כָּאן. וַאֲנִי תָּמֵהַּ בָּזֶה: אַטּוּ אֵצֶל הַחֲסִידִים וְאַנְשֵׁי מַעֲשֶׂה הוּא שְׁלֵמוּת הֱיוֹתָם גִּבּוֹרִים?! וּמִגְּדוֹלֵי הַמְפָרְשִׁים אָמְרוּ, דְּמַאי דְּאָמְרִינַן (שבת צב ע"א): אֵין הַנְּבוּאָה שׁוֹרָה אֶלָּא עַל חָכָם וְגִבּוֹר, דְּהַיְנוּ גִבּוֹר הַכּוֹבֵשׁ אֶת יִצְרוֹ, אֲבָל סְתַם גְּבוּרָה אֵינָהּ נֶחְשֶׁבֶת אֵצֶל הַשְּׁלֵמִים. וָעוֹד, מַה יִּחוּס יֵשׁ בַּמֶּה שֶׁהִתְחִיל לְשַׁבֵּחַ לְדָוִד בִּפְעֻלּוֹת שִׂכְלִיּוֹת, דְּהַיְנוּ 'ישֵׁב בַּשֶּׁבֶת', וְחָזַר בְּשֶׁבַח גּוּפָנִי, דְּהַיְנוּ שֶׁהָיָה גִבּוֹר?
<b>וְעִם</b> מַה שֶּׁכָּתַבְנוּ יִתְבָּאֵר דְּהַכֹּל הוּא דָבָר אֶחָד. שֶׁכְּבָר נִתְבָּאֵר, דְּעִירָא הַיָּאִירִי הָיָה שׁוֹנֶה עַל גַּבֵּי כָּרִים וּכְסָתוֹת כְּדֵי לְעַיֵּן הֵיטֵב, וְדָוִד הָיָה עָנָו וְהָיָה שׁוֹנֶה עַל גַּבֵּי קַרְקַע. וְלָזֶה אָמַר, דְּמָאן אָמַר לָן דְּצָדַק דָּוִד? דְּדִלְמָא מִתּוֹךְ שֶׁהָיָה שׁוֹנֶה עַל גַּבֵּי קַרְקַע לֹא הָיָה מְעַיֵּן בַּהֲלָכוֹת הַקָּשׁוֹת הֵיטֵב? לָזֶה בָּא הַכָּתוּב לוֹמַר: אֲנִי מַרְאֶה אוֹתְךָ הִלְכוֹתָיו שֶׁל דָּוִד אֵיךְ הָיוּ מְכֻוָּנוֹת לַהֲלָכָה. וְהוּא אָמְרוֹ: 'הָעֶצְנִי' — שֶׁכְּשֶׁהָיָה יוֹצֵא לַמִּלְחָמָה הָיָה מַקְשֶׁה עַצְמוֹ כְּעֵץ, וְזוֹרֵק חֵץ וּמַפִּיל שְׁמוֹנֶה מֵאוֹת חָלָל בְּפַעַם אֶחָת. וְהִנֵּה מִגְּבוּרָה זוֹ תֵּדַע וְתַשְׂכִּיל אֵיךְ הִלְכוֹתָיו שֶׁל דָּוִד הָיוּ בְּתַכְלִית הָעִיּוּן, אֵין בָּהֶם נִפְתָּל וְעִקֵּשׁ, דְּמִי גָרַם לְרַגְלֵינוּ שֶׁיִּהְיוּ עוֹמְדוֹת בַּמִּלְחָמָה — שְׁעָרִים הַמְצֻיָּנִים בַּהֲלָכָה. נִתְבָּאֵר מִכָּל זֶה, שֶׁהֱיוֹת הָאָדָם מַשְׁפִּיל עַצְמוֹ בְּעֵסֶק הַתּוֹרָה הִיא מַעֲלָה גְדוֹלָה שֶׁאֵין לְמַעְלָה הֵימֶנָּה, וְנִשְׁתַּבַּח בָּהּ דָּוִד.
<b>וְכַיּוֹצֵא</b> בָּזֶה גַּם כֵּן מָצִינוּ לְדָוִד בְּפֶרֶק קַמָּא דִבְרָכוֹת (ד ע"א): "לְדָוִד, שָׁמְרָה נַפְשִׁי כִּי חָסִיד אָנִי" (תהלים פו, א-ב). כָּךְ אָמַר דָּוִד לִפְנֵי הַקָּדוֹשׁ בָּרוּךְ הוּא: רִבּוֹנוֹ שֶׁל עוֹלָם, לֹא חָסִיד אֲנִי, שֶׁכָּל מַלְכֵי מִזְרָח וּמַעֲרָב יוֹשְׁבִים אֲגֻדּוֹת אֲגֻדּוֹת בִּכְבוֹדָם, וַאֲנִי יָדַי מְלֻכְלָכוֹת בְּדָם וּבְשָׁפִיר וּבְשִׁלְיָא כְּדֵי לְטַהֵר אִשָּׁה לְבַעְלָהּ. וְלֹא עוֹד, אֶלָּא שֶׁכָּל מַה שֶּׁאֲנִי עוֹשֶׂה אֲנִי נִמְלָךְ בִּמְפִיבשֶׁת רַבִּי וְאוֹמֵר לוֹ: מְפִיבשֶׁת רַבִּי, יָפֶה דַנְתִּי? יָפֶה חִיַּבְתִּי? יָפֶה זִכִּיתִי? יָפֶה טִהַרְתִּי? יָפֶה טִמֵּאתִי? וְלֹא בּשְׁתִּי. אָמַר רַב יְהוֹשֻׁעַ בְּרֵהּ דְּרַב אִידֵי: מַאי קְרָא? "וַאֲדַבְּרָה בְעֵדֹתֶיךָ נֶגֶד מְלָכִים וְלֹא אֵבוֹשׁ" (שם קיט, מו). תָּנָא, לֹא מְפִיבשֶׁת שְׁמוֹ אֶלָּא אִישׁ בּשֶׁת שְׁמוֹ, וְלָמָּה נִקְרָא שְׁמוֹ מְפִיבשֶׁת? שֶׁהָיָה מְבַיֵּשׁ פְּנֵי דָוִד בַּהֲלָכָה. עַד כָּאן. וְיֵשׁ לְדַקְדֵּק בַּמֶּה שֶׁאָמְרוּ: תָּנָא, לֹא מְפִיבשֶׁת שְׁמוֹ אֶלָּא אִישׁ בּשֶׁת שְׁמוֹ וְכוּ', דְּמַאי אִירְיָא דִדְרָשָׁה זוֹ הָכָא? דְּבִשְׁלָמָא אִם הָיוּ מְבִיאִים שׁוּם פָּסוּק דִּמְפִיבשֶׁת, הָיָה שַׁיָּךְ לוֹמַר: תָּנָא, לֹא מְפִיבשֶׁת שְׁמוֹ וְכוּ'; אֲבָל הָכָא לֹא הֻזְכַּר מְפִיבשֶׁת אֶלָּא אַגַּב גְּרָרָא דְדָוִד הָיָה נִמְלָךְ בְּכָל מַה שֶּׁעוֹשֶׂה עִם רַבּוֹ וְאוֹמֵר מְפִיבשֶׁת רַבִּי וְכוּ', וְאֵין דֶּרֶךְ הַתַּלְמוּד בְּכַיּוֹצֵא בָּזֶה לִדְרשׁ שֵׁמוֹת.
<b>וּמִפִּי</b> רַבּוֹתַי שָׁמַעְתִּי עִם הַהִיא דְאָמְרִינַן בְּפֶרֶק חֵלֶק (סנהדרין ק ע"א) דְּאָסוּר לְאָדָם לִקְרֹא לְרַבּוֹ בִּשְׁמוֹ, וּמִפְּנֵי זֶה נֶעֱנַשׁ גֵּיחֲזִי מִפְּנֵי שֶׁקָּרָא לְרַבּוֹ בִּשְׁמוֹ, שֶׁנֶּאֱמַר (מ"ב ח, ה): "זֹאת הָאִשָּׁה וְזֶה בְּנָהּ אֲשֶׁר הֶחֱיָה אֱלִישָׁע". וּלְפִי זֶה הֻקְשָׁה לִסְתָמָא דְתַלְמוּדָא, דְּהֵיכִי קָרָא דָוִד לְרַבּוֹ בִּשְׁמוֹ, שֶׁהָיָה אוֹמֵר: מְפִיבשֶׁת רַבִּי, יָפֶה דַנְתִּי וְכוּ'. לָזֶה תֵּרְצוּ, דִּמְפִיבשֶׁת אֵינוֹ שֵׁם הָעֶצֶם כִּי אִם שֵׁם הַתֹּאַר, וּמִשּׁוּם הָכֵי קְרָאוֹ דָוִד בְּשֵׁם הַתֹּאַר. וּנְהִירְנָא שֶׁדַּנְתִּי לִפְנֵיהֶם, שֶׁרַשִׁ"י פֵּרֵשׁ עֲלַהּ דְּהַהִיא דְּאָמְרִינַן זֶה הַקּוֹרֵא לְרַבּוֹ בִּשְׁמוֹ, שֶׁאוֹמֵר פְּלוֹנִי וְאֵינוֹ אוֹמֵר מוֹרִי רַבִּי פְּלוֹנִי. עַד כָּאן. וּמָרָן זַ"ל בְּכֶסֶף מִשְׁנֶה (פ"ה מהלכות ת"ת) הֵבִיא דִבְרֵי רַשִׁ"י הַלָּלוּ וְכָתַב: וּמִקְרָא מְסַיְּעוֹ, דְּקָאָמַר יְהוֹשֻׁעַ (במדבר יא, כח): "אֲדֹנִי משֶׁה". עַד כָּאן. אַלְמָא דְלֵיכָּא אִסּוּרָא אֶלָּא בְּמַזְכִּיר שְׁמוֹ דַוְקָא בִּלְתִּי שׁוּם כִּנּוּי, אֲבָל בְּאוֹמֵר אֲדוֹנִי אוֹ מוֹרִי — שְׁרִי לְהַזְכִּיר שְׁמוֹ. וְאִם כֵּן הָכָא, שֶׁדָּוִד הָיָה אוֹמֵר מְפִיבשֶׁת רַבִּי, לֵיכָּא אִסּוּרָא. וְאֶפְשָׁר לְיַשֵּׁב דִּבְרֵיהֶם, דְּדַוְקָא כְּשֶׁמַּזְכִּיר הַתֹּאַר מִקֹּדֶם, כְּגוֹן 'אֲדֹנִי משֶׁה' אוֹ מוֹרִי פְּלוֹנִי — שְׁרִי; אֲבָל לוֹמַר פְּלוֹנִי מוֹרִי, שֶׁמַּזְכִּיר שֵׁם הָעֶצֶם קֹדֶם הַתֹּאַר — אָסוּר, וְלוֹמַר גַּם כֵּן 'משֶׁה אֲדֹנִי' הָיָה אָסוּר. וְהָכָא גַבֵּי דָוִד, שֶׁהָיָה אוֹמֵר מְפִיבשֶׁת רַבִּי, שֶׁמַּזְכִּיר שֵׁם הָעֶצֶם קֹדֶם הַכִּנּוּי — אָסוּר, וּמִשּׁוּם הָכֵי אָמְרוּ: לֹא מְפִיבשֶׁת שְׁמוֹ אֶלָּא אִישׁ בּשֶׁת וְכוּ'. וְתַבְלִין מָצָאתִי לְחִלּוּק זֶה.
<b>וְלִי</b> יֵרָאֶה לְיַשֵּׁב בְּאֹפֶן אַחֵר. וּנְדַקְדֵּק עוֹד בַּמֶּה שֶׁאָמַר דָּוִד: וְלֹא עוֹד, אֶלָּא שֶׁכָּל מַה שֶּׁאֲנִי עוֹשֶׂה אֲנִי נִמְלָךְ בִּמְפִיבשֶׁת וְכוּ', דְּמַאי הַאי דְּקָאָמַר וְלֹא עוֹד אֶלָּא וְכוּ'? דְּאִם דָּוִד בָּא לְשַׁבֵּחַ אֶת עַצְמוֹ בְּמַעֲשָׂיו הַטּוֹבִים וְאָמַר שֶׁהָיוּ יָדָיו מְלֻכְלָכוֹת בְּדָם וּבְשָׁפִיר שֶׁלֹּא כְּדֶרֶךְ הַמְּלָכִים, יֹאמַר וְעוֹד יֵשׁ לִי מִדָּה אַחֶרֶת שֶׁכָּל מַה שֶּׁאֲנִי עוֹשֶׂה אֲנִי נִמְלָךְ בִּמְפִיבשֶׁת, וּמַאי הַאי דְּקָאָמַר וְלֹא עוֹד אֶלָּא וְכוּ', כְּאִלּוּ הֵם דְּבָרִים סוֹתְרִים זֶה לָזֶה? וְנִרְאֶה דְּזֶהוּ מַה שֶּׁהֻקְשָׁה לִסְתָמָא דְתַלְמוּדָא, וְלָזֶה תֵּרְצוּ: תָּנָא, לֹא מְפִיבשֶׁת שְׁמוֹ אֶלָּא אִישׁ בּשֶׁת שְׁמוֹ וְכוּ'. וְהַכַּוָּנָה: דְּהַדָּבָר יָדוּעַ, דְּעִירָא הַיָּאִירִי הָיָה רַבּוֹ מֻבְהָק דְּדָוִד, וּמְפִיבשֶׁת לֹא הָיָה רַבּוֹ מֻבְהָק. וְכִדְאָמְרִינַן בְּשִׁשִּׁי דְעֵרוּבִין (סג ע"א): רַב הַמְנוּנָא רָמֵי: כְּתִיב (תהלים קיט, יא): "בְּלִבִּי צָפַנְתִּי אִמְרָתֶךָ", וּכְתִיב (שם מ, י): "בִּשַּׂרְתִּי צֶדֶק בְּקָהָל רָב". כָּאן בִּזְמַן דְּעִירָא הַיָּאִירִי קַיָּם, כָּאן בִּזְמַן דְּעִירָא הַיָּאִירִי לֹא הָיָה קַיָּם. וְאָמְרִינַן בְּאַחֲרוֹן דִּבְרָכוֹת (סג ע"ב): אָמְרִי דְבֵי רַבִּי יַנַּאי: מַאי דִּכְתִיב (משלי ל, לג): "כִּי מִיץ חָלָב יוֹצִיא חֶמְאָה, וּמִיץ אַף יוֹצִיא דָם"? בְּמִי אַתָּה מוֹצֵא חֶמְאָה שֶׁל תּוֹרָה — בְּמִי שֶׁמֵּקִיא חָלָב שֶׁיָּנַק מִשְּׁדֵי אִמּוֹ עָלֶיהָ. 'וּמִיץ אַף יוֹצִיא דָם' — כָּל תַּלְמִיד שֶׁכּוֹעֵס עָלָיו רַבּוֹ וְשׁוֹתֵק, זוֹכֶה לְהַבְחִין בֵּין דָּם טָמֵא לְדָם טָהוֹר. עַד כָּאן. נִמְצִינוּ לְמֵדִין, שֶׁמִּי שֶׁיִּרְצֶה לִהְיוֹת בָּקִי לְהַבְחִין בְּדָמִים בֵּין דָּם טָמֵא לְדָם טָהוֹר, הוֹלֵךְ אֵצֶל רַב שֶׁיִּכְעַס עָלָיו וְיִשְׁתֹּק, וְאָז זוֹכֶה לָזֶה, כְּדִכְתִיב: "וּמִיץ אַף יוֹצִיא דָם". וּפֵרֵשׁ רַשִׁ"י זַ"ל עַל מְפִיבשֶׁת שֶׁהָיָה מְבַיֵּשׁ פְּנֵי דָוִד בַּהֲלָכָה, שֶׁהָיָה אוֹמֵר לוֹ טָעִיתָ. עַד כָּאן.
<b>וּבָזֶה</b> נָבוֹא לְכַוָּנַת הַמַּאֲמָר. שֶׁאִם דָּוִד לֹא הָיָה בָּקִי בְּדָמִים, הָיָה מֻכְרָח לֵילֵךְ אֵצֶל מְפִיבשֶׁת, כְּדֵי שֶׁיְּבַיֵּשׁ פְּנֵי דָוִד וְיֹאמַר לוֹ טָעִיתָ, וְיִשְׁתֹּק דָּוִד, וְאָז הָיָה זוֹכֶה דָוִד לְהַבְחִין בֵּין דָּם טָמֵא לְדָם טָהוֹר. וְזֶהוּ שֶׁאָמַר: רִבּוֹנוֹ שֶׁל עוֹלָם, רְאֵה חֲסִידוּתִי, שֶׁאֲנִי יָדַי מְלֻכְלָכוֹת בְּדָם וּבְשָׁפִיר וּבְשִׁלְיָא, כְּלוֹמַר, שֶׁאֲנִי בָּקִי בְּהִלְכוֹת דָּמִים, וְלֹא הָיִיתִי צָרִיךְ לֵילֵךְ אֵצֶל מְפִיבשֶׁת שֶׁיִּכְעַס עָלַי וְאֶשְׁתֹּק. וְלֹא עוֹד, אֶלָּא אַף שֶׁאֲנִי בָּקִי בְּדָמִים, כָּל מַה שֶּׁאֲנִי עוֹשֶׂה אֲנִי נִמְלָךְ בִּמְפִיבשֶׁת רַבִּי. וְהֻקְשָׁה לִסְתָמָא דְתַלְמוּדָא: מַה קֶּשֶׁר יֵשׁ מַה שֶּׁהָיוּ יָדָיו מְלֻכְלָכוֹת בְּדָם וְשָׁפִיר וְשִׁלְיָא עִם מַה שֶּׁהָיָה נִמְלָךְ עִם מְפִיבשֶׁת רַבּוֹ? לָזֶה הֵשִׁיבוּ: תָּנָא, לֹא מְפִיבשֶׁת שְׁמוֹ אֶלָּא אִישׁ בּשֶׁת, וְלָמָּה נִקְרָא מְפִיבשֶׁת? שֶׁהָיָה מְבַיֵּשׁ פְּנֵי דָוִד בַּהֲלָכָה וְהָיָה אוֹמֵר לוֹ טָעִיתָ. וְאִם כֵּן שַׁפִּיר קָאָמַר דָּוִד: וְלֹא עוֹד, אֶלָּא שֶׁכָּל מַה שֶּׁאֲנִי עוֹשֶׂה אֲנִי נִמְלָךְ בִּמְפִיבשֶׁת רַבִּי וְכוּ'. כְּלוֹמַר, דְּכֵיוָן שֶׁאֲנִי יָדַי מְלֻכְלָכוֹת בְּדָם וְשָׁפִיר וְשִׁלְיָא, לֹא הָיִיתִי צָרִיךְ לֵילֵךְ אֵצֶל מְפִיבשֶׁת שֶׁיִּכְעַס עָלַי וְיֹאמַר טָעִיתָ, וְאַף עַל פִּי כֵן הָיִיתִי נִמְלָךְ עִם מְפִיבשֶׁת לְקַיֵּם "וַאֲדַבְּרָה בְעֵדֹתֶיךָ נֶגֶד מְלָכִים וְלֹא אֵבוֹשׁ".
<b>וְהִנֵּה</b> מַה שֶּׁאָמַר דָּוִד: וְלֹא עוֹד אֶלָּא וְכוּ', הֵן הֵן הַדְּבָרִים שֶׁאָמַר (תהלים קיט, מג-מו): "וְאַל תַּצֵּל מִפִּי דְבַר אֱמֶת עַד מְאֹד" וְגוֹמֵר, "וְאֶתְהַלְּכָה בָרְחָבָה" וְגוֹמֵר, "וַאֲדַבְּרָה בְעֵדֹתֶיךָ נֶגֶד מְלָכִים וְלֹא אֵבוֹשׁ". וּמַאי דְּאָמְרִינַן דְּכֹל שֶׁהָיָה דָוִד עוֹשֶׂה הָיָה נִמְלָךְ בִּמְפִיבשֶׁת, יָלְפִינַן לַהּ מֵהַאי קְרָא דְ"וַאֲדַבְּרָה בְעֵדֹתֶיךָ נֶגֶד מְלָכִים וְלֹא אֵבוֹשׁ", וְכִדְאִיתָא בַּגְּמָרָא. וְהִנֵּה כִּי הֵיכִי דְמוֹעִיל לְתַלְמִיד מַה שֶּׁכּוֹעֵס עָלָיו רַבּוֹ וְשׁוֹתֵק לְהַבְחִין בֵּין דָּם טָמֵא לְדָם טָהוֹר, הָכֵי נָמֵי מוֹעִיל לִשְׁאָר דִּינִים. וְכִדְאָמְרִינַן בַּגְּמָרָא (ברכות סג ע"ב): "וּמִיץ אַפַּיִם יוֹצִיא רִיב" (משלי ל, לג) — כָּל תַּלְמִיד שֶׁכּוֹעֵס עָלָיו רַבּוֹ פַּעַם רִאשׁוֹנָה וּשְׁנִיָּה וְשׁוֹתֵק, זוֹכֶה לְהַבְחִין בֵּין דִּינֵי מָמוֹנוֹת לְדִינֵי נְפָשׁוֹת. דִּתְנַן, רַבִּי יִשְׁמָעֵאל אוֹמֵר: הָרוֹצֶה שֶׁיֶּחְכַּם — יַעֲסֹק בְּדִינֵי מָמוֹנוֹת; שֶׁאֵין לְךָ מִקְצוֹעַ בַּתּוֹרָה יוֹתֵר מֵהֶם, שֶׁהֵם כְּמַעְיָן נוֹבֵעַ. וְרַשִׁ"י פֵּרֵשׁ: "וְאַל תַּצֵּל מִפִּי דְבַר אֱמֶת" — אַל תַּבְדִּיל מִפִּי דְבַר אֱמֶת. וְלִשָּׁנָא אַחֲרִינָא מָצָאתִי: "דְּבַר אֱמֶת עַד מְאֹד" — בְּכָל הוֹרָאוֹתַי וּבְכָל דִּינַי, שֶׁלֹּא אֶכָּשֵׁל בָּהֶם. וְעוֹד כָּתַב: "וְאֶתְהַלְּכָה בָרְחָבָה" — בַּהֲלָכָה הָרוֹוַחַת וּפוֹשֶׁטֶת בְּיִשְׂרָאֵל. עַד כָּאן.
<b>וּבָזֶה</b> נָבוֹא לְכַוָּנַת הַכָּתוּב. שֶׁדָּוִד הִתְפַּלֵּל: "וְאַל תַּצֵּל מִפִּי דְבַר אֱמֶת עַד מְאֹד", שֶׁכָּל הוֹרָאוֹתָיו וְכָל דִּינָיו יִהְיוּ כַּדִּין, שֶׁלֹּא יִכָּשֵׁל בָּהֶם. וְעוֹד הִתְפַּלֵּל: "וְאֶתְהַלְּכָה בָרְחָבָה" — בַּהֲלָכָה הָרוֹוַחַת וּפוֹשֶׁטֶת בְּיִשְׂרָאֵל, וְכֵיוָן שֶׁהוֹרָאוֹתָיו הֵם רְווּחוֹת וּפְשׁוּטוֹת בְּיִשְׂרָאֵל הוּא סִימָן שֶׁהֵן כַּדִּין. וְכִדְאָמְרִינַן בְּעָלְמָא (ירושלמי מע"ש פ"ה ה"ב): אִם הֲלָכָה רוֹפֶפֶת בְּיָדְךָ, פֻּק חֲזֵי מַאי עַמָּא דָבַר. וְאָמְרִינַן בְּפֶרֶק שִׁשִּׁי דִפְסָחִים (סו ע"א), שֶׁאָמַר לָהֶם הִלֵּל: הֲלָכָה זוֹ שָׁמַעְתִּי וְשָׁכַחְתִּי, אֶלָּא הַנַּח לָהֶם לְיִשְׂרָאֵל, אִם אֵין נְבִיאִים הֵם — בְּנֵי נְבִיאִים הֵם. וְנִמְצָא שֶׁעָשׂוּ כַּדִּין, שֶׁאָמַר: כָּךְ מְקֻבְּלַנִי מִפִּי שְׁמַעְיָה וְאַבְטַלְיוֹן. הֲרֵי שֶׁמַּה שֶּׁיִּשְׂרָאֵל עוֹשִׂים הוּא הוֹרָאָה עַל אֲמִתַּת הָעִנְיָן. וְאָמַר: אַף עַל פִּי שֶׁאֲנִי מִתְפַּלֵּל לְפָנֶיךָ שֶׁכָּל הוֹרָאוֹתַי יִהְיוּ כַּדִּין, כַּהֲלָכָה הָרוֹוַחַת וּפוֹשֶׁטֶת בְּיִשְׂרָאֵל, לֹא בִּשְׁבִיל זֶה אֶמְנַע אֶת עַצְמִי מִלֵּילֵךְ אֵצֶל מְפִיבשֶׁת, אַף שֶׁהוּא מְבַיֵּשׁ אוֹתִי וַאֲנִי שׁוֹתֵק, אֶלָּא "וַאֲדַבְּרָה בְעֵדֹתֶיךָ נֶגֶד מְלָכִים וְלֹא אֵבוֹשׁ". וְאַף עַל פִּי שֶׁלֹּא הָיִיתִי צָרִיךְ לָזֶה, מֵאַחַר שֶׁכָּל הוֹרָאוֹתַי הֵם כַּדִּין, אַף עַל פִּי כֵן אֲנִי אוֹהֵב מִדַּת הָעֲנָוָה בְּעֵסֶק הַתּוֹרָה. עֵץ חַיִּים הִיא לַמַּחֲזִיקִים בָּהּ, וְתֹמְכֶיהָ מְאֻשָּׁר.

Chapter 16

<big><strong>דֶּרֶךְ כְּרָמִי"ם</strong></big>
<small>וּבוֹ דְרוּשׁ אֶחָד בְּעִנְיַן גַּאֲוָה</small>
(וְאַתָּה דוֹרֵשׁ אֶת הַנְּקֻדָּה עַל גֵּאֶה וָרָם)
<big><strong>דְּרוּשׁ שִׁשָּׁה עָשָׂר</strong></big>
<b>סוֹטָה (ד ע"ב): אָמַר רַבִּי יוֹחָנָן מִשֻּׁם רַבִּי שִׁמְעוֹן בֶּן יוֹחַי: כָּל אָדָם שֶׁיֵּשׁ בּוֹ גַסּוּת הָרוּחַ — כְּעוֹבֵד עֲבוֹדָה זָרָה. כְּתִיב הָכָא (משלי טז, ה): "תּוֹעֲבַת יְיָ כָּל גְּבַהּ לֵב", וּכְתִיב הָתָם (דברים ז, כו): "וְלֹא תָבִיא תוֹעֵבָה אֶל בֵּיתֶךָ".</b>
<b>אַחַר</b> שֶׁבֵּאַרְנוּ לְעֵיל דֶּרֶךְ אֲרֻכָּה בְּשֶׁבַח מַעֲלַת הָעֲנָוָה, בּוֹא נָבוֹא לְהוֹדִיעֲךָ כַּמָּה מְאוּסָה הִיא מִדַּת הַגַּאֲוָה. בּוֹא וּרְאֵה דִבְרֵי חֲכָמִים כַּדָּרְבוֹנוֹת. הֵם אָמְרוּ בְּפֶרֶק קַמָּא דְסוֹטָה (ה ע"א): אָמַר רַב חִסְדָּא אָמַר מַר עֻקְבָּא: כָּל אָדָם שֶׁיֵּשׁ בּוֹ גַסּוּת הָרוּחַ, אָמַר הַקָּדוֹשׁ בָּרוּךְ הוּא: אֵין אֲנִי וָהוּא יְכוֹלִין לָדוּר בָּעוֹלָם; שֶׁנֶּאֱמַר (תהלים קא, ה): "גְּבַהּ עֵינַיִם וּרְחַב לֵבָב אֹתוֹ לֹא אוּכָל". אַל תִּקְרֵי 'אֹתוֹ', אֶלָּא 'אִתּוֹ'.
<b>וּבָזֶה</b> יוּבַן מַאֲמַר רַבּוֹתֵינוּ זַ"ל בַּמִּדְרָשׁ (קהלת רבה פרשה ט סימן כא) וְזֶה לְשׁוֹנָם: "עִיר קְטַנָּה וַאֲנָשִׁים בָּהּ מְעָט" וְגוֹמֵר (קהלת ט, יד). 'עִיר קְטַנָּה' — זֶה בֵּית הַכְּנֶסֶת; 'וַאֲנָשִׁים בָּהּ מְעָט' — זֶה צִבּוּר; 'וּבָא אֵלֶיהָ מֶלֶךְ גָּדוֹל' — זֶה מֶלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא, שֶׁמַּשְׁרֶה שְׁכִינָתוֹ בְּבָתֵּי כְנֵסִיּוֹת; 'וְסָבַב אֹתָהּ וּבָנָה עָלֶיהָ מְצוֹדִים גְּדֹלִים' וְכוּ', יְעֻיַּן שָׁם. וְיֵשׁ לְדַקְדֵּק, דְּבִשְׁלָמָא מַה שֶּׁאָמַר: 'עִיר קְטַנָּה' זֶה בֵּית הַכְּנֶסֶת — נִיחָא, דִּקְרָאָהּ קְטַנָּה לְבֵית הַכְּנֶסֶת מִשּׁוּם דִּלְגַבֵּי בֵּית הַמִּקְדָּשׁ נִקְרָא בֵּית הַכְּנֶסֶת קְטַנָּה, וּכְמוֹ שֶׁאָמְרוּ רַבּוֹתֵינוּ זַ"ל (מגילה כט ע"א): "וָאֱהִי לָהֶם לְמִקְדָּשׁ מְעַט" (יחזקאל יא, טז) — אֵלּוּ בָּתֵּי כְנֵסִיּוֹת. אַךְ מַה שֶּׁאָמַר: 'וַאֲנָשִׁים בָּהּ מְעָט' זֶה צִבּוּר — לְאֵיזֶה תַּכְלִית יִחֵס הַכָּתוּב לְצִבּוּר בְּתֹאַר זֶה דִ'מְעָט'?
<b>וְנִרְאֶה</b> לְיַשֵּׁב עִם מַאי דְּאָמְרִינַן בְּפֶרֶק שִׁשִּׁי דְחֻלִּין (פט ע"א): אָמַר רַבִּי יוֹחָנָן מִשֻּׁם רַבִּי אֶלְעָזָר בְּרַבִּי שִׁמְעוֹן: כָּל מָקוֹם שֶׁאַתָּה מוֹצֵא דְבָרָיו שֶׁל רַבִּי אֱלִיעֶזֶר בְּנוֹ שֶׁל רַבִּי יוֹסֵי הַגְּלִילִי בְּאַגָּדָה, עֲשֵׂה אָזְנְךָ כַּאֲפַרְכֶּסֶת. "לֹא מֵרֻבְּכֶם מִכָּל הָעַמִּים חָשַׁק יְיָ בָּכֶם, כִּי אַתֶּם הַמְעַט" (דברים ז, ז). אָמַר לָהֶם הַקָּדוֹשׁ בָּרוּךְ הוּא לְיִשְׂרָאֵל: חוֹשְׁקַנִי בָּכֶם, שֶׁאֲפִלּוּ בְּשָׁעָה שֶׁאֲנִי מַשְׁפִּיעַ לָכֶם גְּדֻלָּה אַתֶּם מַמְעִיטִים עַצְמְכֶם לְפָנַי. נָתַתִּי גְדֻלָּה לְאַבְרָהָם, אָמַר (בראשית יח, כז): "וְאָנֹכִי עָפָר וָאֵפֶר". נָתַתִּי גְדֻלָּה לְמשֶׁה וּלְאַהֲרֹן, וְאָמְרוּ (שמות טז, ז): "וְנַחְנוּ מָה". נָתַתִּי גְדֻלָּה לְדָוִד, וְאָמַר (תהלים כב, ז): "וְאָנֹכִי תוֹלַעַת וְלֹא אִישׁ". הַיְנוּ דִכְתִיב: "כִּי אַתֶּם הַמְעַט". וּפֵרֵשׁ רַשִׁ"י, שֶׁאַתֶּם מְמַעֲטִים עַצְמְכֶם בַּעֲנָוָה, לְפִיכָךְ חָשַׁק בָּכֶם. וְזֶהוּ כַּוָּנַת הַמַּאֲמָר: 'עִיר קְטַנָּה' — זֶה בֵּית הַכְּנֶסֶת; 'וַאֲנָשִׁים בָּהּ מְעָט' — זֶה צִבּוּר, דְּהַיְנוּ שֶׁהֵם מְמַעֲטִים עַצְמָם; אָז 'וּבָא אֵלֶיהָ מֶלֶךְ גָּדוֹל' — זֶה מֶלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא שֶׁמַּשְׁרֶה שְׁכִינָתוֹ. דְּאִם הַצִּבּוּר אֵינָם מְעַט, כְּלוֹמַר, שֶׁאֵינָם מְמַעֲטִים אֶת עַצְמָם — לֹא בָּא אֵלֶיהָ מֶלֶךְ גָּדוֹל, מִשּׁוּם דְּכִבְיָכוֹל אֵין אֲנִי וָהוּא יְכוֹלִין לָדוּר בָּעוֹלָם, כְּדִכְתִיב: "גְּבַהּ עֵינַיִם וּרְחַב לֵבָב אֹתוֹ לֹא אוּכָל".
<b>עוֹד</b> הִפְלִיגוּ רַבּוֹתֵינוּ זַ"ל בְּאֹפֶן אַחֵר בִּגְנַאי מִדַּת הַגַּאֲוָה. וְאָמְרִינַן תּוּ בְּפֶרֶק קַמָּא דְסוֹטָה (ד ע"ב — ה ע"א): מַאי דִּכְתִיב (משלי טז, ה): "תּוֹעֲבַת יְיָ כָּל גְּבַהּ לֵב, יָד לְיָד לֹא יִנָּקֶה"? אָמַר רַב: כָּל מִי שֶׁיֵּשׁ בּוֹ גַסּוּת הָרוּחַ, אֲפִלּוּ הִקְנָהוּ לְהַקָּדוֹשׁ בָּרוּךְ הוּא שָׁמַיִם וָאָרֶץ כְּאַבְרָהָם אָבִינוּ, דִּכְתִיב בֵּהּ (בראשית יד, כב): "הֲרִמֹתִי יָדִי אֶל יְיָ אֵל עֶלְיוֹן קֹנֵה שָׁמַיִם וָאָרֶץ", לֹא יִנָּקֶה מִדִּינָהּ שֶׁל גֵּיהִנָּם. דְּבֵי רַבִּי שִׁילָא אָמְרִי: אֲפִלּוּ קִבֵּל תּוֹרָה כְּמשֶׁה, דִּכְתִיב בֵּהּ (דברים לג, ב): "מִימִינוֹ אֵשׁ דָּת לָמוֹ", לֹא יִנָּקֶה מִדִּינָהּ שֶׁל גֵּיהִנָּם. רַבִּי יוֹחָנָן אָמַר: אֲפִלּוּ עָשָׂה צְדָקָה בַּסֵּתֶר, דִּכְתִיב (משלי כא, יד): "מַתָּן בַּסֵּתֶר יִכְפֶּה אָף, וְשֹׁחַד בַּחֵק חֵמָה עַזָּה", לֹא יִנָּקֶה מִדִּינָהּ שֶׁל גֵּיהִנָּם. עַד כָּאן.
<b>וְיֵשׁ</b> לְדַקְדֵּק בְּמַאֲמָר זֶה טוּבָא. חֲדָא, דְּאִם מִי שֶׁיֵּשׁ בּוֹ מִדַּת הַגַּאֲוָה בְּדִין הוּא שֶׁיֵּעָנֵשׁ וְסוֹפוֹ יוֹרֵשׁ גֵּיהִנָּם, מֵהֵיכָא תֵּיתֵי דְּבִשְׁבִיל הֱיוֹתוֹ כְּאַבְרָהָם אוֹ כְּמשֶׁה אוֹ שֶׁעוֹשֶׂה צְדָקָה בַּסֵּתֶר שֶׁיִּנָּצֵל מֵהָעֹנֶשׁ הָרָאוּי לוֹ? וְאִם הַכַּוָּנָה, דַּאֲפִלּוּ שֶׁיֵּשׁ בּוֹ תּוֹרָה וּמַעֲשִׂים טוֹבִים לֹא יוֹעִילוּ לוֹ, אִם כֵּן לָמָּה תָּלוּ הַדָּבָר בִּהְיוֹתוֹ כְּאַבְרָהָם אוֹ כְּמשֶׁה אוֹ שֶׁיַּעֲשֶׂה צְדָקָה בַּסֵּתֶר? לָא הֲוָה לְהוּ לְמֵימַר אֶלָּא אֲפִלּוּ שֶׁיֵּשׁ בּוֹ תּוֹרָה וּמַעֲשִׂים טוֹבִים לֹא יוֹעִילוּ לוֹ לְהַצִּילוֹ מִדִּינָהּ שֶׁל גֵּיהִנָּם. וְעוֹד יֵשׁ לְדַקְדֵּק בַּמֶּה שֶׁתֵּאֵר לְאַבְרָהָם בַּמֶּה שֶׁהִקְנָה לְהַקָּדוֹשׁ בָּרוּךְ הוּא שָׁמַיִם וָאָרֶץ, דְּמַאי שְׁיָטֵהּ דְּשֶׁבַח זֶה לְכָאן? וְלָא הֲוָה לֵהּ לְמֵימַר אֶלָּא אֲפִלּוּ עָמַד בַּעֲשָׂרָה נִסְיוֹנוֹת כְּאַבְרָהָם, אוֹ וְשָׁמַר אֶת כָּל הַתּוֹרָה כְּאַבְרָהָם, אֲבָל מַה שֶּׁהִקְנָה שָׁמַיִם וָאָרֶץ אֵין לוֹ שַׁיָּכוּת עִם הַרְחָקַת מִדַּת הַגַּאֲוָה. וּבִשְׁלָמָא דְבֵי רַבִּי שִׁילָא, שֶׁתֵּאֲרוּ אֶת משֶׁה רַבֵּנוּ בַּמֶּה שֶׁקִּבֵּל הַתּוֹרָה, דִּכְתִיב 'מִימִינוֹ אֵשׁ דָּת' — נִיחָא, שֶׁתֵּאֲרוּ אֶת משֶׁה בְּדָבָר גָּדוֹל שֶׁלֹּא נִשְׁמַע כָּמוֹהוּ, דְּהַיְנוּ שֶׁקִּבֵּל הַתּוֹרָה מִיָּדוֹ שֶׁל הַקָּדוֹשׁ בָּרוּךְ הוּא; אַךְ מַה שֶּׁהִקְנָהוּ אַבְרָהָם לְהַקָּדוֹשׁ בָּרוּךְ הוּא שָׁמַיִם וָאָרֶץ מַאי שְׁיָטֵהּ הָכָא?
<b>וְנִרְאֶה</b> דְּיָבוֹא הַמַּאֲמָר לִכְלַל יִשּׁוּב עִם הָא דְאָמְרִינַן בִּבְרֵאשִׁית רַבָּה (פרשה יב סימן ח) וְזֶה לְשׁוֹנָם: "אֵלֶּה תוֹלְדוֹת הַשָּׁמַיִם וְהָאָרֶץ בְּהִבָּרְאָם (בראשית ב, ד). אָמַר רַבִּי יְהוֹשֻׁעַ בֶּן קָרְחָה: 'בְּהִבָּרְאָם' — בְּאַבְרָהָם, בִּזְכוּתוֹ שֶׁל אַבְרָהָם נִבְרָא הָעוֹלָם. רַבִּי עֲזַרְיָה אָמַר עַל הָדָא דְרַבִּי יְהוֹשֻׁעַ בֶּן קָרְחָה: "אַתָּה הוּא יְיָ לְבַדֶּךָ, אַתָּה עָשִׂיתָ אֶת הַשָּׁמַיִם וְאֶת הָאָרֶץ" (נחמיה ט, ו). כָּל הָאוֹנְקוֹס (=הַמַּשָּׂא הַכָּבֵד) הַזֶּה בִּשְׁבִיל מָה? בִּשְׁבִיל "אַתָּה הוּא יְיָ הָאֱלֹהִים אֲשֶׁר בָּחַרְתָּ בְּאַבְרָם" וְגוֹמֵר (שם שם, ז). עַד כָּאן. נִמְצִינוּ לְמֵדִין, דְּבֵין לְדַעַת רַבִּי יְהוֹשֻׁעַ בֶּן קָרְחָה בֵּין לְדַעַת רַבִּי עֲזַרְיָה, שָׁמַיִם וָאָרֶץ לֹא נִבְרְאוּ אֶלָּא בִּזְכוּתוֹ שֶׁל אַבְרָהָם.
<b>עוֹד</b> נַקְדִּים מַה שֶּׁכָּתַב הַטּוּר (חו"מ סימן א) בְּשֵׁם רַבֵּנוּ יוֹנָה זַ"ל, דְּהָא דִּתְנַן (אבות פ"א משנה יח): רַבָּן שִׁמְעוֹן בֶּן גַּמְלִיאֵל אוֹמֵר: עַל שְׁלשָׁה דְבָרִים הָעוֹלָם קַיָּם: עַל הַדִּין וְעַל הָאֱמֶת וְעַל הַשָּׁלוֹם, שֶׁאֵין פֵּרוּשׁוֹ שֶׁבִּשְׁבִיל שְׁלשָׁה דְבָרִים אֵלּוּ נִבְרָא הָעוֹלָם, שֶׁהֲרֵי בִּתְחִלַּת הַפֶּרֶק (משנה ב) תְּנַן: עַל שְׁלשָׁה דְבָרִים הָעוֹלָם עוֹמֵד, וְאֵינָם אֵלּוּ שֶׁזּוֹכֵר כָּאן. אֶלָּא מִתְּחִלָּה אָמַר, שֶׁבִּשְׁבִיל שְׁלשָׁה דְבָרִים נִבְרָא הָעוֹלָם, וְהֵם הַתּוֹרָה וְהָעֲבוֹדָה וּגְמִילוּת חֲסָדִים, וְאַחַר כָּךְ אָמַר 'הָעוֹלָם קַיָּם', פֵּרוּשׁ, אַחַר שֶׁנִּבְרָא הָעוֹלָם מִתְקַיֵּם עַל יְדֵי אֵלּוּ, שֶׁהֵם עַל הַדִּין וְעַל הָאֱמֶת וְעַל הַשָּׁלוֹם. עַד כָּאן. וְהִקְשָׁה מָרָן הַבֵּית יוֹסֵף וְזֶה לְשׁוֹנוֹ: וְאִם תֹּאמַר, וַהֲלוֹא בַּשְּׁלשָׁה שֶׁנִּבְרָא הָעוֹלָם יַסְפִּיק לְקִיּוּמוֹ; שֶׁמִּי שֶׁהוּא סִבָּה לַהֲוָיַת הַדָּבָר, כָּל שֶׁכֵּן שֶׁיְּקַיְּמֶנּוּ. וְתֵרֵץ יְעֻיַּן שָׁם. לָמַדְנוּ מִדִּבְרֵי מָרָן זַ"ל, דְּמִי שֶׁהוּא סִבָּה שֶׁבִּשְׁבִילוֹ נִבְרָא הָעוֹלָם, כָּל שֶׁכֵּן שֶׁבִּשְׁבִילוֹ יִתְקַיֵּם הָעוֹלָם. אִם כֵּן אֵפוֹא, כֵּיוָן שֶׁלָּמַדְנוּ מִדִּבְרֵי רַבִּי יְהוֹשֻׁעַ בֶּן קָרְחָה וְרַבִּי עֲזַרְיָה שֶׁבִּשְׁבִיל אַבְרָהָם נִבְרָא הָעוֹלָם, כָּל שֶׁכֵּן שֶׁמִּתְקַיֵּם בִּשְׁבִילוֹ.
<b>עוֹד</b> נַקְדִּים מַאֲמַר רַבּוֹתֵינוּ זַ"ל בְּפֶרֶק כִּסּוּי הַדָּם (חולין פט, א) וְזֶה לְשׁוֹנָם: אָמַר רַבִּי אַבָּהוּ: אֵין הָעוֹלָם מִתְקַיֵּם אֶלָּא בְּמִי שֶׁמֵּשִׂים עַצְמוֹ כְּמִי שֶׁאֵינוֹ, שֶׁנֶּאֱמַר (דברים לג, כז): "וּמִתַּחַת זְרֹעֹת עוֹלָם". נִמְצָא שֶׁהָעֲנָוָה הִיא סִבָּה לְקִיּוּם הָעוֹלָם.
<b>וְלָזֶה</b> בָּא לוֹמַר: אַל יַעֲלֶה בְּדַעְתְּךָ, שֶׁכָּל מַה שֶּׁהִרְחִיק הַשֵּׁם מִדַּת הַגַּאֲוָה וְחִבֵּב מִדַּת הָעֲנָוָה הַיְנוּ מִשּׁוּם שֶׁמִּדַּת הָעֲנָוָה הִיא סִבָּה לְקִיּוּם הָעוֹלָם, וּמִבַּלְעָדֶיהָ מוֹט הִתְמוֹטְטָה אָרֶץ וְעַמּוּדֵי שָׁמַיִם יְרוֹפָפוּ, וְהַקָּדוֹשׁ בָּרוּךְ הוּא חָפֵץ בְּקִיּוּם הָעוֹלָם, לֹא תֹהוּ בְרָאָהּ לָשֶׁבֶת יְצָרָהּ, וּמִשּׁוּם הָכֵי הִרְחִיק מִדַּת הַגַּאֲוָה. וְאִם כֵּן, אִם יִמָּצֵא בְּאֵיזֶה אָדָם סְגֻלָּה אֲשֶׁר בִּשְׁבִילָהּ הָעוֹלָם מִתְקַיֵּם, אֶפְשָׁר דִּלְאִישׁ אֲשֶׁר אֵלֶּה לוֹ הֻתְּרָה לוֹ מִדַּת הַגַּאֲוָה, מֵאַחַר שֶׁאֵין דָּבָר רַע נִמְשָׁךְ מִמֶּנּוּ. לָזֶה אָמַר: כָּל מִי שֶׁיֵּשׁ בּוֹ גַסּוּת הָרוּחַ, אֲפִלּוּ הִקְנָהוּ לְהַקָּדוֹשׁ בָּרוּךְ הוּא שָׁמַיִם וָאָרֶץ כְּאַבְרָהָם, וְכֵיוָן שֶׁהוּא סִבָּה לִבְרִיאַת שָׁמַיִם וָאָרֶץ מִכָּל שֶׁכֵּן שֶׁמִּתְקַיֵּם הָעוֹלָם בִּשְׁבִילוֹ, אֲפִלּוּ הָכֵי לֹא יִנָּקֶה מִדִּינָהּ שֶׁל גֵּיהִנָּם. לְפִי שֶׁמִּדַּת הַגַּאֲוָה פְּחוּתָה וְנִמְאֶסֶת מִצַּד עַצְמָהּ, לֹא יִנָּקֶה כָּל הַנֹּגֵעַ בָּהּ, אִם רָעָה בְּעֵינֵי אֲדֹנֶיהָ, וְסוֹפוֹ יוֹרֵשׁ גֵּיהִנָּם.
<b>וּמַאֲמַר</b> דְּבֵי רַבִּי שִׁילָא, שֶׁאָמַר אֲפִלּוּ קִבֵּל תּוֹרָה כְּמשֶׁה וְכוּ', הוּא גַם כֵּן עַל פִּי כַּוָּנָה זוֹ. וְהָעִנְיָן הוּא בְּהַקְדִּים הָא דְאָמְרִינַן בִּבְרֵאשִׁית רַבָּה (פרשה א סימן ו) וְזֶה לְשׁוֹנָם: "בְּרֵאשִׁית בָּרָא אֱלֹהִים" (בראשית א, א). אָמַר רַבִּי בֶּרֶכְיָה: הָעוֹלָם וּמְלוֹאוֹ לֹא נִבְרָא אֶלָּא בִּשְׁבִיל משֶׁה; דִּכְתִיב: "בְּרֵאשִׁית בָּרָא אֱלֹהִים", וּכְתִיב הָתָם (דברים לג, כא): "וַיַּרְא רֵאשִׁית לוֹ". עַד כָּאן. הֲרֵי שֶׁמּשֶׁה רַבֵּנוּ הָיָה סִבָּה לִבְרִיאַת הָעוֹלָם, וְכָל שֶׁכֵּן שֶׁהוּא מִתְקַיֵּם עַל יָדוֹ, וּכְמוֹ שֶׁלָּמַדְנוּ מִדִּבְרֵי מָרָן זַ"ל. וְלָזֶה בָּא רַבִּי שִׁילָא וְאָמַר: שֶׁמִּי שֶׁיֵּשׁ בּוֹ גַסּוּת הָרוּחַ, אֲפִלּוּ קִבֵּל תּוֹרָה כְּמשֶׁה, שֶׁהֲרֵי נִבְרָא הָעוֹלָם בִּשְׁבִילוֹ וְכָל שֶׁכֵּן שֶׁמִּתְקַיֵּם עַל יָדוֹ, עִם כָּל זֹאת לֹא יִנָּקֶה מִדִּינָהּ שֶׁל גֵּיהִנָּם.
<b>גַּם</b> רַבִּי יוֹחָנָן, שֶׁאָמַר אֲפִלּוּ עוֹשֶׂה צְדָקָה בַּסֵּתֶר וְכוּ', הוּא גַם כֵּן עַל פִּי דֶרֶךְ זֶה. וְהוּא בְּהַקְדִּים הָא דְאָמְרִינַן בַּמִּדְרָשׁ: אֵין הָעוֹלָם מִתְקַיֵּם אֶלָּא בִּשְׁבִיל הַצְּדָקָה, שֶׁנֶּאֱמַר (ישעיה טז, ה): "וְהוּכַן בַּחֶסֶד כִּסֵּא", וּכְתִיב (שם סו, א): "הַשָּׁמַיִם כִּסְאִי". הֲרֵי שֶׁהַצְּדָקָה הִיא סִבָּה לְקִיּוּם הָעוֹלָם. וְלָזֶה בָּא רַבִּי יוֹחָנָן וְאָמַר: כָּל מִי שֶׁיֵּשׁ בּוֹ גַסּוּת הָרוּחַ, אֲפִלּוּ עָשָׂה צְדָקָה שֶׁבִּשְׁבִילָהּ הָעוֹלָם מִתְקַיֵּם, אֲפִלּוּ הָכֵי לֹא יִנָּקֶה מִדִּינָהּ שֶׁל גֵּיהִנָּם.
<b>בְּאֹפֶן</b> שֶׁדִּבְרֵי שְׁלשֶׁת הָרוֹעִים הָאֲנָשִׁים הָאֵלֶּה שְׁלֵמִים לְכַוָּנָה אַחַת נִתְכַּוְּנוּ, לוֹמַר: שֶׁלֹּא יַעֲלֶה בְּדַעְתֵּנוּ, שֶׁמַּה שֶׁהִרְחִיק הַשֵּׁם מִדַּת הַגַּאֲוָה וְחִבֵּב מִדַּת הָעֲנָוָה הוּא כְּדֵי שֶׁיִּתְקַיֵּם הָעוֹלָם. לָזֶה בָּאוּ לוֹמַר, שֶׁמִּי שֶׁיֵּשׁ בּוֹ גַסוּת הָרוּחַ, אֲפִלּוּ הוּא כְּאַבְרָהָם אוֹ כְּמשֶׁה אוֹ עוֹשֶׂה צְדָקָה, שֶׁבִּשְׁבִילוֹ הָעוֹלָם מִתְקַיֵּם, וְאִם כֵּן לֹא נִמְשָׁךְ מִזֶּה שׁוּם נֶזֶק לְקִיּוּם הָעוֹלָם אִם יִהְיֶה בָּאִישׁ הַזֶּה גַסּוּת הָרוּחַ, אֲפִלּוּ הָכֵי לֹא יִנָּקֶה מִדִּינָהּ שֶׁל גֵּיהִנָּם, לְפִי שֶׁמִּדַּת הַגַּאֲוָה מִצַּד עַצְמָהּ מְאוּסָה הִיא בְּעֵינָיו יִתְבָּרַךְ.
<b>אוֹ</b> נֹאמַר בְּדֶרֶךְ אַחֵר לְיַשֵּׁב דִּבְרֵי הַמַּאֲמָר, וְהוּא בְּהַקְדִּים הָא דְאָמְרִינַן בִּבְרֵאשִׁית רַבָּה (פרשה טל סימן ו, ופרשה מט סימן ך): אָמַר רַבִּי לֵוִי: "הֲשֹׁפֵט כָּל הָאָרֶץ לֹא יַעֲשֶׂה מִשְׁפָּט" (בראשית יח, כה). אִם עוֹלָם אַתָּה מְבַקֵּשׁ — אֵין דִּין, וְאִם דִּין אַתָּה מְבַקֵּשׁ — אֵין עוֹלָם וְכוּ', כְּמוֹ שֶׁהוּבָא לְעֵיל (דרוש יד). הֲרֵי שֶׁאַבְרָהָם הָיָה אוֹמֵר, שֶׁמִּן הָרָאוּי הוּא שֶׁיִּתְנַהֵג הַקָּדוֹשׁ בָּרוּךְ הוּא עִם בְּרִיּוֹתָיו בְּמִדַּת הָרַחֲמִים, וְהִסְכִּים מָרֵהּ עַל יְדֵהּ. וְכָתַב מַהֲרַ"שׁ יָפֶה בִּבְרֵאשִׁית רַבָּה (פרשה לג סימן ה), דְּמַאי דִּכְתִיב (בראשית יט, כט): "וַיִּזְכֹּר אֱלֹהִים אֶת אַבְרָהָם", דְּהַהִיא זְכִירָה בִּשְׁבִיל אַבְרָהָם, וּכְתִיב 'אֱלֹהִים' לוֹמַר שֶׁהָפַךְ מִדַּת הַדִּין לְמִדַּת רַחֲמִים. וְהִנֵּה כְּבָר נִתְבָּאֵר לְעֵיל בַּדְּרוּשׁ הַנִּזְכָּר, דְּמִי שֶׁאוֹחֵז בְּמִדַּת הָעֲנָוָה אִית לֵהּ דִּתְחִלַּת הַפָּרָשָׁה הִיא (שם ב, ד): "אֵלֶּה תוֹלְדוֹת הַשָּׁמַיִם וְהָאָרֶץ", וּמַה שֶּׁהִתְחִיל בִּ'בְרֵאשִׁית' הוּא לְלַמֵּד מִדַּת הָעֲנָוָה. וְכֵיוָן דִּתְחִלַּת הַפָּרָשָׁה הִיא "אֵלֶּה תוֹלְדוֹת הַשָּׁמַיִם", עַל כָּרְחִין לוֹמַר דְּמַאי דִּכְתִיב (שם) "בְּיוֹם עֲשׂוֹת יְיָ אֱלֹהִים" הוּא שֶׁשִּׁתֵּף מִדַּת הַדִּין עִם מִדַּת הָרַחֲמִים בִּבְרִיאַת הָעוֹלָם. וְלָזֶה אָמַר, שֶׁכָּל מִי שֶׁיֵּשׁ בּוֹ גַסּוּת הָרוּחַ אֲפִלּוּ הוּא כְּאַבְרָהָם לֹא יִנָּקֶה. כְּלוֹמַר, שֶׁהָיָה עוֹלֶה עַל הַדַּעַת, שֶׁהַנֶּזֶק הַנִּמְשָׁךְ מִמִּדַּת הַגַּאֲוָה הוּא לְפִי שֶׁכֵּיוָן שֶׁאֵין בּוֹ מִדַּת הָעֲנָוָה אִם כֵּן עַל כָּרְחִין 'בְּרֵאשִׁית בָּרָא אֱלֹהִים' הוּא תְּחִלַּת הַפָּרָשָׁה, וְאִם כֵּן הָעוֹלָם נִבְרָא בְּדִין וְאֵין הָעוֹלָם מִתְקַיֵּם. וְאִם כֵּן, אִם הָיָה כְּאַבְרָהָם שֶׁבִּתְפִלָּתוֹ הָיָה עוֹשֶׂה שֶׁיִּתְנַהֵג הָעוֹלָם בְּמִדַּת הָרַחֲמִים, אִם כֵּן אֵין שׁוּם נֶזֶק נִמְשָׁךְ מִמֶּנּוּ. לָזֶה אָמַר דְּהָא לֵיתָא, אֶלָּא אֲפִלּוּ הוּא כְּאַבְרָהָם לֹא יִנָּקֶה מִדִּינָהּ שֶׁל גֵּיהִנָּם.
<b>וּמָאן</b> דְּאָמַר אֲפִלּוּ קִבֵּל תּוֹרָה כְּמשֶׁה, הוּא גַם כֵּן עַל פִּי כַּוָּנָה זוֹ. וָהוּא: דְּאָמְרִינַן בַּמִּדְרָשׁ (דברים רבה פרשה ב סימן ה): "אֲדֹנָי אֱלֹהִים אַתָּה הַחִלּוֹתָ" (דברים ג, כד). אָמַר לְפָנָיו: רִבּוֹנוֹ שֶׁל עוֹלָם, אִם מִתְבָּעֵי לִי בְּדִין — הַב לִי, וְאִי לָא מִתְבָּעֵי לִי בְּדִין — הַב לִי בְּרַחֲמִים. הֲרֵי שֶׁגָּדוֹל כֹּחוֹ שֶׁל משֶׁה, שֶׁהָיָה אוֹמֵר שֶׁאֲפִלּוּ אֵין לוֹ בְּדִין שֶׁיִּתֵּן לוֹ בְּמִדַּת הָרַחֲמִים, מִשּׁוּם דְּאִית לֵהּ שֶׁמִּן הָרָאוּי הוּא שֶׁיִּתְנַהֵג עִם בְּרִיּוֹתָיו בְּמִדַּת הָרַחֲמִים. וְאָמְרִינַן בִּבְרֵאשִׁית רַבָּה (פרשה לג סימן ד, ופרשה עג סימן ב): אַשְׁרֵיהֶם הַצַּדִּיקִים שֶׁהֵן הוֹפְכִין מִדַּת הַדִּין לְמִדַּת הָרַחֲמִים. בְּכָל מָקוֹם שֶׁנֶּאֱמַר 'אֱלֹהִים' הוּא מִדַּת הַדִּין: "אֱלֹהִים לֹא תְקַלֵּל" (שמות כב, כז), "עַד הָאֱלֹהִים יָבֹא דְּבַר שְׁנֵיהֶם" (שם שם, ח); וּכְתִיב: "וַיִּשְׁמַע אֱלֹהִים אֶת נַאֲקָתָם וַיִּזְכֹּר אֱלֹהִים אֶת בְּרִיתוֹ" (שם ב, כד), "וַיִּזְכֹּר אֱלֹהִים אֶת רָחֵל" (בראשית ל, כב), "וַיִּזְכֹּר אֱלֹהִים אֶת נֹחַ" (שם ח, א). עַד כָּאן. וְאִם כֵּן הָיָה עוֹלֶה עַל הַדַּעַת, שֶׁמִּי שֶׁגָּדוֹל כְּמשֶׁה שֶׁמְּהַפֵּךְ מִדַּת הַדִּין לְמִדַּת הָרַחֲמִים וּמִן הָרָאוּי הוּא שֶׁיִּתְנַהֵג הַשֵּׁם עִם בְּרִיּוֹתָיו בְּמִדַּת הָרַחֲמִים, שֶׁאֵין שׁוּם נֶזֶק נִמְשָׁךְ מִמִּדַּת הַגַּאֲוָה, לָזֶה אָמַר אֲפִלּוּ הוּא כְּמשֶׁה וְכוּ'.
<b>וּמָאן</b> דְּאָמַר אֲפִלּוּ עוֹשֶׂה צְדָקָה בַּסֵּתֶר, הוּא גַם כֵּן עַל פִּי כַּוָּנָה זוֹ. דְּאָמְרִינַן בַּמִּדְרָשׁ: בּוֹא וּרְאֵה כַּמָּה גָדוֹל כֹּחָהּ שֶׁל צְדָקָה, שֶׁמְּהַפֶּכֶת מִדַּת הַדִּין לְמִדַּת הָרַחֲמִים. וְאָמְרִינַן בַּמִּדְרָשׁ: "וַיַּשְׁקִפוּ עַל פְּנֵי סְדֹם" (בראשית יח, טז). כָּל הַשְׁקָפָה שֶׁבַּמִּקְרָא לְרָעָה, חוּץ מֵ"הַשְׁקִיפָה מִמְּעוֹן קָדְשְׁךָ מִן הַשָּׁמַיִם" (דברים כו, טו), שֶׁגָּדוֹל כֹּחַ מַתְּנוֹת עֲנִיִּים שֶׁהוֹפֵךְ מִדַּת הָרֹגֶז לְמִדַּת רַחֲמִים. עַד כָּאן. וּכְמוֹ שֶׁיִּתְבָּאֵר עִנְיָן זֶה בַּאֲרֻכָּה בְּדֶרֶךְ צְדָקָה תִּמָּצֵא, יְעֻיַּן שָׁם בִּדְרוּשׁ חַ"י. וְאִם כֵּן הָיָה עוֹלֶה עַל הַדַּעַת, שֶׁמִּי שֶׁעוֹשֶׂה צְדָקָה בַּסֵּתֶר אֵין שׁוּם נֶזֶק נִמְשָׁךְ אִם יִהְיֶה בּוֹ מִדַּת הַגַּאֲוָה, לָזֶה אָמַר דַּאֲפִלּוּ הָכֵי לֹא יִנָּקֶה מִדִּינָהּ שֶׁל גֵּיהִנָּם.
<b>בְּאֹפֶן</b> שֶׁדִּבְרֵי רַב וְדִבְרֵי רַבִּי שִׁילָא וְרַבִּי יוֹחָנָן כַּוָּנָה אַחַת לָהֶם, כֻּלָּם שָׁוִים לְטוֹבָה. וְכַוָּנָתָם לוֹמַר, שֶׁלֹּא יַעֲלֶה בְּדַעְתֵּנוּ, דְּמַה שֶּׁהִרְחִיק הַשֵּׁם מִדַּת הַגַּאֲוָה וְחִבֵּב מִדַּת הָעֲנָוָה הַיְנוּ מִשּׁוּם שֶׁעַל יְדֵי הָעֲנָוָה הָעוֹלָם מִתְקַיֵּם, כִּי זֶה מוֹרֶה דְנִבְרָא הָעוֹלָם בְּמִדַּת הָרַחֲמִים וּתְחִלַּת הַפָּרָשָׁה הִיא 'אֵלֶּה תוֹלְדוֹת הַשָּׁמַיִם', וְאִם כֵּן מִי שֶׁיִּהְיֶה כְּאַבְרָהָם אוֹ כְּמשֶׁה אוֹ שֶׁעוֹשֶׂה צְדָקָה, דְּעַל יְדֵי אֶחָד מִשְּׁלשָׁה אֵלֶּה הָיָה מְהַפֵּךְ מִדַּת הַדִּין לְמִדַּת הָרַחֲמִים, וְסָלְקָא דַעְתָּךְ אָמֵינָא דְּאֵין נֶזֶק נִמְשָׁךְ מִמֶּנּוּ אִם יֵשׁ לוֹ גַאֲוָה, לָזֶה בָּאוּ לוֹמַר דְּהָא לֵיתָא, מִשּׁוּם דְּהַגַּאֲוָה הִיא מְאוּסָה מִצַּד עַצְמָהּ, לֹא יִנָּקֶה כָּל הַנֹּגֵעַ בָּהּ.
<b>אוֹ</b> נֹאמַר בְּדֶרֶךְ אַחֵר, וּנְדַקְדֵּק עוֹד בַּמֶּה שֶׁאָמַר אֲפִלּוּ הִקְנָהוּ לְהַקָּדוֹשׁ בָּרוּךְ הוּא שָׁמַיִם וָאָרֶץ כְּאַבְרָהָם וְכוּ', דְּמַאי שְׁיָטֵהּ דְּשֶׁבַח זֶה כָּאן בַּמֶּה שֶׁתֵּאֵר לְאַבְרָהָם שֶׁהִקְנָה לְהַקָּדוֹשׁ בָּרוּךְ הוּא שָׁמַיִם וָאָרֶץ?
<b>וְהָעִנְיָן</b> הוּא עִם הָא דְאָמְרִינַן בִּבְרֵאשִׁית רַבָּה (פרשה ח סימן ז): אָמַר רַבִּי שְׁמוּאֵל בַּר נַחֲמָנִי בְּשֵׁם רַבִּי יוֹנָתָן: בְּשָׁעָה שֶׁהָיָה משֶׁה כּוֹתֵב אֶת הַתּוֹרָה, הָיָה כּוֹתֵב מַעֲשֵׂה כָּל יוֹם. כֵּיוָן שֶׁהִגִּיעַ לְפָסוּק זֶה שֶׁנֶּאֱמַר (בראשית א, כו): "וַיֹּאמֶר אֱלֹהִים נַעֲשֶׂה אָדָם", אָמַר לְפָנָיו: רִבּוֹנוֹ שֶׁל עוֹלָם וְכוּ', כְּמוֹ שֶׁהוּבָא לְעֵיל בְּדֶרֶךְ עֲנָוִים (דרוש יד), יְעֻיַּן שָׁם. נִמְצִינוּ לְמֵדִין מִמַּאֲמַר 'נַעֲשֶׂה אָדָם' מִדַּת הָעֲנָוָה שֶׁיִּהְיֶה הַגָּדוֹל נִמְלָךְ בַּקָּטָן, וּמִי שֶׁיֵּשׁ בּוֹ גַסּוּת הָרוּחַ הוּא נוֹתֵן פִּתְחוֹן פֶּה לַמִּינִים שֶׁיֹּאמְרוּ שְׁתֵּי רָשֻׁיּוֹת הֵם, וְהַיְנוּ דִכְתִיב 'נַעֲשֶׂה אָדָם'.
<b>וְהִנֵּה</b> דָּבָר יָדוּעַ הוּא שֶׁאַבְרָהָם אָבִינוּ הוֹדִיעַ לְכָל בָּאֵי עוֹלָם אֱלָהוּתוֹ יִתְבָּרַךְ וְאַחְדוּתוֹ, וּכְמוֹ שֶׁאָמְרוּ רַבּוֹתֵינוּ זַ"ל וְזֶה לְשׁוֹנָם: "יְיָ אֱלֹהֵי הַשָּׁמַיִם אֲשֶׁר לְקָחַנִי מִבֵּית אָבִי" (בראשית כד, ז), וּלְמַעְלָה (פסוק ג) אָמַר: "וְאַשְׁבִּיעֲךָ בַּייָ אֱלֹהֵי הַשָּׁמַיִם וֵאלֹהֵי הָאָרֶץ". אָמַר לוֹ: עַכְשָׁו הוּא אֱלֹהֵי הַשָּׁמַיִם וֵאלֹהֵי הָאָרֶץ, שֶׁהִרְגַּלְתִּיו בְּפִי הַבְּרִיּוֹת, אֲבָל כְּשֶׁלְּקָחַנִי מִבֵּית אָבִי הָיָה אֱלֹהֵי הַשָּׁמַיִם וְלֹא אֱלֹהֵי הָאָרֶץ, שֶׁלֹּא הָיוּ בָּאֵי עוֹלָם מַכִּירִים בּוֹ. עַד כָּאן. וְאִם כֵּן הָיָה עוֹלֶה עַל הַדַּעַת, שֶׁהַטַּעַם שֶׁהִרְחִיק הַשֵּׁם מִדַּת הַגַּאֲוָה הוּא כְּדֵי שֶׁלֹּא יְהֵא פִּתְחוֹן פֶּה לַמִּינִים בְּמַאֲמַר הַכָּתוּב 'נַעֲשֶׂה אָדָם' לוֹמַר שֶׁיֵּשׁ שְׁתֵּי רָשֻׁיּוֹת. וְאִם כֵּן מִי שֶׁהוּא כְּאַבְרָהָם, שֶׁהוֹדִיעַ לְכָל בָּאֵי עוֹלָם אֱלָהוּתוֹ יִתְבָּרַךְ וְאַחְדוּתוֹ וְהִקְנָה לוֹ שָׁמַיִם שָׁמַיִם, דְּהַיְנוּ שֶׁנִּקְרָא אֱלֹהֵי הַשָּׁמַיִם וֵאלֹהֵי הָאָרֶץ, שֶׁהוֹדִיעַ אַחְדוּתוֹ לְעֵינֵי כָּל יִשְׂרָאֵל, אִם כֵּן לְאִישׁ אֲשֶׁר אֵלֶּה לוֹ לֹא יִמָּשֵׁךְ שׁוּם נֶזֶק אִם יִהְיֶה בּוֹ מִדַּת הַגַּאֲוָה, שֶׁהֲרֵי לֹא יִהְיֶה פִּתְחוֹן פֶּה לַמִּינִים לוֹמַר שֶׁיֵּשׁ שְׁתֵּי רָשֻׁיּוֹת. לָזֶה אָמַר: כָּל מִי שֶׁיֵּשׁ בּוֹ גַסּוּת הָרוּחַ, אֲפִלּוּ הִקְנָהוּ לְהַקָּדוֹשׁ בָּרוּךְ הוּא שָׁמַיִם וָאָרֶץ כְּאַבְרָהָם, וְאֵין שׁוּם פִּתְחוֹן פֶּה לַמִּינִים לוֹמַר שׁוּם דָּבָר, אֲפִלּוּ הָכֵי לֹא יִנָּקֶה מִדִּינָהּ שֶׁל גֵּיהִנָּם, לְפִי שֶׁהַגַּאֲוָה מְאוּסָה הִיא מִצַּד עַצְמָהּ.
<b>עוֹד</b> לֶאֱלוֹהַּ מִלִּין בְּדִבְרֵי רַבִּי יוֹחָנָן שֶׁאָמַר: אֲפִלּוּ עוֹשֶׂה צְדָקָה בַּסֵּתֶר, דִּכְתִיב: "מַתָּן בַּסֵּתֶר יִכְפֶּה אָף" וְגוֹמֵר. וּנְדַקְדֵּק עוֹד, דִּלְאֵיזֶה תַּכְלִית הֵבִיא רַבִּי יוֹחָנָן פָּסוּק זֶה? דְּבִשְׁלָמָא רַב דְּאָמַר: כָּל מִי שֶׁיֵּשׁ בּוֹ גַסּוּת הָרוּחַ, אֲפִלּוּ הִקְנָהוּ לְהַקָּדוֹשׁ בָּרוּךְ הוּא שָׁמַיִם וָאָרֶץ כְּאַבְרָהָם, דִּכְתִיב: "הֲרִמֹתִי יָדִי" — הֻצְרַךְ לְהָבִיא הַאי קְרָא, מִשּׁוּם דְּלֵיכָּא שׁוּם רֶמֶז בִּקְרָא דְ'יָד לְיָד' דְּמַיְרֵי בְּאַבְרָהָם, אִם לֹא עִם קְרָא דַ'הֲרִמֹתִי יָדִי', וְהַיְנוּ 'יָד לְיָד' — אֲפִלּוּ דוֹמֶה לְאַבְרָהָם שֶׁאָמַר 'הֲרִמֹתִי יָדִי', וּכְמוֹ שֶׁפֵּרֵשׁ רַשִׁ"י. וְכֵן דְּבֵי רַבִּי שִׁילָא דְּאָמַר: אֲפִלּוּ קִבֵּל תּוֹרָה כְּמשֶׁה, דִּכְתִיב: "מִימִינוֹ אֵשׁ דָּת" וְכוּ' — הֻצְרַךְ לַאֲתוֹיֵי הַאי קְרָא, מִשּׁוּם דְּלֵיכָּא שׁוּם רֶמֶז בִּקְרָא דְ'יָד לְיָד' דְּמַיְרֵי בְּמשֶׁה, אִם לֹא עִם פָּסוּק דְּ'מִימִינוֹ אֵשׁ דָּת', דְּמָצִינוּ שֶׁהַקָּדוֹשׁ בָּרוּךְ הוּא בְּיָדוֹ נָתַן הַתּוֹרָה, וְהַשְׁתָּא הָוֵי פֵּרוּשׁ 'יָד לְיָד' — אֲפִלּוּ הוּא כְּמשֶׁה שֶׁקִּבֵּל הַתּוֹרָה מִיַּד הַקָּדוֹשׁ בָּרוּךְ הוּא לְיָדוֹ לֹא יִנָּקֶה רָע, וּכְמוֹ שֶׁכָּתַב רַשִׁ"י. אַךְ לְרַבִּי יוֹחָנָן דְּאָמַר: אֲפִלּוּ עוֹשֶׂה צְדָקָה בַּסֵּתֶר, דִּלְדִידֵהּ פַּשְׁטֵהּ דִּקְרָא הָכֵי הָוֵי, אֲפִלּוּ נוֹתֵן צְדָקָה מִיָּדוֹ לְיַד הֶעָנִי לֹא יִנָּקֶה, וּכְמוֹ שֶׁכָּתַב רַשִׁ"י, אִם כֵּן לְאֵיזֶה תַּכְלִית הֵבִיא פָּסוּק 'מַתָּן בַּסֵּתֶר'?
<b>וְרַשִׁ"י</b> נִרְגַּשׁ מִזֶּה וְכָתַב וְזֶה לְשׁוֹנוֹ: דִּכְתִיב 'מַתָּן בַּסֵּתֶר'. לָאו דְּשַׁיָּךְ הַאי קְרָא בִּקְרָא דִלְעֵיל, אֶלָּא רְבוּתָא הִיא, שֶׁאַף עַל פִּי שֶׁכּוֹפֶה אַף וְחֵמָה אֵינוֹ מְכַפֵּר עַל גַּסּוּת הָרוּחַ. עַד כָּאן. וְלֹא נִתְקָרְרָה דַעְתִּי בָּזֶה. דְּאִם בָּא לוֹמַר מַעֲלַת הַצְּדָקָה, הֲוָה לֵהּ לְמֵימַר שֶׁמַּאֲרֶכֶת יָמָיו שֶׁל אָדָם וּמַצֶּלֶת מִמִּיתָה מְשֻׁנָּה וּמְקָרֶבֶת הַגְּאֻלָּה וְכָאֵלֶּה רַבּוֹת מִתּוֹעֲלוֹתֶיהָ, וּמַאי שְׁנָא דִנְקַט אַף וְחֵמָה?
<b>עוֹד</b> יֵשׁ לְדַקְדֵּק בַּמֶּה שֶׁכָּתַב רַשִׁ"י דִּלְרַבִּי יוֹחָנָן הָעוֹשֶׂה צְדָקָה בַּסֵּתֶר כּוֹפֶה אַף וְחֵמָה, מִי הִכְנִיסוֹ בְּתִגָּר זֶה, מֵאַחַר שֶׁדָּבָר זֶה הוּא מַחֲלֹקֶת אִם הָעוֹשֶׂה צְדָקָה כּוֹפֶה אַף וְחֵמָה אוֹ אֵינוֹ כּוֹפֶה כִּי אִם אַף לְבַדּוֹ. וְכִדְאִיתָא בְּפֶרֶק קַמָּא דְבָתְרָא (ט ע"ב): אָמַר רַבִּי אֶלְעָזָר: גָּדוֹל הָעוֹשֶׂה צְדָקָה בַּסֵּתֶר יוֹתֵר מִמּשֶׁה רַבֵּנוּ. דְּאִלּוּ בְּמשֶׁה כְּתִיב (דברים ט, יט): "כִּי יָגֹרְתִּי מִפְּנֵי הָאַף וְהַחֵמָה", וְאִלּוּ בְּעוֹשֵׂה צְדָקָה כְּתִיב: "מַתָּן בַּסֵּתֶר יִכְפֶּה אָף". וּפְלִיגָא דְרַבִּי יִצְחָק, דְּאָמַר רַבִּי יִצְחָק: אַף כּוֹפֶה, חֵמָה אֵינוֹ כּוֹפֶה. וּפֵרֵשׁ רַשִׁ"י: דְּרַבִּי אֶלְעָזָר סָבַר, דְּהַאי 'וְשֹׁחַד בַּחֵק' אַרֵישָׁא קָאֵי, יִכְפֶּה חֵמָה עַזָּה. וְאִם כֵּן, מְנָא לֵהּ דְּרַבִּי יוֹחָנָן אִית לֵהּ כְּרַבִּי אֶלְעָזָר דְּאָמַר דְּהָעוֹשֶׂה צְדָקָה כּוֹפֶה אַף וְחֵמָה? אֵימָא דִּסְבִירָא לֵהּ כְּרַבִּי יִצְחָק דְּאָמַר אַף דַּוְקָא כּוֹפֶה, וְהָכֵי קָאָמַר: אֲפִלּוּ עוֹשֶׂה צְדָקָה דְּכוֹפֶה אַף, אֲפִלּוּ הָכֵי לֹא יִנָּקֶה.
<b>וְסָבוּר</b> הָיִיתִי לוֹמַר, דְּטַעְמֵהּ דְּרַשִׁ"י הוּא, מִשּׁוּם דְּאִם רַבִּי יוֹחָנָן סְבִירָא לֵהּ כְּרַבִּי יִצְחָק, דְּהָעוֹשֶׂה צְדָקָה בַּסֵּתֶר אֵינוֹ כּוֹפֶה כִּי אִם אַף, וּבָא לְלַמְּדֵנוּ דְּמִי שֶׁיֵּשׁ בּוֹ גַסּוּת הָרוּחַ אֲפִלּוּ עוֹשֶׂה צְדָקָה בַּסֵּתֶר שֶׁיֵּשׁ בּוֹ סְגֻלָּה שֶׁכּוֹפֶה אֶחָד מִמַּלְאֲכֵי חַבָּלָה לֹא יִנָּקֶה מִדִּינָהּ שֶׁל גֵּיהִנָּם, אִם כֵּן מַה חִדֵּשׁ רַבִּי יוֹחָנָן עַל מַה שֶּׁאָמְרוּ דְבֵי רַבִּי שִׁילָא: כָּל מִי שֶׁיֵּשׁ בּוֹ גַסּוּת הָרוּחַ אֲפִלּוּ קִבֵּל תּוֹרָה כְּמשֶׁה לֹא יִנָּקֶה? שֶׁהֲרֵי משֶׁה מִשְּׁנֵיהֶם נִתְיָרֵא, וּכְדִכְתִיב: "כִּי יָגֹרְתִּי מִפְּנֵי הָאַף וְהַחֵמָה", אַךְ עִם אֶחָד מֵהֶם יָכֹל לוֹ, וְכִדְאָמְרִינַן בִּנְדָרִים (לב ע"א) דְּחֵמָה משֶׁה הֲרָגוֹ. וְאִם כֵּן, כֵּיוָן שֶׁלָּמַדְנוּ דְּמִי שֶׁיֵּשׁ בּוֹ גַסּוּת הָרוּחַ אֲפִלּוּ קִבֵּל תּוֹרָה כְּמשֶׁה לֹא יִנָּקֶה, מִנֵּהּ לָמַדְנוּ דְּאַף שֶׁיֵּשׁ בּוֹ סְגֻלָּה שֶׁכּוֹפֶה אֶחָד מִמַּלְאֲכֵי חַבָּלָה לֹא יִנָּקֶה, שֶׁהֲרֵי משֶׁה רַבֵּנוּ כָּפָה אֶת אֶחָד מֵהֶם. וּמִשּׁוּם הָכֵי פֵּרֵשׁ רַשִׁ"י דִּלְרַבִּי יוֹחָנָן הָעוֹשֶׂה צְדָקָה בַּסֵּתֶר כּוֹפֶה אַף וְחֵמָה, וְהַשְׁתָּא חִדּוּשָׁא אַשְׁמְעִינַן יוֹתֵר מֵרַבִּי שִׁילָא, דְּאַף שֶׁיֵּשׁ בּוֹ סְגֻלָּה שֶׁכּוֹפֶה אֶת שְׁנֵיהֶם לֹא יִנָּקֶה מִדִּינָהּ שֶׁל גֵּיהִנָּם.
<b>וּמִכָּל</b> מָקוֹם אֵין זֶה נוֹחַ לִי. שֶׁהֲרֵי רַבִּי יוֹחָנָן מַאי דְּאוֹקֵי קְרָא דְ'יָד לְיָד' בְּעוֹשֶׂה צְדָקָה הוּא מִשּׁוּם דְּקָשֶׁה לֵהּ, דְּאִי כְּרַבִּי שִׁילָא דִּקְרָא מַיְרֵי בְּמשֶׁה, 'יָד מִיָּד' מִבָּעֵי לֵהּ, דְּהָא קְרָא בִּמְקַבֵּל תּוֹרָה מוֹקְמַת לֵהּ וְלֹא בְּנוֹתֵן, וַהֲוָה לֵהּ לְמֵימַר 'יָד מִיָּד לֹא יִנָּקֶה', וְכִדְאִיתָא בַּגְּמָרָא, וּמִשּׁוּם הָכֵי אוֹקְמֵהּ לִקְרָא בְּנוֹתֵן צְדָקָה, דְּאָתֵי שַׁפִּיר 'יָד לְיָד'. וְאִם כֵּן אֵין מִכָּאן הֶכְרֵחַ דְּרַבִּי יוֹחָנָן סְבִירָא לֵהּ דְּהָעוֹשֶׂה צְדָקָה בַּסֵּתֶר כּוֹפֶה אַף וְחֵמָה.
<b>וְאַגַּב</b> אָמֵינָא מַאי דְּקָשֶׁה לִי מֵהָא דְאָמְרִינַן בְּפֶרֶק בָּתְרָא דִבְרָכוֹת (סא ע"א, גירסת עין יעקב): תָּנוּ רַבָּנָן: הַמַּרְצֶה מָעוֹת לְאִשָּׁה מִיָּדוֹ לְיָדָהּ אוֹ מִיָּדָהּ לְיָדוֹ, אֲפִלּוּ קִבֵּל תּוֹרָה מִסִּינַי כְּמשֶׁה רַבֵּנוּ, דִּכְתִיב בֵּהּ: "מִימִינוֹ אֵשׁ דָּת לָמוֹ", לֹא יִנָּצֵל מִדִּינָהּ שֶׁל גֵּיהִנָּם; שֶׁנֶּאֱמַר (משלי יא, כא): "יָד לְיָד לֹא יִנָּקֶה רָע". עַד כָּאן. וְהַנִּרְאֶה מִפֵּרוּשׁ רַשִׁ"י שָׁם הוּא, דִּסְבִירָא לֵהּ דְּ'יָד לְיָד' הוּא תֹּאַר לְמשֶׁה רַבֵּנוּ וּקְרָא מִשְׁתַּעִי בְּמשֶׁה. וְאִם כֵּן יֵשׁ לְדַקְדֵּק, אַמַּאי לָא קַשְׁיָא לֵהּ לְרַבִּי יוֹחָנָן: הַאי 'יָד לְיָד', 'יָד מִיָּד' מִבָּעֵי לֵהּ? כִּי הֵיכִי דְקַשְׁיָא לֵהּ אַדְּרַבִּי שִׁילָא.
<b>וְנִרְאֶה</b> דְּרַשִׁ"י זַ"ל הֻקְשָׁה לוֹ מַה שֶּׁהִקְשִׁינוּ, דְּמַה בָּא לְלַמְּדֵנוּ רַבִּי יוֹחָנָן דְּמִי שֶׁיֵּשׁ בּוֹ גַסּוּת הָרוּחַ אֲפִלּוּ עוֹשֶׂה צְדָקָה בַּסֵּתֶר לֹא יִנָּקֶה מִדִּינָהּ שֶׁל גֵּיהִנָּם? דְּמֵאַחַר דְּעֹנֶשׁ מִי שֶׁיֵּשׁ בּוֹ גַסּוּת הָרוּחַ הוּא שֶׁיּוֹרֵשׁ גֵּיהִנָּם, מֵהֵיכָא תֵּיתֵי דְּבִשְׁבִיל שֶׁיֵּשׁ בּוֹ מִצְוָה אַחֶרֶת שֶׁיִּפָּטֵר מֵעֹנֶשׁ מִדַּת הַגַּאֲוָה? דְּהָא כְּתִיב (דברים י, יז): "וְלֹא יִקַּח שֹׁחַד", וְאָמְרִינַן דְּאֵינוֹ נוֹטֵל שֹׁחַד שֶׁל מִצְו‍ֹת. לָזֶה בָּא רַשִׁ"י לְיַשֵּׁב וְאָמַר דִּלְרַבִּי יוֹחָנָן הָעוֹשֶׂה צְדָקָה כּוֹפֶה אַף וְחֵמָה.
<b>וְהָעִנְיָן</b> הוּא עִם מַאי דְּאָמְרִינַן בַּמִּדְרָשׁ: כָּל הַמִּתְיַהֵר מֵבִיא חֵמָה לָעוֹלָם, שֶׁנֶּאֱמַר (משלי טו, א): "מַעֲנֶה רַךְ יָשִׁיב חֵמָה", וּכְתִיב (שם שם, יח): "אִישׁ חֵמָה יְגָרֶה מָדוֹן, וְאֶרֶךְ אַפַּיִם יַשְׁקִיט רִיב". עַד כָּאן. וְלָזֶה בָּא רַבִּי יוֹחָנָן וְאָמַר: דְּשֶׁמָּא יַעֲלֶה בְּדַעְתְּךָ, דְּהַטַּעַם שֶׁהִרְחִיק הַשֵּׁם מִדַּת הַגַּאֲוָה הוּא מִשּׁוּם דְּמֵבִיא חֵמָה לָעוֹלָם, וְהוּא אֶחָד מִמִּשְׁלַחַת מַלְאֲכֵי רָעִים, וְהַקָּדוֹשׁ בָּרוּךְ הוּא חָפֵץ בְּקִיּוּם הָעוֹלָם וּמִשּׁוּם הָכֵי הִרְחִיק מִדַּת הַגַּאֲוָה. וּלְפִי זֶה סָלְקָא דַעְתָּךְ אָמֵינָא, שֶׁאִם הִמָּצֵא יִמָּצֵא בְּאִישׁ שֶׁיֵּשׁ בּוֹ גַסּוּת הָרוּחַ שֶׁעוֹשֶׂה צְדָקָה בַּסֵּתֶר, שֶׁכּוֹפֶה אַף וְחֵמָה, הָיָה עוֹלֶה עַל הַדַּעַת דְּיָצָא הֶפְסֵדוֹ בִּשְׂכָרוֹ וְאֵין כָּאן שׁוּם נֶזֶק מִמִּדַּת הַגַּאֲוָה. לָזֶה בָּא רַבִּי יוֹחָנָן וְאָמַר: כָּל מִי שֶׁיֵּשׁ בּוֹ גַסּוּת הָרוּחַ, אֲפִלּוּ עוֹשֶׂה צְדָקָה בַּסֵּתֶר, דִּכְתִיב: "מַתָּן בַּסֵּתֶר יִכְפֶּה אָף, וְשֹׁחַד בַּחֵק חֵמָה עַזָּה", דְּהַיְנוּ שֶׁכּוֹפֶה אַף וְחֵמָה, וְאִם כֵּן אֵינוֹ נִמְשָׁךְ שׁוּם נֶזֶק מִמִּדַּת הַגַּאֲוָה, אֲפִלּוּ הָכֵי לֹא יִנָּקֶה מִדִּינָהּ שֶׁל גֵּיהִנָּם. וּמִשּׁוּם הָכֵי הֻצְרַךְ רַשִׁ"י לוֹמַר, דִּלְרַבִּי יוֹחָנָן הָעוֹשֶׂה צְדָקָה כּוֹפֶה אַף וְחֵמָה כִּסְבָרַת רַבִּי אֶלְעָזָר; דְּאִי הֲוָה סְבִירָא לֵהּ כְּרַבִּי יִצְחָק דְּאַף כּוֹפֶה חֵמָה אֵינוֹ כּוֹפֶה, מַאי אֲתָא לְאַשְׁמוֹעִינַן רַבִּי יוֹחָנָן דְּמִי שֶׁיֵּשׁ בּוֹ גַסּוּת הָרוּחַ דַּאֲפִלּוּ עוֹשֶׂה צְדָקָה לֹא יִנָּקֶה? פְּשִׁיטָא דְיוֹרֵשׁ גֵּיהִנָּם! דִּנְהִי דְעוֹשֶׂה צְדָקָה וְכוֹפֶה אַף, מִכָּל מָקוֹם כֵּיוָן שֶׁיֵּשׁ בּוֹ גַסּוּת הָרוּחַ מֵבִיא חֵמָה לָעוֹלָם. אֶלָּא וַדַּאי דִּלְרַבִּי יוֹחָנָן מִי שֶׁעוֹשֶׂה צְדָקָה כּוֹפֶה אַף וְחֵמָה, וְהַשְׁתָּא חִדּוּשָׁא אַשְׁמְעִינַן דַּאֲפִלּוּ הָכֵי לֹא יִנָּקֶה.
<b>אוֹ</b> נֹאמַר בְּאֹפֶן אַחֵר, וּנְיַשֵּׁב מַאֲמַר דְּבֵי רַבִּי שִׁילָא דְּאָמַר אֲפִלּוּ קִבֵּל תּוֹרָה כְּמשֶׁה. וּנְדַקְדֵּק עוֹד בַּמֶּה שֶׁתֵּאֵר לְמשֶׁה שֶׁקִּבֵּל תּוֹרָה מִסִּינַי, דְּאַף שֶׁוַּדַּאי דָּבָר גָּדוֹל הוּא, מִכָּל מָקוֹם צָרִיךְ לָדַעַת מַה הִתְיַחֲסוּת יֵשׁ לְקַבָּלַת הַתּוֹרָה, שֶׁהָיָה עוֹלֶה עַל הַדַּעַת שֶׁתְּכַפֵּר עַל מִדַּת הַגַּאֲוָה וְיִנָּקֶה מִדִּינָהּ שֶׁל גֵּיהִנָּם.
<b>וְנִרְאֶה</b> דְּזֶה יוּבַן עִם מַאי דְּאָמְרִינַן בְּפֶרֶק שְׁלִישִׁי דְמוֹעֵד קָטָן (טז ע"ב): "אֵלֶּה שְׁמוֹת הַגִּבֹּרִים אֲשֶׁר לְדָוִד, ישֵׁב בַּשֶּׁבֶת תַּחְכְּמֹנִי" (ש"ב כג, ח). מַאי קָאָמַר? אָמַר רַבִּי אַבָּהוּ: הָכֵי קָאָמַר: וְאֵלֶּה שְׁמוֹת גְּבוּרוֹתָיו שֶׁל דָּוִד. "ישֵׁב בַּשֶּׁבֶת" — בְּשָׁעָה שֶׁהָיָה יוֹשֵׁב בַּיְשִׁיבָה, לֹא הָיָה יוֹשֵׁב עַל גַּבֵּי כָּרִים וְלֹא עַל גַּבֵּי כְּסָתוֹת אֶלָּא עַל גַּבֵּי קַרְקַע וְכוּ'. "תַּחְכְּמֹנִי" — אָמַר לוֹ הַקָּדוֹשׁ בָּרוּךְ הוּא: הוֹאִיל וְהִשְׁפַּלְתָּ עַצְמְךָ תְּהֵא כָּמוֹנִי, שֶׁאֲנִי גוֹזֵר גְּזֵרָה וְאַתָּה מְבַטְּלָהּ. עַד כָּאן. וְעַיֵּן מַה שֶּׁכָּתַבְתִּי לְעֵיל בַּדְּרוּשׁ הַקּוֹדֵם. לָמַדְנוּ מִכָּאן, דְּמִי שֶׁאוֹחֵז בְּמִדַּת הָעֲנָוָה יֵשׁ בּוֹ סְגֻלָּה זוֹ שֶׁאֲפִלּוּ הַקָּדוֹשׁ בָּרוּךְ הוּא גּוֹזֵר גְּזֵרָה עוֹמֵד הוּא וּמְבַטְּלָהּ.
<b>וְאָמְרִינַן</b> בְּפֶרֶק שְׁבִיעִי דְבָבָא מְצִיעָא (פה ע"א): אָמַר רַבִּי חִיָּא בַּר אַבָּא אָמַר רַבִּי יוֹחָנָן, וְאָמְרִי לַהּ אָמַר רַבִּי שְׁמוּאֵל בַּר נַחֲמָנִי אָמַר רַבִּי יוֹנָתָן: כָּל הַמְלַמֵּד אֶת בֶּן חֲבֵרוֹ תּוֹרָה — זוֹכֶה וְיוֹשֵׁב בַּיְשִׁיבָה שֶׁל מַעְלָה, שֶׁנֶּאֱמַר (ירמיה טו, יט): "אִם תָּשׁוּב וַאֲשִׁיבְךָ לְפָנַי תַּעֲמֹד". וְכָל הַמְלַמֵּד אֶת בֶּן עַם הָאָרֶץ תּוֹרָה, אֲפִלּוּ הַקָּדוֹשׁ בָּרוּךְ הוּא גּוֹזֵר גְּזֵרָה — עוֹמֵד וּמְבַטְּלָהּ, שֶׁנֶּאֱמַר (שם): "וְאִם תּוֹצִיא יָקָר מִזּוֹלֵל כְּפִי תִהְיֶה". עַד כָּאן. וְאֵין סָפֵק, שֶׁאֵין בְּכָל הָעוֹלָם מִי שֶׁיִּצְדַּק עָלָיו לוֹמַר שֶׁהוֹצִיא יָקָר מִזּוֹלֵל כְּמשֶׁה רַבֵּנוּ, שֶׁקִּבֵּל תּוֹרָה מִסִּינַי וְלִמְּדָהּ לְכָל בְּנֵי יִשְׂרָאֵל. וְהָכֵי אָמְרִינַן בְּסִפְרִי: "כִּי יִרְאֶה כִּי אָזְלַת יָד" (דברים לב, לו) — אֵין מִי שֶׁיַּעֲמֹד בַּפֶּרֶץ כְּמשֶׁה, שֶׁנֶּאֱמַר (תהלים קו, כג): "לוּלֵי משֶׁה בְחִירוֹ עָמַד בַּפֶּרֶץ". וְאָמְרִינַן נָמֵי (ילקוט ברכה רמז תתקנא): "אִישׁ הָאֱלֹהִים" (דברים לג, א). אִלְמָלֵא מִקְרָא כָּתוּב אִי אֶפְשָׁר לְאָמְרוֹ. כְּשֵׁם שֶׁהָאִישׁ גּוֹזֵר וְכוּ', כָּךְ הָיָה משֶׁה רַבֵּנוּ גוֹזֵר וְהַקָּדוֹשׁ בָּרוּךְ הוּא מְקַיֵּם: "קוּמָה יְיָ" (במדבר י, לה), "שׁוּבָה יְיָ" (שם שם, לו), "לָמָה יְיָ יֶחֱרֶה אַפְּךָ בְּעַמֶּךָ" (שמות לב, יא). עַד כָּאן. וּמַה שֶּׁזָּכָה משֶׁה לְכָל זֶה, וַדַּאי דְּהַיְנוּ לְפִי שֶׁהוֹצִיא יָקָר מִזּוֹלֵל, שֶׁלִּמֵּד תּוֹרָה לְיִשְׂרָאֵל.
<b>וּבָזֶה</b> נָבוֹא לְכַוָּנַת הַמַּאֲמָר. דְּבֵי רַבִּי שִׁילָא אָמַר: שֶׁמָּא יַעֲלֶה בְּדַעְתְּךָ, דְּמַה שֶּׁמָּאַס הַשֵּׁם בְּמִדַּת הַגַּאֲוָה הוּא לְפִי שֶׁעַל יְדֵי הָעֲנָוָה אֲפִלּוּ שֶׁהַשֵּׁם יִגְזֹר גְּזֵרָה עוֹמֵד הוּא וּמְבַטְּלָהּ, וְהַשֵּׁם רוֹצֶה בְּקִיּוּם הָעוֹלָם. וּלְפִי זֶה, אִם יִהְיֶה כְּמשֶׁה שֶׁקִּבֵּל תּוֹרָה וְהוֹצִיא יָקָר מִזּוֹלֵל, אִם כֵּן אֵין שׁוּם נֶזֶק נִמְשָׁךְ מִמִּדַּת הַגַּאֲוָה, שֶׁהֲרֵי בִּשְׁבִיל שֶׁהוֹצִיא יָקָר מִזּוֹלֵל אֲפִלּוּ הַקָּדוֹשׁ בָּרוּךְ הוּא גּוֹזֵר גְּזֵרָה עוֹמֵד הוּא וּמְבַטְּלָהּ, לָזֶה אָמַר דַּאֲפִלּוּ הָכֵי לֹא יִנָּקֶה. וְרַבִּי יוֹחָנָן בָּא לְהוֹסִיף לוֹמַר, דַּאֲפִלּוּ עוֹשֶׂה צְדָקָה בַּסֵּתֶר, דְּאַעִקָּרָא דְמִלְּתָא לֵיכָּא גְזֵרָה, שֶׁעַל יְדֵי הַצְּדָקָה מְהַפֵּךְ מִדַּת הַדִּין לְמִדַּת הָרַחֲמִים, אֲפִלּוּ הָכֵי לֹא יִנָּקֶה.
<b>הִנֵּה</b> לָמַדְנוּ, שֶׁמִּי שֶׁיֵּשׁ בּוֹ גַסּוּת הָרוּחַ לֹא יִנָּקֶה מִדִּינָהּ שֶׁל גֵּיהִנָּם. וְאַף בָּעוֹלָם הַזֶּה גְּמוּלוֹ יָשׁוּב בְּרֹאשׁוֹ, כִּי יִהְיֶה בְעוֹר בְּשָׂרוֹ שְׂאֵת אוֹ סַפַּחַת, וְהִנֵּה יָדוֹ מְצֹרַעַת כַּשָּׁלֶג. וּכְמַאֲמַר רַבּוֹתֵינוּ זַ"ל (תו"כ מצורע, נגעים פרשתא ה, הלכה ז), שֶׁאֵין הַנְּגָעִים בָּאִים אֶלָּא עַל גַּסּוּת הָרוּחַ.
<b>וּבָזֶה</b> יוּבַן הָא דִתְנַן בְּפֶרֶק שֵׁנִי דִנְגָעִים (משנה ג), וּמַיְתִי לַהּ בְּפֶרֶק קַמָּא דְחֻלִּין (י ע"ב): בַּיִת הָאָפֵל אֵין פּוֹתְחִין בּוֹ חַלּוֹנוֹת לִרְאוֹת אֶת נִגְעוֹ. וּבְתוֹרַת כֹּהֲנִים אָמְרִינַן: "כְּנֶגַע נִרְאָה לִי" (ויקרא יד, לה) — לִי וְלֹא לְאוֹרִי. מִכָּאן אָמְרוּ: בַּיִת אָפֵל אֵין פּוֹתְחִין בּוֹ חַלּוֹנוֹת לִרְאוֹת אֶת נִגְעוֹ. עַד כָּאן. וְיֵשׁ לְדַקְדֵּק, דְּכָל דִּינֵי נִגְעֵי בָּתִּים אָנוּ לְמֵדִין אוֹתָם מִדִּבְרֵי הַכֹּהֵן כְּשֶׁבָּא לִרְאוֹת אֶת הַנֶּגַע: יְרַקְרַק וַאֲדַמְדַּם וּפִשְׂיוֹן, וְשֶׁיִּהְיֶה מַרְאֵה הַנֶּגַע שָׁפָל מִן הַקִּיר; וְלָמָּה נִשְׁתַּנָּה דִין זֶה שֶׁלִּמֵּד אוֹתוֹ הַכָּתוּב בְּדִבְרֵי בַּעַל הַנֶּגַע? וְעוֹד יֵשׁ לְדַקְדֵּק, דִּבְפֶרֶק שְׁנֵים עָשָׂר דִּנְגָעִים (משנה ה) תְּנַן: "כְּנֶגַע נִרְאָה לִי בַּבָּיִת". אֲפִלּוּ תַּלְמִיד חָכָם וְיוֹדֵעַ שֶׁהוּא נֶגַע — לֹא יִגְזֹר וְיֹאמַר 'נֶגַע נִרְאָה לִי בַּבָּיִת', אֶלָּא 'כְּנֶגַע נִרְאָה לִי בַּבָּיִת'. וְהָרְאֵ"ם זַ"ל כָּתַב: וְלֹא יָדַעְתִּי טַעַם בָּזֶה, דְּמַה הֶפְרֵשׁ יֵשׁ בֵּין 'כְּנֶגַע נִרְאָה לִי' וּבֵין 'נֶגַע נִרְאָה לִי'? בִּשְׁלָמָא אִם הָיָה הַדָּבָר תָּלוּי בְּיָדוֹ לְטַמֵּא וּלְטַהֵר, הֲוָה אָמֵינָא שֶׁצָּרִיךְ לוֹמַר 'כְּנֶגַע' הַמּוֹרֶה עַל הַסָּפֵק, וְלֹא 'נֶגַע' הַמּוֹרֶה עַל הַוַּדַּאי, מִפְּנֵי שֶׁאִם יֹאמַר אוֹתוֹ בִּלְשׁוֹן וַדַּאי כְּבָר נִטְמָא כָּל אֲשֶׁר בַּבַּיִת טֶרֶם שֶׁפִּנּוּ אֶת הַבַּיִת; אֲבָל כֵּיוָן שֶׁאֵין טֻמְאַת הַנֶּגַע וְטָהֳרָתוֹ תְּלוּיָה אֶלָּא בְּכֹהֵן, מַאי נָפְקָא מִנַּהּ בֵּין שֶׁיֹּאמַר אוֹתוֹ בִּלְשׁוֹן וַדַּאי אוֹ בִּלְשׁוֹן סָפֵק? וְכָתַב הָרַב זַ"ל, שֶׁשָּׁמַע מֵרַבּוֹתָיו, שֶׁאֵין הַכָּתוּב מַקְפִּיד כָּאן בֵּין וַדַּאי וְסָפֵק מִפְּנֵי טֻמְאַת הַנֶּגַע וְטָהֳרָתוֹ, אֶלָּא מִפְּנֵי דֶרֶךְ אֶרֶץ בִּלְבַד, שֶׁלֹּא יֹאמַר אָדָם וַדַּאי אֲפִלּוּ עַל הַדָּבָר הַבָּרוּר לוֹ, אֶלָּא סָפֵק. וְזֶה שֶׁאָמְרוּ חֲכָמִים זַ"ל (ברכות ד ע"א): לַמֵּד לְשׁוֹנְךָ לוֹמַר אֵינִי יוֹדֵעַ. עַד כָּאן.
<b>וְהָרַב</b> בַּעַל קָרְבַּן אַהֲרֹן כָּתַב, דְּהַקְפָּדָה נָמֵי אִיכָּא. דְּכֵיוָן דְּהַשֵּׁם גָּזַר שֶׁהַטֻּמְאָה וְהַטָּהֳרָה הִיא תְּלוּיָה בְּמַאֲמַר הַכֹּהֵן, אִם יֹאמַר 'נֶגַע נִרְאָה לִי' חֲשִׁיב מוֹרֶה הוֹרָאָה בְּפָנָיו, וְאֵינוֹ מֵהָרָאוּי שֶׁיּוֹרֶה הוֹרָאָה בְּפָנָיו מֵאַחַר שֶׁהַשֵּׁם תָּלָה הַכֹּל בְּמַאֲמַר הַכֹּהֵן. עַד כָּאן. וְהַשְׁתָּא לְפִי דִבְרֵי הָרַב זַ"ל, מִי הִתִּיר לוֹ לְבַעַל הַנֶּגַע לוֹמַר 'נִרְאָה לִי וְלֹא לְאוֹרִי', לוֹמַר שֶׁאֵינוֹ צָרִיךְ לִפְתֹּחַ חַלּוֹנוֹת, הָא חֲשִׁיב מוֹרֶה הוֹרָאָה בְּפָנָיו.
<b>וְנִרְאֶה</b> דְּזֶה יוּבַן עִם מַאי דְּאָמְרִינַן בְּתוֹרַת כֹּהֲנִים: "וְהִגִּיד לַכֹּהֵן לֵאמֹר" (ויקרא יד, לה). מַה תַּלְמוּד לוֹמַר 'לֵאמֹר'? מְלַמֵּד, שֶׁאוֹמֵר לוֹ הַכֹּהֵן דִּבְרֵי כִּבּוּשִׁין: בְּנִי, אֵין הַנְּגָעִים בָּאִים אֶלָּא עַל גַּסּוּת הָרוּחַ. שֶׁכֵּן מָצִינוּ בְּעֻזִּיָּה, שֶׁנֶּאֱמַר: "וּכְחֶזְקָתוֹ גָּבַהּ לִבּוֹ עַד לְהַשְׁחִית (דהי"ב כו, טז), "וַיִּזְעַף עֻזִּיָּהוּ וְגוֹ' וְהַצָּרַעַת זָרְחָה בְמִצְחוֹ" (שם שם, יט). עַד כָּאן. וְכָתַב הָרַב בַּעַל קָרְבַּן אַהֲרֹן, שֶׁהַתַּכְלִית הוּא לְהַרְאוֹת לוֹ סִבַּת בִּיאַת הַנֶּגַע, כְּדֵי שֶׁיְּפַשְׁפֵּשׁ בְּמַעֲשָׂיו וְיִרְאֶה מַה שֶּׁהָיָה סִבָּה לְנִגְעוֹ וְיָשׁוּב מִמֶּנּוּ. וּבְתוֹסֶפְתָּא דִנְגָעִים (פ"ו מ"ו), וּמַיְתִי לַהּ הָרַ"שׁ (נגעים פי"ב מ"ה), אָמְרִינַן: "וְהִגִּיד לַכֹּהֵן לֵאמֹר". הַכֹּהֵן אוֹמֵר: בְּנִי, צֵא וּפַשְׁפֵּשׁ בְּעַצְמְךָ וַחֲזֹר בְּךָ; שֶׁאֵין הַנְּגָעִים בָּאִים אֶלָּא עַל גַּסּוּת הָרוּחַ וְכוּ'. וּבְפֶרֶק חֵלֶק (סנהדרין צב ע"א) אָמְרִינַן: אָמַר רַבִּי אֶלְעָזָר: לְעוֹלָם הֱוֵי קָבֵל וְקַיָּם. אָמַר רַבִּי זֵירָא: אַף אֲנַן נָמֵי תְּנֵינָא: בַּיִת אָפֵל אֵין פּוֹתְחִין בּוֹ חַלּוֹנוֹת לִרְאוֹת אֶת נִגְעוֹ. וּפֵרֵשׁ רַשִׁ"י: הֱוֵי קָבֵל וְקַיָּם — הֱוֵי עָנָו וְתִחְיֶה. 'קָבֵל' לְשׁוֹן אָפֵל, עֲשֵׂה עַצְמְךָ אָפֵל וְשָׁפָל. בַּיִת אָפֵל אֵין פּוֹתְחִין בּוֹ חַלּוֹנוֹת לִרְאוֹת אֶת נִגְעוֹ, דִּכְתִיב: "כְּנֶגַע נִרְאָה לִי", וְלֹא לְאוֹרִי; שֶׁאֲפֵלוּתוֹ הִצִּילַתּוּ. עַד כָּאן.
<b>וְנִרְאֶה</b> שֶׁדִּבְרֵי רַבִּי אֶלְעָזָר וּתְשׁוּבַת רַבִּי זֵירָא הֵם עַצְמָם דִּבְרֵי הַכֹּהֵן וּבַעַל הַנֶּגַע. וְזֶהוּ שֶׁאָמְרוּ: "וְהִגִּיד לַכֹּהֵן לֵאמֹר" — מְלַמֵּד, שֶׁהָיָה הַכֹּהֵן אוֹמֵר לוֹ דִבְרֵי כִּבּוּשִׁים: צֵא וּפַשְׁפֵּשׁ בְּעַצְמְךָ וַחֲזֹר בְּךָ, שֶׁאֵין הַנְּגָעִים בָּאִים אֶלָּא עַל גַּסּוּת הָרוּחַ. וּבַעַל הַנֶּגַע הָיָה מַצְדִּיק עָלָיו אֶת הַדִּין וְאוֹמֵר: הַדִּין עִמְּךָ, וְאַף אֲנַן נָמֵי תְּנִינַן: "כְּנֶגַע נִרְאָה לִי" — וְלֹא לְאוֹרִי. מִכָּאן אָמְרוּ: בַּיִת אָפֵל אֵין פּוֹתְחִין בּוֹ חַלּוֹנוֹת לִרְאוֹת אֶת נִגְעוֹ. הֲרֵי שֶׁאֲפֵלוּתוֹ הִצִּילַתּוּ מִן הַנְּגָעִים. נִמְצָא שֶׁמִּוִּדּוּי שֶׁל מְצֹרָע אָנוּ לְמֵדִין הַדִּין שֶׁבַּיִת אָפֵל אֵין פּוֹתְחִין בּוֹ חַלּוֹנוֹת לִרְאוֹת אֶת נִגְעוֹ. בְּאֹפֶן שֶׁלָּמַדְנוּ כַּמָּה מְאוּסָה הִיא מִדַּת הַגַּאֲוָה לִפְנֵי הַשֵּׁם.
<b>מֵעַתָּה</b> נָבוֹא לְיַשֵּׁב מַאֲמָר הַפּוֹנֶה קָדִים. וְאִיכָּא לְמֵידַק, דְּמַה הִתְיַחֲסוּת יֵשׁ לְמִי שֶׁיֵּשׁ בּוֹ גַסּוּת הָרוּחַ דְּהָוֵי כְּאִלּוּ עוֹבֵד עֲבוֹדָה זָרָה? אָמְנָם עַל פִּי הָאָמוּר לְעֵיל יָבוֹא עַל נָכוֹן. שֶׁמִּי שֶׁיֵּשׁ בּוֹ גַסּוּת הָרוּחַ, עַל כָּרְחִין דְּלָא סְבִירָא לֵהּ שֶׁיִּהְיֶה הַגָּדוֹל נִמְלָךְ בַּקָּטָן, שֶׁהֲרֵי הוּא מִתְגָּאֶה וְאוֹמֵר: מָה אֲנִי צָרִיךְ לִטֹּל רְשׁוּת מִן הַקָּטָן? וְאִם כֵּן לְפִי דַעְתּוֹ, מַאי דִּכְתִיב 'נַעֲשֶׂה אָדָם' הוּא פִּתְחוֹן פֶּה לַמִּינִים לוֹמַר שֶׁהֵם שְׁתֵּי רָשֻׁיּוֹת, וְאִם כֵּן הֲרֵי הוּא כְּעוֹבֵד עֲבוֹדָה זָרָה.
<b>וּבָזֶה</b> יוּבַן מַאי דְּאָמְרִינַן בְּפֶרֶק קַמָּא דְסוֹטָה (ה ע"א): אָמַר רַבִּי אֶלְעָזָר: כָּל אָדָם שֶׁיֵּשׁ בּוֹ גַסּוּת הָרוּחַ — רָאוּי לְגַדְּעוֹ כַּאֲשֵׁרָה. כְּתִיב הָכָא (ישעיה י, לג): "וְרָמֵי הַקּוֹמָה גְּדֻעִים", וּכְתִיב הָתָם (דברים ז, ה): "וַאֲשֵׁירֵהֶם תְּגַדֵּעוּן". וְהִנֵּה מִלְּבַד מַה שֶּׁדִּקְדַּקְנוּ דְּמַה הִתְיַחֲסוּת יֵשׁ לְגַסֵּי הָרוּחַ עִם עוֹבֵד עֲבוֹדָה זָרָה, עוֹד יֵשׁ לְדַקְדֵּק דְּאַמַּאי דִּמָּה אוֹתוֹ לַאֲשֵׁרָה וְלֹא לִשְׁאָר עֲבוֹדָה זָרָה?
<b>וְיֵרָאֶה</b> דְּהַדְּבָרִים מְמַשְׁמְשִׁים וּבָאִים עִם הָא דְאָמְרִינַן בְּפֶרֶק רְבִיעִי דַעֲבוֹדָה זָרָה (נג ע"ב): אָמַר רַב יְהוּדָה אָמַר רַב: יִשְׂרָאֵל שֶׁזָּקַף לְבֵנָה לְהִשְׁתַּחֲווֹת לָהּ, וּבָא גוֹי וְהִשְׁתַּחֲוָה לָהּ — אֲסָרָהּ. מְנָלַן דַּאֲסָרָהּ? אָמַר רַבִּי אֶלְעָזָר: כַּתְּחִלָּה שֶׁל אֶרֶץ יִשְׂרָאֵל, דַּאֲמַר רַחֲמָנָא (דברים יב, ג): "וַאֲשֵׁרֵיהֶם תִּשְׂרְפוּן בָּאֵשׁ". מִכְּדִי יְרֻשָּׁה הִיא לָהֶם מֵאֲבוֹתֵיהֶם, וְאֵין אָדָם אוֹסֵר דָּבָר שֶׁאֵינוֹ שֶׁלּוֹ. וְאִי מִשּׁוּם הָנָךְ דְּמֵעִקָּרָא, בְּבִטּוּלָא בְּעָלְמָא סַגִּי לְהוּ. אֶלָּא מִדִּפְלַחוּ יִשְׂרָאֵל לָעֵגֶל גַּלּוּ אַדַּעְתַּיְהוּ דְּנִיחָא לְהוּ בַּעֲבוֹדָה זָרָה, וְכִי אֲתוֹ גוֹיִם — שְׁלִיחוּתָא דִידְהוּ עֲבוּד. הָכָא נָמֵי, יִשְׂרָאֵל שֶׁזָּקַף לְבֵנָה — גַּלִּי אַדַּעְתֵּהּ דְּנִיחָא לֵהּ בַּעֲבוֹדָה זָרָה, וְכִי אֲתָא גוֹי וּפָלַח לַהּ — שְׁלִיחוּתָא דִידֵהּ קָא עָבֵד. וְהִקְשׁוּ: וְדִלְמָא בָּעֵגֶל הוּא דְנִיחָא לְהוּ, וּבְמִידִי אַחֲרִינָא לָא? וְתֵרְצוּ: אָמַר קְרָא (שמות לב, ד): "אֵלֶּה אֱלֹהֶיךָ יִשְׂרָאֵל" — מְלַמֵּד שֶׁאִוּוּ לֶאֱלֹהוֹת הַרְבֵּה.
<b>וּכְבָר</b> כָּתַבְנוּ, דְּאַף דִּכְתִיב 'נַעֲשֶׂה אָדָם' אֵין מִכָּאן פִּתְחוֹן פֶּה לַמִּינִים לוֹמַר שֶׁיֵּשׁ שְׁתֵּי רָשֻׁיּוֹת, מִשּׁוּם דְּטַעְמָא דִכְתַב קְרָא 'נַעֲשֶׂה אָדָם' הוּא כְּדֵי לְלַמֵּד לִבְנֵי אָדָם מִדַּת הָעֲנָוָה שֶׁיִּהְיֶה הַגָּדוֹל נִמְלָךְ בַּקָּטָן. וְאִם כֵּן, מִי שֶׁיֵּשׁ בּוֹ גַסּוּת הָרוּחַ וּסְבִירָא לֵהּ שֶׁאֵין רָאוּי לַגָּדוֹל לִמָּלֵךְ בַּקָּטָן, אִם כֵּן לְדִידֵהּ יֵשׁ פִּתְחוֹן פֶּה לַמִּינִים לוֹמַר שֶׁיֵּשׁ רָשֻׁיּוֹת הַרְבֵּה מִשּׁוּם דִּכְתִיב 'נַעֲשֶׂה אָדָם'. וְלָזֶה בָּא רַבִּי אֶלְעָזָר וְאָמַר: כָּל מִי שֶׁיֵּשׁ בּוֹ גַסּוּת הָרוּחַ — רָאוּי לְגַדְּעוֹ כַּאֲשֵׁרָה. כְּלוֹמַר, שֶׁמֵּהַטַּעַם עַצְמוֹ שֶׁצִּוָּה הַשֵּׁם לְגַדֵּעַ הָאֲשֵׁרָה, שֶׁהוּא מִפְּנֵי שֶׁיִּשְׂרָאֵל אִוּוּ לֶאֱלֹהוֹת הַרְבֵּה, מֵאוֹתוֹ טַעַם עַצְמוֹ רָאוּי לְגַדֵּעַ כָּל אָדָם שֶׁיֵּשׁ בּוֹ גַסּוּת הָרוּחַ, שֶׁהֲרֵי כְּפִי סְבָרָתוֹ יֵשׁ פִּתְחוֹן פֶּה לַמִּינִים לוֹמַר שֶׁיֵּשׁ אֱלֹהוֹת הַרְבֵּה.
<b>וּבָזֶה</b> יוּבְנוּ קְצָת פְּסוּקִים בִּישַׁעְיָה (ב, יב-יח): "כִּי יוֹם לַייָ צְבָאוֹת עַל כָּל גֵּאֶה וָרָם, וְעַל כָּל נִשָּׂא וְשָׁפֵל, וְעַל כָּל אַרְזֵי הַלְּבָנוֹן הָרָמִים" וְגוֹמֵר. "וְשַׁח גַּבְהוּת הָאָדָם וְשָׁפֵל רוּם אֲנָשִׁים, וְנִשְׂגַּב יְיָ לְבַדּוֹ בַּיּוֹם הַהוּא. וְהָאֱלִילִים כָּלִיל יַחֲלֹף". וְיֵשׁ לְדַקְדֵּק בַּמֶּה שֶׁאָמַר "כִּי יוֹם לַייָ צְבָאוֹת עַל כָּל גֵּאֶה וָרָם וְעַל כָּל נִשָּׂא וְשָׁפֵל", שֶׁיַּשְׁפִּיל הַשֵּׁם כָּל בַּעֲלֵי גַאֲוָה, וְחָזַר וְאָמַר "וְשַׁח גַּבְהוּת אָדָם וְשָׁפֵל רוּם אֲנָשִׁים", שֶׁכֻּלָּם יִהְיוּ נְמוּכֵי רוּחַ, "וְנִשְׂגַּב יְיָ לְבַדּוֹ בַּיּוֹם הַהוּא", דְּאֵיךְ תָּלֵי מַה שֶּׁיִּשָּׂגֵב הַשֵּׁם בְּהַשְׁפָּלַת הַגֵּאִים וִהְיוֹתָם נְמוּכֵי רוּחַ? וַהֲלוֹא גְדֻלָּתוֹ יִתְבָּרַךְ אֵינָהּ תְּלוּיָה בְּשׁוּם דָּבָר. וְעוֹד יֵשׁ לְדַקְדֵּק בְּאָמְרוֹ "יְיָ לְבַדּוֹ", דְּמֵהֵיכָא תֵּיתֵי שֶׁיִּשְׁתַּתֵּף עִמּוֹ שׁוּם דָּבָר. וָעוֹד, בַּמֶּה שֶׁסִּיֵּם "וְהָאֱלִילִים כָּלִיל יַחֲלֹף", מַה קֶּשֶׁר יֵשׁ לוֹ לְבִטּוּל עֲבוֹדָה זָרָה עִם הַקּוֹדֵם?
<b>אַךְ</b> עִם מַה שֶּׁכָּתַבְנוּ יוּבַן הָעִנְיָן. וָהוּא, שֶׁאֵלּוּ הַגַּסֵּי הָרוּחַ לֵית לְהוּ שֶׁהַשֵּׁם מוֹאֵס מִדַּת הַגַּאֲוָה וּבוֹחֵר בְּמִדַּת הָעֲנָוָה, וְעַל כָּרְחִין סְבִירָא לְהוּ שֶׁפֵּרוּשׁ 'נַעֲשֶׂה אָדָם' הוּא חַס וְשָׁלוֹם כִּפְשׁוּטוֹ שֶׁיֵּשׁ שְׁתֵּי רָשֻׁיּוֹת, דְּלֵית לְהוּ שֶׁנִּמְלַךְ הַקָּדוֹשׁ בָּרוּךְ הוּא בְּמַלְאֲכֵי הַשָּׁרֵת כְּדֵי לְלַמֵּד מִדַּת הָעֲנָוָה. לָזֶה אָמַר: "כִּי יוֹם לַייָ צְבָאוֹת עַל כָּל גֵּאֶה וָרָם וְעַל כָּל נִשָּׂא וְשָׁפֵל", שֶׁיַּשְׁפִּיל כָּל בַּעֲלֵי גַאֲוָה. וְכֵיוָן שֶׁיִּרְאוּ הָעוֹלָם הַנְּקָמָה שֶׁיַּעֲשֶׂה הַשֵּׁם בְּבַעֲלֵי גַאֲוָה וְיִרְאוּ כַּמָּה מְאוּסָה הִיא בְּעֵינָיו, אָז יִהְיוּ הַכֹּל נְמוּכֵי רוּחַ, "וְשַׁח גַּבְהוּת אָדָם וְשָׁפֵל רוּם אֲנָשִׁים". וְכֵיוָן שֶׁרוֹאִים הָעוֹלָם כַּמָּה הִיא חֲבִיבָה מִדַּת הָעֲנָוָה בְּעֵינֵי הַשֵּׁם, הִנֵּה כִי כֵן "וְנִשְׂגַּב יְיָ לְבַדּוֹ בַּיּוֹם הַהוּא", שֶׁיֵּדְעוּ דְּהָא דִכְתִיב 'נַעֲשֶׂה אָדָם' — אֵינוֹ חַס וְשָׁלוֹם שֶׁהֻצְרַךְ שֶׁיְּסַיְּעוּהוּ, אֶלָּא כְּדֵי לְלַמֵּד מִדַּת הָעֲנָוָה שֶׁיִּהְיֶה הַגָּדוֹל נִמְלָךְ בַּקָּטָן, וְלֹא יִהְיֶה פִּתְחוֹן פֶּה לַמִּינִים לוֹמַר שְׁתֵּי רָשֻׁיּוֹת יֵשׁ. וְזֶהוּ שֶׁסִּיֵּם: "וְהָאֱלִילִים כָּלִיל יַחֲלֹף". כְּלוֹמַר, כָּל עוֹבְדֵי עֲבוֹדָה זָרָה שֶׁהָיוּ סְבוּרִים סְבָרַת הַמִּינִים בַּכָּתוּב 'נַעֲשֶׂה אָדָם' שֶׁיֵּשׁ שְׁתֵּי רָשֻׁיּוֹת יִתְבַּעֲרוּ מִן הָעוֹלָם, שֶׁיֵּדְעוּ שֶׁכַּוָּנַת הַכָּתוּב בְּאָמְרוֹ 'נַעֲשֶׂה אָדָם' הוּא לְלַמֵּד מִדַּת הָעֲנָוָה שֶׁיְּהֵא הַגָּדוֹל נִמְלָךְ בַּקָּטָן.
<b>וְאֶל</b> זֶה סוֹבֵב הוֹלֵךְ מַאֲמַר יְשַׁעְיָה בְּאָמְרוֹ לְחִזְקִיָּה (מ"ב כ, יד): "מָה אָמְרוּ הָאֲנָשִׁים הָאֵלֶּה וּמֵאַיִן יָבֹאוּ, וַיֹּאמֶר חִזְקִיָּהוּ מֵאֶרֶץ רְחוֹקָה בָּאוּ מִבָּבֶל". וְהֵשִׁיב לוֹ יְשַׁעְיָה (שם שם, טז-יח): "שְׁמַע דְּבַר יְיָ. הִנֵּה יָמִים בָּאִים וְנִשָּׂא כָּל אֲשֶׁר בְּבֵיתֶךָ" וְגוֹמֵר. "וּמִבָּנֶיךָ אֲשֶׁר יֵצְאוּ מִמְּךָ אֲשֶׁר תּוֹלִיד יִקָּחוּ, וְהָיוּ סָרִיסִים בְּהֵיכַל מֶלֶךְ בָּבֶל". וְהִנֵּה בְּפֶרֶק חֵלֶק (סנהדרין צג ע"ב) אָמְרִינַן: 'וְהָיוּ סָרִיסִים'. רַב אָמַר: סָרִיסִים מַמָּשׁ. וְרַבִּי חֲנִינָא אָמַר: שֶׁנִּסְתָּרְסָה עֲבוֹדָה זָרָה בִּימֵיהֶם. וּפֵרֵשׁ רַשִׁ"י: שֶׁבִּימֵי חֲנַנְיָה מִישָׁאֵל וַעֲזַרְיָה נוֹדַע לַכֹּל שֶׁאֵין מַמָּשׁ בַּעֲבוֹדָה זָרָה. וְיֵשׁ לְדַקְדֵּק, דְּבִשְׁלָמָא לְרַב דְּאָמַר סָרִיסִים מַמָּשׁ — נִיחָא, דְּבִכְלַל הָעֹנֶשׁ שֶׁהֶעֱנִישׁוֹ הַשֵּׁם לְחִזְקִיָּה עַל מַה שֶּׁאָמַר 'מֵאֶרֶץ רְחוֹקָה', וְגַם כֵּן עַל מַה שֶּׁהֶרְאָה לָהֶם כָּל אוֹצְרוֹתָיו, אָמַר לוֹ: דְּמִלְּבַד שֶׁיִּקַּח מִבָּנָיו יַעֲשֶׂה אוֹתָם סָרִיסִים, וּכְמוֹ שֶׁכָּתַב רַשִׁ"י שֶׁכֵּן הָיָה דַרְכָּם שֶׁל מְלָכִים. אַךְ לְרַבִּי חֲנִינָא דְּאָמַר שֶׁנִּסְתָּרְסָה עֲבוֹדָה זָרָה בִּימֵיהֶם, מַה שַּׁיָּכוּת יֵשׁ לָזֶה עִם מַה שֶּׁהֶעֱנִישׁוֹ הַשֵּׁם עַל דְּבָרָיו?
<b>וְנִרְאֶה</b> דְּכַוָּנַת הָעִנְיָן בְּהַקְדִּים מַאי דְּאָמְרִינַן בַּמִּדְרָשׁ פָּרָשַׁת בָּלָק וְזֶה לְשׁוֹנָם: "מֵאֶרֶץ רְחוֹקָה בָּאוּ מִבָּבֶל". זֶה אֶחָד מִשְּׁלשָׁה שֶׁבְּדָקָן הַקָּדוֹשׁ בָּרוּךְ הוּא וְלֹא מְצָאָן שְׁלֵמִים. חִזְקִיָּה הָיָה לוֹ לְהָשִׁיב לִישַׁעְיָה: אַתָּה נְבִיאוֹ שֶׁל מָקוֹם וְאַתָּה שׁוֹאֵל אֵלַי?! הִתְחִיל מִתְגָּאֶה וְאוֹמֵר: "מֵאֶרֶץ רְחוֹקָה בָּאוּ מִבָּבֶל". וּלְכָךְ נֶעֱנַשׁ. עַד כָּאן. וֶהֱבִיאוֹ רַשִׁ"י בְּפֵרוּשׁוֹ לִמְלָכִים. וּבְדִבְרֵי הַיָּמִים (ב לב, כה) כְּתִיב: "וְלֹא כִגְמֻל עָלָיו הֵשִׁיב יְחִזְקִיָּהוּ כִּי גָבַהּ לִבּוֹ". וְכֵן כָּתְבוּ כָּל הַמְפָרְשִׁים זַ"ל, דְּמַה שֶּׁנֶּעֱנַשׁ חִזְקִיָּה הוּא מִפְּנֵי שֶׁנָּטָה קְצָת לְמִדַּת הַגַּאֲוָה. וּכְבָר כָּתַבְנוּ, שֶׁמִּי שֶׁיֵּשׁ בּוֹ גַסּוּת הָרוּחַ הוּא נוֹתֵן פִּתְחוֹן פֶּה לַמִּינִים לַעֲבֹד עֲבוֹדָה זָרָה, שֶׁאוֹמֵר שְׁתֵּי רָשֻׁיּוֹת הֵם, מִדִּכְתִיב 'נַעֲשֶׂה אָדָם', לָזֶה אָמַר לוֹ הַשֵּׁם לְחִזְקִיָּה: אַתָּה נִתְגָּאִיתָ וְנָתַתָּ מָקוֹם לַמִּינִים לַעֲבֹד עֲבוֹדָה זָרָה, שֶׁאוֹמְרִים שְׁתֵּי רָשֻׁיּוֹת יֵשׁ, עַל כֵּן "וּמִבָּנֶיךָ אֲשֶׁר יֵצְאוּ מִמְּךָ אֲשֶׁר תּוֹלִיד יִקָּחוּ וְהָיוּ סָרִיסִים בְּהֵיכַל מֶלֶךְ בָּבֶל" — שֶׁתֵּעָקֵר עֲבוֹדָה זָרָה בִּימֵיהֶם, כְּדֵי לְתַקֵּן אֶת אֲשֶׁר הֶעֱוִיתָ, שֶׁנָּתַתָּ פִּתְחוֹן פֶּה לַמִּינִים לַעֲבֹד עֲבוֹדָה זָרָה.
<b>וְכַיּוֹצֵא</b> בָּזֶה אָמְרוּ רַבּוֹתֵינוּ זַ"ל בְּמִדְרַשׁ אֵיכָה בְּפָסוּק 'בָּכֹה תִבְכֶּה' וְזֶה לְשׁוֹנָם: אַתְּ מוֹצֵא, שֶׁכָּל נְבוּאוֹת קָשׁוֹת שֶׁנִּתְנַבֵּא יִרְמְיָה עַל יִשְׂרָאֵל, הִקְדִּים יְשַׁעְיָה וְרִפְּאָן וְכוּ'. יִרְמְיָה אָמַר (איכה א, יג): "מִמָּרוֹם שָׁלַח אֵשׁ", יְשַׁעְיָה אָמַר (ישעיה נז, טו): "מָרוֹם וְקָדוֹשׁ אֶשְׁכּוֹן וְאֶת דַּכָּא". עַד כָּאן. וְהִנֵּה הַמַּאֲמָר הַזֶּה אוֹמֵר דִּרְשׁוּנִי וִחְיוּ. דְּמַה שַּׁיָּכוּת יֵשׁ לְדִבְרֵי יְשַׁעְיָה עִם דִּבְרֵי יִרְמְיָה? אַטּוּ הֶקֵּשָׁא דְ'מָרוֹם' 'מָרוֹם' דָּרַשׁ?! הָא וַדַּאי שֶׁהוּא דָבָר קָשֶׁה לִשְׁמֹעַ.
<b>וְנִרְאֶה</b> דְּזֶה יוּבַן עִם מַאי דְּאָמְרִינַן בַּמִּדְרָשׁ: לֹא חָרְבָה יְרוּשָׁלַיִם אֶלָּא בִּשְׁבִיל גַּסּוּת הָרוּחַ, שֶׁנֶּאֱמַר (ירמיה יג, טו): "שִׁמְעוּ וְהַאֲזִינוּ אַל תִּגְבָּהוּ". וּבְפֶרֶק שִׁשִּׁי דְשַׁבָּת (סב ע"ב) אָמְרִינַן: אַנְשֵׁי יְרוּשָׁלַיִם אַנְשֵׁי שַׁחַץ הָיוּ. וּפֵרֵשׁ רַשִׁ"י: מְדַבְּרִים בִּלְשׁוֹן גַּאֲוָה. וּבִפְתִיחָתָא דְאֵיכָה רַבָּתִי בְּפָסוּק 'מַשָּׂא גֵּיא חִזָּיוֹן' (פתיחתא כד) אָמְרִינַן: "כִּי עָלִית כֻּלָּךְ לַגַּגּוֹת" (ישעיה כב, א) — אָמַר רַבִּי לֵוִי: אֵלּוּ גַסֵּי הָרוּחַ. וֶהֱבִיאוֹ רַשִׁ"י בְּפֵרוּשׁ הַכָּתוּב. וְאָמְרִינַן בְּפֶרֶק קַמָּא דְעֵרוּבִין (יג ע"ב): כָּל הַמַּשְׁפִּיל עַצְמוֹ — הַקָּדוֹשׁ בָּרוּךְ הוּא מַגְבִּיהוֹ, וְכָל הַמַּגְבִּיהַּ עַצְמוֹ — הַקָּדוֹשׁ בָּרוּךְ הוּא מַשְׁפִּילוֹ. וּבְפֶרֶק חֵלֶק (סנהדרין צד ע"ב) תַּנְיָא מִשְּׁמֵהּ דְּרַבִּי יְהוֹשֻׁעַ בֶּן קָרְחָה: פַּרְעֹה שֶׁחֵרֵף בְּעַצְמוֹ — נִפְרַע מִמֶּנּוּ הַקָּדוֹשׁ בָּרוּךְ הוּא בְּעַצְמוֹ, סַנְחֵרִיב שֶׁחֵרֵף עַל יְדֵי שָׁלִיחַ — נִפְרַע מִמֶּנּוּ עַל יְדֵי שָׁלִיחַ. וּפֵרֵשׁ רַשִׁ"י: פַּרְעֹה שֶׁחֵרֵף בְּעַצְמוֹ וְלֹא עַל יְדֵי שָׁלִיחַ, לֹא הָיָה בִּזּוּי כָּל כָּךְ, וּלְכָךְ הַקָּדוֹשׁ בָּרוּךְ הוּא כְּמוֹ כֵן נִפְרַע מִמֶּנּוּ בְּעַצְמוֹ, וְאֵינוֹ מִתְבַּיֵּשׁ כָּל כָּךְ, דְּאֵינוֹ דוֹמֶה מִתְבַּיֵּשׁ מִן הַגָּדוֹל לְמִתְבַּיֵּשׁ מִן הַקָּטָן. סַנְחֵרִיב שֶׁחֵרֵף עַל יְדֵי שָׁלִיחַ, דְּהַיְנוּ בִּזּוּי יוֹתֵר, אַף הַקָּדוֹשׁ בָּרוּךְ הוּא נִפְרַע מִמֶּנּוּ עַל יְדֵי שָׁלִיחַ, וְנִתְבַּיֵּשׁ יוֹתֵר. עַד כָּאן. נִמְצִינוּ לְמֵדִין, שֶׁכְּשֶׁהַקָּדוֹשׁ בָּרוּךְ הוּא נִפְרָע עַל יְדֵי שָׁלִיחַ הוּא כְּדֵי לְהַשְׁפִּילוֹ וּלְבַיְּשׁוֹ יוֹתֵר.
<b>וְהִנֵּה</b> כָּל מָקוֹם שֶׁנִּזְכַּר שְׁלִיחוּת הוּא עַל יְדֵי שָׁלִיחַ, וְכִדְאָמְרִינַן בְּפֶרֶק קַמָּא דְתַעֲנִית (י ע"א): אֶרֶץ יִשְׂרָאֵל מַשְׁקֶה הַקָּדוֹשׁ בָּרוּךְ הוּא בְּעַצְמוֹ, וְכָל הָעוֹלָם עַל יְדֵי שָׁלִיחַ; שֶׁנֶּאֱמַר (איוב ה, י): "הַנֹּתֵן מָטָר עַל פְּנֵי אָרֶץ, וְשֹׁלֵחַ מַיִם עַל פְּנֵי חוּצוֹת". הֲרֵי שֶׁלָּמְדוּ דְּכָל הָעוֹלָם מַשְׁקֶה עַל יְדֵי שָׁלִיחַ מֵאָמְרוֹ 'וְשֹׁלֵחַ'. וּבְפֶרֶק חֵלֶק (סנהדרין קד ע"ב) אָמְרִינַן: "לֹא אֲלֵיכֶם כָּל עֹבְרֵי דֶרֶךְ" (איכה א, יב). אָמַר רַב עַמְרָם אָמַר רַב: עֲשָׂאוּנִי כְּעוֹבְרֵי עַל דָּת. דְּאִלּוּ בִּסְדֹם כְּתִיב (בראשית יט, כד): "וַייָ הִמְטִיר עַל סְדֹם", וְאִלּוּ בִּירוּשָׁלַיִם כְּתִיב: "מִמָּרוֹם שָׁלַח אֵשׁ בְּעַצְמֹתַי". וּפֵרֵשׁ רַשִׁ"י: בִּסְדֹם כְּתִיב 'וַייָ הִמְטִיר' — הוּא בְּעַצְמוֹ, וְהָכָא כְּתִיב 'שָׁלַח' — עַל יְדֵי שָׁלִיחַ.
<b>וּבָזֶה</b> נָבוֹא לְכַוָּנַת הַמַּאֲמָר: שֶׁכָּל הַנְּבוּאוֹת קָשׁוֹת שֶׁנִּתְנַבֵּא יִרְמְיָה עַל יִשְׂרָאֵל, בָּא יְשַׁעְיָה וְרִפְּאָן. שֶׁיִּשְׂרָאֵל הָיוּ גַסֵּי הָרוּחַ, וּבָא יִרְמְיָה וְהִתְנַבֵּא עֲלֵיהֶם נְבוּאוֹת קָשׁוֹת שֶׁהַשֵּׁם יַשְׁפִּילֵם בְּתַכְלִית הַשִּׁפְלוּת, שֶׁכָּךְ הִיא הַמִּדָּה שֶׁכָּל הַמַּגְבִּיהַּ עַצְמוֹ הַקָּדוֹשׁ בָּרוּךְ הוּא מַשְׁפִּילוֹ, וְהִתְנַבֵּא עַל יִשְׂרָאֵל וְאָמַר: "מִמָּרוֹם שָׁלַח אֵשׁ", לוֹמַר שֶׁיִּפָּרַע מֵהֶם עַל יְדֵי שָׁלִיחַ כְּדֵי לְהַשְׁפִּילָם וּלְבַיְּשָׁם יוֹתֵר, לְפִי שֶׁאֵינוֹ דוֹמֶה מִתְבַּיֵּשׁ מִן הַגָּדוֹל לְמִתְבַּיֵּשׁ מִן הַקָּטָן. וְלָזֶה בָּא יְשַׁעְיָה וְרִפְּאָן, וְאָמַר שֶׁהַחוֹזְרִים בִּתְשׁוּבָה — הַקָּדוֹשׁ בָּרוּךְ הוּא מַגְבִּיהַּ אוֹתָם בְּתַכְלִית הָרוֹמְמוּת, שֶׁכָּךְ הִיא הַמִּדָּה שֶׁכָּל הַמַּשְׁפִּיל עַצְמוֹ הַקָּדוֹשׁ בָּרוּךְ הוּא מַגְבִּיהוֹ, וְהִתְנַבֵּא עֲלֵיהֶם וְאָמַר: "כִּי כֹה אָמַר רָם וְנִשָּׂא וְגוֹ' מָרוֹם וְקָדוֹשׁ אֶשְׁכּוֹן וְאֶת דַּכָּא וּשְׁפַל רוּחַ", שֶׁהַכַּוָּנָה הִיא: אֲנִי אֶת דַּכָּא, שֶׁהַקָּדוֹשׁ בָּרוּךְ הוּא מַרְכִּין שְׁכִינָתוֹ עָלָיו, וְהוּא תַּכְלִית הָרוֹמְמוּת. וְהָוֵי מִבֵּירָא עֲמִיקְתָּא לְאִגָּרָא רָמָא, שֶׁבַּתְּחִלָּה לֹא רָצָה הַשֵּׁם לִפָּרַע מֵהֶם בְּעַצְמוֹ, אֶלָּא נִפְרַע מֵהֶם עַל יְדֵי שָׁלִיחַ כְּדֵי לְהַשְׁפִּילָם וּלְבַיְּשָׁם בְּיוֹתֵר, וּכְדַי בִּזָּיוֹן; וְאַחֲרֵי כֵן, שֶׁהִשְׁפִּילוּ עַצְמָם, כְּתִיב בָּהֶם: "מָרוֹם וְקָדוֹשׁ אֶשְׁכּוֹן וְאֶת דַּכָּא וּשְׁפַל רוּחַ", לוֹמַר, שֶׁאַף שֶׁשְּׁכִינָתוֹ הִיא בִּשְׁמֵי מְרוֹמִים, מִכָּל מָקוֹם אֲנִי אֶת דַּכָּא, שֶׁמַּרְכִּין שְׁכִינָתוֹ עָלָיו. וְזֶהוּ שֶׁסִּיֵּם: "לְהַחֲיוֹת רוּחַ שְׁפָלִים וּלְהַחֲיוֹת לֵב נִדְכָּאִים", שֶׁכֵּן הִיא הַמִּדָּה שֶׁכָּל הַמַּשְׁפִּיל עַצְמוֹ הַקָּדוֹשׁ בָּרוּךְ הוּא מַגְבִּיהוֹ. כִּי גָבֹהַּ מֵעַל גָּבֹהַּ שֹׁמֵר יִשְׂרָאֵל. יְיָ עֹז לְעַמּוֹ יִתֵּן.

Chapter 17

<big><strong>דֶּרֶךְ צְדָקָה</strong></big>
<small>וּבוֹ שְׁנֵי דְרוּשִׁים לְמַעֲלַת הַצְּדָקָה</small>
<b>הַדְּרוּשׁ הָרִאשׁוֹן </b>(דרוש יז): לְהוֹדִיעַ כִּי אוֹת הִיא שֶׁנִּקְרְאוּ בָּנִים לַמָּקוֹם. / צִוָּה פַּרְעֹה לְהָמִית הַיְלָדִים קֹדֶם צֵאתָם לַאֲוִיר הָעוֹלָם. / אֲפִלּוּ בְּקָדְשֵׁי גָבוֹהַּ, הָאוֹמֵר שׁוֹר זֶה עוֹלָה לְאַחַר שְׁלשִׁים יוֹם יָכוֹל לַחֲזֹר בּוֹ. / הָאוֹמֵר לַחֲבֵרוֹ אֱכֹל עִמִּי סְתָם, פָּטוּר מִדְּמֵי הָאֲכִילָה. / אֵיךְ הֻתַּר לְאַבְרָהָם לַעֲשׂוֹת צְדָקָה עִם גּוֹיִם?
<b>הַדְּרוּשׁ הַשֵּׁנִי </b>(דרוש חי): גָּדוֹל כֹּחַ הַצְּדָקָה שֶׁמְּהַפֶּכֶת מִדַּת הַדִּין לְרַחֲמִים.
<big><strong>דְּרוּשׁ שִׁבְעָה עָשָׂר</strong></big>
<b>בְּרֵאשִׁית רַבָּה סֵדֶר לֶךְ לְךָ (פרשה מד סימן ג) וְזֶה לְשׁוֹנוֹ: רַבִּי אָבִין בְּשֵׁם רַבִּי חֲנִינָא פָּתַח (משלי יא, יח): "רָשָׁע עֹשֶה פְעֻלַּת שָׁקֶר, וְזֹרֵעַ צְדָקָה שֶׂכֶר אֱמֶת". 'רָשָׁע עֹשֶה פְעֻלַּת שָׁקֶר' — זֶה נִמְרוֹד, שֶׁהָיוּ פְּעֻלּוֹתָיו שֶׁל שֶׁקֶר; 'וְזֹרֵעַ צְדָקָה שֶׂכֶר אֱמֶת' — זֶה אַבְרָהָם, שֶׁנֶּאֱמַר (בראשית יח, יט): "וְשָׁמְרוּ דֶּרֶךְ יְיָ לַעֲשׂוֹת צְדָקָה וּמִשְׁפָּט". עַד כָּאן.</b>
<b>גֹּדֶל</b> הַמִּצְוָה הַזֹּאת, מַעֲשֵׂה הַצְּדָקָה, גְּלוּיָה וּמְפֻרְסֶמֶת לְעֵינֵי כָּל יִשְׂרָאֵל, שֶׁהִיא לְאוֹת אֱמֶת עַל הַשֵּׁם הַמְיֻחָד אֲשֶׁר פִּי יְיָ יִקֳּבֶנּוּ (דברים יד, א): "בָּנִים אַתֶּם לַייָ אֱלֹהֵיכֶם". וְאָמְרִינַן בְּסִפְרִי: "בָּנִים אַתֶּם לַייָ" — אַתֶּם קְרוּיִים בָּנִים. וְהָכֵי תְּנַן בְּמִשְׁנַת חֲסִידִים (אבות פ"ג מי"ד): חֲבִיבִין יִשְׂרָאֵל שֶׁנִּקְרְאוּ בָּנִים לַמָּקוֹם. וַעֲבוֹדַת הַצְּדָקָה הִיא לְאוֹת עַל שֵׁם זֶה, וְכִדְאָמְרִינַן בְּפֶרֶק קַמָּא דְבָבָא בָּתְרָא (י ע"א): שָׁאַל טוֹרְנוֹסְרוֹפוֹס הָרָשָׁע אֶת רַבִּי עֲקִיבָא: אִם אֱלֹהֵיכֶם אוֹהֵב עֲנִיִּים, מִפְּנֵי מָה אֵינוֹ מְפַרְנְסָן? אָמַר לוֹ: כְּדֵי לְהִנָּצֵל אָנוּ בָּהֶם מִדִּינָהּ שֶׁל גֵּיהִנָּם. אָמַר לוֹ: אַדְּרַבָּה, זוֹ מְחַיַּבְתְּכֶם לְגֵיהִנָּם. אֶמְשֹׁל לְךָ מָשָׁל לְמָה הַדָּבָר דּוֹמֶה? לְמֶלֶךְ בָּשָׂר וָדָם שֶׁכָּעַס עַל עַבְדּוֹ וַחֲבָשׁוֹ בְּבֵית הָאֲסוּרִים, וְגָזַר עָלָיו שֶׁלֹּא לְהַאֲכִילוֹ וְשֶׁלֹּא לְהַשְׁקוֹתוֹ, וְהָלַךְ אָדָם אֶחָד וְהֶאֱכִילָהוּ וְהִשְׁקָהוּ. לִכְשֶׁשָּׁמַע הַמֶּלֶךְ הֲלוֹא כּוֹעֵס עָלָיו. וְאַתֶּם קְרוּיִים עֲבָדִים, שֶׁנֶּאֱמַר (ויקרא כה, נה): "כִּי לִי בְנֵי יִשְׂרָאֵל עֲבָדִים". אָמַר לוֹ רַבִּי עֲקִיבָא: אֶמְשֹׁל לְךָ מָשָׁל לְמָה הַדָּבָר דּוֹמֶה? לְמֶלֶךְ שֶׁכָּעַס עַל בְּנוֹ וַחֲבָשׁוֹ בְּבֵית הָאֲסוּרִים, וְצִוָּה עָלָיו שֶׁלֹּא לְהַאֲכִילוֹ וְכוּ'. וְאָנוּ קְרוּיִין בָּנִים, שֶׁנֶּאֱמַר: "בָּנִים אַתֶּם לַייָ אֱלֹהֵיכֶם". נִמְצִינוּ לְמֵדִין, שֶׁמִּצְוַת הַצְּדָקָה הִיא לְיִשְׂרָאֵל לְפִי שֶׁנִּקְרְאוּ בָּנִים לַמָּקוֹם.
<b>וּבָזֶה</b> יוּבַן מַאֲמַר הַכָּתוּב (משלי יד, לד-לה): "צְדָקָה תְּרוֹמֵם גּוֹי, וְחֶסֶד לְאֻמִּים חַטָּאת. רְצוֹן מֶלֶךְ לְעֶבֶד מַשְׂכִּיל" וְגוֹמֵר. וְרַבּוֹתֵינוּ זַ"ל בְּפֶרֶק הַשֻּׁתָּפִין (ב"ב י ע"ב) אָמְרוּ: 'צְדָקָה תְּרוֹמֵם גּוֹי' — אֵלּוּ יִשְׂרָאֵל, שֶׁנֶּאֱמַר (דהי"א יז, כא): "וּמִי כְּעַמְּךָ יִשְׂרָאֵל גּוֹי אֶחָד בָּאָרֶץ"; 'וְחֶסֶד לְאֻמִּים חַטָּאת' — כָּל צְדָקָה וָחֶסֶד שֶׁהַגּוֹיִם עוֹשִׂים חַטָּאת הוּא לָהֶם, שֶׁאֵין עוֹשִׂין אֶלָּא לְהִתְגַּדֵּל, שֶׁנֶּאֱמַר (עזרא ו, י): "דִּי לֶהֱו‍ֹן מְהַקְרְבִין נִיחוֹחִין לֶאֱלָהּ שְׁמַיָּא וּמְצַלַּיִן לְחַיֵּי מַלְכָּא וּבְנוֹהִי". וְהִנֵּה כְּפִי פֵּרוּשָׁם, מַאי דִּכְתִיב 'וְחֶסֶד לְאֻמִּים חַטָּאת' מַיְרֵי כְּנֶגֶד הַנּוֹתְנִים, דְּהַיְנוּ שֶׁהַצְּדָקָה שֶׁעוֹשִׂים הַגּוֹיִם עִם יִשְׂרָאֵל הוּא לְחַטָּאת לָהֶם, לְפִי שֶׁאֵינָם עוֹשִׂים אוֹתָהּ אֶלָּא לְהִתְגַּדֵּל. אַךְ כְּפִי דַרְכֵּנוּ אֶפְשָׁר לוֹמַר דְּהַכָּתוּב מַיְרֵי כְּנֶגֶד הַמְקַבְּלִים, וְיִתְיַשֵּׁב מַאי דִּסְמִיךְ לֵהּ 'רְצוֹן מֶלֶךְ לְעֶבֶד מַשְׂכִּיל'.
<b>וְהַכַּוָּנָה:</b> 'צְדָקָה תְּרוֹמֵם גּוֹי' — אֵלּוּ יִשְׂרָאֵל. כְּלוֹמַר, שֶׁדַּוְקָא בְּיִשְׂרָאֵל נֶחְשֶׁבֶת הַצְּדָקָה לְמִצְוָה, לְפִי שֶׁהֵם קְרוּיִים בָּנִים, וְאַף שֶׁכָּעַס הַמֶּלֶךְ עַל בְּנוֹ, מִי שֶׁבָּא וְהֶאֱכִילָהוּ וְהִשְׁקָהוּ — הַמֶּלֶךְ מְשַׁגֵּר לוֹ דוֹרוֹן. אֲבָל 'וְחֶסֶד לְאֻמִּים חַטָּאת', כְּלוֹמַר, הַחֶסֶד שֶׁנַּעֲשֶׂה עִם הַגּוֹיִם הוּא לְחַטָּאת, לְפִי שֶׁהֵם קְרוּיִים עֲבָדִים, וּ'רְצוֹן מֶלֶךְ לְעֶבֶד מַשְׂכִּיל' דַּוְקָא, וְזֶה שֶׁכָּעַס עָלָיו הַמֶּלֶךְ וְגָזַר עָלָיו שֶׁלֹּא לְהַאֲכִילוֹ וְשֶׁלֹּא לְהַשְׁקוֹתוֹ, וְהָלַךְ זֶה וֶהֶאֱכִילָהוּ וְהִשְׁקָהוּ, כְּשֶׁשָּׁמַע הַמֶּלֶךְ הוּא כּוֹעֵס עָלָיו.
<b>וּבָזֶה</b> יִתְבָּאֵר מַאי דְּאָמְרִינַן בִּשְׁמוֹת רַבָּה (פרשה טו סימן כג) וְזֶה לְשׁוֹנָם: "יִהְיוּ לְךָ לְבַדֶּךָ וְאֵין לְזָרִים אִתָּךְ" (משלי ה, יז) — הַצְּדָקָה הִיא לְיִשְׂרָאֵל, שֶׁנֶּאֱמַר (דברים כד, יג): "וּלְךָ תִּהְיֶה צְדָקָה". עַד כָּאן. וּמַהֲרַ"שׁ יָפֶה נִדְחַק בְּפֵרוּשׁ מַאֲמָר זֶה. וּלְפִי דַרְכֵּנוּ הַדְּבָרִים כִּפְשׁוּטָן, שֶׁהַצְּדָקָה הִיא לְיִשְׂרָאֵל, לְפִי שֶׁנִּקְרְאוּ בָּנִים; אֲבָל לַגּוֹיִם הִיא לְחַטָּאת, לְפִי שֶׁהֵם עֲבָדִים, וּמִי שֶׁעוֹשֶׂה צְדָקָה עִמָּהֶם הַמֶּלֶךְ כּוֹעֵס עָלָיו.
<b>וְעַל</b> פִּי זֶה יוּבַן מַאֲמַר רַבּוֹתֵינוּ זַ"ל בִּשְׁמוֹת רַבָּה (פרשה א סימן חי) וְזֶה לְשׁוֹנָם: "וְלֹא עָשׂוּ כַּאֲשֶׁר דִּבֶּר אֲלֵיהֶן מֶלֶךְ מִצְרָיִם" (שמות א, יז). 'לָהֶן' לֹא נֶאֱמַר, אֶלָּא 'אֲלֵיהֶן'. מְלַמֵּד, שֶׁתָּבַע אוֹתָן לְהִזְדַּוֵּג לָהֶם וְלֹא קִבְּלוּ מִמֶּנּוּ. "וַתְּחַיֶּיןָ אֶת הַיְלָדִים" (שם). וְכִי מֵאַחַר שֶׁלֹּא עָשׂוּ כַּאֲשֶׁר דִּבֶּר אֲלֵיהֶן, אֵין אָנוּ יוֹדְעִים שֶׁקִּיְּמוּ אֶת הַיְלָדִים?! לָמָה הֻצְרַךְ הַכָּתוּב לוֹמַר "וַתְּחַיֶּיןָ אֶת הַיְלָדִים"? יֵשׁ קֶלֶס בְּתוֹךְ קֶלֶס — לֹא דַיָּן שֶׁלֹּא קִיְּמוּ אֶת דְּבָרָיו, אֶלָּא עוֹד הוֹסִיפוּ לַעֲשׂוֹת לָהֶם טוֹבוֹת. יֵשׁ מֵהֶן שֶׁהָיוּ עֲנִיּוֹת, וְהוֹלְכוֹת הַמְיַלְּדוֹת וּמַגְבּוֹת מַיִם וּמָזוֹן וְכוּ' וְהֵן מְחַיּוֹת אֶת בְּנֵיהֶן. הוּא שֶׁכָּתוּב: "וַתְּחַיֶּיןָ אֶת הַיְלָדִים". עַד כָּאן. וְכַיּוֹצֵא בָּזֶה אִיתָא בְּפֶרֶק קַמָּא דְסוֹטָה (יא ע"ב). וּמַה שֶּׁיֵּשׁ לַעֲמֹד בָּזֶה כְּבָר נִתְבָּאֵר בְּדֶרֶךְ הָאֲתָרִים (דרוש ב), יְעֻיַּן שָׁם. אָמְנָם אַכַּתִּי נִשְׁאַר לִי לְדַקְדֵּק, דִּלְפִי דִבְרֵי רַבּוֹתֵינוּ זַ"ל צָרִיךְ לוֹמַר דְּגַם שְׁאֵלַת פַּרְעֹה שֶׁאָמַר (שמות א, יח): "מַדּוּעַ עֲשִׂיתֶן הַדָּבָר הַזֶּה וַתְּחַיֶּיןָ אֶת הַיְלָדִים", הַיְנוּ שֶׁנּוֹדַע לְפַרְעֹה מַה שֶּׁהָיוּ מְסַפְּקוֹת לָהֶם מַיִם וּמָזוֹן וְתָפַס עֲלֵיהֶן עַל כָּךְ. וְכֵן כָּתַב בְּפֵרוּשׁ מַהֲרַ"שׁ זַ"ל. וְהִנֵּה דְבָרָיו הֵם מֻכְרָחִים לְדַעַת הַמִּדְרָשׁ שֶׁהַקֻּשְׁיָא הִיא מִיִּתּוּרָא דִקְרָא, דְּהָכֵי נָמֵי בִּשְׁאֵלַת פַּרְעֹה אִיכָּא יִתּוּרָא, דִּכְתִיב: "מַדּוּעַ עֲשִׂיתֶן הַדָּבָר הַזֶּה וַתְּחַיֶּיןָ אֶת הַיְלָדִים". וּבִפְרָט לִסְבָרַת רַשִׁ"י בַּגְּמָרָא, שֶׁכָּתַב שֶׁדְּרָשַׁת הַגְּמָרָא הִיא מִדְּלָא כְּתִיב 'וְלֹא הֵמִיתוּ', דְּוַדַּאי שֶׁקֻּשְׁיָא זוֹ שָׁיְכָא נָמֵי גַבֵּי שְׁאֵלַת פַּרְעֹה, דֲּהֲוָה לֵהּ לְמֵימַר 'וְלֹא הֲמִתֶּן אֶת הַיְלָדִים', וְאָמַר 'וַתְּחַיֶּיןָ', מַשְׁמַע שֶׁנּוֹדַע לוֹ מַה שֶּׁהָיוּ מְסַפְּקוֹת לָהֶם מַיִם וּמָזוֹן. וּלְפִי זֶה יֵשׁ לִתְמֹהַּ בָּזֶה, דְּאִם כֵּן מַה תְּשׁוּבָה הֵשִׁיבוּ הַמְיַלְּדוֹת בְּאָמְרָם (שם שם, יט): "כִּי לֹא כַנָּשִׁים" וְגוֹמֵר. וּתְמֵהַנִי מִמַּהֲרַ"שׁ יָפֶה אֵיךְ לֹא נִרְגַּשׁ מִזֶּה.
<b>וְנִרְאֶה</b> דְּיָבוֹא לִכְלַל יִשּׁוּב עִם מַאי דְּאָמְרִינַן בְּפֶרֶק קַמָּא דְמַסֶּכֶת סוֹטָה (יא ע"ב) וְזֶה לְשׁוֹנָם: "בְּיַלֶּדְכֶן אֶת הָעִבְרִיּוֹת וּרְאִיתֶן עַל הָאָבְנָיִם" (שמות א, טז). מַאי 'אָבְנָיִם'? אָמַר רַבִּי חָנִין: סִימָן גָּדוֹל מָסַר לָהֶן, אָמַר לָהֶן: בְּשָׁעָה שֶׁכּוֹרַעַת לֵילֵד יַרְכוֹתֶיהָ מִצְטַנְּנוֹת כַּאֲבָנִים. עַד כָּאן. וּפֵרֵשׁ רַשִׁ"י: סִימָן גָּדוֹל — שֶׁלֹּא תִּטְּלֶנּוּ הָאֵם וְתַחְבִּיאֶנּוּ וְתֹאמַר נֵפֶל הָיָה; זֶה לָכֶם הַסִּימָן שֶׁל לֵדָה, תִּטְּלוּהוּ וְתַהַרְגוּהוּ. עַד כָּאן. וּמַהֲרַ"שׁ יָפֶה בִּשְׁמוֹת רַבָּה (פרשה א סימן יז) הֵבִיא דִבְרֵי רַשִׁ"י הַלָּלוּ, וְכָתַב וְזֶה לְשׁוֹנוֹ: וְלִבִּי מְהַסֵּס בְּפֵרוּשׁוֹ, כִּי הַמְיַלֶּדֶת עוֹמֶדֶת עַל הָאִשָּׁה עַד לִדְתָּהּ, וּמַה פַּחַד שֶׁתִּטְּלֶנּוּ הָאֵם וְתַחְבִּיאֶנּוּ. וְלִי הָיָה נִרְאֶה שֶׁכָּךְ פֵּרוּשׁוֹ, שֶׁמִּצְוַת פַּרְעֹה לַהֲמִיתָם קֹדֶם צֵאתָם לַחוּץ לְהַסְתִּיר הַדָּבָר כֹּל שֶׁאֶפְשָׁר, שֶׁתַּחְשֹׁב הָאֵם שֶׁמֵּת בְּבִטְנָהּ. וְלָכֵן אָמְרוּ (סוטה שם): "אִם בֵּן הוּא וַהֲמִתֶּן אֹתוֹ" (שמות שם) — אָמַר רַבִּי חֲנִינָא: סִימָן גָּדוֹל מָסַר לָהֶן: בֵּן פָּנָיו לְמַטָּה, בַּת פָּנֶיהָ לְמַעְלָה. כִּי קֹדֶם יְצִיאָתָם לַחוּץ, שֶׁעֲדַיִן לֹא נִרְאֶה זַכְרוּתָם, הָיָה מְצַוֶּה לְהָרְגָם. וְזֶה כְּשֶׁהַוָּלָד עוֹמֵד לָצֵאת חוּץ, כְּשֶׁנִּפְתַּח הַקֶּבֶר, שֶׁהַמְיַלֶּדֶת מְסַיַּעַת בְּהוֹצָאָתוֹ, תַּכְנִיס יָדָהּ וְתַחְנְקֵהוּ. עַד כָּאן.
<b>וְהִנֵּה</b> מַה שֶּׁכָּתַב הָרַב שֶׁמִּצְוַת פַּרְעֹה הָיְתָה לַהֲמִיתָם קֹדֶם צֵאתָם לַאֲוִיר הָעוֹלָם, הֵם דְּבָרִים רְאוּיִים אֵלָיו. אַךְ בְּטַעְמָא דְמִלְתָא נִרְאֶה לִי, דְּהַיְנוּ מִשּׁוּם דְּיִשְׂרָאֵל אֵינָם מֻזְהָרִים עַל הָעֻבָּרִים, וְאֵינָם חַיָּבִים אֶלָּא אַחַר שֶׁיָּצָא לַאֲוִיר הָעוֹלָם וְיָדְעִינַן שֶׁכָּלוּ לוֹ חֳדָשָׁיו. וְהִנֵּה פָּחַד פַּרְעֹה אוּלַי לֹא יִשְׁמְעוּ אֵלָיו בִּשְׁפִיכַת דָּמִים, וּלְפִיכָךְ נָתַן לָהֶם עֵצָה לַהֲמִיתָם קֹדֶם צֵאתָם לַאֲוִיר הָעוֹלָם, כְּדֵי שֶׁלֹּא יֵחָשֵׁב לִשְׁפִיכַת דָּמִים בָּזֶה יְקַיְּמוּ דְבָרָיו, וְנָתַן לָהֶם סִימָן עַל זֶה. וְאַף שֶׁבְּנֵי נֹחַ מֻזְהָרִין עַל הָעֻבָּרִים, וְכִדְאָמְרִינַן בְּפֶרֶק אַרְבַּע מִיתוֹת (סנהדרין נז ע"ב): מִשֻּׁם רַבִּי יִשְׁמָעֵאל אָמְרוּ: אַף עַל הָעֻבָּרִים, דִּכְתִיב (בראשית ט, ו): "שֹׁפֵךְ דַּם הָאָדָם בָּאָדָם" וְגוֹמֵר. אֵיזֶהוּ אָדָם שֶׁהוּא בְּאָדָם? הֱוֵי אוֹמֵר: זֶה עֻבָּר שֶׁבִּמְעֵי אִמּוֹ. וְכֵן פָּסַק הָרַ"ם (פ"ט מהלכות מלכים דין ד). מִכָּל מָקוֹם הַדָּבָר יָדוּעַ, שֶׁנֶּחְלְקוּ אֲבוֹת הָעוֹלָם אִם יִשְׂרָאֵל קֹדֶם מַתַּן תּוֹרָה יָצְאוּ מִכְּלַל בְּנֵי נֹחַ לְגַמְרֵי. דְּהָרַמְבַּ"ן סְבִירָא לֵהּ דְּמִימֵי אַבְרָהָם יָצְאוּ מִכְּלַל בְּנֵי נֹחַ, וּכְמוֹ שֶׁאָמְרוּ בַּגְּמָרָא (קידושין יח ע"א) גַבֵּי עֵשָׂו: וְדִלְמָא יִשְׂרָאֵל מוּמָר שָׁנֵי? וְכֵן הוּא דַעַת מַהֲרַ"שׁ יָפֶה. אַךְ רַבָּנֵי צָרְפַת וְהָרְאֵ"ם סְבִירָא לְהוּ דְּעַד מַתַּן תּוֹרָה לֹא יָצְאוּ מִכְּלַל בְּנֵי נֹחַ, וּמַה שֶּׁהָיוּ מְקַיְּמִים כָּל הַתּוֹרָה הַיְנוּ דַוְקָא לְהַחְמִיר וְלֹא לְהָקֵל, כְּמוֹ שֶׁכְּבָר נִתְבָּאֵר כָּל זֶה בַּאֲרִיכוּת לְעֵיל בְּדֶרֶךְ הָאֲתָרִים (דרוש א), יְעֻיַּן שָׁם. וְהִנֵּה פַּרְעֹה הָיָה סָבוּר דְּקֹדֶם מַתַּן תּוֹרָה יָצְאוּ מִכְּלַל בְּנֵי נֹחַ וְיֵשׁ לָהֶם דִּין יִשְׂרָאֵל מַמָּשׁ וַאֲפִלּוּ לְהָקֵל, וּמִשּׁוּם הָכֵי צִוָּה לַהֲרֹג אֶת הַיְלָדִים קֹדֶם צֵאתָם לַאֲוִיר הָעוֹלָם, דְּבָזֶה לֹא הָיוּ מֻזְהָרוֹת הַמְיַלְּדוֹת.
<b>וּבָזֶה</b> נָבוֹא לְכַוָּנַת הַמַּאֲמָר. שֶׁפַּרְעֹה שָׁאַל לָהֶן: מַדּוּעַ עֲשִׂיתֶן הַדָּבָר הַזֶּה שֶׁלֹּא הֲמִתֶּן אֶת הַיְּלָדִים קֹדֶם צֵאתָם לַאֲוִיר הָעוֹלָם, מֵאַחַר שֶׁאֵינְכֶן מֻזְהָרוֹת עַל הָעֻבָּרִים, שֶׁכְּבָר יְצָאתֶן מִכְּלַל בְּנֵי נֹחַ לְגַמְרֵי. וְכִי תֹּאמְרוּ שֶׁאַתֶּן סְבוּרוֹת כִּסְבָרַת הַחוֹלְקִים, דִּסְבִירָא לְהוּ דְּקֹדֶם מַתַּן תּוֹרָה לֹא יָצְאוּ מִכְּלַל בְּנֵי נֹחַ כִּי אִם לְהַחְמִיר וְלֹא לְהָקֵל, וְכֵיוָן שֶׁבְּנֵי נֹחַ מֻזְהָרִים עַל הָעֻבָּרִים גַּם אַתֶּן מֻזְהָרוֹת עַל הָעֻבָּרִים, אִם כֵּן אֵפוֹא לָמָה הֱיִיתֶן מְסַיְּעוֹת לְהַחֲיוֹתָם בַּמֶּה שֶׁהֱיִיתֶן מְסַפְּקוֹת לָהֶם מַיִם וּמָזוֹן? וַהֲלוֹא כְּפִי דִבְרֵיכֶן שֶׁלֹּא יְצָאתֶן מִכְּלַל בְּנֵי נֹחַ, אֵין אַתֶּם נִקְרָאִים בָּנִים כִּי אִם עֲבָדִים, וְהַצְּדָקָה לֹא נִתְּנָה אֶלָּא לְיִשְׂרָאֵל שֶׁנִּקְרָאִים בָּנִים; אַךְ אִם נִקְרָאִים עֲבָדִים — אִסּוּרָא נָמֵי אִיכָּא, וּכְמוֹ שֶׁאָמַר טוֹרְנוֹסְרוֹפוֹס: זוֹ הִיא שֶׁמְּחַיַּבְתָּם. נִמְצָא שֶׁקֻּשְׁיַת פַּרְעֹה הִיא קֻשְׁיָא עֲצוּמָה מִלֹּא יִמָּנַע: דְּאִי סְבִירָא לְהוּ לַמְיַלְּדוֹת דְּיָצְאוּ מִכְּלַל בְּנֵי נֹחַ לְגַמְרֵי — לָמָּה לֹא הֵמִיתוּ אֶת הַיְלָדִים קֹדֶם צֵאתָם לַאֲוִיר הָעוֹלָם, מֵאַחַר דְּיִשְׂרָאֵל אֵינָם מֻזְהָרִים עַל הָעֻבָּרִים; וְאִי סְבִירָא לְהוּ דְּלֹא יָצְאוּ מִכְּלַל בְּנֵי נֹחַ, וּמִשּׁוּם הָכֵי לֹא הֵמִיתוּ אֶת הַיְלָדִים אֲפִלּוּ קֹדֶם צֵאתָם לַאֲוִיר הָעוֹלָם מִשּׁוּם דִּבְנֵי נֹחַ מֻזְהָרִים עַל הָעֻבָּרִים — אִם כֵּן לָמָה הֱיִיתֶן מְסַפְּקוֹת לָהֶם מַיִם וּמָזוֹן, שֶׁהֲרֵי בְּנֵי נֹחַ אֵינָן נִקְרָאִין בָּנִים אֶלָּא עֲבָדִים.
<b>לָזֶה</b> הֵשִׁיבוּ הַמְיַלְּדוֹת: "כִּי לֹא כַנָּשִׁים" וְגוֹמֵר. כְּלוֹמַר, מַה שֶּׁלֹּא הֵמִיתוּ אֶת הַיְלָדִים קֹדֶם צֵאתָם לַאֲוִיר הָעוֹלָם — אֵין הַטַּעַם מִשּׁוּם דְּאִית לְהוּ דְּלֹא יָצְאוּ מִכְּלַל בְּנֵי נֹחַ, אֶלָּא הַיְנוּ מִשּׁוּם "כִּי לֹא כַנָּשִׁים הַמִּצְרִיֹּת הָעִבְרִיֹּת" וְגוֹמֵר. וְאִם כֵּן לֵיכָּא קֻשְׁיָא כְּלָל, דִּלְעוֹלָם סְבִירָא לְהוּ לַמְיַלְּדוֹת דְּיָצְאוּ מִכְּלַל בְּנֵי נֹחַ לְגַמְרֵי, וּמִשּׁוּם הָכֵי הָיוּ מְסַפְּקוֹת לָהֶם מַיִם וּמָזוֹן מִשּׁוּם דְּנִקְרְאוּ בָּנִים וְאִיכָּא בְּהוּ מִצְוָה בַּעֲשִׂיַּת הַצְּדָקָה; וּמַה שֶּׁלֹּא הֵמִיתוּ אֶת הַיְלָדִים קֹדֶם צֵאתָם לָעוֹלָם הוּא מִטַּעְמָא אַחֲרִינָא: "כִּי לֹא כַנָּשִׁים" וְגוֹמֵר. בְּאֹפֶן שֶׁבִּתְשׁוּבָה זוֹ הֵשִׁיבוּ לִשְׁתֵּי הַשְּׁאֵלוֹת.
<b>וּבָזֶה</b> יִתְבָּאֲרוּ קְצָת פְּסוּקִים בְּפָרָשַׁת וַיֵּרָא (בראשית יח, יז-יט), הֵם הַמְדַבְּרִים: "וַייָ אָמָר, הַמְכַסֶּה אֲנִי מֵאַבְרָהָם אֲשֶׁר אֲנִי עֹשֶׂה. וְאַבְרָהָם הָיוֹ יִהְיֶה לְגוֹי גָּדוֹל וְעָצוּם, וְנִבְרְכוּ בוֹ כֹּל גּוֹיֵי הָאָרֶץ. כִּי יְדַעְתִּיו לְמַעַן אֲשֶׁר יְצַוֶּה אֶת בָּנָיו וְאֶת בֵּיתוֹ אַחֲרָיו וְשָׁמְרוּ דֶּרֶךְ יְיָ לַעֲשׂוֹת צְדָקָה וּמִשְׁפָּט" וְגוֹמֵר. וְיֵשׁ לְדַקְדֵּק בְּהוּ טוּבָא. חֲדָא, בְּמַאי דְּקָאָמַר "הַמְכַסֶּה אֲנִי מֵאַבְרָהָם", וְקָאָמַר דְּזֶה לֹא יִתָּכֵן מִשּׁוּם דְּ"אַבְרָהָם הָיוֹ יִהְיֶה", דְּאֵיךְ תָּלוּי זֶה בָּזֶה? וְרַבּוֹתֵינוּ זַ"ל (ב"ר פרשה מט סימן א) נִתְעוֹרְרוּ בָּזֶה וְאָמְרוּ, שֶׁאֵינוֹ נְתִינַת טַעַם לְ"הַמְכַסֶּה אֲנִי מֵאַבְרָהָם", אֶלָּא מִשּׁוּם דִּכְתִיב (משלי י, ז): "זֵכֶר צַדִּיק לִבְרָכָה", אָמַר הַקָּדוֹשׁ בָּרוּךְ הוּא: הִזְכַּרְתִּי אֶת הַצַּדִּיק וְאֵינִי מְבָרְכוֹ?! "וְאַבְרָהָם הָיוֹ יִהְיֶה לְגוֹי גָּדוֹל". וְהֵבִיא רַשִׁ"י אַגָּדָה זוֹ בְּפֵרוּשׁוֹ. עוֹד יֵשׁ לְדַקְדֵּק בַּמֶּה שֶׁסִּיֵּם "וְנִבְרְכוּ בוֹ כֹּל גּוֹיֵי הָאָרֶץ", דְּמָה עִנְיַן זֶה לְכָאן? דְּבִשְׁלָמָא "וְאַבְרָהָם הָיוֹ יִהְיֶה לְגוֹי גָּדוֹל" הִיא בְּרָכָה לְאַבְרָהָם בְּעַצְמוֹ, אֲבָל מַה שֶּׁיִּתְבָּרְכוּ בּוֹ כֹּל גּוֹיֵי הָאָרֶץ מַאי שְׁיָטֵהּ הָכָא? וְתוּ, בְּמַאי דְּקָאָמַר "כִּי יְדַעְתִּיו לְמַעַן אֲשֶׁר יְצַוֶּה וְגוֹ' וְשָׁמְרוּ דֶּרֶךְ יְיָ לַעֲשׂוֹת צְדָקָה", דְּנִרְאֶה שֶׁהוּא נְתִינַת טַעַם לְמַה שֶּׁאָמַר "וְאַבְרָהָם הָיוֹ יִהְיֶה לְגוֹי גָּדוֹל", כְּלוֹמַר, לָמָה אֲנִי מְבָרְכוֹ שֶׁיִּהְיֶה לְגוֹי גָּדוֹל — לְפִי שֶׁיֵּשׁ בּוֹ מַעֲלָה זוֹ שֶׁעוֹשֶׂה צְדָקָה וּמִשְׁפָּט, דִּלְמַאי אִצְטְרִיךְ לָזֶה? דִּפְשִׁיטָא שֶׁהַקָּדוֹשׁ בָּרוּךְ הוּא נוֹתֵן שָׂכָר טוֹב לַהוֹלְכִים בִּדְרָכָיו וּלְשׁוֹמְרֵי מִצְו‍ֹתָיו. וְתוּ, וְכִי זוֹ בִּלְבַד עָשָׂה אַבְרָהָם?! וַהֲלוֹא נִתְנַסָּה בְּכַמָּה נִסְיוֹנוֹת וְלֹא הִרְהֵר אַחֲרָיו! וְאִם כֵּן, לָמָּה נָקַט מַעֲלָה זוֹ שֶׁל צְדָקָה טְפֵי מִכַּמָּה מַעֲלוֹת טוֹבוֹת שֶׁהָיוּ בְּאַבְרָהָם?
<b>וְהִנֵּה</b> בְּטַעַם הַתֵּמַהּ שֶׁתָּמַהּ הַשֵּׁם וְאָמַר: "הַמְכַסֶּה אֲנִי מְאַבְרָהָם", אָמְרוּ בַּמִּדְרָשׁ: אָמַר הַקָּדוֹשׁ בָּרוּךְ הוּא: אֲנִי נָתַתִּי לוֹ אֶת הָאָרֶץ, שֶׁנֶּאֱמַר (בראשית יז, ח): "וְנָתַתִּי לְךָ וּלְזַרְעֲךָ אַחֲרֶיךָ אֵת אֶרֶץ מְגֻרֶיךָ אֵת כָּל אֶרֶץ כְּנַעַן" וְגוֹמֵר; כְּרַכִּים הַלָּלוּ שֶׁלּוֹ הֵם, שֶׁנֶּאֱמַר (שם י, יט): "גְּבוּל הַכְּנַעֲנִי מִצִּידֹן בֹּאֲכָה סְדֹמָה וַעֲמֹרָה", וְלֹא אוֹדִיעַ לוֹ מַה שֶּׁאֲנִי עוֹשֶׂה בִּסְדֹם?! עַד כָּאן. וְהִנֵּה כָּל זֶה הוּא אִי אָמְרִינַן דְּאַבְרָהָם זָכָה בְּאֶרֶץ יִשְׂרָאֵל מֵאוֹתָהּ שָׁעָה, וּכְדִכְתִיב (שם יג, טו): "כִּי אֶת כָּל הָאָרֶץ אֲשֶׁר אַתָּה רֹאֶה לְךָ אֶתְּנֶנָּה וּלְזַרְעֲךָ עַד עוֹלָם", וְכֵיוָן שֶׁזָּכָה בָּהּ אַבְרָהָם הֻצְרַךְ הַשֵּׁם לְהַגִּיד לוֹ מַה שֶּׁהָיָה רוֹצֶה לַעֲשׂוֹת בִּסְדֹם, לְפִי שֶׁאֵינוֹ מֵהָרָאוּי שֶׁיִּטְּלֶנָּה מִמֶּנּוּ בִּלְתִּי יְדִיעָתוֹ. אַךְ אִי אָמְרִינַן שֶׁלֹּא זָכָה בָּהּ אַבְרָהָם מֵעַכְשָׁו כִּי אִם לְאַחַר דּוֹר רְבִיעִי, וּכְדִכְתִיב (שם טו, טז): "וְדוֹר רְבִיעִי יָשׁוּבוּ הֵנָּה", וְאִם כֵּן לֹא נִתְּנָה לוֹ הָאָרֶץ בְּמַתָּנָה כִּי אִם לְאַחַר זְמַן, וְאִם כֵּן לֹא הָיָה צָרִיךְ הַשֵּׁם לְהוֹדִיעַ לְאַבְרָהָם מַה שֶּׁהָיָה רוֹצֶה לַעֲשׂוֹת בִּסְדֹם, לְפִי שֶׁלֹּא נָתַן לוֹ אֶלָּא מַה שֶּׁיִּמָּצֵא מֵאֶרֶץ כְּנַעַן בְּאוֹתוֹ זְמַן שֶׁל דּוֹר רְבִיעִי. וָעוֹד, דְּהָא קַיְמָא לָן (רמב"ם הלכות מכירה פ"ה ה"ט), דְּהַמּוֹכֵר אוֹ הַנּוֹתֵן לַחֲבֵרוֹ קַרְקַע לְאַחַר זְמַן, כֹּל שֶׁלֹּא זָכָה בָּהּ מֵעַכְשָׁו — שְׁנֵיהֶם יְכוֹלִים לַחֲזֹר בָּהֶם. וּגְדוֹלָה מִזּוֹ כָּתַב הָרַ"ן בְּשֵׁם הָרַשְׁבָּ"א בִּנְדָרִים (ל ע"א), דַּאֲפִלּוּ בְּקָדְשֵׁי גָבוֹהַּ, הָאוֹמֵר שׁוֹר זֶה עוֹלָה לְאַחַר שְׁלשִׁים יוֹם — יָכוֹל לַחֲזֹר בּוֹ; דְּאַף עַל גַּב דַּאֲמִירָה לַגָּבוֹהַּ כִּמְסִירָה לְהֶדְיוֹט, מִכָּל מָקוֹם גַּבֵּי הֶדְיוֹט נָמֵי, כֹּל שֶׁאָמַר קְנֵי לְאַחַר שְׁלשִׁים יוֹם, אַף שֶׁמְּסָרָהּ לוֹ — יָכוֹל לַחֲזֹר בּוֹ. וְהִנֵּה אֲמִתּוּתָן שֶׁל דְּבָרִים הוּא שֶׁאַבְרָהָם זָכָה בָּאָרֶץ מֵאוֹתָהּ שָׁעָה, כְּמוֹ שֶׁיִּתְבָּאֵר לְךָ בְּלֶכְתְּךָ בְּדֶרֶךְ הַקֹּדֶשׁ (דרוש ט), שֶׁהִכְרַחְתִּי מִכַּמָּה מְקוֹמוֹת שֶׁזָּכָה אַבְרָהָם בְּאֶרֶץ יִשְׂרָאֵל מִיָּד שֶׁנִּתְּנָה לוֹ, כְּמוֹ שֶׁיְּעֻיַּן שָׁם.
<b>וּבְפֶרֶק</b> חֶזְקַת הַבָּתִּים (ב"ב לה ע"ב) אָמְרִינַן: אָמַר רַב יְהוּדָה אָמַר רַב: יִשְׂרָאֵל הַבָּא מֵחֲמַת גּוֹי — הֲרֵי הוּא כְּגוֹי: מַה גּוֹי אֵין לוֹ חֲזָקָה, אַף יִשְׂרָאֵל הַבָּא מֵחֲמַת גּוֹי אֵין לוֹ חֲזָקָה. וְהָרַמְבַּ"ם מְפָרֵשׁ הַאי מֵימְרָא לְעִנְיַן קִנְיָן דִּלְאַלְתַּר, וּמִשּׁוּם הָכֵי פָּסַק בְּפֶרֶק רִאשׁוֹן מֵהִלְכוֹת מְכִירָה (דין יז) שֶׁהַגּוֹי אֵינוֹ קוֹנֶה בַּחֲזָקָה, וְכֵן כָּתַב בְּפֶרֶק רִאשׁוֹן מֵהִלְכוֹת זְכִיָּה (דין יד), יְעֻיַּן שָׁם. וּלְפִי זֶה, אִי אָמְרִינַן דְּאַבְרָהָם לֹא יָצָא מִכְּלַל בְּנֵי נֹחַ, אִם כֵּן לֹא זָכָה בָּאָרֶץ, שֶׁהֲרֵי בְּנֵי נֹחַ אֵינָם קוֹנִים בַּחֲזָקָה, וְכֵיוָן שֶׁלֹּא זָכָה בָּהּ לֹא הָיָה צָרִיךְ הַשֵּׁם לְהוֹדִיעוֹ שֶׁהָיָה רוֹצֶה לַהֲפֹךְ אֶת סְדֹם. אַךְ אִם נֹאמַר דְּיָצָא מִכְּלַל בְּנֵי נֹחַ — אָז קָנָה בַּחֲזָקָה, כְּדִין יִשְׂרָאֵל שֶׁקּוֹנֶה בַּחֲזָקָה, וְאִם כֵּן הֻצְרַךְ הַשֵּׁם לְהוֹדִיעַ לְאַבְרָהָם מַה שֶּׁהָיָה רוֹצֶה לַעֲשׂוֹת בִּסְדֹם, דְּהַיְנוּ לְהָפְכָהּ, מֵאַחַר שֶׁכְּבָר זָכָה בָּהּ אַבְרָהָם.
<b>עוֹד</b> נַקְדִּים מַה שֶּׁכָּתַבְנוּ בְּדֶרֶךְ הָאֲתָרִים (דרוש ב), דְּמַה שֶּׁהָיָה אַבְרָהָם מִתְיָרֵא מֵהַמַּזָּל וְאָמַר: נִסְתַּכַּלְתִּי בְּאִצְטַגְנִינוּת שֶׁלִּי וְאֵינִי רָאוּי לְהוֹלִיד בֵּן, וְהֵשִׁיב לוֹ הַשֵּׁם: צֵא מֵאִצְטַגְנִינוּת שֶׁלְּךָ, הוּא לְפִי שֶׁיִּשְׂרָאֵל אֵינָם תַּחַת הַמַּזָּל, אַךְ בְּנֵי נֹחַ הֵם תַּחַת הַמַּזָּל, וְאַבְרָהָם הָיָה סָבוּר שֶׁלֹּא יָצָא מִכְּלַל בְּנֵי נֹחַ, וְאִם כֵּן הוּא תַּחַת הַמַּזָּל, וְהֵשִׁיב לוֹ: צֵא מֵהַמַּזָּל, לְפִי שֶׁאֵין מַזָּל לְיִשְׂרָאֵל, וְאַתָּה יָצָאתָ מִכְּלַל בְּנֵי נֹחַ.
<b>עוֹד</b> נִתְבָּאֵר בַּדְּרוּשׁ הַנִּזְכָּר, דְּמִדְּקָאָמַר לֵהּ הַקָּדוֹשׁ בָּרוּךְ הוּא "וְנִבְרְכוּ בְךָ" (בראשית יב, ג), מֻכְרָחִים אָנוּ לוֹמַר שֶׁנִּמְחֲלוּ לוֹ לְאַבְרָהָם כָּל עֲו‍ֹנוֹתָיו שֶׁחָטָא קֹדֶם שֶׁנִּתְגַּיֵּר, וַאֲפִלּוּ מִדִּינֵי אָדָם פָּטוּר. וְאִם כֵּן, עַל כָּרְחִין לוֹמַר שֶׁיָּצָא מִכְּלַל בְּנֵי נֹחַ לְגַמְרֵי, וּמִשּׁוּם הָכֵי פָּטוּר מִדִּינֵי אָדָם, שֶׁהֲרֵי נִשְׁתַּנָּה דִינוֹ. דְּאִי לֹא יָצָא מִכְּלַל בְּנֵי נֹחַ, הֲרֵי הוּא חַיָּב בְּדִינֵי אָדָם, שֶׁהֲרֵי לֹא נִשְׁתַּנָּה דִינוֹ; וְכָל מִי שֶׁחַיָּב בְּדִינֵי אָדָם, אַף שֶׁפָּטוּר בְּדִינֵי שָׁמַיִם — אֵין מֵיטִיבִין לַאֲחֵרִים בִּשְׁבִילוֹ, כְּמוֹ שֶׁיְּעֻיַּן שָׁם בְּאֹרֶךְ.
<b>וּבָזֶה</b> נָבוֹא לְכַוָּנַת הַפְּסוּקִים. שֶׁהַשֵּׁם אָמַר: "הַמְכַסֶּה אֲנִי מֵאַבְרָהָם אֲשֶׁר אֲנִי עֹשֶׂה", וַהֲלוֹא כְּבָר זָכָה אַבְרָהָם בְּכָל הָאֲרָצוֹת הָאֵל בַּחֲזָקָה שֶׁהֶחֱזִיק, שֶׁהָלַךְ בָּהּ לְאָרְכָּהּ וּלְרָחְבָּהּ, וְאִם כֵּן צָרִיךְ אֲנִי לִמָּלֵךְ עִמּוֹ בָּזֶה שֶׁאֲנִי רוֹצֶה לַהֲפֹךְ אֶת הֶעָרִים הַלָּלוּ. וְכִי תֵּימָא: מְנָלַן שֶׁזָּכָה בֶּעָרִים הַלָּלוּ? אֵימָא דְאַבְרָהָם לֹא יָצָא מִכְּלַל בְּנֵי נֹחַ, וּבְנֵי נֹחַ אֵינָם קוֹנִים בַּחֲזָקָה, וְכֵיוָן שֶׁלֹּא זָכָה בָּהּ אַבְרָהָם אֵין צֹרֶךְ לְהוֹדִיעַ לְאַבְרָהָם הֲפִיכַת הֶעָרִים הַלָּלוּ. לָזֶה אָמַר דְּזֶה אֵינוֹ. חֲדָא, דְּ"אַבְרָהָם הָיוֹ יִהְיֶה לְגוֹי גָּדוֹל", וְאִם אִיתָא דְלֹא יָצָא מִכְּלַל בְּנֵי נֹחַ — אֵיךְ יִתָּכֵן שֶׁאַבְרָהָם יִהְיֶה לְגוֹי גָּדוֹל? וַהֲלוֹא בְּנֵי נֹחַ הֵם תַּחַת הַמַּזָּל, וְאֵין הַשֵּׁם מְשַׁדֵּד הַמַּזָּל בִּשְׁבִיל בְּנֵי נֹחַ. אֶלָּא עַל כָּרְחִין לוֹמַר דְּאַבְרָהָם יָצָא מִכְּלַל בְּנֵי נֹחַ. וְזֹאת שֵׁנִית, שֶׁאָמַרְתִּי לוֹ: "וְנִבְרְכוּ בְךָ" וְגוֹמֵר — שֶׁאֲנִי מֵיטִיב לַאֲחֵרִים בִּשְׁבִילוֹ, וְגַם זֶה הוּא הוֹכָחָה שֶׁיָּצָא מִכְּלַל בְּנֵי נֹחַ לְגַמְרֵי. דְּאִי אִיתָא דְלֹא יָצָא מִכְּלַל בְּנֵי נֹחַ, אִם כֵּן הֲרֵי הָיָה חַיָּב אַבְרָהָם בְּדִינֵי אָדָם מִמַּה שֶּׁחָטָא קֹדֶם שֶׁנִּתְגַּיֵּר, שֶׁהֲרֵי לֹא נִשְׁתַּנָּה לֹא דִינוֹ וְלֹא מִיתָתוֹ; וְכֹל שֶׁחַיָּב בְּדִינֵי אָדָם, אַף שֶׁפָּטוּר בְּדִינֵי שָׁמַיִם, אֵין הַשֵּׁם מֵיטִיב לַאֲחֵרִים בִּשְׁבִילוֹ. וְאִם כֵּן, כֵּיוָן דִּ"וְנִבְרְכוּ בוֹ כֹּל גּוֹיֵי הָאָרֶץ", עַל כָּרְחִין לוֹמַר דְּיָצָא אַבְרָהָם מִכְּלַל בְּנֵי נֹחַ, וְאִם כֵּן מֻכְרָח אֲנִי לְהוֹדִיעַ לְאַבְרָהָם הֲפִיכַת סְדֹם, שֶׁהֲרֵי כְּבָר זָכָה אַבְרָהָם בָּאֲרָצוֹת הַלָּלוּ בַּחֲזָקָה שֶׁהֶחֱזִיק בָּהֶם.
<b>וְכִי</b> תֹּאמַר: אַעִקָּרָא דְדִינָא פִּרְכָא, דְּלָמָּה קֹדֶם מַתַּן תּוֹרָה הוֹצֵאתָ אֶת אַבְרָהָם מִכְּלַל בְּנֵי נֹחַ עַד שֶׁשִּׁנִּיתָ אֶת הַמַּזָּל בַּעֲבוּרוֹ, וְגַם שֶׁאַתָּה מֵיטִיב לַאֲחֵרִים בִּשְׁבִילוֹ, שֶׁהֵם הוֹרָאוֹת שֶׁיָּצָא מִכְּלַל בְּנֵי נֹחַ? הָיָה לְךָ לְהַנִּיחוֹ בְּדִין בְּנֵי נֹחַ, וִיקַיֵּם הַתּוֹרָה לְחֻמְרָא בְּעָלְמָא, וְלֹא יֵצֵא מִכְּלַל בְּנֵי נֹחַ. לָזֶה הֵשִׁיב הַשֵּׁם, כִּי תַּבְלִין מָצָאתִי בְּאַבְרָהָם לְהוֹצִיאוֹ מִכְּלַל בְּנֵי נֹחַ, וְשִׁלַּמְתִּי לוֹ מִדָּה כְּנֶגֶד מִדָּה, וָהוּא: "כִּי יְדַעְתִּיו לְמַעַן אֲשֶׁר יְצַוֶּה וְגוֹ' וְשָׁמְרוּ דֶּרֶךְ יְיָ לַעֲשׂוֹת צְדָקָה", וְאִם כֵּן מֻכְרָחִים אָנוּ לוֹמַר דְּאַבְרָהָם בִּצְדָקָה זוֹ שֶׁהָיָה זָהִיר בָּהּ הַרְבֵּה וּמְצַוֶּה לְבָנָיו אַחֲרָיו לַעֲשׂוֹתָהּ, גִּלָּה בְּדַעְתּוֹ שֶׁכָּל מִי שֶׁמִּתְגַּיֵּר אַף קֹדֶם מַתַּן תּוֹרָה יָצָא מִכְּלַל בְּנֵי נֹחַ לְגַמְרֵי וְנִקְרָאִים בָּנִים, וּמִשּׁוּם הָכֵי עוֹשֶׂה צְדָקָה עִמָּהֶם. דְּאִי לָא תֵּימָא הָכֵי, אֶלָּא דְלֹא יָצְאוּ מִכְּלַל בְּנֵי נֹחַ, אִם כֵּן אֵין נִקְרָאִים בָּנִים אֶלָּא עֲבָדִים, וְאִם כֵּן זוֹ הִיא שֶׁמְּחַיַּבְתָּם לְגֵיהִנָּם, וְכִסְבָרַת טוֹרְנוֹסְרוֹפוֹס. וְכֵיוָן שֶׁהוּא סָבוּר דְּכָל מִי שֶׁמִּתְגַּיֵּר יָצָא מִכְּלַל בְּנֵי נֹחַ, גַּם אֲנִי שִׁלַּמְתִּי לוֹ מִדָּה כְּנֶגֶד מִדָּה וְהוֹצֵאתִי אוֹתוֹ מִכְּלַל בְּנֵי נֹחַ, וְשִׁדַּדְתִּי מַעַרְכוֹת הַשָּׁמַיִם בִּשְׁבִילוֹ: "וְאַבְרָהָם הָיוֹ יִהְיֶה לְגוֹי גָּדוֹל", וְכֵן "וְנִבְרְכוּ בוֹ כֹּל גּוֹיֵי הָאָרֶץ", שֶׁהֵם שְׁתֵּי הוֹרָאוֹת שֶׁיָּצָא מִכְּלַל בְּנֵי נֹחַ לְגַמְרֵי. וְכֵיוָן שֶׁכֵּן, כְּבָר זָכָה בָּאֲרָצוֹת הַלָּלוּ בַּחֲזָקָה שֶׁהֶחֱזִיק בָּהֶן בַּהֲלִיכָה לְאָרְכָּהּ וּלְרָחְבָּהּ, וְאִם כֵּן מֻכְרָח אֲנִי לְהוֹדִיעַ לְאַבְרָהָם הֲפִיכַת הֶעָרִים הַלָּלוּ, מֵאַחַר שֶׁכְּבָר זָכָה בָּהֶם, וּכְדִכְתַבְנָא.
<b>וְעַל</b> פִּי זֶה יֵשׁ לְיַשֵּׁב סֵדֶר הַפְּסוּקִים פָּרָשַׁת לֶךְ לְךָ (בראשית יג, יד-יז): "וַייָ אָמַר אֶל אַבְרָם וְגוֹ' שָׂא נָא עֵינֶיךָ וּרְאֵה מִן הַמָּקוֹם אֲשֶׁר אַתָּה שָׁם, צָפֹנָה וָנֶגְבָּה וָקֵדְמָה וָיָמָּה. כִּי אֶת כָּל הָאָרֶץ אֲשֶׁר אַתָּה רֹאֶה לְךָ אֶתְּנֶנָּה וְגוֹ'. וְשַׂמְתִּי אֶת זַרְעֲךָ כַּעֲפַר הָאָרֶץ וְגוֹ'. קוּם הִתְהַלֵּךְ בָּאָרֶץ לְאָרְכָּהּ וּלְרָחְבָּהּ, כִּי לְךָ אֶתְּנֶנָּה". וְיֵשׁ לְדַקְדֵּק, דְּבַתְּחִלָּה הִבְטִיחוֹ בִּבְשׂוֹרַת הָאָרֶץ, כְּדִכְתִיב: "כִּי אֶת כָּל הָאָרֶץ אֲשֶׁר אַתָּה רֹאֶה לְךָ אֶתְּנֶנָּה", וְחָזַר וּבִשְּׂרוֹ בִּבְשׂוֹרַת הַזֶּרַע, כְּדִכְתִיב: "וְשַׂמְתִּי אֶת זַרְעֲךָ" וְגוֹמֵר, וְחָזַר לוֹמַר: "קוּם הִתְהַלֵּךְ בָּאָרֶץ" וְגוֹמֵר; וּמִן הָרָאוּי שֶׁאַחַר שֶׁאָמַר לוֹ "כִּי אֶת כָּל הָאָרֶץ אֲשֶׁר אַתָּה רֹאֶה לְךָ אֶתְּנֶנָּה", הָיָה לוֹ לוֹמַר "קוּם הִתְהַלֵּךְ בָּאָרֶץ", שֶׁהַכֹּל הוּא בְּעִנְיַן בְּשׂוֹרַת הָאָרֶץ, וְאַחַר כָּךְ יֹאמַר לוֹ "וְשַׂמְתִּי אֶת זַרְעֲךָ" וְגוֹמֵר.
<b>אַךְ</b> לְפִי דַרְכֵּנוּ נִיחָא. דְּמַה שֶּׁאָמַר לוֹ "קוּם הִתְהַלֵּךְ בָּאָרֶץ" הוּא הֶכְרֵחַ גַּם כֵּן לְהַבְטָחַת בְּשׂוֹרַת הַזֶּרַע. וְהִנֵּה כְּבָר נִתְבָּאֵר, שֶׁאַבְרָהָם הָיָה מִתְיָרֵא מֵהַמַּזָּל, לְפִי שֶׁרָאָה בְּאִצְטַגְנִינוּת שֶׁלּוֹ שֶׁלֹּא יִהְיֶה לוֹ בֵּן, וְהָיָה סָבוּר שֶׁלֹּא יָצָא מִכְּלַל בְּנֵי נֹחַ, וְכֵיוָן שֶׁכֵּן לֹא הָיָה רָאוּי שֶׁיִּהְיוּ לוֹ בָּנִים, שֶׁהֲרֵי בִּבְנֵי נֹחַ אֵין הַקָּדוֹשׁ בָּרוּךְ הוּא מְשַׁנֶּה הַמַּזָּל. וְהֵשִׁיב לוֹ הַשֵּׁם: צֵא מֵאִצְטַגְנִינוּת שֶׁלְּךָ, שֶׁאֵין מַזָּל לְיִשְׂרָאֵל, וְאַתָּה כְּבָר יָצָאתָ מִכְּלַל בְּנֵי נֹחַ. וְהִנֵּה הַשֵּׁם הִבְטִיחוֹ בַּתְּחִלָּה בִּבְשׂוֹרַת הָאָרֶץ, וְאַחַר כָּךְ הִבְטִיחוֹ בִּבְשׂוֹרַת הַזֶּרַע וְאָמַר לוֹ: "וְשַׂמְתִּי אֶת זַרְעֲךָ כַּעֲפַר הָאָרֶץ", וְאַחַר כָּךְ חָזַר וְאָמַר לוֹ רְאָיָה לִשְׁתֵּי הַבְטָחוֹת אֵלּוּ שֶׁיִּתְקַיְּמוּ: "קוּם הִתְהַלֵּךְ בָּאָרֶץ לְאָרְכָּהּ וּלְרָחְבָּהּ", דְּהַיְנוּ שֶׁתִּקְנֶה אוֹתָהּ בַּחֲזָקָה, וְאִם כֵּן כְּבָר נִתְקַיֵּם בְּשׂוֹרַת הָאָרֶץ וְגַם בְּשׂוֹרַת הַזֶּרַע. דְּמֵאַחַר שֶׁאֲנִי אוֹמֵר לְךָ שֶׁתִּקְנֶה הָאָרֶץ בַּחֲזָקָה, יִתְבָּרֵר לְךָ בֵּרוּר גָּמוּר שֶׁאֵין לְךָ דִין בְּנֵי נֹחַ כְּלָל, שֶׁהֲרֵי בֶּן נֹחַ אֵינוֹ קוֹנֶה בַּחֲזָקָה; וְכֵיוָן שֶׁהוֹדַעְתִּי לְךָ שֶׁיָּצָאתָ מִכְּלַל בְּנֵי נֹחַ, גַּם בְּשׂוֹרַת הַזֶּרַע יִתְקַיֵּם לְךָ, שֶׁכְּבָר יָדַעְתָּ שֶׁאֵין מַזָּל לְיִשְׂרָאֵל, וּכְדִכְתַבְנָא.
<b>מֵעַתָּה</b> אֶשָּׂא עֵינַי לְיַשֵּׁב דִּבְרֵי הַמַּאֲמָר הַקּוֹדֵם. וְאִיכָּא לְמֵידַק, דְּמַאי קָא מַשְׁמַע לָן קְרָא דְּנִמְרוֹד הָרָשָׁע הָיוּ פְּעֻלּוֹתָיו שֶׁל שֶׁקֶר וְאַבְרָהָם אָבִינוּ הָיָה זוֹרֵעַ לִצְדָקָה, כִּי מִי לֹא יֵדַע בְּכָל אֵלֶּה? וּמַהֲרַ"שׁ יָפֶה נִדְחַק הַרְבֵּה בְּפֵרוּשׁ מַאֲמָר זֶה. וְעוֹד יֵשׁ לְדַקְדֵּק, דְּאֵינוֹ מַקְבִּיל מַה שֶּׁאַבְרָהָם הָיָה עוֹשֶׂה צְדָקָה לְנִמְרוֹד שֶׁהָיוּ פְּעֻלּוֹתָיו שֶׁל שֶׁקֶר, וְהַמַּקְבִּיל שֶׁל מַעֲשֵׂה נִמְרוֹד הוּא מַה שֶּׁאַבְרָהָם הִכִּיר אֶת בּוֹרְאוֹ וְהוֹדִיעוֹ לְכָל בָּאֵי עוֹלָם.
<b>אָמְנָם</b> עַל פִּי הַקְדָּמָתֵנוּ יִתְבָּאֵר הֵיטֵב. שֶׁכְּבָר כָּתַבְנוּ לְעֵיל, שֶׁלֹּא הֻתְּרָה הַצְּדָקָה לַעֲנִיִּים אֶלָּא מִשּׁוּם דְּאָנוּ קְרוּיִים בָּנִים. וְאָמְרִינַן בִּבְרֵאשִׁית רַבָּה סֵדֶר לֶךְ לְךָ (פרשה מג סימן ח), שֶׁאַבְרָהָם הָיָה מְקַבֵּל עוֹבְרִים וְשָׁבִים וּמַאֲכִילָם וּמַשְׁקָם. וּבְסֵדֶר וַיֵּרָא (פרשה מט סימן ז) אָמְרִינַן: "לַעֲשׂוֹת צְדָקָה וּמִשְׁפָּט" — בַּתְּחִלָּה צְדָקָה וּלְבַסּוֹף מִשְׁפָּט. הָא כֵּיצַד? אַבְרָהָם הָיָה מְקַבֵּל אֶת הָעוֹבְרִים וְשָׁבִים. מִשֶּׁהָיוּ אוֹכְלִים וְשׁוֹתִים אָמַר לָהֶם: בָּרְכוּ וְאִמְרוּ 'בָּרוּךְ אֵל עוֹלָם שֶׁאָכַלְנוּ מִשֶּׁלּוֹ'. אִם מְקַבֵּל עָלָיו וּבָרֵךְ — הֲוָה אָכֵל וְשָׁתֵי וְאָזֵל; וְאִי לָא מְקַבֵּל עֲלֵהּ וּבָרֵךְ — הֲוָה אָמַר לֵהּ: הַב מָה דַעֲלָךְ וְכוּ'. מִן דַּהֲוָה חָמֵי הַהִיא עָקְתָא דַּהֲוָה עָקֵי לֵהּ, הֲוָה אָמַר 'בָּרוּךְ אֵל עוֹלָם שֶׁאָכַלְנוּ מִשֶּׁלּוֹ'. הֱוֵי: לְכַתְּחִלָּה צְדָקָה וּלְבַסּוֹף מִשְׁפָּט. וְיֵשׁ לְדַקְדֵּק, דְּאִי עַל מְנָת שֶׁיִּתְגַּיְּרוּ הֲוָה יָהֵב לְהוּ — תְּחִלָּה צְדָקָה, זוֹ מִנַּיִן? וְכֹל שֶׁלֹּא נַעֲשָׂת מַחֲשַׁבְתּוֹ — מִתְּחִלָּה נָמֵי מִשְׁפָּט הָוֵי, וְלֹא תִּפֹּל עָלָיו מִלַּת צְדָקָה בְּשׁוּם זְמַן אֶלָּא בַּסּוֹף כַּד הֲווֹ מְקַבְּלִי לְהִתְגַּיֵּר. וְתוּ קָשֶׁה, מַאי דַּעְתֵּהּ דְּאַבְרָהָם לְהַאֲכִילָם בִּסְתָם וְאַחַר כָּךְ לִתְבֹּעַ מֵהֶם דְּמֵי הָאֲכִילָה? דְּאִם בִּסְתָם כַּוָּנָתוֹ בְּתוֹרַת מַתָּנָה, אַף לְבַסּוֹף לָא מָצֵי תָּבַע מֵהֶם.
<b>וְיֵרָאֶה</b> דְּרַבּוֹתֵינוּ זַ"ל קָבְעוּ דְרָשָׁתָם בְּפָסוּק "וַיִּטַּע אֵשֶׁל בִּבְאֵר שָׁבַע, וַיִּקְרָא שָׁם בְּשֵׁם יְיָ אֵל עוֹלָם" (בראשית כא, לג). וְאָמְרוּ זַ"ל (ב"ר פרשה נד סימן ח): רַבִּי יְהוּדָה וְרַבִּי נְחֶמְיָה. חַד אָמַר: פַּרְדֵּס, וְחַד אָמַר: פֻּנְדָּק. עַל דַּעְתֵּהּ דְּרַבִּי נְחֶמְיָה הָיָה מְקַבֵּל אֶת הָעוֹבְרִים וְאֶת הַשָּׁבִים וּמַאֲכִילָם וּמַשְׁקָם, וַהֲוָה אָמַר לְהוּ 'בָּרְכוּ אֵל עוֹלָם שֶׁאָכַלְנוּ מִשֶּׁלּוֹ' וְכוּ'. וְנִרְאֶה, דִּלְעוֹלָם אַבְרָהָם הָיָה מַאֲכִילָם תְּחִלָּה חִנָּם אֵין כָּסֶף. דְּכָל הָאוֹמֵר לַחֲבֵרוֹ אֱכֹל עִמִּי סְתָם — פָּטוּר מִדְּמֵי הָאֲכִילָה, דְּמִסְּתָמָא בְּחִנָּם קָאָמַר, וּכְמוֹ שֶׁכָּתַב הָרַ"ן בְּפֶרֶק שְׁנֵי דַיָּנֵי גְזֵרוֹת בְּשֵׁם הָרַשְׁבָּ"א אַהַהִיא דְמִי שֶׁהָלַךְ לִמְדִינַת הַיָּם וְעָמַד אֶחָד וּפִרְנֵס אֶת אִשְׁתּוֹ (כתובות קז ע"ב), וּלְכָךְ קָרֵי לֵהּ צְדָקָה תְּחִלָּה, כֵּיוָן דְּלֹא הָיָה יָכוֹל לִתְבֹּעַ מֵהֶם דְּמֵי הָאֲכִילָה. מִיהוּ אַחַר שֶׁאָכְלוּ וְלָא בְּעוֹ בָּרוֹכֵי, הֲוָה אָתֵי עֲלַיְהוּ בְּתוֹרַת מִשְׁפָּט. וְהָעִנְיָן הוּא, דְּאָמְרִינַן בַּגְּמָרָא (ברכות דף לה): רַבִּי לֵוִי רָמֵי: כְּתִיב (תהלים קטו, טז): "הַשָּׁמַיִם שָׁמַיִם לַייָ, וְהָאָרֶץ נָתַן לִבְנֵי אָדָם", וּכְתִיב (שם כד, א): "לַייָ הָאָרֶץ וּמְלוֹאָהּ". לָא קַשְׁיָא, כָּאן קֹדֶם בְּרָכָה, כָּאן לְאַחַר בְּרָכָה. נִמְצָא, דְּאִם לֹא בֵּרְכוּ — אַף אַבְרָהָם אָבִינוּ לֹא הָיָה זוֹכֶה בָּהּ וְאֵינָהּ מִשֶּׁלּוֹ, דְּ'לַייָ הָאָרֶץ וּמְלוֹאָהּ' כְּתִיב; וּמַה בֶּצַע אִם הָיָה מְפַרְנֵס אוֹתָם בִּסְתָם בְּתוֹרַת מַתָּנָה, אִם הַדְּבָרִים הַנֶּאֱכָלִין אֵינָן שֶׁלּוֹ, וְנִמְצָא יָהֵב לְהוּ מַה שֶּׁאֵינוֹ שֶׁלּוֹ דְּלֹא זָכָה הַמְקַבֵּל. וְזֶהוּ "וַיִּקְרָא שָׁם בְּשֵׁם יְיָ אֵל עוֹלָם", דְּמֵאַחַר דְּקֹדֶם בְּרָכָה 'לַייָ הָאָרֶץ וּמְלוֹאָהּ', וְהוּא אֵל עוֹלָם, לָא מָצֵי יָהֵב לְהוּ. וְהַשְׁתָּא אָתֵי שַׁפִּיר דְּבַתְּחִלָּה צְדָקָה וּלְבַסּוֹף מִשְׁפָּט.
<b>וְכָתַב</b> מַהֲרַ"שׁ יָפֶה וְזֶה לְשׁוֹנוֹ: וְאֵין לְהַקְשׁוֹת, שֶׁיֵּרָאֶה כְּלַעַג שֶׁמַּאֲכִילָם לְשֶׁיְּקַבְּלוּ אֱמוּנָתוֹ, וּכְשֶׁאֵינָם מְקַבְּלִים בָּא עֲלֵיהֶם בַּעֲלִילָה, כִּי אָסוּר לוֹ לְחוֹנֵן רֵיקִים וּפוֹחֲזִים, עַל דֶּרֶךְ (ב"ב ח ע"א): אוֹי לִי שֶׁנָּתַתִּי פִּתִּי לְעַם הָאָרֶץ. עַד כָּאן.
<b>וְיֵשׁ</b> לְדַקְדֵּק, דְּאַכַּתִּי אֵיךְ הֻתַּר לוֹ לְאַבְרָהָם לַעֲשׂוֹת צְדָקָה עִם גּוֹיִם? וַהֲלוֹא לֹא הֻתְּרָה הַצְּדָקָה אֶלָּא לְיִשְׂרָאֵל שֶׁנִּקְרְאוּ בָּנִים, אֲבָל בְּגוֹיִם אִסּוּרָא נָמֵי אִיכָּא. אֶלָּא עַל כָּרְחִין לוֹמַר שֶׁאַבְרָהָם אָבִינוּ הָיָה מְגַיְּרָן לְגַמְרֵי, וְכִדְאָמְרִינַן בִּבְרֵאשִׁית רַבָּה (פרשה טל סימן כא): "וְאֶת הַנֶּפֶשׁ אֲשֶׁר עָשׂוּ בְחָרָן" (בראשית יב, ה). אָמַר רַב הוּנָא: אַבְרָהָם הָיָה מְגַיֵּר אֶת הָאֲנָשִׁים, וְשָׂרָה מְגַיֶּרֶת אֶת הַנָּשִׁים. לְלַמֶּדְךָ, שֶׁכָּל מִי שֶׁהוּא מְקָרֵב אֶת הַנָּכְרִי וּמְגַיְּרוֹ — כְּאִלּוּ בְּרָאוֹ. וְכָתַב מַהֲרַ"שׁ יָפֶה, דְּטַעְמָא מִשּׁוּם דְּגֵר שֶׁנִּתְגַּיֵּר כְּקָטָן שֶׁנּוֹלַד דָּמֵי (יבמות כב ע"א). וְטַעַם זֶה אֵינוֹ צוֹדֵק אֶלָּא בְּגֵר גָּמוּר שֶׁבָּא לִכְלַל יִשְׂרָאֵל. וְאִם כֵּן, עַל כָּרְחִין סְבִירָא לֵהּ לְאַבְרָהָם דִּבְאוֹתוֹ הַגִּיּוּר הָיוּ יוֹצְאִין מִכְּלַל בְּנֵי נֹחַ לְגַמְרֵי וְהָיוּ נִקְרָאִים בָּנִים, כְּדִין כָּל הַגֵּרִים שֶׁנִּקְרָאִים בָּנִים; שֶׁאִם לֹא יָצְאוּ מִכְּלַל בְּנֵי נֹחַ לְגַמְרֵי כִּי אִם לְהַחְמִיר, וְאֵינָם נִקְרָאִים בָּנִים כִּי אִם עֲבָדִים — הָא אִיכָּא אִסּוּרָא, וּכְמוֹ שֶׁאָמַר טוֹרְנוֹסְרוֹפוֹס: זוֹ הִיא שֶׁמְּחַיַּבְתָּם לְגֵיהִנָּם.
<b>וּבְהָא</b> נִיחָא מַאי דְּקַשְׁיָא לִי בְּדִבְרֵי הָרְאֵ"ם פָּרָשַׁת וַיֵּשֶׁב (ד"ה כי כסתה פניה ) (בראשית לח, טו), שֶׁכָּתַב: וְאִם תֹּאמַר, אֵיךְ הֻתַּר לוֹ לָבוֹא עַל הַזּוֹנָה וְכוּ'. וּבְסוֹף דְּבָרָיו כָּתַב: וְשֶׁמָּא יֵשׁ לוֹמַר, דְּאוֹתוֹ גְדִי שֶׁנָּתַן לָהּ וְחוֹתָמוֹ וּפְתִילוֹ וּמַטֵּהוּ לְעֵרָבוֹן לֹא הָיָה אֶלָּא לְפִיּוּס בְּעָלְמָא, אֲבָל מִכָּל מָקוֹם קִדְּשָׁהּ אַחַר כָּךְ בְּכֶסֶף אוֹ בִּשְׁטָר וְאַחַר כָּךְ בָּא עָלֶיהָ. עַד כָּאן. וְיֵשׁ לִתְמֹהַּ, דְּהֵיכִי מַשְׁכַּחַת לַהּ קִדּוּשִׁין? וַהֲלוֹא קַיְמָא לָן (קידושין סה ע"ב): הַמְקַדֵּשׁ בְּלֹא עֵדִים, אֲפִלּוּ שְׁנֵיהֶם מוֹדִים — אֵינָהּ מְקֻדֶּשֶׁת, דְּאֵין דָּבָר שֶׁבְּעֶרְוָה פָּחוֹת מִשְּׁנַיִם. וְכָל זַרְעוֹ שֶׁל יַעֲקֹב קְרוֹבִים הָיוּ לִיהוּדָה, וְאִם כֵּן הֲוָה לֵהּ מְקַדֵּשׁ בְּלֹא עֵדִים דְּלָא הָוְיָא מְקֻדֶּשֶׁת, וְאִם כֵּן מַה הוֹעִיל מַה שֶּׁקִּדְּשָׁהּ בְּכֶסֶף אוֹ בִּשְׁטָר? וְנִרְאֶה שֶׁקִּדְּשָׁהּ בִּפְנֵי גֵרִים שֶׁגִּיְּרָם אַבְרָהָם. וְאָמְרִינַן בִּבְרֵאשִׁית רַבָּה סֵדֶר וַיֵּשֶׁב (פרשה פד סימן ב) שֶׁגַּם יִצְחָק וְיַעֲקֹב הָיוּ מְגַיְּרִים גִּיּוֹרִים. וְעַל כָּרְחִין לוֹמַר שֶׁהָיוּ מְגַיְּרִים אוֹתָם לְגַמְרֵי כְּדִין יִשְׂרָאֵל; דְּאִם לֹא הָיוּ אֶלָּא גֵר תּוֹשָׁב שֶׁקִּבְּלו שֶׁבַע מִצְו‍ֹת בְּנֵי נֹחַ, אַכַּתִּי פְּסוּלֵי עֵדוּת הֵם לְקִדּוּשִׁין וְחָשׁוּב מְקַדֵּשׁ בְּלֹא עֵדִים.
<b>וּבִבְרֵאשִׁית</b> רַבָּה סֵדֶר לֶךְ לְךָ (פרשה מג סימן ב) אָמְרִינַן: "וַיָּרֶק אֶת חֲנִיכָיו" (בראשית יד, יד) — בַּעֲלֵי חֲנִיכָתוֹ, שְׁמָם אַבְרָם כִּשְׁמוֹ. עַד כָּאן. וּפֵרֵשׁ מַהֲרַ"שׁ יָפֶה, שֶׁהַגֵּרִים הָיוּ נִקְרָאִים כִּשְׁמוֹ, כְּדַרְכֵּנוּ הַיּוֹם לִקְרֹא הַגֵּרִים אַבְרָהָם, כִּי הוּא הָיָה תְּחִלָּה לַגֵּרִים. עַד כָּאן. אַלְמָא שֶׁהָיוּ גֵרִים גְּמוּרִים, וְיָצְאוּ מִכְּלַל בְּנֵי נֹחַ לְגַמְרֵי.
<b>וּבָזֶה</b> נָבוֹא לְכַוָּנַת הַמַּאֲמָר. דְּרַבִּי אָבִין סְבִירָא לֵהּ, דְּהַטַּעַם שֶׁהִפִּיל נִמְרוֹד אֶת אַבְרָהָם אָבִינוּ לְכִבְשַׁן הָאֵשׁ, וְכִי לֹא יָדַע שֶׁהַקָּדוֹשׁ בָּרוּךְ הוּא מַצִּיל לְאוֹהֲבָיו וּלְשׁוֹמְרֵי מִצְו‍ֹתָיו?! אֶלָּא הַיְנוּ מִשּׁוּם דַּהֲוָה סְבִירָא לֵהּ שֶׁקֹּדֶם מַתַּן תּוֹרָה לֹא יָצְאוּ מִכְּלַל בְּנֵי נֹחַ לְגַמְרֵי. וְהִנֵּה מוּדַעַת זֹאת, דְּבֶן נֹחַ אֵינוֹ מְצֻוֶּה עַל קְדֻשַּׁת הַשֵּׁם, וְאִם נֶהֱרַג וְלֹא עָבַר — הֲרֵי זֶה מִתְחַיֵּב בְּנַפְשׁוֹ, וּכְמוֹ שֶׁנִּתְבָּאֵר בְּדֶרֶךְ הָאֲתָרִים (דרוש ב), וְלָזֶה רָצָה לְאָנְסוֹ לְאַבְרָהָם שֶׁיַּעֲבֹד עֲבוֹדָה זָרָה, וְאָמַר לֹא יִמָּנַע: אִם יַעֲבֹד — הֲרֵי נַעֲשָׂה רְצוֹנוֹ, וְאִם יִמְסֹר עַצְמוֹ לְמִיתָה — פְּשִׁיטָא שֶׁלֹּא יַעֲשֶׂה הַשֵּׁם לוֹ נֵס, דְּמֵאַחַר דְּאֵינוֹ מְצֻוֶּה אִסּוּרָא קָא עָבֵד לִמְסֹר עַצְמוֹ. וְלָזֶה אָמַר: 'רָשָׁע עֹשֶה פְעֻלַּת שָׁקֶר' — זֶה נִמְרוֹד, שֶׁהָיוּ פְּעֻלּוֹתָיו שֶׁל שֶׁקֶר. מִשּׁוּם דִּלְפִי הָאֱמֶת, אַבְרָהָם יָצָא מִכְּלַל בְּנֵי נֹחַ לְגַמְרֵי, וְהָיָה מְצֻוֶּה לִמְסֹר עַצְמוֹ עַל קְדֻשַּׁת הַשֵּׁם, וּמִשּׁוּם הָכֵי הִצִּילוֹ הַקָּדוֹשׁ בָּרוּךְ הוּא.
<b>וְכִי</b> תֵּימָא: מִנַּיִן לָנוּ שֶׁנִּמְרוֹד לֹא צָדַק בְּמַחְשְׁבוֹתָיו, שֶׁאַתָּה אוֹמֵר עָלָיו שֶׁפְּעֻלּוֹתָיו שֶׁקֶר? אֵימָא דִּלְעוֹלָם צָדַק, מִשּׁוּם דְּלֹא יָצְאוּ מִכְּלַל בְּנֵי נֹחַ, וּמַה שֶּׁנִּצּוֹל אַבְרָהָם הוּא בִּשְׁבִיל יַעֲקֹב, וּכְמוֹ שֶׁכָּתוּב (ישעיה כט, כב): "כֹּה אָמַר יְיָ אֶל בֵּית יַעֲקֹב אֲשֶׁר פָּדָה אֶת אַבְרָהָם". לָזֶה אָמַר: 'וְזֹרֵעַ צְדָקָה שֶׂכֶר אֱמֶת' — זֶה אַבְרָהָם, שֶׁנֶּאֱמַר: "וְשָׁמְרוּ דֶּרֶךְ יְיָ לַעֲשׂוֹת צְדָקָה וּמִשְׁפָּט". וּמִדְּחָזֵינַן דְּהַקָּדוֹשׁ בָּרוּךְ הוּא קוֹבֵעַ שָׂכָר לְאַבְרָהָם עַל מַה שֶּׁהָיָה עוֹשֶׂה צְדָקָה עִם בָּאֵי עוֹלָם, עַל כָּרְחִין הַטַּעַם לְפִי שֶׁמִּשֶּׁנִּתְגַּיְּרוּ יָצְאוּ מִכְּלַל בְּנֵי נֹחַ לְגַמְרֵי וְנִקְרְאוּ בָּנִים לַמָּקוֹם; דְּאִי לֹא יָצְאוּ מִכְּלַל בְּנֵי נֹחַ, אִם כֵּן לָא מִקְּרוּ בָּנִים כִּי אִם עֲבָדִים, וְאֵיךְ שִׁבְּחוֹ הַכָּתוּב בַּמֶּה שֶׁהָיָה עוֹשֶׂה צְדָקָה? וַהֲלוֹא אִסּוּרָא נָמֵי אִיכָּא! אֶלָּא וַדַּאי דְּקֻשְׁטָא דְמִלְּתָא דְּיָצְאוּ מִכְּלַל בְּנֵי נֹחַ, וְאִם כֵּן קְרָא דְ'רָשָׁע עֹשֶׂה פְעֻלַּת שָׁקֶר' מִתּוֹקַם שַׁפִּיר בְּנִמְרוֹד הָרָשָׁע שֶׁהָיוּ פְּעֻלּוֹתָיו שֶׁל שֶׁקֶר, שֶׁטָּעָה בַּמֶּה שֶׁהָיָה סָבוּר שֶׁלֹּא יָצְאוּ מִכְּלַל בְּנֵי נֹחַ, וְהִנֵּה אֱמֶת שֶׁיָּצְאוּ מִכְּלַל בְּנֵי נֹחַ לְגַמְרֵי וּבְדִין הוּא שֶׁיִּטֹּל שְׂכָרוֹ. וְהָיָה מַעֲשֵׂה הַצְּדָקָה שָׁלוֹם.

Chapter 18

<big><strong>דְּרוּשׁ שְׁמוֹנָה עָשָׂר</strong></big>
<b>בַּמִּדְרָשׁ: דָּרַשׁ רַבִּי לֵוִי: מַאי דִּכְתִיב (ישעיה סג, א): "מִי זֶה בָּא מֵאֱדוֹם חֲמוּץ בְּגָדִים מִבָּצְרָה, זֶה הָדוּר בִּלְבוּשׁוֹ צֹעֶה בְּרֹב כֹּחוֹ, אֲנִי מְדַבֵּר בִּצְדָקָה רַב לְהוֹשִׁיעַ"? לֶעָתִיד לָבוֹא, כְּשֶׁיָּבוֹא הַקָּדוֹשׁ בָּרוּךְ הוּא לְכַלּוֹת אֶת הָאֻמּוֹת מִן הָעוֹלָם, בָּאִים כָּל הַשָּׂרִים שֶׁל מַעְלָה וְאוֹמְרִים לִפְנֵי הַקָּדוֹשׁ בָּרוּךְ הוּא: כְּלוּם יֵשׁ לְפָנֶיךָ מַשּׂוֹא פָנִים?! מַה נִּשְׁתַּנּוּ אֵלּוּ מֵאֵלּוּ? הַלָּלוּ שׁוֹפְכֵי דָמִים וְהַלָּלוּ שׁוֹפְכֵי דָמִים, הַלָּלוּ מְגַלֵּי עֲרָיוֹת וְהַלָּלוּ מְגַלֵּי עֲרָיוֹת, הַלָּלוּ עוֹבְדֵי עֲבוֹדָה זָרָה וְהַלָּלוּ עוֹבְדֵי עֲבוֹדָה זָרָה. אָמַר הַקָּדוֹשׁ בָּרוּךְ הוּא לְמִיכָאֵל סָנֵגוֹרָן שֶׁל יִשְׂרָאֵל: הַחֲזֵר לָהֶם תְּשׁוּבָה. בְּאוֹתָהּ שָׁעָה מִיכָאֵל סָנֵגוֹרָן שֶׁל יִשְׂרָאֵל מִשְׁתַּתֵּק, שֶׁנֶּאֱמַר (דניאל יב, א): "בָּעֵת הַהִיא יַעֲמֹד מִיכָאֵל שַׂרְכֶם"; וְאֵין עֲמִידָה אֶלָּא שְׁתִיקָה, שֶׁנֶּאֱמַר (איוב לב, טז): "עָמְדוּ לֹא עָנוּ עוֹד". אָמַר הַקָּדוֹשׁ בָּרוּךְ הוּא לְמִיכָאֵל: נִשְׁתַּתַּקְתָּ, אֲנִי מְדַבֵּר. שֶׁנֶּאֱמַר: "אֲנִי מְדַבֵּר בִּצְדָקָה". בְּאֵיזֶה זְכוּת אֲנִי גוֹאֲלָם? בִּשְׁבִיל הַצְּדָקָה שֶׁהָיוּ עוֹשִׂין אֵלּוּ עִם אֵלּוּ, שֶׁאִלְמָלֵא הַצְּדָקָה לֹא נִתְקַיְּמוּ שָׁמַיִם וָאָרֶץ. הֱוֵי: "אֲנִי מְדַבֵּר בִּצְדָקָה רַב לְהוֹשִׁיעַ". עַד כָּאן.</b>
<b>הֲלוֹא</b> מֵרֹאשׁ מוּדַעַת זֹאת גֹּדֶל מַעֲלַת הַצְּדָקָה כִּי רַבָּה הִיא. וְאָמְרִינַן בַּמִּדְרָשׁ וְזֶה לְשׁוֹנָם: "הַשְׁקִיפָה מִמְּעוֹן קָדְשְׁךָ" (דברים כו, טו). בּוֹא וּרְאֵה כַּמָּה גָדוֹל כֹּחָהּ שֶׁל צְדָקָה, שֶׁמְּהַפֶּכֶת מִדַּת הַדִּין לְמִדַּת הָרַחֲמִים. שֶׁהֲרֵי כָּל הַשְׁקָפָה שֶׁבַּתּוֹרָה הִיא לְרָעָה, שֶׁנֶּאֱמַר (בראשית יח, טז): "וַיַּשְׁקִפוּ עַל פְּנֵי סְדֹם", וְכֵן הוּא אוֹמֵר (שופטים ה, כח): "נִשְׁקְפָה וַתְּיַבֵּב אֵם סִיסְרָא", חוּץ מִזּוֹ שֶׁהִיא לְטוֹבָה, שֶׁנֶּאֱמַר: "הַשְׁקִיפָה מִמְּעוֹן קָדְשְׁךָ". לְלַמֶּדְךָ, שֶׁגָּדוֹל כֹּחַ שֶׁל מַתְּנוֹת עֲנִיִּים, שֶׁמְּהַפֶּכֶת מִדַּת הָרֹגֶז לְמִדַּת רַחֲמִים. עַד כָּאן. וּבָזֶה יוּבַן מַאי דְּאָמְרִינַן בְּפֶרֶק שְׁמִינִי דְעֵרוּבִין (פו ע"א): דָּרַשׁ רָבָא בַּר מָרִי: "יֵשֵׁב עוֹלָם לִפְנֵי אֱלֹהִים, חֶסֶד וֶאֱמֶת מַן יִנְצְרֻהוּ" (תהלים סא, ח). אֵימָתַי 'יֵשֵׁב עוֹלָם לִפְנֵי אֱלֹהִים'? בִּזְמַן שֶׁ'חֶסֶד וֶאֱמֶת מַן יִנְצְרֻהוּ'. וְיֵשׁ לְדַקְדֵּק, דְּמַה חִדֵּשׁ רָבָא בְּפַשְׁטֵהּ דִּקְרָא, דַּהֲרֵי מִקְרָא מָלֵא כְּתִיב: "יֵשֵׁב עוֹלָם לִפְנֵי אֱלֹהִים, חֶסֶד וֶאֱמֶת מַן יִנְצְרֻהוּ". וְיֵרָאֶה לְיַשֵּׁב עִם מַאי דְּאָמְרִינַן בַּמִּדְרַשׁ בִּבְרֵאשִׁית רַבָּה וְזֶה לְשׁוֹנָם: "בְּיוֹם עֲשׂוֹת יְיָ אֱלֹהִים אֶרֶץ וְשָׁמָיִם" (בראשית ב, ד). בַּתְּחִלָּה עָלָה בְּמַחֲשָׁבָה לִבְרֹא אֶת הָעוֹלָם בְּדִין, כֵּיוָן שֶׁרָאָה שֶׁאֵין הָעוֹלָם מִתְקַיֵּם בְּדִין שִׁתֵּף עִמּוֹ מִדַּת הָרַחֲמִים. הֱוֵי: "בְּיוֹם עֲשׂוֹת יְיָ אֱלֹהִים אֶרֶץ וְשָׁמָיִם". וּלְפִי זֶה הֻקְשָׁה לוֹ לְרָבָא: הֵיכִי קָאָמַר קְרָא 'יֵשֵׁב עוֹלָם לִפְנֵי אֱלֹהִים'? דְּהֵיכִי מַשְׁכַּחַת לַהּ שֶׁיִּתְקַיֵּם וְיִתְיַשֵּׁב הָעוֹלָם לִפְנֵי אֱלֹהִים, שֶׁהוּא מִדַּת הַדִּין, וְהָא אָמְרִינַן שֶׁרָאָה הַקָּדוֹשׁ בָּרוּךְ הוּא שֶׁאֵין הָעוֹלָם מִתְקַיֵּם בְּדִין. לָזֶה אָמַר רָבָא: אֵימָתַי 'יֵשֵׁב עוֹלָם לִפְנֵי אֱלֹהִים'? בִּזְמַן שֶׁ'חֶסֶד וֶאֱמֶת מַן יִנְצְרֻהוּ', שֶׁהִיא הַצְּדָקָה שֶׁמְּהַפֶּכֶת מִדַּת הַדִּין לְמִדַּת הָרַחֲמִים, וְאִם כֵּן אֲפִלּוּ בְּלֹא שִׁתּוּף בְּמִדַּת הָרַחֲמִים יֵשֵׁב עוֹלָם לִפְנֵי אֱלֹהִים, לְפִי שֶׁעַל יְדֵי הַצְּדָקָה אֵין כָּאן דִּין.
<b>וּבָזֶה</b> יִתְבָּאֵר מַאי דְּאָמְרִינַן בַּמִּדְרָשׁ: "אֶהְיֶה אֲשֶׁר אֶהְיֶה" (שמות ג, יד) — כְּשֵׁם שֶׁאַתָּה הֹוֶה עִמִּי, כָּךְ אֲנִי הֹוֶה עִמָּךְ: אִם פּוֹתְחִין אֶת יְדֵיהֶם וְעוֹשִׂים צְדָקָה, אַף אֲנִי אֶפְתַּח אֶת יָדִי, שֶׁנֶּאֱמַר (דברים כח, יב): "יִפְתַּח יְיָ לְךָ אֶת אוֹצָרוֹ הַטּוֹב"; וְאִם אֵינָן פּוֹתְחִים אֶת יְדֵיהֶם לַעֲשׂוֹת צְדָקָה, מַה כְּתִיב שָׁם (איוב יב, טו): "הֵן יַעְצֹר בַּמַּיִם וְיִבָשׁוּ" וְגוֹמֵר. וּכְבָר הֵבִיא הָרַמְבַּ"ן אַגָּדָה זוֹ בְּפֵרוּשׁוֹ עַל הַתּוֹרָה פָּרָשַׁת שְׁמוֹת, יְעֻיַּן שָׁם. וְיֵשׁ לְדַקְדֵּק, דְּלָמָּה פָּרַט מִצְוַת הַצְּדָקָה יוֹתֵר מִשְּׁאָר מִצְו‍ֹת? וְעוֹד יֵשׁ לְדַקְדֵּק, דְּמַה הִתְיַחֲסוּת יֵשׁ לִתְשׁוּבָה זוֹ לְמַה שֶּׁשָּׁאַל משֶׁה רַבֵּנוּ וְאָמַר (שמות ג, יג): "וְאָמְרוּ לִי מַה שְּׁמוֹ מָה אֹמַר אֲלֵהֶם", וְהֵשִׁיב לוֹ הַשֵּׁם: "אֶהְיֶה אֲשֶׁר אֶהְיֶה", שֶׁפֵּרוּשׁוֹ: אִם פּוֹתְחִין אֶת יְדֵיהֶם וְעוֹשִׂים צְדָקָה, אַף אֲנִי פּוֹתֵחַ אֶת יָדִי וְכוּ'. וְלִכְאוֹרָה אֵין קֶשֶׁר לַדְּבָרִים הַלָּלוּ אֵלּוּ עִם אֵלּוּ.
<b>אַךְ</b> בַּמֶּה שֶׁכָּתַבְנוּ יִתְיַשֵּׁב. וְהִנֵּה הָרַב מוֹהֲרַ"שׁ יָפֶה בִּשְׁמוֹת רַבָּה (פרשה ג סימן ז ד"ה אבל במרובים וכו') כָּתַב, כִּי שְׁאֵלַת 'מַה שְּׁמוֹ' הַיְנוּ אִם הַגְּאֻלָּה בְּמִדַּת הַדִּין אוֹ בְּמִדַּת רַחֲמִים? כְּלוֹמַר, שֶׁאִם הִיא בְּמִדַּת הַדִּין דַּוְקָא — הֵם חוֹשְׁשִׁים אוּלַי יֶחֶטְאוּ וְנִחָם הַשֵּׁם; אֲבָל אִם בְּמִדַּת רַחֲמִים — יוֹדְעִים בְּוַדַּאי שֶׁגּוֹאֲלָם, מֵאַחַר שֶׁאֵינָם רְאוּיִם לִגְאֻלָּה וְהוּא אוֹמֵר שֶׁעָתִיד לְגָאֳלָם, לְפִי שֶׁדָּן אוֹתָם בְּמִדַּת רַחֲמִים, וְרַחֲמֵי הַשֵּׁם הֵם לְעוֹלָם וָעֶד, כִּי לֹא כָלוּ רַחֲמָיו. וּבָזֶה נָבוֹא לְכַוָּנַת הַמַּאֲמָר. שֶׁמּשֶׁה רַבֵּנוּ שָׁאַל: "מַה שְּׁמוֹ מָה אֹמַר אֲלֵהֶם", כְּלוֹמַר, אִם הַגְּאֻלָּה הִיא בְּמִדַּת הַדִּין אוֹ בְּמִדַּת רַחֲמִים, וּכְדִכְתַבְנָא. לָזֶה הֵשִׁיב לוֹ הַשֵּׁם, דְּמָה אִכְפַּת לְהוּ בָּזֶה אִם אֲנִי דָן אוֹתָם בְּמִדַּת הַדִּין, מִכָּל מָקוֹם אֲנִי "אֶהְיֶה אֲשֶׁר אֶהְיֶה", כְּלוֹמַר: כְּשֵׁם שֶׁאַתָּה הֹוֶה עִמִּי, כָּךְ אֲנִי הֹוֶה עִמָּךְ; אִם פּוֹתְחִין אֶת יְדֵיהֶם וְעוֹשִׂים צְדָקָה, אַף אֲנִי אֶפְתַּח אֶת יָדִי. כְּלוֹמַר, שֶׁבְּיָדָם הוּא לַהֲפֹךְ מִדַּת הַדִּין לְמִדַּת רַחֲמִים עַל יְדֵי הַצְּדָקָה שֶׁעוֹשִׂים, וְאִם כֵּן לְעוֹלָם אֲנִי מִתְנַהֵג עִמָּהֶם בְּמִדַּת הָרַחֲמִים, וּכְדִכְתַבְנָא.
<b>וּבָזֶה</b> יוּבַן מַאי דְּאָמְרִינַן בִּבְרֵאשִׁית רַבָּה (פרשה ח סימן ג): אָמַר רַבִּי סִימוֹן: בְּשָׁעָה שֶׁבָּא הַקָּדוֹשׁ בָּרוּךְ הוּא לִבְרֹא אֶת אָדָם הָרִאשׁוֹן נַעֲשׂוּ מַלְאֲכֵי הַשָּׁרֵת כִּתִּין כִּתִּין וַחֲבוּרוֹת חֲבוּרוֹת, מֵהֶם אוֹמְרִים אַל יִבָּרֵא, וּמֵהֶם אוֹמְרִים יִבָּרֵא. הָדָא הוּא דִכְתִיב (תהלים פה, יא): "חֶסֶד וֶאֱמֶת נִפְגָּשׁוּ, צֶדֶק וְשָׁלוֹם נָשָׁקוּ". אֱמֶת אוֹמֵר: אַל יִבָּרֵא, שֶׁכֻּלּוֹ שְׁקָרִים. חֶסֶד אוֹמֵר: יִבָּרֵא, שֶׁהוּא גוֹמֵל חֲסָדִים. שָׁלוֹם אוֹמֵר: אַל יִבָּרֵא, דְּכֻלֵּהּ קְטָטָה. צֶדֶק אוֹמֵר: יִבָּרֵא, שֶׁהוּא עוֹשֶׂה צְדָקוֹת. מֶה עָשָׂה הַקָּדוֹשׁ בָּרוּךְ הוּא? נָטַל אֱמֶת וְהִשְׁלִיכוֹ לָאָרֶץ. הָדָא הוּא דִכְתִיב (דניאל ח, יב): "וְתַשְׁלֵךְ אֱמֶת אַרְצָה". אָמְרוּ מַלְאֲכֵי הַשָּׁרֵת לִפְנֵי הַקָּדוֹשׁ בָּרוּךְ הוּא: מָה אַתָּה מְבַזֶּה תַּכְסִיס שֶׁלְּךָ? תַּעֲלֶה אֱמֶת מִן הָאָרֶץ. הָדָא הוּא דִכְתִיב (תהלים פה, יב): "אֱמֶת מֵאֶרֶץ תִּצְמָח, וְצֶדֶק מִשָּׁמַיִם נִשְׁקָף". עַד כָּאן.
<b>וְיֵשׁ</b> לְדַקְדֵּק בְּמַאֲמָר זֶה, וְכִי לֹא יָדַע כָּל אֶחָד בְּטַעֲנַת חֲבֵרוֹ, וֶאֱמֶת לֹא יָדַע שֶׁהוּא גוֹמֵל חֲסָדִים וְעוֹשֶׂה צְדָקוֹת? וָעוֹד, אַמַּאי לָא קָאָמַר חֶסֶד כִּי אִם מִצְוָה זוֹ דִגְמִילוּת חֲסָדִים, וְכִי אֵינָם מְקַיְּמִין יִשְׂרָאֵל כִּי אִם מִצְוָה זוֹ דִצְדָקָה? וְעוֹד יֵשׁ לְדַקְדֵּק בְּסוֹף הַמַּאֲמָר, דְּקָאָמַר דְּנִתְרַצֶּה הַשֵּׁם לְטַעֲנַת מַלְאֲכֵי הַשָּׁרֵת וְאָמַר "אֱמֶת מֵאֶרֶץ תִּצְמָח", מַהוּ זֶה שֶׁסִּיֵּם הַכָּתוּב וְאָמַר "וְצֶדֶק מִשָּׁמַיִם נִשְׁקָף"? דְּהָא צֶדֶק בִּמְקוֹמוֹ הָיָה עוֹמֵד, שֶׁהִסְכִּימָה דַעְתּוֹ לְדַעַת עֶלְיוֹן וְאָמַר: יִבָּרֵא, שֶׁהוּא עוֹשֶׂה צְדָקוֹת; וְאִם כֵּן, לְאֵיזֶה תַּכְלִית נִשְׁקַף מִשָּׁמַיִם בְּשָׁעָה שֶׁעָלָה אֱמֶת מִן הָאָרֶץ? וָעוֹד, אַמַּאי קָאָמַר לְשׁוֹן הַשְׁקָפָה, הֲוָה לֵהּ לְמֵימַר 'וְצֶדֶק מִשָּׁמַיִם נִרְאָה'?
<b>וְנִרְאֶה</b> דְּזֶה יוּבַן עִם מַאי דְּאָמְרִינַן בְּפֶרֶק קַמָּא דַעֲבוֹדָה זָרָה (ד ע"ב): אָמַר רַב יוֹסֵף: לָא לִיצַלֵּי אֱנָשׁ צְלוֹתָא דְמוּסְפֵי בִּתְלָת שָׁעֵי קַמָּיָתָא בְּיוֹמָא קַמָּא דְרֵישׁ שַׁתָּא בְּיָחִיד, דִּלְמָא כֵּיוָן דְּמִפְּקַד דִּינֵהּ מְעַיְּנִין בְּעוֹבָדֵהּ וְדָחוּ לֵהּ מִדְחֵי. וְהִקְשׁוּ: וְהָא אָמְרַת: שָׁלשׁ רִאשׁוֹנוֹת יוֹשֵׁב וְעוֹסֵק בַּתּוֹרָה? וְתֵרְצוּ: תּוֹרָה, דִּכְתִיב בַּהּ אֱמֶת, דִּכְתִיב (משלי כג, כג): "אֱמֶת קְנֵה וְאַל תִּמְכֹּר" — אֵין הַקָּדוֹשׁ בָּרוּךְ הוּא עוֹשֶׂה בָּהּ לִפְנִים מִשּׁוּרַת הַדִּין; דִּין, דְּלָא כְּתִיב בֵּהּ אֱמֶת — הַקָּדוֹשׁ בָּרוּךְ הוּא עוֹשֶׂה לִפְנִים מִשּׁוּרַת הַדִּין. עַד כָּאן. לָמַדְנוּ מִכָּאן, דֶּאֱמֶת אֵין בָּהּ לִפְנִים מִשּׁוּרַת הַדִּין, אֶלָּא הִיא דִין גָּמוּר. וּבְפֶרֶק שְׁנֵים עָשָׂר דְּשַׁבָּת (קד ע"א) אָמְרִינַן: מַאי טַעְמָא שִׁקְרָא אַחֲדָא כַּרְעָא, וֶאֱמֶת מְלַבַּן לַבּוֹנָא? קֻשְׁטָא קָאֵי, שִׁקְרָא לָא קָאֵי. כְּלוֹמַר, שֶׁאֵין לַשֶּׁקֶר קִיּוּם.
<b>וּבָזֶה</b> נָבוֹא לְכַוָּנַת הַמַּאֲמָר. דִּכְשֶׁבָּא הַקָּדוֹשׁ בָּרוּךְ הוּא לִבְרֹא אֶת הָאָדָם, אָמַר אֱמֶת שֶׁאַל יִבָּרֵא, לְפִי שֶׁאֱמֶת אֵין בָּהּ לִפְנִים מִשּׁוּרַת הַדִּין, וְכֵיוָן דְּלֵיכָּא לִפְנִים מִשּׁוּרַת הַדִּין אֵין הָעוֹלָם מִתְקַיֵּם. וְכִדְאָמְרִינַן בַּמִּדְרָשׁ, שֶׁאָמַר הַקָּדוֹשׁ בָּרוּךְ הוּא: אִם בּוֹרֵא אֲנִי אֶת הָעוֹלָם בְּמִדַּת הַדִּין, אֵין הָעוֹלָם מִתְקַיֵּם. וְזֶהוּ שֶׁאָמַר אֱמֶת: אַל יִבָּרֵא, שֶׁכֻּלּוֹ שְׁקָרִים. כְּלוֹמַר, שֶׁפְּעֻלּוֹתָיו דּוֹמִים לוֹ, דִּכְשֵׁם דְּאֵין לַשֶּׁקֶר קִיּוּם, כָּךְ אֵין לָאָדָם קִיּוּם, כֵּיוָן שֶׁאֵין עוֹשִׂים לוֹ לִפְנִים מִשּׁוּרַת הַדִּין. וְלָזֶה הֵשִׁיב חֶסֶד שֶׁיִּבָּרֵא, לְפִי שֶׁהוּא גוֹמֵל חֲסָדִים, וּבִגְמִילוּת חֲסָדִים מְהַפֵּךְ מִדַּת הַדִּין לְמִדַּת רַחֲמִים, וְעוֹשִׂים עִמּוֹ לִפְנִים מִשּׁוּרַת הַדִּין, וְאִם כֵּן יָכוֹל לְהִתְקַיֵּם הָעוֹלָם. וְהִנֵּה נָטַל הַקָּדוֹשׁ בָּרוּךְ הוּא לֶאֱמֶת וְהִשְׁלִיכוֹ לָאָרֶץ עַל שֶׁאָמַר אַל יִבָּרֵא. וְאַחַר כָּךְ, כְּשֶׁאָמְרוּ לְפָנָיו מַלְאֲכֵי הַשָּׁרֵת לָמָה אַתָּה מְבַזֶּה תַּכְסִיס שֶׁלְּךָ, וְאָמַר תַּעֲלֶה אֱמֶת מִן הָאָרֶץ, וְעָלָה אֱמֶת, וּכְדִכְתִיב: "אֱמֶת מֵאֶרֶץ תִּצְמָח", אָז "וְצֶדֶק מִשָּׁמַיִם נִשְׁקָף". כְּלוֹמַר, שֶׁאָמַר לוֹ: אַל יַעֲלֶה בְּדַעְתְּךָ דְּבִשְׁבִיל שֶׁעָלִיתָ תִּתְהַדַּר לִפְנֵי מֶלֶךְ לָדוּן דִּין גָּמוּר בְּלֹא לִפְנִים מִשּׁוּרַת הַדִּין, לְפִי שֶׁאֲנִי בִּמְקוֹמִי אֲנִי עוֹמֵד, וּפְעֻלָּתִי הִיא אַף בְּהַשְׁקָפָה שֶׁהִיא לְרָעָה, לְפִי שֶׁאֲנִי מְהַפֵּךְ מִדַּת הָרֹגֶז לְמִדַּת רַחֲמִים. וְזֶה שֶׁאָמַר: "וְצֶדֶק מִשָּׁמַיִם נִשְׁקָף".
<b>וּבָזֶה</b> יוּבְנוּ דִבְרֵי רַשִׁ"י זַ"ל בְּפֶרֶק קַמָּא דְבָתְרָא (יא ע"א), עֲלַהּ דְּהַהִיא דְאָמְרִינַן: תָּנוּ רַבָּנָן: מַעֲשֶׂה בְּמוּנַבַּז הַמֶּלֶךְ שֶׁבִּזְבֵּז אוֹצְרוֹתָיו וְאוֹצְרוֹת אֲבוֹתָיו בִּשְׁנֵי בַּצֹּרֶת. וְחָבְרוּ עָלָיו אֶחָיו וּבֵית אָבִיו, אָמְרוּ לוֹ: אֲבוֹתֶיךָ גָנְזוּ אוֹצָרוֹת וְהוֹסִיפוּ עַל שֶׁל אֲבוֹתָם, וְאַתָּה בִּזְבַּזְתָּ אוֹצְרוֹתֶיךָ וְאוֹצְרוֹת אֲבוֹתֶיךָ. אָמַר לָהֶם: אֲבוֹתַי גָּנְזוּ אוֹצָרוֹת לְמַטָּה, וַאֲנִי גָנַזְתִּי אוֹצָרוֹת לְמַעְלָה; שֶׁנֶּאֱמַר: "אֱמֶת מֵאֶרֶץ תִּצְמָח, וְצֶדֶק מִשָּׁמַיִם נִשְׁקָף". עַד כָּאן. וּפֵרֵשׁ רַשִׁ"י וְזֶה לְשׁוֹנוֹ: כְּשֶׁאֱמֶת מֵאֶרֶץ תִּצְמָח, אַף מִשָּׁמַיִם נִשְׁקָף הַצֶּדֶק לְשַׁלֵּם גְּמוּל. 'נִשְׁקָף' — מַבִּיט, כְּמוֹ: "נִשְׁקְפָה וַתְּיַבֵּב". כְּלוֹמַר, זְכוּת הַצְּדָקָה מַבִּיט וּמִסְתַּכֵּל לְמַטָּה. עַד כָּאן. וְהִנֵּה מוֹהֲרַ"שׁ יָפֶה בְּסֵפֶר יְפֵה מַרְאֶה פֶּרֶק קַמָּא דְפֵאָה (מאמר ג) תָּמַהּ בְּדִבְרֵי רַשִׁ"י הַלָּלוּ וְכָתַב: וְאֵינוֹ נוֹחַ לִי, דְּוַדַּאי כָּל גְּמוּל שָׂכָר הוּא מֵאֵת הַשֵּׁם מִן הַשָּׁמַיִם, וּמַה נִּשְׁתַּנָּה מַעֲשֵׂה הַצְּדָקָה מִכָּל הַמִּצְו‍ֹת? וּמִלְּבַד זֶה יֵשׁ לְדַקְדֵּק בְּדִבְרֵי רַשִׁ"י שֶׁכָּתַב: כְּשֶׁאֱמֶת מֵאֶרֶץ תִּצְמָח, אַף מִשָּׁמַיִם נִשְׁקָף הַצֶּדֶק לְשַׁלֵּם גְּמוּל, אֵיךְ הוּא מַקְבִּיל לִצְמִיחַת אֱמֶת מִן הָאָרֶץ מַה שֶּׁצֶּדֶק נִשְׁקָף מִן שָׁמַיִם? וָעוֹד, בַּמֶּה שֶׁהֵבִיא רְאָיָה לְמִלַּת 'נִשְׁקָף' מִקְּרָא דְ'נִשְׁקְפָה וַתְּיַבֵּב אֵם סִיסְרָא'.
<b>וּבַמֶּה</b> שֶׁכָּתַבְנוּ הַדְּבָרִים כִּפְשׁוּטָן. שֶׁמּוּנַבַּז הַמֶּלֶךְ רָצָה לוֹמַר שֶׁהַצְּדָקָה עוֹשָׂה פְּעֻלּוֹת גְּדוֹלוֹת בַּשָּׁמַיִם מִמַּעַל, דְּהַיְנוּ שֶׁמְּהַפֶּכֶת מִדַּת הַדִּין לְמִדַּת רַחֲמִים, מַה שֶּׁאֵין כֵּן בִּשְׁאָר מִצְו‍ֹת. וְהֵבִיא רְאָיָה לָזֶה מִקְּרָא דִכְתִיב: "אֱמֶת מֵאֶרֶץ תִּצְמָח, וְצֶדֶק מִשָּׁמַיִם נִשְׁקָף". וּפֵרֵשׁ רַשִׁ"י: כְּשֶׁאֱמֶת מֵאֶרֶץ תִּצְמָח, כְּלוֹמַר, דְּמִפְּקַד דִּינָא בְּאַרְעָא, דְּזֶה מוֹרָה מִלַּת אֱמֶת, וְלֵיכָא לִפְנִים מִשּׁוּרַת הַדִּין, אַף מִשָּׁמַיִם נִשְׁקָף צֶדֶק לְשַׁלֵּם גְּמוּל. וְזֶהוּ שֶׁכָּתַב: 'נִשְׁקָף' — כְּמוֹ "נִשְׁקְפָה וַתְּיַבֵּב". דְּהַיְנוּ דְּמִלַּת הַשְׁקָפָה הִיא לְרָעָה, וְאַף עַל פִּי כֵן נִשְׁקָף לְשַׁלֵּם גְּמוּל, לְפִי שֶׁהַצְּדָקָה מְהַפֶּכֶת מִדַּת הַדִּין לְמִדַּת הָרַחֲמִים.
<b>וּבָזֶה</b> אֵלְכָה וְאָשׁוּבָה אֶל הַמַּאֲמָר הַפּוֹנֶה קָדִים. וְיֵשׁ לְהַקְשׁוֹת, דְּאֵיךְ עָלָה בְּדַעְתָּם שֶׁל הָאֻמּוֹת לוֹמַר מַה נִּשְׁתַּנּוּ אֵלּוּ מֵאֵלּוּ, וַהֲלוֹא בִּשְׁבִיל שְׁמֹר מִצְו‍ֹתָיו וּמִשְׁפָּטָיו הֹרַגְנוּ כָל הַיּוֹם, נֶחְשַׁבְנוּ כְּצֹאן טִבְחָה, וְכַמָּה מִסִּים וְאַרְנוֹנִיּוֹת וְחֵרוּפִין וְגִדּוּפִין סָבַלְנוּ לְאַהֲבָתוֹ יִתְבָּרַךְ, וְכָל הַגּוֹיִם הֵם שְׁקֵטִים וְשַׁאֲנַנִּים. וְעוֹד יֵשׁ לִתְמֹהַּ עַל מִיכָאֵל סָנֵגוֹרָן שֶׁל יִשְׂרָאֵל, דְּמַה זּוֹ שְׁתִיקָה? וְכִי לֹא יָדַע הַהֶפְרֵשׁ שֶׁיֵּשׁ בֵּין יִשְׂרָאֵל לְאֻמּוֹת הָעוֹלָם, שֶׁהוּא כִּיתְרוֹן הָאוֹר מִן הַחשֶׁךְ?! וְתוּ, דְּהַקָּדוֹשׁ בָּרוּךְ הוּא שֶׁלִּמֵּד סָנֵגוֹרְיָא עַל יִשְׂרָאֵל לֹא מָצָא שׁוּם הֶפְרֵשׁ בֵּינֵינוּ לְבֵין הָאֻמּוֹת כִּי אִם מִצְוַת הַצְּדָקָה. וְעוֹד צָרִיךְ לָדַעַת, מָה הַמִּצְוָה הַזֹּאת וּמַה טַּעַם יֵשׁ בָּהּ סְגֻלָּה פְּרָטִית שֶׁבַּעֲבוּרָהּ לִמֵּד סָנֵגוֹרְיָא עַל יִשְׂרָאֵל.
<b>וְכַיּוֹצֵא</b> בָּזֶה מָצִינוּ בַּמִּדְרָשׁ סֵדֶר אֱמֹר (פרשה כו סימן ח) וְזֶה לְשׁוֹנוֹ: "וַיֹּאמֶר בֹּא אֶל בֵּינֹת לַגַּלְגַּל אֶל תַּחַת לַכְּרוּב וּמַלֵּא חָפְנֶיךָ גַחֲלֵי אֵשׁ וּזְרֹק עַל הָעִיר" (יחזקאל י, ב). אָמַר רַבִּי יְהוֹשֻׁעַ דְּסִכְנִין: שֵׁשׁ שָׁנִים הָיוּ אוֹתָם גֶּחָלִים עוֹמְמוֹת בְּיָדוֹ שֶׁל גַּבְרִיאֵל, סָבוּר שֶׁיִּשְׂרָאֵל עוֹשִׂים תְּשׁוּבָה. כֵּיוָן שֶׁרָאָה שֶׁלֹּא עָשׂוּ תְּשׁוּבָה, בִּקֵּשׁ לְזָרְקָן בְּחֵמָה וּלְקַעְקֵעַ בֵּיצָתָן שֶׁל יִשְׂרָאֵל. אָמַר לוֹ הַקָּדוֹשׁ בָּרוּךְ הוּא: גַּבְרִיאֵל גַּבְרִיאֵל, לְהוֹנָךְ לְהוֹנָךְ. כְּלוֹמַר, אַל תִּזְרְקֵם בְּחֵמָה אֶלָּא בְּנַחַת. לְפִי שֶׁיֵּשׁ בָּהֶם בְּנֵי אָדָם שֶׁעוֹשִׂים צְדָקָה אֵלּוּ עִם אֵלּוּ, שֶׁנֶּאֱמַר (שם שם, ח): "וַיֵּרָא לַכְּרֻבִים תַּבְנִית יַד אָדָם"; וְאֵין יָד אֶלָּא צְדָקָה, כְּמָה דְאַתְּ אָמַר (דברים טו, יא): "פָּתֹחַ תִּפְתַּח אֶת יָדְךָ". אָמַר רַבִּי אַבָּא בְּשֵׁם רַבִּי בֶּרֶכְיָה: מִי מַעֲמִיד הָעֶלְיוֹנִים וְהַתַּחְתּוֹנִים? הַצְּדָקָה שֶׁעוֹשִׂים בַּיָּד. הָדָא הוּא דִכְתִיב (תהלים עא, יט): "וְצִדְקָתְךָ אֱלֹהִים עַד מָרוֹם". עַד כָּאן.
<b>וְיֵשׁ</b> לְדַקְדֵּק בְּמַאֲמָר זֶה טוּבָא. דְּוַדַּאי גַּבְרִיאֵל כְּבָר יָדַע שֶׁעוֹשִׂים צְדָקָה אֵלּוּ עִם אֵלּוּ. דְּאִם תִּמָּצֵא לוֹמַר דְּנֶעְלַם זֶה מִגַּבְרִיאֵל — זֶה לֹא יִתָּכֵן, דְּמִי שֶׁיָּדַע שֶׁלֹּא עָשׂוּ תְּשׁוּבָה אֵיךְ לֹא יֵדַע שֶׁעוֹשִׂים צְדָקָה? אֶלָּא עַל כָּרְחִין לוֹמַר דְּיָדַע, וְעִם כָּל זֹאת בִּשְׁבִיל עֲו‍ֹנוֹתֵיהֶם הִסְכִּימָה דַעְתּוֹ לְהִנָּקֵם בְּחֵמָה וּלְקַעְקֵעַ בֵּיצָתָם. וְאִם כֵּן, מַה הֵשִׁיב לוֹ הַשֵּׁם: יֵשׁ בָּהֶם בְּנֵי אָדָם שֶׁעוֹשִׂים צְדָקָה וְכוּ'? וְכֵן יֵשׁ לְדַקְדֵּק בַּמֶּה שֶׁסִּיֵּם הַמַּאֲמָר: מִי מַעֲמִיד הָעֶלְיוֹנִים וְהַתַּחְתּוֹנִים — הַצְּדָקָה שֶׁעוֹשִׂים בַּיָּד, דְּמַה סְּגֻלָּה יֵשׁ בְּמִצְוַת הַצְּדָקָה שֶׁמַּעֲמֶדֶת הָעֶלְיוֹנִים וְהַתַּחְתּוֹנִים יוֹתֵר מִשְּׁאָר תַּרְיָ"ג מִצְו‍ֹת?
<b>עוֹד</b> מָצָאנוּ בְּפֶרֶק חֵלֶק (סנהדרין קד ע"ב) וְזֶה לְשׁוֹנָם: "לֹא אֲלֵיכֶם כָּל עֹבְרֵי דֶרֶךְ" (איכה א, יב). אָמַר רַב עַמְרָם אָמַר רַב: עֲשָׂאוּנִי כְּעוֹבְרֵי עַל דָּת. דְּאִלּוּ בִּסְדֹם כְּתִיב (בראשית יט, כד): "וַייָ הִמְטִיר עַל סְדֹם", וְאִלּוּ בִּירוּשָׁלַיִם כְּתִיב (איכה א, יג): "מִמָּרוֹם שָׁלַח אֵשׁ בְּעַצְמֹתַי"; וּכְתִיב (שם ד, ו): "וַיִּגְדַּל עֲו‍ֹן בַּת עַמִּי מֵחַטַּאת סְדֹם", וְכִי מַשּׂוֹא פָנִים יֵשׁ בַּדָּבָר?! אָמַר רָבָא אָמַר רַבִּי יוֹחָנָן: מִדָּה יְתֵרָה הָיְתָה בִּירוּשָׁלַיִם שֶׁלֹּא הָיְתָה בִּסְדֹם, דְּאִלּוּ בִּסְדֹם כְּתִיב (יחזקאל טז, מט): "הִנֵּה זֶה הָיָה עֲו‍ֹן סְדֹם אֲחוֹתֵךְ גָּאוֹן שִׂבְעַת לֶחֶם וְגוֹ' וְיַד עָנִי וְאֶבְיוֹן לֹא הֶחֱזִיקָה", וְאִלּוּ בִּירוּשָׁלַיִם כְּתִיב (איכה ד, י): "יְדֵי נָשִׁים רַחֲמָנִיּוֹת" וְגוֹמֵר. עַד כָּאן. וּפֵרֵשׁ רַשִׁ"י: וְכִי מַשּׂוֹא פָנִים יֵשׁ בַּדָּבָר — הוֹאִיל וְיִשְׂרָאֵל רָעִים יוֹתֵר מִסְּדֹם, כְּדִכְתִיב: "וַיִּגְדַּל עֲו‍ֹן בַּת עַמִּי מֵחַטַּאת סְדֹם", לָמָּה מַשּׂוֹא פָנִים יֵשׁ בַּדָּבָר, דְּהָתָם כְּתִיב 'וַייָ הִמְטִיר' — הוּא עַצְמוֹ, וְהָכָא 'מִמָּרוֹם שָׁלַח אֵשׁ' — עַל יְדֵי שָׁלִיחַ. עַד כָּאן. וְיֵשׁ לְדַקְדֵּק, מַה זּוֹ הָרַעַשׁ שֶׁהִרְעִישׁ הַקָּדוֹשׁ בָּרוּךְ הוּא אֶת עוֹלָמוֹ, שֶׁאָמַר עֲשָׂאוּנִי כְּעוֹבְרֵי עַל דָּת, בִּשְׁבִיל דְּבִסְדֹם נִפְרַע מֵהֶם הַקָּדוֹשׁ בָּרוּךְ הוּא בְּעַצְמוֹ, וְאִלּוּ בִּירוּשָׁלַיִם נִפְרַע מֵהֶם עַל יְדֵי שָׁלִיחַ. וְכֵן בַּמֶּה שֶׁהִקְשׁוּ וְכִי מַשּׂוֹא פָנִים יֵשׁ בַּדָּבָר, דְּמַה מַּשּׂוֹא פָנִים שַׁיָּךְ? מֵאַחַר שֶׁכְּבָר נִפְרַע מֵהֶם, מַה לִּי עַל יְדֵי הַקָּדוֹשׁ בָּרוּךְ הוּא מַה לִּי עַל יְדֵי שָׁלִיחַ?
<b>תּוּ</b> יֵשׁ לְהַקְשׁוֹת בַּמֶּה שֶׁתֵּרְצוּ: מִדָּה יְתֵרָה הָיְתָה בִּירוּשָׁלַיִם שֶׁלֹּא הָיְתָה בִּסְדֹם, דְּאִלּוּ בִּסְדֹם כְּתִיב: "יַד עָנִי וְאֶבְיוֹן לֹא הֶחֱזִיקָה", וְאִלּוּ בִּירוּשָׁלַיִם כְּתִיב: "יְדֵי נָשִׁים רַחֲמָנִיּוֹת". וּפֵרֵשׁ רַשִׁ"י: מִדָּה יְתֵרָה לְטוֹבָה, דְּבִירוּשָׁלַיִם כְּתִיב: "יְדֵי נָשִׁים רַחֲמָנִיּוֹת בִּשְּׁלוּ יַלְדֵיהֶן הָיוּ לְבָרוֹת לָמוֹ" — שֶׁהָיְתָה מַזְמֶנֶת חֲבֶרְתָּהּ וְאוֹכֶלֶת בְּנָהּ, אַלְמָא רַחֲמָנִיּוֹת הָיוּ, וְאִלּוּ בִּסְדֹם כְּתִיב: "יַד עָנִי וְאֶבְיוֹן לֹא הֶחֱזִיקָה". עַד כָּאן. וַאֲנִי תָּמֵהַּ בָּזֶה טוּבָא, שֶׁהֲרֵי אֵין רִבּוּי הָעֲו‍ֹנוֹת וּמִעוּטָם מוֹרֶה עַל שֶׁזֶּה רָשָׁע מִזֶּה, שֶׁהֲרֵי לִפְעָמִים מִי שֶׁיֵּשׁ בְּיָדוֹ עֲו‍ֹנוֹת מְרֻבִּים הוּא צַדִּיק גָּמוּר, לְפִי שֶׁבְּשִׁקּוּל אֵל דֵּעוֹת זְכֻיּוֹתָיו מְרֻבִּים מֵעֲו‍ֹנוֹתָיו, וְאוֹתוֹ שֶׁעֲו‍ֹנוֹתָיו מוּעָטִים הוּא רָשָׁע גָּמוּר, לְפִי שֶׁבְּשִׁקּוּל אֵל דֵּעוֹת עֲו‍ֹנוֹתָיו מְרֻבִּים מִזְּכֻיּוֹתָיו וְהוּא רָשָׁע גָּמוּר. וְאֵין הֶפְרֵשׁ בָּזֶה בֵּין אָדָם פְּרָטִי לִמְדִינָה כּוֹלֶלֶת אוֹ לְכָל הָעוֹלָם, שֶׁהַכֹּל תָּלוּי אִם הָעֲו‍ֹנוֹת יְתֵרוֹת עַל הַזְּכֻיּוֹת — הֲרֵי אוֹתוֹ הָאִישׁ אוֹ אוֹתָהּ הַמְּדִינָה חַיֶּבֶת, וְאִם הַזְּכֻיּוֹת יְתֵרוֹת עַל הָעֲו‍ֹנוֹת — הֲרֵי אוֹתוֹ הָאִישׁ אוֹ אוֹתָהּ הַמְּדִינָה צַדֶּקֶת, וּכְמוֹ שֶׁבֵּאֵר כָּל זֶה הָרַמְבַּ"ם בְּרֵישׁ פֶּרֶק שְׁלִישִׁי מֵהִלְכוֹת תְּשׁוּבָה, יְעֻיַּן שָׁם.
<b>וְהַשְׁתָּא</b> אִיכָּא לְעַיּוֹנֵי, כְּשֶׁאָמַר הַכָּתוּב: "וַיִּגְדַּל עֲו‍ֹן בַּת עַמִּי מֵחַטַּאת סְדֹם", מַה הִיא הַכַּוָּנָה? אִם לוֹמַר שֶׁעֲו‍ֹנוֹת יְרוּשָׁלַיִם הָיוּ מְרֻבִּים מֵחַטַּאת סְדֹם — זֶה לֹא יִתָּכֵן כְּלָל. לְפִי שֶׁעֲדַיִן אֶפְשָׁר, שֶׁאַף שֶׁאַנְשֵׁי יְרוּשָׁלַיִם עֲו‍ֹנוֹתֵיהֶם מְרֻבִּים הֵם צַדִּיקִים גְּמוּרִים, לְפִי שֶׁזְּכֻיּוֹתֵיהֶם מְרֻבִּים בְּשִׁקּוּל אֵל דֵּעוֹת, וְאַנְשֵׁי סְדֹם אַף שֶׁאֵין לָהֶם כָּל כָּךְ עֲו‍ֹנוֹת הֵם רְשָׁעִים גְּמוּרִים, וְאִם כֵּן מַהוּ זֶה שֶׁתָּמַהּ הַכָּתוּב "וַיִּגְדַּל עֲו‍ֹן בַּת עַמִּי מֵחַטַּאת סְדֹם"? אֶלָּא עַל כָּרְחִין לוֹמַר שֶׁכַּוָּנַת הַכָּתוּב בְּאָמְרוֹ "וַיִּגְדַּל עֲו‍ֹן בַּת עַמִּי" הוּא, שֶׁשָּׁקַל הַשֵּׁם עֲו‍ֹנוֹת יְרוּשָׁלַיִם עִם זְכֻיּוֹתֶיהָ וַעֲו‍ֹנוֹת סְדֹם עִם זְכֻיּוֹתֶיהָ, וְגָדְלָה הַכְרָעַת עֲו‍ֹנוֹת יְרוּשָׁלַיִם נֶגֶד זְכֻיּוֹתֶיהָ יוֹתֵר מֵהַכְרָעַת עֲו‍ֹנוֹת סְדֹם נֶגֶד זְכֻיּוֹתֶיהָ, וְעַל זֶה תָּמַה הַכָּתוּב וְאָמַר: "וַיִּגְדַּל עֲו‍ֹן בַּת עַמִּי מֵחַטַּאת סְדֹם". וְאִם כֵּן עַל כָּרְחִין לוֹמַר, כְּשֶׁשָּׁקְלוּ עֲו‍ֹנוֹת סְדֹם הָיָה בַּכְּלָל מַה שֶּׁלֹּא הֶחֱזִיקָה יַד עָנִי וְאֶבְיוֹן, וּכְשֶׁשָּׁקְלוּ זְכֻיּוֹת יְרוּשָׁלַיִם הָיָה בַּכְּלָל מִצְוַת הַצְּדָקָה, וְאִם כֵּן מַה תְּשׁוּבָה הֵשִׁיב רַבִּי יוֹחָנָן: מִדָּה יְתֵרָה הָיְתָה בִּירוּשָׁלַיִם שֶׁלֹּא הָיְתָה בִּסְדֹם, דְּאִלּוּ בִּסְדֹם כְּתִיב: "יַד עָנִי וְאֶבְיוֹן לֹא הֶחֱזִיקָה", וְאִלּוּ בִּירוּשָׁלַיִם כְּתִיב: "יְדֵי נָשִׁים רַחֲמָנִיּוֹת"? וַהֲלוֹא כָּל זֶה הָיָה בְּכַף מֹאזְנַיִם בְּשִׁקּוּל אֵל דֵּעוֹת, וְעִם כָּל זֶה צָוַח קְרָא וְאָמַר: "וַיִּגְדַּל עֲו‍ֹן בַּת עַמִּי מֵחַטַּאת סְדֹם".
<b>אָמְנָם</b> עַל פִּי הַקְדָּמָתֵנוּ יֹאמַר נָא, דִּשְׁלשָׁה הַמַּאֲמָרִים הַלָּלוּ כַּוָּנָה אַחַת לָהֶם. שֶׁכְּבָר נִתְבָּאֵר גֹּדֶל מַעֲלַת הַצְּדָקָה שֶׁמְּהַפֶּכֶת מִדַּת הַדִּין לְמִדַּת הָרַחֲמִים. וּכְבָר הָרְאֵיתָ לָדַעַת, שֶׁכֹּל שֶׁהָעֹנֶשׁ הוּא עַל יְדֵי הַקָּדוֹשׁ בָּרוּךְ הוּא בִּכְבוֹדוֹ וּבְעַצְמוֹ הוּא בְּתַכְלִית מַה שֶּׁאֶפְשָׁר, לְפִי שֶׁבָּא בְּמִשְׁפָּט חָזָק. וּכְמוֹ שֶׁאָמְרוּ בְּסִפְרִי: "לִי נָקָם וְשִׁלֵּם" (דברים לב, לה). אָמַר הַקָּדוֹשׁ בָּרוּךְ הוּא: אַל תִּהְיוּ סְבוּרִים שֶׁאֶפָּרַע מִכֶּם עַל יְדֵי שָׁלִיחַ, כְּשֵׁם שֶׁנִּפְרַעְתִּי מִפַּרְעֹה עַל יְדֵי משֶׁה וּמִסַּנְחֵרִיב עַל יְדֵי מַלְאָךְ; אֲבָל לֶעָתִיד — אֲנִי נִפְרָע מִכֶּם, שֶׁנֶּאֱמַר: "לִי נָקָם וְשִׁלֵּם". עַד כָּאן. וּכְמוֹ שֶׁנַּאֲרִיךְ בִּפְרָט זֶה בְּדֶרֶךְ עֹצֶב (דרוש כג), יְעֻיַּן שָׁם.
<b>וְזֶהוּ</b> כַּוָּנַת הַמַּאֲמָר: "לֹא אֲלֵיכֶם כָּל עֹבְרֵי דֶרֶךְ" — עֲשָׂאוּנִי בָּנַי כְּעוֹבְרֵי עַל דָּת, דִּכְתִיב: "וַיִּגְדַּל עֲו‍ֹן בַּת עַמִּי מֵחַטַּאת סְדֹם", דְּאִלּוּ בִּסְדֹם כְּתִיב: "וַייָ הִמְטִיר עַל סְדֹם" — הוּא בְּעַצְמוֹ, אַלְמָא בָּא עִמָּהֶם בְּמִשְׁפָּט חָזָק, וְאִלּוּ בִּירוּשָׁלַיִם שֶׁהָיוּ חַטָּאִים יוֹתֵר מִסְּדֹם נִפְרַע מֵהֶם עַל יְדֵי שָׁלִיחַ, כְּדִכְתִיב: "מִמָּרוֹם שָׁלַח אֵשׁ", אַלְמָא שֶׁלֹּא בָּא עִמָּהֶם בְּמִשְׁפָּט חָזָק. וְעַל זֶה הִקְשׁוּ: וְכִי מַשּׂוֹא פָנִים יֵשׁ בַּדָּבָר, שֶׁיְּרוּשָׁלַיִם שֶׁהָיוּ חַטָּאִים בְּיוֹתֵר לֹא בָּא עִמָּהֶם בְּמִשְׁפָּט חָזָק, וּסְדֹם בָּא עִמָּהֶם בְּמִשְׁפָּט חָזָק. וְלָזֶה הֵשִׁיב רַבִּי יוֹחָנָן: מִדָּה יְתֵרָה הָיְתָה בִּירוּשָׁלַיִם וְכוּ'. כְּלוֹמַר, דִּסְדֹם לֹא הָיוּ עוֹשִׂים צְדָקָה, וּבִירוּשָׁלַיִם הָיוּ עוֹשִׂים צְדָקָה. כְּלוֹמַר: דִּסְדֹם, אַף שֶׁלֹּא הָיוּ חַטָּאִים כְּאַנְשֵׁי יְרוּשָׁלַיִם, מִכָּל מָקוֹם כֵּיוָן שֶׁהָיוּ רָעִים וְחַטָּאִים כְּפִי הַדִּין הַגָּמוּר — בָּא עֲלֵיהֶם בְּמִשְׁפָּט חָזָק וְנִפְרַע מֵהֶם עַל יְדֵי עַצְמוֹ, לְפִי שֶׁכָּךְ חִיְּבָה מִדַּת הַדִּין; אֲבָל אַנְשֵׁי יְרוּשָׁלַיִם, אַף שֶׁהָיוּ חַטָּאִים יוֹתֵר מִסְּדֹם, וּכְפִי מִדַּת הַדִּין הָיָה רָאוּי לִפָּרַע מֵהֶם עַל יְדֵי עַצְמוֹ וְלָבוֹא עִמָּהֶם בְּמִשְׁפָּט חָזָק, מִכָּל מָקוֹם לֹא בָּא עִמָּהֶם בְּמִשְׁפָּט חָזָק וְנִפְרַע מֵהֶם עַל יְדֵי שָׁלִיחַ, לְפִי שֶׁהָיָה בָּהֶם מִצְוַת הַצְּדָקָה שֶׁמְּהַפֶּכֶת מִדַּת הַדִּין לְמִדַּת הָרַחֲמִים.
<b>וְהָכֵי</b> אָמְרִינַן בְּמִדְרַשׁ אֵיכָה (פרשה ד סימן יג) וְזֶה לְשׁוֹנוֹ: "יְדֵי נָשִׁים רַחֲמָנִיּוֹת בִּשְּׁלוּ יַלְדֵיהֶן". רַבִּי הוּנָא בְּשֵׁם רַבִּי יוֹסֵי אָמַר: אָמַר הַקָּדוֹשׁ בָּרוּךְ הוּא: לֹא הִנִּיחוּ אוֹתִי לִפְשֹׁט יָדִי בְּעוֹלָמִי. כֵּיצַד? הָיְתָה לְאִשָּׁה אַחַת מֵהֶם כִּכָּר אֶחָד, וְהָיָה בּוֹ כְּדֵי שֶׁיֹּאכְלוּהוּ הִיא וּבַעְלָהּ יוֹם אֶחָד, וְכֵיוָן שֶׁמֵּת בְּנָהּ שֶׁל שְׁכֶנְתָּהּ הָיְתָה נוֹטֶלֶת אוֹתוֹ הַכִּכָּר וּמְנַחֶמֶת אוֹתָהּ בּוֹ, וְהֶעֱלָה עֲלֵיהֶן הַכָּתוּב כְּאִלּוּ בִּשְּׁלוּ יַלְדֵיהֶן לְמִצְו‍ֹת. הָדָא הוּא דִכְתִיב: "יְדֵי נָשִׁים רַחֲמָנִיּוֹת בִּשְּׁלוּ יַלְדֵיהֶן", וְכָל כָּךְ לָמָּה? בִּשְׁבִיל שֶׁ"הָיוּ לְבָרוֹת לָמוֹ". עַד כָּאן. וּפֵרֵשׁ מַהֲרַ"שׁ יָפֶה: לֹא הִנִּיחוּ אוֹתִי לִפְשֹׁט יָדִי בְּעוֹלָמִי, דִּרְאוּיִים הָיוּ לְבִלְתִּי הַשְׁאִיר מֵהֶם פְּלֵיטָה, וְעַל יְדֵי כֵן נִמְצָא פּוֹשֵׁט יָדוֹ בְּעוֹלָמוֹ, שֶׁבְּאִבּוּדָן הָיָה הָעוֹלָם אָבֵד, שֶׁהֵם הַמְקַיְּמִים אוֹתוֹ, אֶלָּא עַל יְדֵי הַצְּדָקָה שֶׁעָשׂוּ לֹא הִנִּיחוּ מָקוֹם לְמִדַּת הַדִּין לַעֲשׂוֹת כָּךְ. עַד כָּאן דְּבָרָיו. וְהֵן הֵם הַדְּבָרִים שֶׁכָּתַבְנוּ, שֶׁעַל יְדֵי מִצְוַת הַצְּדָקָה הָפְכוּ מִדַּת הַדִּין לְמִדַּת רַחֲמִים, וְלֹא הִתְנַהֵג הַשֵּׁם עִמָּהֶם בְּמִדַּת הַדִּין כִּי אִם בְּמִדַּת הָרַחֲמִים.
<b>וּבָזֶה</b> יוּבַן מַאי דְּאָמְרִינַן בְּרַבָּה פָּרָשַׁת אֱמֹר (פרשה כט סימן ב) וְזֶה לְשׁוֹנָם: "כִּי אֶעֱשֶׂה כָלָה בְּכָל הַגּוֹיִם אֲשֶׁר הִדַּחְתִּיךָ שָּׁמָּה" (ירמיה מו, כח). אֻמּוֹת הָעוֹלָם, שֶׁהֵם מְכַלִּים שְׂדוֹתֵיהֶם — אֶעֱשֶׂה כָלָה; אֲבָל יִשְׂרָאֵל, שֶׁאֵין מְכַלִּין שְׂדוֹתֵיהֶם, כְּמָה דְאַתְּ אָמַר (ויקרא יט, ט): "לֹא תְכַלֶּה פְּאַת שָׂדְךָ" — לֹא אֶעֱשֶׂה כָלָה וְכוּ'. אֵימָתַי? "בַּחֹדֶשׁ הַשְּׁבִיעִי" (שם כג, כד). עַד כָּאן. וְהִקְשָׁה מַהֲרַ"שׁ יָפֶה, דְּמַה טַּעַם לְכִלְיוֹן הָאֻמּוֹת עִם מַה שֶּׁהֵם מְכַלִּים שְׂדוֹתֵיהֶם? וּלְפִי דַרְכֵּנוּ הַדְּבָרִים כִּפְשׁוּטָן. דְּמִצְוַת פֵּאָה, שֶׁהִיא מַתְּנַת עֲנִיִּים, גּוֹרֶמֶת שֶׁאֵינוֹ בָּא עִם יִשְׂרָאֵל בְּמִדַּת הַדִּין אֶלָּא בְּמִדַּת הָרַחֲמִים, וּלְפִיכָךְ אֵינוֹ עוֹשֶׂה עִמָּהֶם כָּלָה; אֲבָל אֻמּוֹת הָעוֹלָם, שֶׁאֵין בָּהֶם צְדָקָה וּמְכַלִּים שְׂדוֹתֵיהֶם, בָּא עִמָּהֶם בְּמִדַּת הַדִּין וְעוֹשֶׂה אוֹתָם כָּלָה. וּמַה שֶּׁסִּיֵּם הַמִּדְרָשׁ: אֵימָתַי? "בַּחֹדֶשׁ הַשְּׁבִיעִי" — הַכַּוָּנָה הִיא כְּמוֹ שֶׁכָּתַב שָׁם מַהֲרַ"שׁ יָפֶה, שֶׁמַּה שֶּׁקָּבַע הַשֵּׁם יוֹם הַדִּין בַּחֹדֶשׁ הַשְּׁבִיעִי הוּא לְטוֹבָתָם שֶׁל יִשְׂרָאֵל, לְפִי שֶׁקֹּדֶם לָזֶה הוּא זְמַן אֲסִיפַת הַפֵּרוֹת וְנוֹתְנִים לַעֲנִיִּים לֶקֶט שִׁכְחָה וּפֵאָה, וּכְשֶׁיּוֹשֵׁב לָדוּן אֶת כָּל הָעוֹלָם אֵינוֹ דָן אֶת יִשְׂרָאֵל בְּמִדַּת הַדִּין אֶלָּא בְּמִדַּת הָרַחֲמִים, לְפִי שֶׁגָּדוֹל כֹּחַ שֶׁל מַתְּנַת עֲנִיִּים שֶׁמְּהַפֶּכֶת מִדַּת הָרֹגֶז לְמִדַּת רַחֲמִים, וּכְדִכְתַבְנָא.
<b>וְרָאִיתִי</b> בִּבְרֵאשִׁית רַבָּה (פרשה כח סימן ה): אָמַר רַבִּי בֶּרֶכְיָה: נַעֲשָׂה בְּשֵׁבֶט יְהוּדָה וּבִנְיָמִין מַה שֶּׁלֹּא נַעֲשָׂה בִּסְדֹם. בִּסְדֹם כְּתִיב (בראשית יח, כ): "וְחַטָּאתָם כִּי כָבְדָה מְאֹד", וּבְשֵׁבֶט יְהוּדָה וּבִנְיָמִין כְּתִיב (יחזקאל ט, ט): "עֲו‍ֹן בֵּית יִשְׂרָאֵל וִיהוּדָה גָּדוֹל בִּמְאֹד מְאֹד". אָמַר רַבִּי תַּנְחוּמָא: אִית לָן קְרָא חֳרִי (איכה ד, ו): "וַיִּגְדַּל עֲו‍ֹן בַּת עַמִּי מֵחַטַּאת סְדֹם". וְאוֹתָם לֹא נִשְׁתַּיֵּר מֵהֶם פְּלֵיטָה, וְאֵלּוּ נִשְׁתַּיֵּר מֵהֶם פְּלֵיטָה. אֶלָּא אוֹתָהּ "הַהֲפוּכָה כְמוֹ רָגַע" (שם) לֹא פָּשְׁטוּ יְדֵיהֶם בְּמִצְו‍ֹת — "וְלֹא חָלוּ בָהּ יָדָיִם" (שם). אָמַר רַבִּי תַּנְחוּמָא: לָא חָלַת יָד לְיָד. אֵלּוּ פָּשְׁטוּ יְדֵיהֶם בְּמִצְו‍ֹת — "יְדֵי נָשִׁים רַחֲמָנִיּוֹת בִּשְּׁלוּ יַלְדֵיהֶן", כָּל כָּךְ לָמָּה? "הָיוּ לְבָרוֹת לָמוֹ". עַד כָּאן. וְהִנֵּה מַהֲרַ"שׁ יָפֶה הֵבִין בְּאָמְרָם לֹא פָּשְׁטוּ יְדֵיהֶם בְּמִצְו‍ֹת — סְתַם מִצְו‍ֹת. וְכֵן מַה שֶּׁאָמַר רַבִּי תַּנְחוּמָא לָא חָלַת יָד לְיָד, דְּהַיְנוּ שֶׁלֹּא חָלְתָה בְּמִצְו‍ֹת. וְעַל זֶה הִקְשָׁה מִמַּה שֶּׁאָמְרוּ בְּסוֹטָה (כא ע"א), דַּעֲבֵרָה מְכַבָּה מִצְוָה. וְאָמְרִינַן נָמֵי: "וְלֹא יִקַּח שֹׁחַד" (דברים י, יז) — שֶׁאֵינוֹ נוֹטֵל שֹׁחַד שֶׁל מִצְו‍ֹת. וְהֶאֱרִיךְ בָּזֶה, יְעֻיַּן שָׁם. וְלֹא יָדַעְתִּי אֵיךְ נִרְמַז בְּאָמְרוֹ "וְלֹא חָלוּ בָהּ יָדָיִם" שֶׁלֹּא פָּשְׁטוּ יְדֵיהֶם בְּמִצְו‍ֹת. וָעוֹד, מַה חִדֵּשׁ רַבִּי תַּנְחוּמָא בְּאָמְרוֹ לָא חָלַת יָד לְיָד.
<b>אֲשֶׁר</b> עַל כֵּן נִרְאֶה, דְּאַגָּדָה זוֹ וְאַגָּדָה דְפֶרֶק חֵלֶק הֵם שָׂפָה אֶחָת וּדְבָרִים אֲחָדִים בְּעִקַּר הַקֻּשְׁיָא וּבְתֵרוּצָהּ. דְּמַה שֶּׁאָמְרוּ בִּבְרֵאשִׁית רַבָּה דְּבִסְדֹם לֹא נִשְׁתַּיֵּר מֵהֶם פְּלֵיטָה, הַיְנוּ מַאי דְּאָמְרִינַן בְּפֶרֶק חֵלֶק דְּבִסְדֹם נִפְרַע מֵהֶם עַל יְדֵי עַצְמוֹ, וְכֵיוָן דְּנִפְרַע מֵהֶם עַל יְדֵי עַצְמוֹ בָּא עִמָּהֶם בְּמִשְׁפָּט חָזָק וְלֹא נִשְׁתַּיֵּר מֵהֶם פְּלֵיטָה; וְאִלּוּ בִּירוּשָׁלַיִם נִפְרַע מֵהֶם עַל יְדֵי שָׁלִיחַ, וּמִשּׁוּם הָכֵי לֹא בָּא עִמָּהֶם בְּמִשְׁפָּט חָזָק וְנִשְׁתַּיֵּר מֵהֶם פְּלֵיטָה. וְעַל זֶה תָּמְהוּ דְּאַמַּאי, מֵאַחַר דִּכְתִיב "וַיִּגְדַּל עֲו‍ֹן בַּת עַמִּי מֵחַטַּאת סְדֹם". וְתֵרְצוּ: "וְלֹא חָלוּ בָהּ יָדָיִם" — לֹא פָּשְׁטוּ יְדֵיהֶם בְּמִצְו‍ֹת. וְאָמַר רַבִּי תַּנְחוּמָא: לָא חָלַת יָד לְיָד. כְּלוֹמַר, דְּבִסְדֹם לֹא הָיוּ עוֹשִׂים צְדָקָה. וּפֵרֵשׁ 'יָדָיִם' הַיְנוּ יָד לְיָד, שֶׁהִיא הַצְּדָקָה שֶׁנִּקְרָאת יָד לְיָד, וּכְמוֹ שֶׁנִּתְבָּאֵר בְּדֶרֶךְ כְּרָמִים (דרוש טז) בְּמַאֲמַר רַבּוֹתֵינוּ זַ"ל: כָּל מִי שֶׁיֵּשׁ בּוֹ גַסּוּת הָרוּחַ, אֲפִלּוּ עוֹשֶׂה צְדָקָה בַּסֵּתֶר — לֹא יִנָּקֶה מִדִּינָהּ שֶׁל גֵּיהִנָּם; שֶׁנֶּאֱמַר (משלי טז, ה): "יָד לְיָד לֹא יִנָּקֶה", יְעֻיַּן שָׁם. ולְפִי שֶׁלֹּא הָיוּ עוֹשִׂים צְדָקָה בָּא עִמָּהֶם בְּדִין גָּמוּר. אֲבָל יְרוּשָׁלַיִם פָּשְׁטוּ יְדֵיהֶם בְּמִצְו‍ֹת, דְּהַיְנוּ שֶׁהָיוּ עוֹשִׂים צְדָקָה וְהָפְכוּ מִדַּת הַדִּין לְמִדַּת רַחֲמִים, וּמִשּׁוּם הָכֵי לֹא בָּא עֲלֵיהֶם בְּמִשְׁפָּט חָזָק. וְהוּא הַתֵּרוּץ עַצְמוֹ שֶׁאָמַר רַבִּי יוֹחָנָן בָּאַגָּדָה דְפֶרֶק חֵלֶק.
<b>בְּאֹפֶן</b> שֶׁכָּל הָאַגָּדוֹת הָאֵלּוּ הֵם דְּבָרִים אֲחָדִים, אֵין בָּהֶם הֶפְרֵשׁ כִּי אִם בְּפֵרוּשׁ "וְלֹא חָלוּ בָהּ יָדָיִם". דִּלְפִי אַגָּדָה דְפֶרֶק חֵלֶק, מַאי דִּכְתִיב "וְלֹא חָלוּ בָהּ יָדָיִם" הוּא מֵעִקַּר הַקֻּשְׁיָא דְ"וַיִּגְדַּל עֲו‍ֹן בַּת עַמִּי מֵחַטַּאת סְדֹם", וְעִם כָּל זֶה בִּסְדֹם לֹא חָלוּ בָהּ יָדָיִם, כְּלוֹמַר, שֶׁלֹּא נִפְרַע מֵהֶם עַל יְדֵי שָׁלִיחַ; וְאִלּוּ בִּירוּשָׁלַיִם חָלוּ בָהּ יָדָיִם, כְּלוֹמַר, שֶׁנִּפְרַע מֵהֶם עַל יְדֵי שָׁלִיחַ, וּמִשּׁוּם הָכֵי לֹא בָּא עֲלֵיהֶם בְּמִשְׁפָּט חָזָק. וּבָא הַתֵּרוּץ לָזֶה: "יְדֵי נָשִׁים רַחֲמָנִיּוֹת", כְּלוֹמַר, דְּבִירוּשָׁלַיִם הָיוּ עוֹשִׂים צְדָקָה. אַךְ כְּפִי הָאַגָּדָה דִבְרֵאשִׁית רַבָּה, מַאי דִּכְתִיב "וְלֹא חָלוּ בָהּ יָדָיִם" הוּא תֵּרוּץ הַקֻּשְׁיָא שֶׁהִקְשָׁה הַכָּתוּב: "וַיִּגְדַּל עֲו‍ֹן בַּת עַמִּי מֵחַטַּאת סְדֹם", וְאֵלּוּ לֹא נִשְׁתַּיֵּר מֵהֶם פְּלֵיטָה, וְאֵלּוּ נִשְׁתַּיֵּר מֵהֶם פְּלֵיטָה. לָזֶה תֵּרֵץ הַכָּתוּב דְּבִסְדֹם לֹא חָלוּ בָהּ יָדָיִם, כְּלוֹמַר, שֶׁלֹּא עָשׂוּ צְדָקָה, וְאִם כֵּן נִשְׁאֲרָה מִדַּת הַדִּין בִּמְקוֹמָהּ, וְחִיְּבָה מִדַּת הַדִּין שֶׁלֹּא יִשְׁתַּיֵּר מֵהֶם פְּלֵיטָה; אֲבָל יְרוּשָׁלַיִם, שֶׁהָיָה בָּהֶם מִצְוַת הַצְּדָקָה, הָפְכוּ מִדַּת הַדִּין לְמִדַּת רַחֲמִים וְנִשְׁתַּיֵּר מֵהֶם פְּלֵיטָה. הַכְּלָל הָעוֹלֶה: דִּלְכָל הָאַגָּדוֹת, בִּירוּשָׁלַיִם לֹא הִתְנַהֵג בָּהֶם בְּמִדַּת הַדִּין כִּי אִם בְּמִדַּת הָרַחֲמִים.
<b>שׁוּב</b> רָאִיתִי הַדָּבָר מְפֹרָשׁ בְּמִדְרַשׁ חָזִיתָ בְּפָסוּק (שיה"ש א, ד) 'מָשְׁכֵנִי אַחֲרֶיךָ נָרוּצָה' (פרשה א סימן כו) וְזֶה לְשׁוֹנוֹ: אָמַר רַבִּי יְהוּדָה: אָמְרָה כְּנֶסֶת יִשְׂרָאֵל לִפְנֵי הַקָּדוֹשׁ בָּרוּךְ הוּא: רִבּוֹנוֹ שֶׁל עוֹלָם, עַל שֶׁנָּהַגְתָּ עִם שְׁכֵנוֹתַי בְּמִדַּת הַדִּין וְעִמִּי בְּמִדַּת רַחֲמִים, אַחֲרֶיךָ נָרוּצָה. וְהֵבִיאוּ עַל זֶה אֶת הָאַגָּדָה דִבְרֵאשִׁית רַבָּה שֶׁכָּתַבְנוּ.
<b>וְזֶהוּ</b> כַּוָּנַת רַבִּי לֵוִי, דְּאָמַר: שֵׁשׁ שָׁנִים הָיוּ הַגֶּחָלִים עוֹמְמוֹת בְּיָדוֹ שֶׁל גַּבְרִיאֵל, שֶׁמָּא יַעֲשׂוּ תְּשׁוּבָה. כֵּיוָן שֶׁלֹּא עָשׂוּ, בִּקֵּשׁ לְזָרְקָן בְּחֵמָה וּלְקַעֲקֵעַ בֵּיצָתָם, לְפִי שֶׁרָאָה שֶׁכְּפִי מִדַּת הַדִּין רָאוּי חַס וְשָׁלוֹם לְקַעֲקֵעַ בֵּיצָתָם. וְאָמַר לוֹ הַקָּדוֹשׁ בָּרוּךְ הוּא: גַּבְרִיאֵל גַּבְרִיאֵל, לְהוֹנָךְ לְהוֹנָךְ. כְּלוֹמַר, אַל תִּזְרְקֵם בְּחֵמָה אֶלָּא בְּנַחַת, לְפִי שֶׁיֵּשׁ בָּהֶם בְּנֵי אָדָם שֶׁעוֹשִׂים צְדָקָה, וְכֵיוָן שֶׁכֵּן הֵם מְהַפְּכִים מִדַּת הַדִּין לְמִדַּת רַחֲמִים, וְאֵינִי יָכוֹל לָבוֹא עִמָּהֶם בְּמִדַּת הַדִּין כִּי אִם בְּמִדַּת רַחֲמִים.
<b>וְזֶהוּ</b> נָמֵי כַּוָּנַת הַמַּאֲמָר שֶׁכָּתַבְנוּ בִּתְחִלַּת הַדְּרוּשׁ. דְּלֶעָתִיד לָבוֹא, כְּשֶׁיָּבוֹא הַקָּדוֹשׁ בָּרוּךְ הוּא לְכַלּוֹת אֶת הָאֻמּוֹת מִן הָעוֹלָם, עוֹמְדִים כָּל הַשָּׂרִים שֶׁל מַעְלָה וְאוֹמְרִים: כְּלוּם יֵשׁ לְפָנֶיךָ מַשּׂוֹא פָנִים? מַה נִּשְׁתַּנּוּ אֵלּוּ מֵאֵלּוּ? שֶׁהַכַּוָּנָה הִיא עִם מַה שֶּׁפֵּרֵשׁ רַשִׁ"י בְּפָסוּק 'מִי זֶה בָּא מֵאֱדוֹם', דְּלֶעָתִיד לָבוֹא הַקָּדוֹשׁ בָּרוּךְ הוּא בִּכְבוֹדוֹ וּבְעַצְמוֹ נִפְרָע מִשָּׂרוֹ שֶׁל עֵשָׂו, וְאַחַר כָּךְ מֵעֵשָׂו; שֶׁנֶּאֱמַר (ישעיה לד, ה): "כִּי רִוְּתָה בַשָּׁמַיִם חַרְבִּי", וְאַחַר כָּךְ "עַל אֱדוֹם תֵּרֵד". וּכְמוֹ שֶׁנִּתְבָּאֵר לְעֵיל, דְּאִיתָא בְּסִפְרִי, דְּלֶעָתִיד לָבוֹא נִפְרָע הַקָּדוֹשׁ בָּרוּךְ הוּא מִן הָאֻמּוֹת בְּעַצְמוֹ וְלֹא עַל יְדֵי שָׁלִיחַ, שֶׁנֶּאֱמַר: "לִי נָקָם וְשִׁלֵּם". וְעַל זֶה עוֹמְדִים כָּל הַשָּׂרִים שֶׁל מַעְלָה וְאוֹמְרִים: כְּלוּם יֵשׁ לְפָנֶיךָ מַשּׂוֹא פָנִים? מַה נִּשְׁתַּנּוּ אֵלּוּ מֵאֵלּוּ? וְהִיא הַקֻּשְׁיָא בְּעַצְמָהּ שֶׁהִקְשָׁה בְּפֵרֶק חֵלֶק. וְזֶהוּ כַּוָּנַת הַכָּתוּב, שֶׁעוֹמְדִים כָּל הַשָּׂרִים וְאוֹמְרִים: "מִי זֶה בָּא מֵאֱדוֹם חֲמוּץ בְּגָדִים מִבָּצְרָה, זֶה הָדוּר בִּלְבוּשׁוֹ צֹעֶה בְּרֹב כֹּחוֹ", שֶׁרוֹאִין שֶׁבָּא הַקָּדוֹשׁ בָּרוּךְ הוּא בְּעַצְמוֹ לִפָּרַע מִן הָאֻמּוֹת, וְאִם כֵּן בָּא עִמָּהֶם בְּמִשְׁפָּט חָזָק, 'צֹעֶה בְּרֹב כֹּחוֹ', כְּדֵי לְכַלּוֹתָם לְגַמְרֵי. וְעַל זֶה שׁוֹאֲלִים: וְכִי מַשּׂוֹא פָנִים יֵשׁ לְפָנֶיךָ? וַהֲלוֹא בִּירוּשָׁלַיִם, שֶׁהָיוּ חַטָּאִים בְּיוֹתֵר, נִפְרַעְתָּ מֵהֶם עַל יְדֵי שָׁלִיחַ כְּדֵי שֶׁלֹּא לָבוֹא עִמָּהֶם בְּמִשְׁפָּט חָזָק, וּמַה נִּשְׁתַּנּוּ אֵלּוּ מֵאֵלּוּ? וְהִיא הַקֻּשְׁיָא עַצְמָהּ שֶׁהִקְשָׁה בְּפֵרֶק חֵלֶק.
<b>וְאוֹמֵר</b> הַקָּדוֹשׁ בָּרוּךְ הוּא לְמִיכָאֵל: הַחֲזֵר לָהֶם תְּשׁוּבָה. וּמִיכָאֵל מִשְׁתַּתֵּק, לְפִי שֶׁלֹּא מָצָא תְּשׁוּבָה לְקֻשְׁיַת הַשָּׂרִים, לְפִי שֶׁיָּדַע שֶׁיִּשְׂרָאֵל כְּפִי מִדַּת הַדִּין הָיָה רָאוּי לָבוֹא עֲלֵיהֶם בְּמִשְׁפָּט חָזָק, וְעִם כָּל זֶה הִתְנַהֵג עִמָּהֶם בְּמִדַּת רַחֲמִים. לָזֶה הֵשִׁיב הַקָּדוֹשׁ בָּרוּךְ הוּא: "אֲנִי מְדַבֵּר בִּצְדָקָה". וְהִיא הַתְּשׁוּבָה בְּעַצְמָהּ שֶׁהֵשִׁיב רַבִּי יוֹחָנָן בְּפֶרֶק חֵלֶק: דְּיִשְׂרָאֵל, עַל יְדֵי שֶׁהָיוּ עוֹשִׂים צְדָקָה אֵלּוּ עִם אֵלּוּ, הִתְנַהֵג עִמָּהֶם בְּמִדַּת רַחֲמִים, לְפִי שֶׁהַצְּדָקָה מְהַפֶּכֶת מִדַּת הַדִּין לְמִדַּת רַחֲמִים; אֲבָל הָאֻמּוֹת, שֶׁאֵין עוֹשִׂים צְדָקָה, מִתְנַהֵג אֲנִי עִמָּהֶם בְּמִדַּת הַדִּין, וּמִשּׁוּם הָכֵי אֲנִי בְּעַצְמִי 'רִוְּתָה בַשָּׁמַיִם חַרְבִּי', וְאַחַר כָּךְ 'עַל אֱדוֹם תֵּרֵד'. בְּאֹפֶן שֶׁלָּמַדְנוּ כַּמָּה גָדוֹל כֹּחָהּ שֶׁל צְדָקָה.
<b>וְאֶל</b> זֶה סוֹבֵב הוֹלֵךְ מַאֲמַר רַבּוֹתֵינוּ זַ"ל פֶּרֶק קַמָּא דְבָבָא בָּתְרָא (י ע"א): תַּנְיָא, רַבִּי יְהוּדָה אוֹמֵר: גְּדוֹלָה צְדָקָה שֶׁמְּקָרֶבֶת אֶת הַגְּאֻלָּה, שֶׁנֶּאֱמַר (ישעיה נו, א): "כֹּה אָמַר יְיָ שִׁמְרוּ מִשְׁפָּט וַעֲשׂוּ צְדָקָה, כִּי קְרוֹבָה יְשׁוּעָתִי לָבוֹא וְצִדְקָתִי לְהִגָּלוֹת". וּכְתִיב (שם א, כז): "צִיּוֹן בְּמִשְׁפָּט תִּפָּדֶה, וְשָׁבֶיהָ בִּצְדָקָה".

Chapter 19

<big><strong>דֶּרֶךְ הַחַיִּים</strong></big>
<small>וּבוֹ שְׁנֵי דְרוּשִׁים עוֹלִים בְּקָנֶה אֶחָד</small>
<b>הַדְּרוּשׁ הָרִאשׁוֹן </b>(דרוש יט): שֶׁאֵין לְךָ דָבָר שֶׁעוֹמֵד בִּפְנֵי פִּקּוּחַ נֶפֶשׁ. / מִי שֶׁאֲחָזוֹ בֻּלְמוּס מַאֲכִילִין אוֹתוֹ הַקַּל הַקַּל תְּחִלָּה. / הַטֻּמְאָה נִתְּנָה לִדָּחוֹת מִפְּנֵי הַסַּכָּנָה, דְּלֹא כְּרַלְבַּ"ג. / אִם אָסוּר לְהַצִּיל עַצְמוֹ בְּמָמוֹן חֲבֵרוֹ. / שְׁרִי לְטַלְטֵל הַנֵּר בְּשַׁבָּת מִפְּנֵי גוֹיִם כְּדֶרֶךְ דְּמֻתָּר לְכַבּוֹתוֹ, דְּלֹא כְּרַלְבַּ"ג. / לֶחֶם הַפָּנִים אַף שֶׁהוּסַר מֵעַל גַּבֵּי הַשֻּׁלְחָן אַחַר הַקְטָרַת הַבָּזִיכִין אָסוּר לְזָרִים, דְּלֹא כְּמַהֲרַ"שׁ יָפֶה. / בְּאָדָם טָהוֹר קֹדֶשׁ קִיל מִתְּרוּמָה, וּבְאָדָם טָמֵא הָוֵי אִפְּכָא. / טָמֵא שֶׁאָכַל קֹדֶשׁ שֶׁהוּא בְּכָרֵת הַיְנוּ לְאַחַר שֶׁקָּרְבוּ מַתִּירָיו. / כָּל הָאִסּוּרִין נִדְחִין מִפְּנֵי פִּקּוּחַ נֶפֶשׁ, זוּלַת דִּבְטֶבֶל וּתְרוּמָה נֶחְלְקוּ אִם יֹאכַל הַטֶּבֶל כְּמוֹת שֶׁהוּא אוֹ יְתַקֵּן אוֹתוֹ וְיֹאכַל הַחֻלִּין לְבַד וְהַתְּרוּמָה לְבַד. / לְדַעַת רַשִׁ"י מוּטָב שֶׁיַּעֲבֹר הַחוֹלֶה עַל אִסּוּר חָמוּר כֵּיוָן שֶׁהוּא לְצָרְכּוֹ, מִמַּה שֶּׁנַּעֲבֹר עַל אִסּוּר קַל הֵיכָא דְאֵין צֹרֶךְ לַחוֹלֶה, דְּלֹא הֻתַּר לְבַטֵּל הָאִסּוּר בַּיָּדַיִם כֵּיוָן דְּאֵין בְּמַעֲשֶׂה זֶה תּוֹעֶלֶת לַחוֹלֶה.
<b>הַדְּרוּשׁ הַשֵּׁנִי </b>(דרוש כ): דַּאֲפִלּוּ שַׁבָּת דְּחוּיָה הִיא מִפְּנֵי פִּקּוּחַ נֶפֶשׁ.
<big><strong>דְּרוּשׁ תִּשְׁעָה עָשָׂר</strong></big>
<b>בַּמִּדְרָשׁ: "אַךְ עֲשִׂי לִי מִשָּׁם עֻגָה קְטַנָּה" (מ"א יז, יג). אֵלִיָּהוּ כֹּהֵן הָיָה, וְאָמַר לָהּ שֶׁתַּפְרִישׁ חַלָּה מִן הָעִסָּה. עַד כָּאן.</b>
<b>בְּאַהֲבַת</b> הַשֵּׁם אוֹתָנוּ קִדְּשָׁנוּ בְּמִצְו‍ֹתָיו, "אֲשֶׁר יַעֲשֶׂה אֹתָם הָאָדָם וָחַי בָּהֶם" אֲמַר רַחֲמָנָא (ויקרא יח, ה), שֶׁאֵין לְךָ דָבָר שֶׁעוֹמֵד בִּפְנֵי פִּקּוּחַ נֶפֶשׁ. וּבָזֶה נָבוֹא לְבָאֵר וִכּוּחַ הַצָּרְפִית עִם אֵלִיָּהוּ וְהֶמְשֵׁךְ הַפְּסוּקִים הֲלוֹא הֵם כְּתוּבִים בְּסֵפֶר מְלָכִים־א (יז, יא-יד), זֶה תָּאֳרָם: "וַתֵּלֶךְ לָקַחַת, וַיִּקְרָא אֵלֶיהָ וַיֹּאמַר לִקְחִי נָא לִי פַּת לֶחֶם בְּיָדֵךְ. וַתֹּאמֶר חַי יְיָ אֱלֹהֶיךָ אִם יֵשׁ לִי מָעוֹג כִּי אִם מְלֹא כַף קֶמַח בַּכַּד וּמְעַט שֶׁמֶן בַּצַּפָּחַת, וְהִנְנִי מְקשֶׁשֶׁת שְׁנַיִם עֵצִים וּבָאתִי וַעֲשִׂיתִיהוּ לִי וְלִבְנִי וַאֲכַלְנֻהוּ וָמָתְנוּ. וַיֹּאמֶר אֵלֶיהָ אֵלִיָּהוּ אַל תִּירְאִי, בֹּאִי עֲשִׂי כִדְבָרֵךְ, אַךְ עֲשִׂי לִי מִשָּׁם עֻגָה קְטַנָּה בָרִאשׁוֹנָה וְהוֹצֵאת לִי, וְלָךְ וְלִבְנֵךְ תַּעֲשִׂי בָּאַחֲרֹנָה. כִּי כֹה אָמַר יְיָ אֱלֹהֵי יִשְׂרָאֵל כַּד הַקֶּמַח לֹא תִכְלָה" וְגוֹמֵר. וְיֵשׁ לְדַקְדֵּק בִּפְסוּקִים אֵלּוּ טוּבָא. חֲדָא, בַּמֶּה שֶׁאָמְרָה הִיא "וַאֲכַלְנֻהוּ וָמָתְנוּ", דִּלְאֵיזֶה תַּכְלִית הִזְכִּירָה יוֹם הַמִּיתָה? לֹא הָיָה לָהּ לוֹמַר אֶלָּא שֶׁאֵין לָהּ כִּי אִם מְלֹא כַּף קֶמַח בַּכַּד וּמְעַט שֶׁמֶן בַּצַּפַּחַת, וְהֵם נִצְרָכִים לָזֶה לֶאֱכֹל, וְאִם לֹא יֹאכְלוּ יָמוּתוּ; אֲבָל הַמִּיתָה שֶׁל אַחַר הָאֲכִילָה אֵינוֹ צוֹדֵק לְטַעֲנָתָהּ. עוֹד יֵשׁ לְדַקְדֵּק בְּמַאֲמַר אֵלִיָּהוּ "אַל תִּירְאִי, בֹּאִי עֲשִׂי כִדְבָרֵךְ, אַךְ עֲשִׂי לִי מִשָּׁם עֻגָה קְטַנָּה" וְגוֹמֵר, דְּהֵיכִי קָאָמַר 'עֲשִׂי כִדְבָרֵךְ', וַהֲלוֹא זֶה אֵינוֹ אֶלָּא כִּדְבָרָיו, דִּלְדִידַהּ לֹא הָיְתָה נוֹתֶנֶת לְאֵלִיָּהוּ וְלֹא כְּלוּם. עוֹד יֵשׁ לְדַקְדֵּק בַּמֶּה שֶׁכָּפַל אֵלִיָּהוּ דְבָרָיו וְאָמַר "עֲשִׂי לִי עֻגָה קְטַנָּה בָרִאשׁוֹנָה וְהוֹצֵאת לִי", דִּלְמַאי אִצְטְרִיךְ לוֹמַר 'וְהוֹצֵאת לִי', בְּאָמְרוֹ 'עֲשִׂי לִי' סַגִּי. וְתוּ, בַּמֶּה שֶׁסִּיֵּם דְּבָרָיו וְאָמַר "כִּי כֹה אָמַר יְיָ" וְגוֹמֵר, דְּמַאי נְתִינַת טַעַם הוּא לְמַאי דְּקָאָמַר אִיהוּ, וַהֲוָה לֵהּ לְמֵימַר 'וְכֹה אָמַר יְיָ'.
<b>וְקֹדֶם</b> כָּל דָּבָר נַקְדִּים הָא דְגָרְסִינַן בְּפֶרֶק בָּתְרָא דְיוֹמָא (פג ע"א): תָּנוּ רַבָּנָן: מִי שֶׁאֲחָזוֹ בֻּלְמוּס — מַאֲכִילִין אוֹתוֹ הַקַּל הַקַּל. טֶבֶל וּנְבֵלָה — מַאֲכִילִין אוֹתוֹ נְבֵלָה, טֶבֶל וּשְׁבִיעִית — שְׁבִיעִית, טֶבֶל וּתְרוּמָה — תַּנָּאֵי הִיא. דְּתַנְיָא: מַאֲכִילִין אוֹתוֹ טֶבֶל וְאֵין מַאֲכִילִין אוֹתוֹ תְּרוּמָה. בֶּן תֵּימָא אוֹמֵר: תְּרוּמָה וְלֹא טֶבֶל. אָמַר רַבָּה: הֵיכָא דְאֶפְשָׁר בְּחֻלִּין, כֻּלֵּי עָלְמָא לָא פְּלִיגִי דִּמְתַקְּנִינַן לֵהּ וּמַסְפִּינַן לֵהּ; כִּי פְּלִיגִי, בִּדְלָא אֶפְשָׁר בְּחֻלִּין. מַר סָבַר טֶבֶל חָמוּר, וּמַר סָבַר תְּרוּמָה חֲמוּרָה. מַר סָבַר טֶבֶל חָמוּר, אֲבָל תְּרוּמָה חַזְיָא לְכֹהֵן; וּמַר סָבַר תְּרוּמָה חֲמוּרָה, אֲבָל טֶבֶל אֶפְשָׁר לְתַקּוֹנֵהּ. עַד כָּאן. וּפֵרֵשׁ רַשִׁ"י: בִּדְאֶפְשָׁר בְּחֻלִּין, שֶׁיֵּשׁ דַּי בַּחֻלִּין שֶׁל טֶבֶל זֶה לְהַאֲכִילוֹ לְאַחַר שֶׁתִּנָּטֵל תְּרוּמָתוֹ, דְּכֻלֵּי עָלְמָא לָא פְּלִיגִי דִּמְתַקְּנִינַן לֵהּ וּמַסְפִּינַן לֵהּ חֻלִּין, וְאֵין מַאֲכִילִין אוֹתוֹ טֶבֶל וְלֹא תְּרוּמָה. כִּי פְּלִיגִי, בִּדְלָא אֶפְשָׁר בְּחֻלִּין אֶלָּא אִם כֵּן אוֹכֵל אֶת כֻּלּוֹ. וְקָאָמַר: מַאֲכִילִין אוֹתוֹ הַטֶּבֶל כְּמוֹת שֶׁהוּא, וְלֹא יַפְרִישׁוּ מִמֶּנּוּ תְּרוּמָתוֹ לְהַאֲכִילוֹ תְּרוּמָה לְעַצְמָהּ וְחֻלִּין לְעַצְמָן. וּבֶן תֵּימָא אוֹמֵר: מוּטָב שֶׁיַּפְרִישׁוּ תְּרוּמָתוֹ וְיַאֲכִילוּהוּ כָּל אֶחָד לְעַצְמוֹ, וְלֹא יַאֲכִילוּהוּ טֶבֶל כְּמוֹת שֶׁהוּא. מַר סָבַר טֶבֶל חָמוּר, שֶׁאֲפִלּוּ לְכֹהֲנִים אֵינוֹ רָאוּי. וּמַר סָבַר תְּרוּמָה חֲמוּרָה, שֶׁאֵין לָהּ הֶתֵּר, אֲבָל טֶבֶל אֶפְשָׁר דִּמְתַקֵּן לְהוּ וְחֻלִּין יִהְיוּ רְאוּיִין לְכָל אָדָם. עַד כָּאן.
<b>וְהִנֵּה</b> רֶגַע אֲדַבֵּר בְּמַאי דְּהֻקְשָׁה לִי בְּסֻגְיָא זוֹ, מֵהָא דְכָתַב הָרַ"ן בְּשֵׁם הָרַאֲבָ"ד (יומא ד ע"ב מדפי הרי"ף) בְּחוֹלֶה שֶׁיֵּשׁ בּוֹ סַכָּנָה דְּשׁוֹחֲטִין לוֹ, דְּלָמָּה לֹא נַאֲכִילֵהוּ נְבֵלָה שֶׁהוּא אִסּוּר לָאו, וְעָדִיף מִלִּשְׁחֹט שֶׁהוּא אִסּוּר סְקִילָה. וְתֵרֵץ, דִּנְהִי דְאִסּוּר נְבֵלָה הוּא אִסּוּר לָאו וְשַׁבָּת אִסּוּר סְקִילָה, מִכָּל מָקוֹם אִיכָּא חֻמְרָא אַחֶרֶת בִּנְבֵלָה שֶׁהָאוֹכְלָהּ עוֹבֵר עַל כָּל זַיִת וְזַיִת שֶׁבָּהּ, אֲבָל לְעִנְיַן שַׁבָּת לֹא עָבַר אֶלָּא בִּשְׁעַת שְׁחִיטָה, וְחַד אִסּוּר הוּא דְאִיכָּא, וּמִשּׁוּם הָכֵי לָאוִין הַרְבֵּה דִנְבֵלָה לָא מִקְּרוּ אִסּוּר קַל לְגַבֵּי חַד לָאו דְּשַׁבָּת, אַף עַל גַּב דְּהָוֵי אִסּוּר סְקִילָה. עַד כָּאן.
<b>וְנוֹרָאוֹת</b> נִפְלֵאתִי, מַה יַּעֲנֶה הָרַ"ן בַּיּוֹם שֶׁיְּדֻבַּר בּוֹ סֻגְיָא הַלֵּזוּ, דְּנֶחְלְקוּ רַבָּנָן וּבֶן תֵּימָא אִם מַאֲכִילִין אוֹתוֹ טֶבֶל אוֹ תְּרוּמָה, וּלְפִי דְבָרָיו פְּשִׁיטָא דִמְתַקְּנִינַן לְטֶבֶל וּמַאֲכִילִין אוֹתוֹ הַתְּרוּמָה בִּפְנֵי עַצְמָהּ, דְּלֵיכָּא אִסּוּרָא כִּי אִם בְּאוֹתוֹ זַיִת דִּתְרוּמָה, אֲבָל בְּטֶבֶל חַיָּב עַל כָּל זַיִת וְזַיִת שֶׁבָּהּ. וְאַף עַל גַּב שֶׁאֵין בְּאוֹתוֹ זַיִת שֶׁל טֶבֶל שִׁעוּר תְּרוּמָה לְהִתְחַיֵּב עָלָיו, מִכָּל מָקוֹם אִסּוּר הַטֶּבֶל אֵינוֹ בִּשְׁבִיל הַתְּרוּמָה שֶׁיֵּשׁ בּוֹ, אֶלָּא גְזֵרַת מֶלֶךְ הִיא שֶׁהָאוֹכֵל טֶבֶל חַיָּב מִיתָה. וַהֲרֵי כֹּהֲנִים שֶׁאוֹכְלִים תְּרוּמָה וְחַיָּבִים מִיתָה עַל הַטֶּבֶל, וְכַמְבֹאָר. וְהַשְׁתָּא הַדְּבָרִים קַל וָחֹמֶר: וּמָה הָתָם בְּשַׁבָּת, דְּאִסּוּר סְקִילָה, אָמְרִינַן דְּמוּטָב שֶׁיַּעֲבֹר אִסּוּר דִּסְקִילָה מִמַּה שֶּׁיַּעֲבֹר תְּרֵי אִסּוּרָא דְלָאו דִּנְבֵלָה; הָכָא, דְּתַרְוַיְהוּ אִסּוּר מִיתָה בִּידֵי שָׁמַיִם, לֹא כָּל שֶׁכֵּן שֶׁנֹּאמַר דְּמוּטָב שֶׁיַּעֲבֹר חַד אִסּוּר דִּתְרוּמָה מִמַּה שֶּׁיַּעֲבֹר תְּרֵי אִסּוּרֵי דְטֶבֶל?! וְאַף עַל גַּב דְּאִסּוּר תְּרוּמָה חֲמִיר מֵאִסּוּר טֶבֶל מִשּׁוּם דְּטֶבֶל אֶפְשָׁר לְתַקּוֹנֵהּ, מִכָּל מָקוֹם פְּשִׁיטָא דִּטְפֵי חֲמִיר אִסּוּר סְקִילָה מֵאִסּוּר לָאו מִמַּאי דַּחֲמִיר אִסּוּר תְּרוּמָה מֵאִסּוּר טֶבֶל.
<b>וְכִי</b> תֵּימָא, דְּהָרַ"ן לָא אַמְרַהּ לְמִלְּתֵהּ אַלִּבָּא דְתַנָּא קַמָּא כִּי אִם אַלִּבָּא דְבֶן תֵּימָא דְּסָבַר דְּמַאֲכִילִין אוֹתוֹ תְּרוּמָה, זֶה אֵינוֹ. חֲדָא, דַּאֲנַן קַיְמָא לָן דְּהִלְכְתָא כְּתַנָּא קַמָּא, וּכְמוֹ שֶׁפָּסַק הָרַמְבַּ"ם בְּהִלְכוֹת מַאֲכָלוֹת אֲסוּרוֹת (פרק יד, דין יז) דְּטֶבֶל וּתְרוּמָה — מַאֲכִילִין אוֹתוֹ טֶבֶל. וָעוֹד, דְּאַף דְּנֵימָא דְּהִלְכְתָא כְּבֶן תֵּימָא, עֲדַיִן הַקֻּשְׁיָא בִּמְקוֹמָהּ עוֹמֶדֶת. שֶׁהֲרֵי בַּגְּמָרָא, כְּשֶׁבָּאוּ לָתֵת טַעַם לְבֶן תֵּימָא דְּאַמַּאי מַאֲכִילִין אוֹתוֹ תְּרוּמָה, אָמְרוּ דְּטַעְמֵהּ הוּא מִשּׁוּם דְּסָבַר דְּטֶבֶל חָמוּר מִשּׁוּם דְּלָא חֲזִי לְכֹהֵן, אֲבָל תְּרוּמָה חַזְיָא לְכֹהֵן. וּלְפִי דִבְרֵי הָרַ"ן לָא אִצְטְרִיךְ לְהַאי טַעְמָא, דְּאַף דְּנֵימָא דִּתְרוּמָה חֲמִירָא מֵאִסּוּר טֶבֶל — מַאֲכִילִין אוֹתוֹ תְּרוּמָה, מִשּׁוּם דְּבִתְרוּמָה לָא עָבֵד כִּי אִם חַד אִסּוּרָא וּבְטֶבֶל עָבֵד תְּרֵי אִסּוּרֵי. בְּאֹפֶן שֶׁדִּבְרֵי הָרַ"ן הַלָּלוּ לִכְאוֹרָה הֵם מַתְמִיהִים.
<b>וְהַנִּרְאֶה</b> אֶצְלִי, דְּהָרַ"ן זַ"ל רוּחַ אַחֶרֶת אִתּוֹ בְּפֵרוּשׁ הַסֻּגְיָא. דְּמַאי דְּאָמְרִינַן: הֵיכָא דְאֶפְשָׁר בְּחֻלִּין דְּכֻלֵּי עָלְמָא לָא פְּלִיגִי דִּמְתַקְּנִינַן לֵהּ וּמַסְפִּינַן לֵהּ — אֵין הַכַּוָּנָה כְּמוֹ שֶׁפֵּרֵשׁ רַשִׁ"י דְּהַיְנוּ שֶׁיֵּשׁ דַּי בַּחֻלִּין שֶׁבּוֹ; וּמַאי דְּאָמְרִינַן: כִּי פְּלִיגִי בִּדְלָא אֶפְשָׁר בְּחֻלִּין, הַיְנוּ שֶׁאֵין דַּי בַּחֻלִּין. וּלְדִידֵהּ אֵין כָּאן כִּי אִם קַב אֶחָד שֶׁל טֶבֶל, וְנֶחְלְקוּ אִם מְתַקְּנִים אוֹתוֹ אִם לָאו. וּלְפִי פֵּרוּשׁ זֶה לָא הָוֵי דוּמְיָא דְרֵישָׁא, דְּקָתָנֵי: טֶבֶל וּנְבֵלָה — מַאֲכִילִין אוֹתוֹ נְבֵלָה, טֶבֶל וּשְׁבִיעִית — מַאֲכִילִין אוֹתוֹ שְׁבִיעִית, שֶׁהֵם שְׁנֵי אִסּוּרִים מִדְּבָרִים נִפְרָדִים. אַךְ לְהָרַ"ן הַךְ דְּטֶבֶל וּתְרוּמָה הָוֵי דוּמְיָא דְרֵישָׁא דְּטֶבֶל וּנְבֵלָה וְטֶבֶל וּשְׁבִיעִית, וּמַיְרֵי דְּיֵשׁ כָּאן שְׁנֵי קַבִּים, אֶחָד שֶׁל טֶבֶל וְאֶחָד שֶׁל תְּרוּמָה. וְקָאָמַר רַבָּה: הֵיכָא דְאֶפְשָׁר בְּחֻלִּין, דְּהַיְנוּ דִּבְיָדֵנוּ לְתַקֵּן הַטֶּבֶל, כֻּלֵּי עָלְמָא לָא פְּלִיגִי דִּמְתַקְּנִינַן לֵהּ וּמַסְפִּינַן לֵהּ. וּמַיְרֵי בֵּין שֶׁיֵּשׁ דַּי בַּחֻלִּין שֶׁל טֶבֶל זֶה לְהַאֲכִילוֹ לְאַחַר שֶׁתִּנָּטֵל תְּרוּמָתוֹ וּבֵין שֶׁאֵין דַּי בַּחֻלִּין שֶׁל טֶבֶל זֶה לְהַאֲכִילוֹ לְאַחַר שֶׁתִּנָּטֵל תְּרוּמָתוֹ, דְּבֵין הָכֵי וּבֵין הָכֵי מְתַקְּנִינַן לֵהּ וּמַסְפִּינַן לֵהּ. דַּאֲפִלּוּ אִם אֵין דַּי בַּחֻלִּין שֶׁבּוֹ לְאַחַר שֶׁתִּנָּטֵל תְּרוּמָתוֹ — מְתַקְּנִינַן לֵהּ וּמַאֲכִילִין אוֹתוֹ הַחֻלִּין וְהַתְּרוּמָה, כִּי הֵיכִי דְלָא לֶעֱבֵד אִסּוּרִים הַרְבֵּה. דְּהַיְנוּ, שֶׁאִם יֹאכַל הַטֶּבֶל כְּמוֹת שֶׁהוּא — יַעֲבֹר עַל כָּל זַיִת וָזַיִת, אַךְ לְאַחַר שֶׁיְּתַקְּנוּ אוֹתוֹ — אֵינוֹ עוֹבֵר אֶלָּא עַל כְּזַיִת תְּרוּמָה. כִּי פְּלִיגִי, בִּדְלָא אֶפְשָׁר בְּחֻלִּין. כְּלוֹמַר, שֶׁאֵין אָנוּ יְכוֹלִין לְתַקֵּן הַטֶּבֶל, וּכְגוֹן שֶׁאֵין הַבְּעָלִים כָּאן. דּוֹמֶה לְאוֹתָהּ שֶׁהִקְשׁוּ הָרִאשׁוֹנִים זַ"ל עֲלַהּ דְּהַהִיא דְאָמְרִינַן בְּפֶרֶק בָּתְרָא דְמַסֶּכֶת עֲבוֹדָה זָרָה דְּטֶבֶל אוֹסֵר בְּמַשֶּׁהוּ מִשּׁוּם דִּכְהֶתֵּרוֹ כָּךְ אִסּוּרוֹ, דִּלְמָה לִי הַךְ טַעְמָא? תִּפֻּק לֵהּ דְּטֶבֶל הָוֵי שֶׁיֵּשׁ לוֹ מַתִּירִין! וְתֵרְצוּ, דְּמַיְרֵי בְּשֶׁאֵין הַבְּעָלִים כָּאן וְאֵין מִי שֶׁיָּכוֹל לְהַפְרִישׁ הַתְּרוּמוֹת. הָכָא נָמֵי מַחֲלֹקֶת זֶה דְתַנָּא קַמָּא וּבֶן תֵּימָא מַיְרֵי בִּדְלָא אֶפְשָׁר בְּחֻלִּין, כְּלוֹמַר, שֶׁאֵין הַבְּעָלִים כָּאן כְּדֵי שֶׁיְּתַקֵּן אֶת הַטֶּבֶל. וְהַשְׁתָּא אִיכָּא שְׁנֵי אִסּוּרִים נִפְרָדִים, אֶחָד שֶׁל טֶבֶל וְאֶחָד שֶׁל תְּרוּמָה, וְנֶחְלְקוּ תַּנָּא קַמָּא וּבֶן תֵּימָא אֵיזֶה מֵהֶם אִסּוּרוֹ חָמוּר, דְּעַל כֻּלָּם חַיָּב עַל כָּל זַיִת וָזַיִת.
<b>וְסִימָנִין</b> מָצָאתִי לְפֵרוּשׁ זֶה בְּהָרַמְבַּ"ם, שֶׁכָּתַב בְּפֶרֶק אַרְבָּעָה עָשָׂר מֵהִלְכוֹת מַאֲכָלוֹת אֲסוּרוֹת (דין יז): טֶבֶל וּתְרוּמָה, אִם אִי אֶפְשָׁר לְתַקֵּן אֶת הַטֶּבֶל — מַאֲכִילִין אוֹתוֹ טֶבֶל. וְהִנֵּה כָּל הַיָּשָׁר הוֹלֵךְ יִרְאֶה שֶׁפְּשָׁט דִּבְרֵי הָרַמְבַּ"ם מוֹרִים כַּאֲשֶׁר כָּתַבְנוּ לְדַעַת הָרַ"ן, דְּהַיְנוּ שֶׁאִי אֶפְשָׁר לְתַקֵּן הַטֶּבֶל עַצְמוֹ, וּמַיְרֵי שֶׁיֵּשׁ כָּאן שְׁנֵי קַבִּים, אֶחָד שֶׁל טֶבֶל וְאֶחָד שֶׁל תְּרוּמָה.
<b>וּלְפִי</b> פֵּרוּשׁ זֶה שֶׁכָּתַבְנוּ לְדַעַת הָרַ"ן נִיחָא לִי קֻשְׁיָא אַחֶרֶת שֶׁנִּתְקַשֵּׁיתִי בְּסֻגְיָא זוֹ, דְּבַמֶּה נֶחְלְקוּ אֲבוֹת הָעוֹלָם אִם מַאֲכִילִין אוֹתוֹ טֶבֶל אוֹ תְּרוּמָה, דְּמַר סָבַר טֶבֶל חָמוּר וּמַר סָבַר תְּרוּמָה חֲמוּרָה, וְלָמָּה לֹא נַעֲשֶׂה תִּקּוּן אַחֵר וְיִנָּצֵל מֵאִסּוּר טֶבֶל וּמֵאִסּוּר תְּרוּמָה? וָהוּא, שֶׁיְּתַקֵּן הַטֶּבֶל וְיַפְרִישׁ הַתְּרוּמָה, וְיַחֲזֹר וִיעָרֵב אוֹתָהּ עִם הַחֻלִּין, דְּהַשְׁתָּא לֵיכָּא אִסּוּר תּוֹרָה כְּלָל, דְּהָא מִן הַתּוֹרָה חַד בִּתְרֵי בָּטֵל, כְּדִכְתִיב (שמות כג, ב): "אַחֲרֵי רַבִּים לְהַטֹּת", וּמַה גַּם בְּמִין בְּמִינוֹ, וְכַמְבֹאָר. וְכִי תֵּימָא, מִשּׁוּם דְּאֵין מְבַטְּלִין אִסּוּר לְכַתְּחִלָּה — זֶה אֵינוֹ מַעֲלֶה אֲרוּכָה כְּלָל. וְלָא מִבַּעְיָא לִסְבָרַת לַהֲקַת הָרִאשׁוֹנִים וְהָאַחֲרוֹנִים דְּאִית לְהוּ דְּאִסּוּר זֶה דְאֵין מְבַטְּלִין אִסּוּר לְכַתְּחִלָּה הוּא מִדְּרַבָּנָן דַּוְקָא, דִּפְשִׁיטָא דְמוּטָב שֶׁיַּעֲבֹר אִסּוּר דְּרַבָּנָן וְלֹא יַעֲבֹר עַל אִסּוּר תּוֹרָה; אֶלָּא אַף לְמָאן דְּאָמַר דְּהָא דְאֵין מְבַטְּלִין אִסּוּר לְכַתְּחִלָּה הוּא מִדְּאוֹרַיְתָא, וְיָלֵף לַהּ מִזְּרוֹעַ בְּשֵׁלָה, מִכָּל מָקוֹם פְּשִׁיטָא דְאֵינוֹ אֶלָּא אִסּוּרָא בְּעָלְמָא וַאֲפִלּוּ לָאו לֵיכָּא, וְכַמְבֹאָר. וְאִם כֵּן, מוּטָב שֶׁנַּעֲבֹר אִסּוּר זֶה דְאֵין מְבַטְּלִין אִסּוּר, שֶׁאֵינוֹ אֶלָּא אִסּוּרָא בְּעָלְמָא, מִמַּה שֶּׁיַּעֲבֹר הַחוֹלֶה אִסּוּר שֶׁהוּא בְּמִיתָה בִּידֵי שָׁמַיִם. וְכִי תֵּימָא דְּאִסּוּר הַטֶּבֶל אוֹ הַתְּרוּמָה עוֹבֵר עָלֶיהָ הַחוֹלֶה, אַךְ אִסּוּר דְּאֵין מְבַטְּלִין אִסּוּר אָנוּ עוֹשִׂין אוֹתוֹ, וְלֹא נִתְּנוּ הָאִסּוּרִים לִדָּחוֹת אֶצְלֵנוּ — זֶה לֹא נִתַּן לְהֵאָמֵר כְּלָל, שֶׁהֲרֵי אָנוּ שׁוֹחֲטִין לְחוֹלֶה בְּשַׁבָּת כְּדֵי שֶׁלֹּא יֹאכַל הַחוֹלֶה נְבֵלָה. הֲרֵי שֶׁאֵין הֶפְרֵשׁ בֵּין אִם נַעֲשֶׂה הָאִסּוּר עַל יְדֵי הַחוֹלֶה אוֹ עַל יְדֵי אֲחֵרִים, כֹּל שֶׁהוּא לְצֹרֶךְ הַחוֹלֶה חֲשִׁיב כְּגוּף אֶחָד.
<b>וְהִנֵּה</b> בִּשְׁלָמָא לְהָרַ"ן, דְּאִית לֵהּ דְּהָכָא מַיְרֵי בְּשֶׁאֵין הַבְּעָלִים כָּאן, לָא קַשְׁיָא כְּלָל; אַךְ לְרַשִׁ"י, דְּאִית לֵהּ דְּהָכָא מַיְרֵי שֶׁאָנוּ יְכוֹלִין לְתַקֵּן הַטֶּבֶל אֶלָּא שֶׁאֵין דַּי בַּחֻלִּין לְבַדָּם לְאַחַר שֶׁנִּטְּלָה תְּרוּמָתָן, אַמַּאי לֹא תִּקְּנוּ שֶׁיְּתַקֵּן וְיַחֲזֹר וִיעָרֵב, וְנִמְצָא דְאֵין כָּאן לַמַּרְבֶּה כִּי אִם אִסּוּרָא בְּעָלְמָא.
<b>וְיֵרָאֶה</b> דִּסְבִירָא לֵהּ לְרַשִׁ"י, דְּכָל אִסּוּר שֶׁנַּעֲשֶׂה שֶׁהוּא לְצֹרֶךְ הַחוֹלֶה, וּכְגוֹן טֶבֶל וּתְרוּמָה, דַּאֲכִילַת הַטֶּבֶל אוֹ הַתְּרוּמָה הוּא צֹרֶךְ הַחוֹלֶה, וְכֵן לִשְׁחֹט לַחוֹלֶה אוֹ לְהַאֲכִילוֹ נְבֵלָה, דְּעַל כָּרְחִין לְצֹרֶךְ הַחוֹלֶה צְרִיכִין אָנוּ לְהַתִּיר אִסּוּר דִּנְטִילַת נְשָׁמָה אוֹ אִסּוּר דַּאֲכִילַת נְבֵלָה — בָּזֶה הוּא שֶׁאָנוּ מְשַׁעֲרִים הָאִסּוּרִים אֵיזֶהוּ קַל וְאֵיזֶהוּ חָמוּר, וּמַאֲכִילִין אוֹתוֹ הַקַּל קַל תְּחִלָּה. אֲבָל הָכָא, בְּאִסּוּר זֶה שֶׁאָנוּ מְבַטְּלִין אִסּוּר, אֵין בּוֹ צֹרֶךְ לַחוֹלֶה כְּלָל, דְּמַאי אִכְפַּת לֵהּ אִם אָנוּ מְבַטְּלִין הָאִסּוּר אִם לָאו? וְאַף שֶׁאָנוּ מַצִּילִים אוֹתוֹ מֵאִסּוּר חָמוּר, מִכָּל מָקוֹם כֵּיוָן שֶׁאֵין בּוֹ צֹרֶךְ לַחוֹלֶה לֹא נִתַּן אִסּוּר זֶה לִדָּחוֹת, אַף שֶׁהוּא אִסּוּר קַל; וּמוּטָב שֶׁיַּעֲבֹר הַחוֹלֶה עַל אִסּוּר חָמוּר, כֵּיוָן שֶׁהוּא צֹרֶךְ הַחוֹלֶה, מִמַּה שֶׁנַּעֲבֹר עַל אִסּוּר קַל, כֵּיוָן שֶׁאִסּוּר זֶה אֵין בּוֹ צֹרֶךְ לַחוֹלֶה.
<b>וְסִימָנִין</b> מָצָאתִי לְחִלּוּק זֶה בְּרַלְבַּ"ג בְּפֵרוּשׁוֹ, עַל מַה שֶּׁאָמַר אֲחִימֶלֶךְ לְדָוִד (ש"א כא, ה): "אֵין לֶחֶם חֹל אֶל תַּחַת יָדִי, כִּי אִם לֶחֶם קֹדֶשׁ יֵשׁ, אִם נִשְׁמְרוּ הַנְּעָרִים אַךְ מֵאִשָּׁה", וְזֶה לְשׁוֹנוֹ: וְהִתִּיר הַכָּתוּב אֲכִילָתָהּ לְזָרִים וְלֹא אֲכִילָתָהּ בְּטֻמְאָה, כִּי הַזָּרוּת יִתָּכֵן שֶׁיֻּתַּר מִפְּנֵי פִּקּוּחַ נֶפֶשׁ, כִּי הָאֲכִילָה הִיא בְּעַצְמוּתָהּ מְסִירָה הַסַּכָּנָה שֶׁתִּהְיֶה מֵהָרָעָב, וְאוּלָם הַטֻּמְאָה אֵין רָאוּי שֶׁתִּדָּחֶה מִפְּנֵי זֶה, אַחַר שֶׁאֵינָהּ בְּעַצְמוּתָהּ סִבָּה לְהָסִיר הַסַּכָּנָה. עַד כָּאן. וְהִנֵּה הִפְרִיז עַל הַמִּדָּה בַּמֶּה שֶׁכָּתַב שֶׁהַטֻּמְאָה אֵין רָאוּי שֶׁתִּדָּחֶה מִפְּנֵי הַסַּכָּנָה, וְדָבָר זֶה יִשְׁתַּקַּע וְלֹא יֵאָמֵר, שֶׁלֹּא מָצִינוּ שׁוּם אִסּוּר שֶׁאֵינוֹ נִדְחֶה מִפְּנֵי פִּקּוּחַ נֶפֶשׁ, כִּי אִם עֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים, אֲבָל שְׁאָר כָּל הָאִסּוּרִים בִּכְלָלָם נִדְחִים מִפְּנֵי פִּקּוּחַ נֶפֶשׁ. וְאֵלּוּ הֵם דְּבָרִים פְּשׁוּטִים.
<b>וְדַע,</b> דִּבְפֶרֶק הַכּוֹנֵס (ב"ק ס ע"ב) אָמְרִינַן: "וַיִּתְאַוֶּה דָוִד וַיֹּאמַר מִי יַשְׁקֵנִי מַיִם מִבּוֹר בֵּית לֶחֶם אֲשֶׁר בַּשָּׁעַר. וַיִּבְקְעוּ שְׁלשֶׁת הַגִּבֹּרִים בְּמַחֲנֵה פְלִשְׁתִּים וַיִּשְׁאֲבוּ מַיִם מִבּוֹר בֵּית לֶחֶם אֲשֶׁר בַּשַּׁעַר" (ש"ב כג, טו-טז). מַאי קָא מִבַּעְיָא לֵהּ? אָמַר רָבָא אָמַר רַב נַחֲמָן: טָמוּן בְּאֵשׁ קָא מִבַּעְיָא לֵהּ, אִי כְּרַבִּי יְהוּדָה אִי כְּרַבָּנָן. וּפֵרֵשׁ רַשִׁ"י: טָמוּן בְּאֵשׁ קָא מִבַּעְיָא לֵהּ — מַעֲשֶׂה בָּא לְפָנָיו בַּמַּחֲנֶה, שֶׁשָּׂרְפוּ אֲנָשָׁיו גָּדִישׁ שֶׁל יִשְׂרָאֵל, וְנִצְרַךְ לִשְׁאֹל הֲלָכָה, אִם חַיָּבִים לְשַׁלֵּם כֵּלִים הַטְּמוּנִים בְּתוֹכָהּ כְּרַבִּי יְהוּדָה, אוֹ פְּטוּרִים כְּרַבָּנָן. רַב הוּנָא אָמַר: גְּדִישִׁים דִּשְׂעוֹרִים דְּיִשְׂרָאֵל הֲווֹ, דַּהֲווֹ מִטַּמְּרִי פְּלִשְׁתִּים בְּהוּ, וְקָא מִבַּעְיָא לֵהּ: מַהוּ לְהַצִּיל עַצְמוֹ בְּמָמוֹן חֲבֵרוֹ? שְׁלַחוּ לֵהּ: אָסוּר לְהַצִּיל עַצְמוֹ בְּמָמוֹן חֲבֵרוֹ וְכוּ'. וְכָתְבוּ הַתּוֹסָפוֹת: מַהוּ לְהַצִּיל עַצְמוֹ בְּמָמוֹן חֲבֵרוֹ — אִבַּעְיָא לֵהּ, אִם חַיָּב לְשַׁלֵּם כְּשֶׁהִצִּיל עַצְמוֹ מִפְּנֵי פִּקּוּחַ נֶפֶשׁ. עַד כָּאן. כַּוָּנַת דִּבְרֵיהֶם, דְּוַדַּאי לֹא נִסְתַּפֵּק דָּוִד אִם מֻתָּר לְהַצִּיל עַצְמוֹ בְּמָמוֹן חֲבֵרוֹ בִּמְקוֹם סַכָּנָה, דְּאֵין לְךָ דָבָר שֶׁעוֹמֵד בִּפְנֵי פִּקּוּחַ נֶפֶשׁ, וְאֵיךְ יִתָּכֵן שֶׁיָּשִׁיבוּ לוֹ הַסַּנְהֶדְרִין דְּאָסוּר לְהַצִּיל עַצְמוֹ בְּמָמוֹן חֲבֵרוֹ? אֶלָּא דְּמַה שֶּׁנִּסְתַּפֵּק דָּוִד הוּא: דִּנְהִי דְמֻתָּר לְהַצִּיל עַצְמוֹ, מִכָּל מָקוֹם חַיָּב לְשַׁלֵּם; אוֹ דִלְמָא פָּטוּר, כֵּיוָן דְּבִרְשׁוּת קָא עָבֵד? וְהֵשִׁיבוּ לוֹ דְּחַיָּב לְשַׁלֵּם. וְכֵן כָּתַב הָרֹא"שׁ, יְעֻיַּן שָׁם. וּלְפִי זֶה, מַאי דְּאָמְרִינַן בַּגְּמָרָא: בִּשְׁלָמָא לְמָאן דְּאָמַר לְמִקְלֵי, הַיְנוּ דִכְתִיב (שם שם, יב): "וַיִּתְיַצֵּב בְּתוֹךְ הַחֶלְקָה וַיַּצִּילֶהָ" וְכוּ', הַכַּוָּנָה הִיא שֶׁחִיֵּב אוֹתָם לְשַׁלֵּם דְּמֵי הָעֲדָשִׁים וְהַשְּׂעוֹרִים. אַךְ רַשִׁ"י זַ"ל כָּתַב: 'וַיַּצִּילֶהָ' — שֶׁלֹּא יִשְׂרְפוּהָ, הוֹאִיל וְאָסוּר לְהַצִּיל עַצְמוֹ בְּמָמוֹן חֲבֵרוֹ. עַד כָּאן. מַשְׁמַע דִּסְבִירָא לֵהּ, דְּמַה שֶּׁנִּסְתַּפֵּק דָּוִד הוּא אִם מֻתָּר לְהַצִּיל עַצְמוֹ בְּמָמוֹן חֲבֵרוֹ. וְהַדָּבָר הוּא תֵּמַהּ בְּעֵינַי, דְּאֵיךְ יִתָּכֵן דְּבִמְקוֹם פִּקּוּחַ נֶפֶשׁ אָסוּר לְהַצִּיל עַצְמוֹ בְּמָמוֹן חֲבֵרוֹ?
<b>גַּם</b> מַה שֶּׁכָּתַב הָרַלְבַּ"ג בְּסוֹף דְּבָרָיו: וּלְזֹאת הַסִּבָּה בְּעַצְמָהּ יֻתַּר לְכַבּוֹת אֶת הַנֵּר וְלֹא יֻתַּר לְטַלְטֵל אֶת הַנֵּר, כְּמוֹ שֶׁבֵּאַרְנוּ בִּמְקוֹמוֹ. עַד כָּאן. דָּבָר זֶה לֹא נִתְבָּאֵר וְלֹא יִתְבָּאֵר. וְאִם כִּוֵּן עַל אוֹתָהּ שֶׁשָּׁנִינוּ בְּפֶרֶק שֵׁנִי דְשַׁבָּת (כט ע"ב): הַמְכַבֶּה אֶת הַנֵּר מִפְּנֵי שֶׁהוּא מִתְיָרֵא מִפְּנֵי גוֹיִם, מִפְּנֵי לִסְטִים, מִפְּנֵי רוּחַ רָעָה, מִפְּנֵי הַחוֹלֶה שֶׁיִּישַׁן — פָּטוּר. אוֹקְמוּהָ בַּגְּמָרָא (ל ע"א) בְּחוֹלֶה שֶׁיֵּשׁ בּוֹ סַכָּנָה, וּבְדִין הוּא דְלִתְנֵי מֻתָּר, אֶלָּא מִשּׁוּם דְּבָעֵי לְמִתְנֵי סֵיפָא חַיָּב, תְּנָא רֵישָׁא פָּטוּר. וְעַל זֶה הֻקְשָׁה לוֹ, דְּאַמַּאי הִתִּירוּ לְכַבּוֹת? יְטַלְטֵל הַנֵּר וְיוֹצִיאֶנָּה מֵהַחֶדֶר! וּמִכֹּחַ קֻשְׁיָא זוֹ חִלֵּק בֵּין טִלְטוּל לְכִבּוּי. הָא לָא קַשְׁיָא כְּלָל, דְּלָא אֲתָא מַתְנִיתִין לְהוֹרוֹת כִּי אִם שֶׁהֻתְּרָה מְלָאכָה גְמוּרָה דִמְכַבֶּה מִפְּנֵי גוֹיִם וּמִפְּנֵי הַחוֹלֶה הֵיכָא דְאִי אֶפְשָׁר בְּעִנְיָן אַחֵר כִּי אִם בִּמְכַבֶּה, וּכְגוֹן שֶׁיֵּשׁ לָחוּשׁ שֶׁעַד שֶׁיּוֹצִיאֶנָּה חוּץ לַחֶדֶר יָבוֹאוּ גוֹיִם אוֹ יִכְבַּד חָלְיוֹ וְיִסְתַּכֵּן; אֲבָל פְּשִׁיטָא, דְּאִם אָנוּ יְכוֹלִים לְהָסִיר הַסַּכָּנָה עַל יְדֵי טִלְטוּל הַנֵּר — פְּשִׁיטָא שֶׁלֹּא נַעֲשֶׂה מְלָאכָה גְמוּרָה. וְאַטּוּ אִם יָכוֹל לִכְפּוֹת הַנֵּר בְּאֵיזֶה דָבָר שֶׁלֹּא יֵרָאֶה הָאוֹר הַחוּצָה, לֹא יַעֲשֶׂה?! אֶלָּא וַדַּאי דְּהָתָם בְּמַתְנִיתִין לָא אַיְרֵי אֶלָּא הֵיכָא דְלֵיכָּא שׁוּם תִּקּוּן לְהָסִיר הַסַּכָּנָה אֶלָּא עַל יְדֵי שֶׁיְּכַבֶּה הַנֵּר, וְאַשְׁמְעִינַן דְּמֻתָּר.
<b>הֵן</b> אֱמֶת, דְּקֻשְׁיַת הָרַב בְּדִבְרֵי אֲחִימֶלֶךְ שֶׁאָמַר לְדָוִד "אִם נִשְׁמְרוּ הַנְּעָרִים אַךְ מֵאִשָּׁה" הִיא קֻשְׁיָא עֲצוּמָה. דְּלֹא יִמָּנַע: אִם יָדַע אֲחִימֶלֶךְ בְּסַכָּנַת דָּוִד שֶׁאֲחָזוֹ בֻּלְמוּס, כְּדִבְרֵי רַבּוֹתֵינוּ זַ"ל, אִם כֵּן אֲפִלּוּ לִטְמֵאִים הָיָה מֵהָרָאוּי שֶׁיַּאֲכִיל; וְאִם לֹא יָדַע שֶׁאֲחָזוֹ בֻּלְמוּס, אִם כֵּן מִי הִתִּיר לוֹ לָתֵת לוֹ לֶחֶם קֹדֶשׁ שֶׁהוּא אָסוּר לְזָר? וְרָאִיתִי לְהָרַב בַּעַל יְפֵה מַרְאֶה בְּפֶרֶק שְׁבִיעִי דְיוֹמָא (מאמר ב) עֲלַהּ דְּהַהִיא דְאָמְרִינַן: רַב הוּנָא אָמַר: עֶשְׂרִים וְאַרְבָּעָה עֶשְׂרוֹנוֹת שֶׁאָכַל דָּוִד — בִּרְעָבוֹן אֲכָלָם, וְכָתַב שָׁם הָרַב שֶׁאֲכָלָם כֻּלָּם דָּוִד מֵחֲמַת רְעָבוֹן, שֶׁאֲחָזוֹ בֻּלְמוּס וְהֻצְרַךְ לֶאֱכֹל כֻּלָּם. אַף עַל גַּב דִּבְלָאו הָכֵי הָיוּ מֻתָּרִים לְזָרִים, מִכֵּיוָן דְּהוּסְרוּ מֵעַל הַשֻּׁלְחָן לְאַחַר הַקְטָרַת הַבָּזִיכִין. וְהֵבִיא הָרַב אוֹתָהּ סֻגְיָא דְפֶרֶק שְׁתֵּי הַלֶּחֶם (מנחות צה ע"ב), דְּקָאָמַר: "וְהוּא דֶּרֶךְ חֹל וְאַף כִּי הַיּוֹם יִקְדַּשׁ בַּכֶּלִי" (ש"א כא, ו), דְּהָכֵי קָאָמַר לְהוּ דָוִד: לָא מִבַּעְיָא הַאי, דְּכֵיוָן דִּנְפַק לֵהּ מִמְּעִילָה דֶּרֶךְ חֹל הוּא, אֶלָּא אֲפִלּוּ הַאיְךְ נָמֵי דְּ'הַיּוֹם יִקְדַּשׁ בַּכֶּלִי' הַבוּ לֵהּ דְּלֵיכֻל, דִּמְסֻכָּן הוּא. וּמִכָּאן הִכְרִיחַ הָרַב, דְּלֶחֶם הַפָּנִים שֶׁהוּסַר מֵהַשֻּׁלְחָן אַחַר הַקְטָרַת הַבָּזִיכִין שֶׁהֵם מֻתָּרִים לְזָרִים. וְכֵן שָׁנָה עוֹד בַּדָּבָר הַזֶּה, וְהִקְשָׁה: מְנָא לֵהּ שֶׁאָכַל דָּוִד הָעֶשְׂרִים וְאַרְבָּעָה עֶשְׂרוֹנִים מֵחֲמַת רְעָבוֹן? דִּלְמָא רֻבּוֹ נִתַּן לוֹ לְצֵידָה לַדֶּרֶךְ, כֵּיוָן דְּמֻתָּר הָיָה אֲפִלּוּ בְּלֹא סַכָּנָה וְכוּ'. עַד כָּאן.
<b>וְאַחֲרֵי</b> בַּקָּשַׁת הַמְּחִילָה, דָּבָר זֶה יִשְׁתַּקַּע וְלֹא יֵאָמֵר. דְּמִלְּתָא דִפְשִׁיטָא הִיא, דְּלֶחֶם הַפָּנִים אַף שֶׁהוּסַר מֵעַל הַשֻּׁלְחָן אַחַר הַקְטָרַת הַבָּזִיכִין — אֲפִלּוּ הָכֵי אָסוּר לְזָרִים, לְפִי שֶׁהוּא קָדְשֵׁי קָדָשִׁים וְאֵינוֹ נֶאֱכָל אֶלָּא לְיוֹם וָלַיְלָה. וְלָא אַהֲנֵי הַקְטָרַת הַבָּזִיכִין אֶלָּא לְהוֹצִיאוֹ מִמְּעִילָה, דְּקַיְמָא לָן (רמב"ם הל' מעילה פ"א ה"ב) דְּכָל דָּבָר שֶׁיֵּשׁ בּוֹ הֶתֵּר לַכֹּהֲנִים אֵין בּוֹ מִשּׁוּם מְעִילָה, אֲבָל לְעוֹלָם דְּאָסוּר לְזָרִים כְּדִין כָּל קָדְשֵׁי קָדָשִׁים. וְזֶה פָּשׁוּט. וְאִם כֵּן הָדְרָא קֻשְׁיָא לְדוּכְתָא, דְּמֶה הָיְתָה כַּוָּנַת אֲחִימֶלֶךְ בְּאָמְרוֹ "אִם נִשְׁמְרוּ הַנְּעָרִים אַךְ מֵאִשָּׁה"? וְרָאִיתִי לְרַשִׁ"י שֶׁכָּתַב: 'אִם נִשְׁמְרוּ אַךְ מֵאִשָּׁה' — בְּקשִׁי אֲנִי מַאֲכִילָן לְזָרִים, אַךְ זֶה אִי אֶפְשָׁר שֶׁאַאֲכִילֵהוּ בְּטֻמְאָה. וְכֵן כָּתַב רַבֵּנוּ יְשַׁעְיָה. וְלֹא יָרַדְתִּי לְסוֹף דַּעְתָּם, דְּלָמָּה יֵקַל בְּעֵינֵי אֲחִימֶלֶךְ אֲכִילַת הַזָּר קָדְשֵׁי קָדְשִׁים וְיִכְבַּד בְּעֵינָיו אֲכִילָתָם לִטְמֵאִים, וַהֲלוֹא אֵין לְךָ דָבָר שֶׁעוֹמֵד בִּפְנֵי פִּקּוּחַ נֶפֶשׁ.
<b>וּכְדֵי</b> לְיַשֵּׁב כָּל זֶה נָבִיא הֶמְשֵׁךְ הַפְּסוּקִים (ש"א כא, ד-ז). שֶׁאָמַר דָּוִד לַאֲחִימֶלֶךְ: "וְעַתָּה מַה יֵּשׁ תַּחַת יָדְךָ חֲמִשָּׁה לֶחֶם תְּנָה בְיָדִי, אוֹ הַנִּמְצָא. וַיַּעַן הַכֹּהֵן אֶת דָּוִד וַיֹּאמֶר אֵין לֶחֶם חֹל אֶל תַּחַת יָדִי, כִּי אִם לֶחֶם קֹדֶשׁ יֵשׁ אִם נִשְׁמְרוּ הַנְּעָרִים אַךְ מֵאִשָּׁה. וַיַּעַן דָּוִד אֶת הַכֹּהֵן וַיֹּאמֶר לוֹ כִּי אִם אִשָּׁה עֲצֻרָה לָנוּ כִּתְמוֹל שִׁלְשֹׁם וְגוֹ', וְהוּא דֶּרֶךְ חֹל וְאַף כִּי הַיּוֹם יִקְדַּשׁ בַּכֶּלִי. וַיִּתֶּן לוֹ הַכֹּהֵן קֹדֶשׁ, כִּי לֹא הָיָה שָׁם לֶחֶם כִּי אִם לֶחֶם הַפָּנִים הַמּוּסָרִים מִלִּפְנֵי יְיָ לָשׂוּם לֶחֶם חֹם בְּיוֹם הִלָּקְחוֹ". עַד כָּאן. וְהִנֵּה הַדִּקְדּוּקִים בְּאֵלּוּ הַפְּסוּקִים רָבוּ כְּמוֹ רָבוּ. חֲדָא, בַּמֶּה שֶׁאָמַר דָּוִד "מַה יֵּשׁ תַּחַת יָדְךָ" הִיא מִלָּה מְיֻתֶּרֶת, דִּפְשִׁיטָא דְּמִמַּה שֶּׁיֵּשׁ תַּחַת יָדוֹ יִתֵּן לוֹ וְלֹא מִמַּה שֶּׁאֵינוֹ תַּחַת יָדוֹ. וְעוֹד יֵשׁ לְדַקְדֵּק בַּמֶּה שֶׁאָמַר "חֲמִשָּׁה לֶחֶם", מֶה הָיְתָה כַּוָּנַת דָּוִד בְּמִסְפָּר זֶה? וְאֵינוֹ מִדֶּרֶךְ הַמּוּסָר לְמִי שֶׁשּׁוֹאֵל אֵיזֶה דָבָר מֵחֲבֵרוֹ שֶׁיִּשְׁאַל מִמֶּנּוּ בַּמִּדָּה בַּמִּנְיָן וּבַמְּשׂוּרָה, וְלֹא הָיָה לוֹ לוֹמַר אֶלָּא שֶׁיִּתֵּן לוֹ לֶחֶם כְּדֵי שֶׁלֹּא יָמוּת בְּרָעָב. וְכֵן יֵשׁ לְדַקְדֵּק בַּמֶּה שֶׁסִּיֵּם דָּוִד דְּבָרָיו וְאָמַר "אוֹ הַנִּמְצָא", הֵם דְּבָרִים מְיֻתָּרִים. דְּאִם כַּוָּנָתוֹ הִיא, שֶׁאִם לֹא הָיָה בְּיַד אֲחִימֶלֶךְ לֶחֶם שֶׁיִּתֵּן לוֹ מַה שֶּׁנִּמְצָא בְּיָדוֹ — הָא מִלְּתָא דִפְשִׁיטָא הִיא! וְאִם כַּוָּנָתוֹ הִיא, שֶׁאִם לֹא יֵשׁ לוֹ חֲמִשָּׁה לֶחֶם שֶׁיִּתֵּן לוֹ מַה שֶּׁנִּמְצָא, דְּהַיְנוּ שְׁלשָׁה אוֹ אַרְבָּעָה לֶחֶם — גַּם זֶה לֹא יִתָּכֵן! דְּאֵיךְ יִתָּכֵן, שֶׁאִם לֹא הָיָה נִמְצָא בְּיַד אֲחִימֶלֶךְ מַה שֶּׁשָּׁאַל דָּוִד, שֶׁלֹּא יִתֵּן לוֹ מַה שֶּׁנִּמְצָא בְּיָדוֹ? וְכֵן יֵשׁ לְדַקְדֵּק בַּמֶּה שֶׁאָמַר אֲחִימֶלֶךְ "אִם נִשְׁמְרוּ הַנְּעָרִים אַךְ מֵאִשָּׁה", יִקְשֶׁה מַה שֶּׁהִקְשִׁינוּ, דְּאַמַּאי לֹא הִתִּיר אֲכִילָתָם בְּטֻמְאָה מֵאַחַר שֶׁהָיוּ מְסֻכָּנִים? וְכֵן יֵשׁ לְדַקְדֵּק בְּמַאי דְּקָאָמַר דָּוִד "וְהוּא דֶּרֶךְ חֹל וְאַף כִּי הַיּוֹם יִקְדַּשׁ בַּכֶּלִי", כִּמְעַט דְּבָרִים הַלָּלוּ אֵין לָהֶם מוּבָן לְפִי פְּשָׁטָן.
<b>וּבְפֶרֶק</b> שְׁתֵּי הַלֶּחֶם (מנחות צה ע"ב) אָמְרִינַן: מַאי 'דֶּרֶךְ חֹל' דְּקָאָמַר לְהוּ? הָכֵי קָאָמְרוּ לֵהּ: לֵיכָּא לֶחֶם כִּי אִם לֶחֶם הַפָּנִים הַמּוּסָרִים מִלִּפְנֵי יְיָ. אָמַר לְהוּ: לָא מִבַּעְיָא הַאי, דְּכֵיוָן דִּנְפַק לֵהּ מִמְּעִילָה דֶּרֶךְ חֹל הוּא, אֶלָּא אֲפִלּוּ הַאיְךְ נָמֵי דְּ'הַיּוֹם יִקְדַּשׁ בַּכֶּלִי' הַבוּ לֵהּ דְּלֵיכֻל, דִּמְסֻכָּן הוּא, דַּאֲחָזוֹ בֻּלְמוּס. וּפֵרֵשׁ רַשִׁ"י: דִּנְפַק מִמְּעִילָה — דְּכֵיוָן דְּסִלְּקוֹ מֻתָּר לַכֹּהֲנִים, וְכֹל שֶׁיֵּשׁ לוֹ שְׁעַת הֶתֵּר לַכֹּהֲנִים אֵין בּוֹ מְעִילָה. וְלָא מִבַּעְיָא הַךְ שֶׁכְּבָר נִסְתַּלֵּק, אֶלָּא אַף אִם הֵם מְסֻדָּרִים עַל הַשֻּׁלְחָן הַבוּ לֵהּ, דִּמְסֻכָּן הוּא. עַד כָּאן. וּכְבָר הֵבִיא רַשִׁ"י סֻגְיָא זוֹ בְּפֵרוּשׁוֹ.
<b>וְיֵשׁ</b> לִתְמֹהַּ טוּבָא. דְּמַאי קָאָמַר: לָא מִבַּעְיָא הַךְ, דְּכֵיוָן דִּנְפַק מִמְּעִילָה הֻתַּר לְזָרִים? וַהֲלוֹא קָדְשֵׁי קָדָשִׁים הֵם! וְכִי תֵּימָא מִשּׁוּם דְּהָיָה מְסֻכָּן, אִם כֵּן מַה חִדֵּשׁ לוֹ דָוִד: אֲפִלּוּ הָנֵי דְ'הַיּוֹם יִקְדַּשׁ בַּכֶּלִי' הַבוּ לִי? פְּשִׁיטָא! דְּכֵיוָן דְּהֻתַּר לוֹ לֶאֱכֹל קָדְשֵׁי קָדָשִׁים אַף שֶׁהָיָה זָר, מִשּׁוּם דְּהָיָה מְסֻכָּן, פְּשִׁיטָא דְהֻתְּרוּ לוֹ כָּל הָאִסּוּרִים. וָעוֹד, מְנָא לֵהּ לְדָוִד שֶׁאֲחִימֶלֶךְ הָיָה טוֹעֶה בְּדִין זֶה לְחַלֵּק גַּבֵּי מְסֻכָּן בֵּין דָּבָר דִּנְפַק מִידֵי מְעִילָה לְדָבָר דְּלָא נְפַק מִידֵי מְעִילָה, עַד שֶׁהֻצְרַךְ דָּוִד לוֹמַר לוֹ דַּאֲפִלּוּ דָבָר שֶׁלֹּא יָצָא מִידֵי מְעִילָה הֻתַּר לוֹ. וְעוֹד קָשֶׁה לִי, דְּכֵיוָן דְּהַמְּצִיאוּת הָיָה שֶׁהָיָה שָׁם לֶחֶם הַפָּנִים דִּנְפַק מִידֵי מְעִילָה, טֹרַח זֶה שֶׁל דָּוִד, שֶׁבָּא לְלַמֵּד לַאֲחִימֶלֶךְ שֶׁאֲפִלּוּ קֹדֶשׁ דְּלָא נְפַק מִידֵי מְעִילָה דְּהֻתַּר לִמְסֻכָּן, לָמָּה? מֵאַחַר שֶׁלֹּא נִזְכַּר בְּדִבְרֵי אֲחִימֶלֶךְ הֵפֶךְ מִזֶּה, שֶׁהֲרֵי אֲחִימֶלֶךְ לֹא אָמַר אֶלָּא שֶׁהוּא נוֹתֵן לוֹ לֶחֶם קֹדֶשׁ בִּתְנַאי "אִם נִשְׁמְרוּ הַנְּעָרִים אַךְ מֵאִשָּׁה", וְלֹא חִלֵּק בֵּין לֶחֶם דִּנְפַק מִידֵי מְעִילָה לְלֶחֶם דְּלָא נְפַק מִידֵי מְעִילָה. עוֹד יֵשׁ לְדַקְדֵּק, דְּבִשְׁעַת הַנְּתִינָה, דִּכְתִיב "וַיִּתֶּן לוֹ הַכֹּהֵן קֹדֶשׁ", בֵּאֵר הַכָּתוּב דְּנָתַן לוֹ מִלֶּחֶם הַפָּנִים הַמּוּסָרִים מִלִּפְנֵי יְיָ, וְלָמָּה זֶה בִּתְחִלַּת הַדְּבָרִים, שֶׁאָמַר שֶׁהָיָה לוֹ לֶחֶם קֹדֶשׁ, לָמָּה לֹא בֵּאֵר שֶׁזֶּה הַלֶּחֶם הָיָה מִלֶּחֶם הַפָּנִים הַמּוּסָרִים מִלִּפְנֵי יְיָ?
<b>וּכְדֵי</b> לְיַשֵּׁב כָּל זֶה נַקְדִּים הַקְדָּמָה אַחַת, וְנַחְקֹר בְּאֵיזֶה זְמַן הָיָה וִכּוּחַ זֶה שֶׁל אֲחִימֶלֶךְ עִם דָּוִד. וּבְאַגָּדַת שְׁמוּאֵל (ילקוט שמואל רמז קל) אָמְרִינַן: דָּוִד אַשְׁכְּחֵהּ לַאֲחִימֶלֶךְ שֶׁהָיָה עוֹשֶׂה לֶחֶם הַפָּנִים בְּשַׁבָּת. אֲמַר לֵהּ: "בְּיוֹם הַשַּׁבָּת יַעַרְכֶנּוּ" כְּתִיב (ויקרא כד, ח) — עֲרִיכָתוֹ בְּשַׁבָּת וְאֵין מַעֲשֵׂהוּ בְּשַׁבָּת. אָמַר לוֹ: כָּךְ לִמְּדָנוּ דוֹאֵג דְּמַעֲשֵׂהוּ דוֹחֶה אֶת הַשַּׁבָּת. אָמַר לוֹ דָוִד: כָּךְ מְקֻבְּלַנִי, עֲרִיכָתוֹ בְּשַׁבָּת וְאֵין מַעֲשֵׂהוּ דוֹחֶה אֶת הַשַּׁבָּת. עַד כָּאן. וּכְבָר בַּגְּמָרָא בְּפֶרֶק שְׁתֵּי הַלֶּחֶם (מנחות צה ע"ב) צִדְּדוּ צַד זֶה. וְנֶחְלְקוּ רַבִּי יְהוּדָה וְרַבִּי שִׁמְעוֹן בַּאֲפִיַּת לֶחֶם הַפָּנִים, דְּרַבִּי יְהוּדָה סָבַר דְּדוֹחֶה אֶת הַשַּׁבָּת, וְרַבִּי שִׁמְעוֹן סָבַר דְּאֵינוֹ דוֹחֶה אֶת הַשַּׁבָּת. וְאָמְרִינַן בַּגְּמָרָא: אָמַר רַבִּי אַבָּהוּ בַּר כָּהֲנָא: וּשְׁנֵיהֶם מִקְרָא אֶחָד דָּרְשׁוּ: "וְהוּא דֶּרֶךְ חֹל וְאַף כִּי הַיּוֹם יִקְדַּשׁ בַּכֶּלִי". רַבִּי יְהוּדָה, דְּאִית לֵהּ דְּדוֹחֶה אֶת הַשַּׁבָּת, סָבַר דִּבְחֹל אַשְׁכְּחִינְהוּ דְּקָא אָפוּ לֵהּ. קָא תָּמַהּ וְאָמַר: דֶּרֶךְ חֹל קָא אָפִיתוּ לֵהּ?! 'אַף כִּי הַיּוֹם יִקְדַּשׁ בַּכֶּלִי' וְאִפְּסִל לֵהּ בְּלִינָה. וְרַבִּי שִׁמְעוֹן, דְּאִית לֵהּ דְּאֵינוֹ דוֹחֶה אֶת הַשַּׁבָּת, סָבַר דִּבְשַׁבָּת אַשְׁכְּחִינְהוּ דְּקָא אָפוּ לֵהּ, וְאָמַר לָהֶם: דֶּרֶךְ חֹל בָּעִיתוּ לְמֶעְבְּדֵהּ. מִידִי תַּנּוּר מְקַדֵּשׁ?! שֻׁלְחָן הוּא דִמְקַדֵּשׁ! עַד כָּאן. וְאַף עַל גַּב דְּבַגְּמָרָא דָחוּ צַד זֶה וְאָמְרוּ: וּמִי מָצֵית אָמְרַת דְּבִשְׁעַת אֲפִיָּה אַשְׁכְּחִינְהוּ, וְהָכְתִיב: "וַיִּתֶּן לוֹ הַכֹּהֵן קֹדֶשׁ, כִּי לֹא הָיָה שָׁם לֶחֶם כִּי אִם לֶחֶם הַפָּנִים הַמּוּסָרִים מִלִּפְנֵי יְיָ", וְהִשִּׂיאוּ כַּוָּנַת הַכָּתוּב שֶׁאָמַר "וְהוּא דֶּרֶךְ חֹל" לְכַוָּנָה אַחֶרֶת, מִכָּל מָקוֹם אַגָּדַת שְׁמוּאֵל חוֹלֶקֶת אַשַּׁ"ס דִּילַן וּסְבִירָא לַהּ דְּבִשְׁעַת אֲפִיָּה אַשְׁכְּחֵהּ. וּלְקֻשְׁיַת הַגְּמָרָא יֵשׁ לוֹמַר, דִּלְעוֹלָם בִּשְׁעַת אֲפִיָּה אַשְׁכְּחֵהּ, וְהִמְתִּין דָּוִד מְעַט עַד שֶׁנֶּאֱפָה וְסִדְּרוּ אוֹתוֹ עַל הַשֻּׁלְחָן וְסִלְּקוּ הַלֶּחֶם שֶׁהָיָה שָׁם מֵעַל הַשֻּׁלְחָן, וְנָתַן לְדָוִד מִלֶּחֶם הַפָּנִים הַמּוּסָרִים מִלִּפְנֵי יְיָ.
<b>וְאֶפְשָׁר</b> שֶׁעִקַּר קֻשְׁיַת הַגְּמָרָא אֵינָהּ אֶלָּא אַלִּבָּא דְמָאן דְּאָמַר דִּבְחֹל אַשְׁכְּחֵהּ דָּוִד בִּשְׁעַת אֲפִיָּה, וְלָזֶה הִקְשׁוּ דְּזֶה לֹא יִתָּכֵן. דְּאִי אָמְרַת דִּבְחֹל אַשְׁכְּחֵהּ, עַל כָּרְחָךְ הָיָה בַּיּוֹם הַשִּׁשִּׁי שֶׁהוּא שְׁעַת אֲפִיָּה, וְאֵיךְ כְּתִיב שֶׁנָּתְנוּ לוֹ מִלֶּחֶם הַפָּנִים הַמּוּסָרִים מִלִּפְנֵי יְיָ, וּבְיוֹם שִׁשִּׁי מַאי שְׁיָטֵהּ דְּלֶחֶם זֶה? הֲרֵי לֹא הָיָה נֶאֱכָל אֶלָּא לְיוֹם וָלַיְלָה. אַךְ לְמָאן דְּאָמַר דִּבְשַׁבָּת אַשְׁכְּחֵהּ דָּוִד לַאֲחִימֶלֶךְ, אֶפְשָׁר דְּבִשְׁעַת אֲפִיָּה אַשְׁכְּחֵהּ וּכְמוֹ שֶׁכָּתַבְנוּ.
<b>נִמְצִינוּ</b> לְמֵדִין, דִּבְאוֹתָהּ שָׁעָה שֶׁבָּא דָוִד אֶל אֲחִימֶלֶךְ הָיוּ שָׁם שְׁנֵי מִינֵי לֶחֶם: הָאֶחָד הוּא מַה שֶּׁהָיָה מְסֻדָּר עַל הַשֻּׁלְחָן, וְהָאַחֵר הוּא מַה שֶּׁסִּלְּקוּ מֵעַל גַּבֵּי הַשֻּׁלְחָן לְחַלֵּק אוֹתוֹ לַכֹּהֲנִים.
<b>וְהִנֵּה</b> רַדָּ"ק זַ"ל הִקְשָׁה, דְּאַף דִּבְבֵית אֲחִימֶלֶךְ לֹא הָיָה לֶחֶם חֹל, וְכִי לֹא הָיָה בְּכָל הָעִיר לֶחֶם חֹל, שֶׁיִּשְׁאַל דָּוִד מֵאֶחָד מִבְּנֵי הָעִיר, עַד שֶׁהֻצְרַךְ אֲחִימֶלֶךְ לָתֵת לוֹ לֶחֶם קֹדֶשׁ? וְאִם תֹּאמַר: לֹא רָצָה דָוִד לְגַלּוֹת עַצְמוֹ בָּעִיר, וּבַסֵּתֶר בָּא אֶל אֲחִימֶלֶךְ; הָיָה לוֹ לַאֲחִימֶלֶךְ לְבַקֵּשׁ לֶחֶם חֹל מֵאֶחָד מִבְּנֵי הָעִיר לְהַאֲכִיל לְיִשְׂרָאֵל! וְכִי הָיוּ חוֹקְרִים לַאֲחִימֶלֶךְ בַּעֲבוּר מִי מְבַקֵּשׁ אוֹתוֹ?! וְהַתְּשׁוּבָה, כִּי נֹב עִיר הַכֹּהֲנִים הָיְתָה כֻּלָּהּ כֹּהֲנִים, שֶׁלְּפִיכָךְ נִקְרָאת עִיר הַכֹּהֲנִים, וְכֵיוָן שֶׁהָיְתָה כֻּלָּהּ כֹּהֲנִים וְלֹא הָיָה יִשְׂרָאֵל שׁוֹכֵן בֵּינֵיהֶם הָיוּ כָּל הָעִיר אוֹכְלֵי תְּרוּמָה, וְהַתְּרוּמָה הִיא לְזָרִים בַּעֲו‍ֹן מִיתָה, וְהַמְסֻכָּן מֵחֲמַת רָעָב מַאֲכִילִין אוֹתוֹ דָבָר הָאָסוּר אִם אֵין לָנוּ הֶתֵּר, וּמִשְּׁנֵי דְבָרִים הָאֲסוּרִים מַאֲכִילִין אוֹתוֹ הַקַּל, וּלְפִיכָךְ נָתַן אֲחִימֶלֶךְ לֶחֶם הַפָּנִים הַמּוּסָרִים מִלִּפְנֵי יְיָ, שֶׁאֵין בָּהֶם מְעִילָה אַחַר הַקְטָרַת בָּזִיכֵי לְבוֹנָה. עַד כָּאן.
<b>וְהִנֵּה</b> מַה שֶּׁכָּתַב דְּאִסּוּר הַתְּרוּמָה חֲמִיר מֵאִסּוּר קֹדֶשׁ — דְּבָרָיו נֶאֶמְנוּ מְאֹד, אַךְ בִּתְנַאי שֶׁיִּהְיֶה הָאוֹכֵל טָהוֹר; אַךְ אִם הָיָה טָמֵא — הַדָּבָר הוּא בְּהֵפֶךְ, שֶׁאִסּוּר הַקֹּדֶשׁ חֲמִיר מֵאִסּוּר תְּרוּמָה, לְפִי שֶׁטָּמֵא הָאוֹכֵל אֶת הַקֹּדֶשׁ הוּא בְּכָרֵת, וּכְדִכְתִיב (ויקרא ז, כ): "וְהַנֶּפֶשׁ אֲשֶׁר תֹּאכַל בָּשָׂר מִזֶּבַח הַשְּׁלָמִים אֲשֶׁר לַייָ וְטֻמְאָתוֹ עָלָיו, וְנִכְרְתָה הַנֶּפֶשׁ הַהִיא מֵעַמֶּיהָ". וַאֲפִלּוּ זָר שֶׁאוֹכֵל קָדְשֵׁי קָדָשִׁים כְּשֶׁהוּא טָמֵא — חַיָּב כָּרֵת; וְאַף עַל גַּב דִּבְלֹא טֻמְאָה נָמֵי הָיָה אָסוּר בְּקָדְשֵׁי קָדָשִׁים, מִכָּל מָקוֹם אִסּוּר דְּטֻמְאָה חָיֵל עֲלֵהּ וְחַיָּב כָּרֵת. וְאַף עַל גַּב דְּזָר טָמֵא שֶׁעָבַד עֲבוֹדָה אֵינוֹ חַיָּב מִשּׁוּם טֻמְאָה כִּי אִם מִשּׁוּם זָרוּת, וְכִדְמוֹכַח הַסֻּגְיָא דְפֶרֶק אַרְבָּעָה אַחִין (יבמות לב ע"ב), כְּבָר כָּתְבוּ הַתּוֹסָפוֹת שָׁם (ד"ה בעל מום) דְּטַעְמָא הוּא מִשּׁוּם דְּאַטֻּמְאָה דַעֲבוֹדַת מִקְדָּשׁ לֹא הֻזְהֲרוּ זָרִים כִּי אִם כֹּהֲנִים, דִּכְתִיב (ויקרא כב, ב): "דַּבֵּר אֶל אַהֲרֹן וְאֶל בָּנָיו וְיִנָּזְרוּ מִקָּדְשֵׁי" וְגוֹמֵר; אֲבָל בְּטֻמְאָה דַאֲכִילַת קָדָשִׁים כְּתִיב סְתָמָא "וְהַנֶּפֶשׁ אֲשֶׁר תֹּאכַל בָּשָׂר", שֶׁכּוֹלֵל כֹּהֲנִים וְזָרִים. וְזֶהוּ שֶׁכָּתַב הָרַמְבַּ"ם בְּפֶרֶק שְׁמוֹנָה עָשָׂר מֵהִלְכוֹת פְּסוּלֵי הַמֻּקְדָּשִׁין (דין יג): כָּל אָדָם שֶׁנִּטְמָא וְכוּ' וְאָכַל כְּזַיִת מִן הַקֳּדָשִׁים וְכוּ' — חַיָּב כָּרֵת. וְטַעְמָא דְחָיֵל אִסּוּר טֻמְאָה עַל אִסּוּר זָרוּת בַּאֲכִילַת קָדְשֵׁי קָדָשִׁים הוּא מִטַּעַם אִסּוּר כּוֹלֵל, דְּהַיְנוּ: מֵעִקָּרָא הָיָה הַזָּר מֻתָּר בְּקָדָשִׁים קַלִּים וְאָסוּר בְּקָדְשֵׁי קָדָשִׁים, נִטְמָא — מִגּוֹ דְנֶאֱסַר בְּקָדָשִׁים קַלִּים, נֶאֱסַר גַּם כֵּן בְּקָדְשֵׁי קָדָשִׁים. וְכָל זֶה הוּא מְבֹאָר בְּאוֹתָהּ סֻגְיָא דְפֶרֶק אַרְבָּעָה אַחִין. אַךְ גַּבֵּי תְּרוּמָה לֵיכָּא כִּי אִם מִיתָה בִּידֵי שָׁמַיִם — לְזָרִים מִשּׁוּם זָרוּת, וּלְכֹהֲנִים מִשּׁוּם טֻמְאָה. וְזָר טָמֵא שֶׁאָכַל תְּרוּמָה — אֵינוֹ חַיָּב כִּי אִם מִשּׁוּם זָרוּת; דְּכִי אַזְהַר רַחֲמָנָא אַטֻּמְאָה, לֹא אַזְהַר אֶלָּא לְכֹהֲנִים, כְּדִכְתִיב (ויקרא כב, ד): "אִישׁ אִישׁ מִזֶּרַע אַהֲרֹן וְהוּא צָרוּעַ", וּפָסוּק זֶה הוּא אַזְהָרָה לְכֹהֵן טָמֵא שֶׁאָכַל תְּרוּמָה. וְזֶהוּ שֶׁכָּתַב הָרַמְבַּ"ם בְּפֶרֶק שִׁשִּׁי מֵהִלְכוֹת תְּרוּמוֹת (דין ו): זָר שֶׁאָכַל תְּרוּמָה בְּזָדוֹן, בֵּין שֶׁהָיָה טָמֵא בֵּין שֶׁהָיָה טָהוֹר — חַיָּב מִיתָה בִּידֵי שָׁמַיִם. הֲרֵי מְבֹאָר, דְּזָר שֶׁאָכַל תְּרוּמָה בְּזָדוֹן — אֵין חִלּוּק בּוֹ בֵּין טָמֵא לְטָהוֹר. נִמְצָא לְפִי זֶה, דְּאַף דִּבְאָדָם טָהוֹר קֹדֶשׁ קִיל מִתְּרוּמָה, מִכָּל מָקוֹם בְּאָדָם טָמֵא חֲמִיר קֹדֶשׁ מִתְּרוּמָה, לְפִי שֶׁקֹּדֶשׁ הוּא בְּכָרֵת, וּתְרוּמָה בְּמִיתָה בִּידֵי שָׁמַיִם, וְיָדוּעַ דְּכָרֵת חֲמִיר מִמִּיתָה בִּידֵי שָׁמַיִם.
<b>וְיֵשׁ</b> לָנוּ עוֹד לָדַעַת, דְּטָמֵא שֶׁאָכַל קֹדֶשׁ שֶׁהוּא בְּכָרֵת, הוּא דַוְקָא לְאַחַר שֶׁקָּרְבוּ מַתִּירָיו, וּכְדִתְנַן בְּפֶרֶק שֵׁנִי דִמְעִילָה (י ע"א): זֶה הַכְּלָל: כֹּל שֶׁיֵּשׁ לוֹ מַתִּירִין — אֵין חַיָּבִין עָלָיו מִשּׁוּם פִּגּוּל נוֹתָר וְטָמֵא עַד שֶׁיִּקְרְבוּ מַתִּירָיו. וְהִנֵּה הַמַּתִּירִים הֵם: בִּמְנָחוֹת — הַקְטָרַת הַקֹּמֶץ וְהַלְּבוֹנָה, וּבִשְׁתֵּי הַלֶּחֶם — הַקְרָבַת שְׁנֵי כִּבְשֵׂי עֲצֶרֶת, וּבְלֶחֶם הַפָּנִים — הַקְטָרַת הַבָּזִיכִין. וְכָל הַדְּבָרִים הַלָּלוּ הֵם הֲלָכוֹת פְּסוּקוֹת. וְנִמְצָא לְפִי זֶה, דְּהֵיכָא דְיֵשׁ לְפָנֵינוּ שְׁלשָׁה אִסּוּרִים, דְּהַיְנוּ לֶחֶם הַפָּנִים אַחַר הַקְטָרַת הַבָּזִיכִין, וְלֶחֶם הַפָּנִים קֹדֶם הַקְטָרַת הַבָּזִיכִין, וּתְרוּמָה — הַקַּל שֶׁבְּכֻלָּם הוּא לֶחֶם הַפָּנִים אַחַר הַקְטָרַת הַבָּזִיכִין, שֶׁאֵין בּוֹ כִּי אִם לָאו דְּזָרוּת; וְחָמוּר מִמֶּנּוּ הוּא לֶחֶם הַפָּנִים קֹדֶם הַקְטָרַת הַבָּזִיכִין, דְּאִיכָּא לָאו דִּמְעִילָה; וְחָמוּר שֶׁבְּכֻלָּם הוּא תְּרוּמָה, שֶׁהִיא בְּמִיתָה בִּידֵי שָׁמַיִם. וְכָל זֶה בְּאָדָם טָהוֹר, אַךְ בְּאָדָם טָמֵא — הַקַּל שֶׁבְּכֻלָּם הוּא לֶחֶם הַפָּנִים קֹדֶם הַקְטָרַת בָּזִיכִין, דְּלֵיכָּא מִיתָה מִשּׁוּם דְּלֹא קָרְבוּ מַתִּירָיו; וְחָמוּר מִמֶּנּוּ תְּרוּמָה, שֶׁהִיא בְּמִיתָה בִּידֵי שָׁמַיִם; וְחָמוּר שֶׁבְּכֻלָּם הוּא לֶחֶם הַפָּנִים אַחַר הַקְטָרַת הַבָּזִיכִין, שֶׁהוּא בְּכָרֵת.
<b>וּכְבָר</b> כָּתַבְנוּ לְמַעְלָה, דִּבְשַׁבָּת אַשְׁכְּחֵהּ דָּוִד לַאֲחִימֶלֶךְ. וְעוֹד כָּתַבְנוּ לְמַעְלָה, דְּרַבּוֹתֵינוּ זַ"ל פֵּרְשׁוּ הַכָּתוּב, דִּ'וְהוּא דֶּרֶךְ חֹל' הוּא לֶחֶם הַפָּנִים אַחַר הַקְטָרַת הַבָּזִיכִין, שֶׁהוּא קָרוֹב לִהְיוֹת חֹל מֵאַחַר שֶׁאֵין בּוֹ מְעִילָה, וּפֵרוּשׁ 'אַף כִּי הַיּוֹם יִקְדַּשׁ בַּכֶּלִי' הוּא לֶחֶם הַפָּנִים קֹדֶם הַקְטָרַת הַבָּזִיכִין, שֶׁמִּתְקַדֵּשׁ בַּשֻּׁלְחָן, שֶׁקְּדֻשָּׁתוֹ חֲמוּרָה שֶׁיֵּשׁ בּוֹ מְעִילָה.
<b>וְגָרְסִינַן</b> בְּפֶרֶק קַמָּא דְיוֹמָא (יז ע"ב): כֵּיצַד כֹּהֵן גָּדוֹל נוֹטֵל חֵלֶק בְּרֹאשׁ? נוֹטֵל חַלָּה מִשְּׁתֵי חַלּוֹת, אַרְבַּע אוֹ חָמֵשׁ מִמַּעֲשֵׂה לֶחֶם הַפָּנִים. רַבִּי אוֹמֵר: לְעוֹלָם חָמֵשׁ, שֶׁנֶּאֱמַר (ויקרא כד, ט): "וְהָיְתָה לְאַהֲרֹן וּלְבָנָיו" — מֶחֱצָה לְאַהֲרֹן וּמֶחֱצָה לְבָנָיו. וּכְבָר נִתְבָּאֵר שָׁם בַּגְּמָרָא לָמָה הָיָה נוֹטֵל חָמֵשׁ וְלֹא שֵׁשׁ, יְעֻיַּן שָׁם. וְהִנֵּה דָבָר יָדוּעַ הוּא שֶׁאֲחִימֶלֶךְ הָיָה כֹּהֵן גָּדוֹל, וּכְדִכְתִיב (ש"א כב, יג): "וְשָׁאוֹל לוֹ בֵּאלֹהִים".
<b>וּבָזֶה</b> נָבוֹא לְבֵאוּר הַכְּתוּבִים בְּוִכּוּחַ זֶה דַאֲחִימֶלֶךְ עִם דָּוִד. וְהִנֵּה אֲדוֹנֵינוּ דָוִד, אַף בְּחָלְיוֹ שֶׁאֲחָזוֹ בֻּלְמוּס, זָקֵן וְיוֹשֵׁב בִּישִׁיבָה הָיָה וְכִלְכֵּל דְּבָרָיו בְּמִשְׁפָּט. וּכְבָר יָדַע דִּבְנֹב הָיוּ כֻּלָּם אוֹכְלֵי תְּרוּמָה וְלֹא הָיָה שָׁם חֻלִּין כְּלָל, וְלָזֶה אָמַר לוֹ: "מַה יֵּשׁ תַּחַת יָדְךָ חֲמִשָּׁה לֶחֶם תְּנָה בְיָדִי". כְּלוֹמַר, חֶלְקְךָ שֶׁהוּא חֲמִשָּׁה לֶחֶם, כְּדִין כָּל כֹּהֵן גָּדוֹל שֶׁנּוֹטֵל חֲמִשָּׁה לֶחֶם, תְּנָה בְיָדִי. אוֹ אִם אֵין לְךָ, לְפִי שֶׁאֶפְשָׁר שֶׁכְּבָר נֶאֶכְלוּ — "אוֹ הַנִּמְצָא" תְּנָה בְיָדִי. כְּלוֹמַר, מֵהַלֶּחֶם שֶׁהוּא מָצוּי תָּמִיד, דְּהַיְנוּ הַלֶּחֶם שֶׁבַּשֻּׁלְחָן, שֶׁהוּא מָצוּי תָּמִיד, כְּדִכְתִיב (שמות כה, ל): "לֶחֶם פָּנִים לְפָנַי תָּמִיד". וַאֲפִלּוּ כְּשֶׁהָיוּ מְסַלְּקִים הַלֶּחֶם — לֹא הָיוּ מְסַלְּקִים עַד שֶׁהָיוּ מְשִׂימִים אַחֵר, לְמַאֲמָרוֹ יִתְבָּרַךְ "לְפָנַי תָּמִיד". וְהִקְדִּים חֲמִשָּׁה לֶחֶם לַלֶּחֶם הַנִּמְצָא עַל פִּי שׁוּרַת הַדִּין שֶׁמִּי שֶׁאֲחָזוֹ בֻּלְמוּס מַאֲכִילִין אוֹתוֹ הַקַּל הַקַּל, וְהַחֲמִשָּׁה לֶחֶם שֶׁהֵם תַּחַת יָדוֹ קִיל אִסּוּרָם לְפִי שֶׁאֵין בָּהֶם מְעִילָה, אַךְ הַלֶּחֶם הַנִּמְצָא חֲמִיר אִסּוּרוֹ לְפִי שֶׁיֵּשׁ בּוֹ דִין מְעִילָה.
<b>וְהִנֵּה</b> אֲחִימֶלֶךְ הֵבִין דִּבְרֵי דָוִד, שֶׁלֹּא רָצָה תְּרוּמָה מִשּׁוּם דַּחֲמִיר אִסּוּרָהּ, שֶׁהִיא בְּמִיתָה בִּידֵי שָׁמַיִם. וְהֵשִׁיב לוֹ: הָאֱמֶת כִּדְבָרֶיךָ, שֶׁאֵין לִי לֶחֶם חֹל כִּי אִם קֹדֶשׁ יֵשׁ, אַךְ אֵינִי נוֹתֵן לְךָ קֹדֶשׁ אֶלָּא אִם נִשְׁמְרוּ הַנְּעָרִים אַךְ מֵאִשָּׁה, לְפִי שֶׁכְּשֶׁהֵם טְהוֹרִים הַתְּרוּמָה חֲמִיר אִסּוּרָהּ מֵהַקֹּדֶשׁ, אַךְ אִם לֹא נִשְׁמְרוּ מֵאִשָּׁה, שֶׁהֵם טְמֵאִים — אַדְּרַבָּה, אִסּוּר אֲכִילַת קָדָשִׁים בְּטֻמְאָה חֲמִיר אִסּוּרֵהּ מֵאִסּוּר אֲכִילַת תְּרוּמָה בְּטֻמְאָה, וּכְמוֹ שֶׁכָּתַבְנוּ. וְאִם כֵּן אֵין אֲנִי נוֹתֵן לְךָ לֶחֶם קֹדֶשׁ כִּי אִם תְּרוּמָה.
<b>וְהִנֵּה</b> אֲחִימֶלֶךְ צָדַק בִּדְבָרָיו, אַךְ לֹא חִלֵּק בֵּין קֹדֶשׁ לְקֹדֶשׁ, אֶלָּא סָתַם הַדְּבָרִים וְאָמַר שֶׁלֹּא הָיָה נוֹתֵן לוֹ שׁוּם לֶחֶם קֹדֶשׁ, בֵּין הַחֲמִשָּׁה לֶחֶם בֵּין לֶחֶם הַנִּמְצָא, אֶלָּא אִם נִשְׁמְרוּ הַנְּעָרִים אַךְ מֵאִשָּׁה. וְעַל זֶה הֵשִׁיב לוֹ דָוִד, שֶׁזֶּה אֵינוֹ. וְאָמַר: "וַיַּעַן דָּוִד אֶת הַכֹּהֵן וַיֹּאמֶר לוֹ", הָאֱמֶת הוּא "כִּי אִם אִשָּׁה עֲצֻרָה לָנוּ כִּתְמוֹל שִׁלְשֹׁם" וְגוֹמֵר. כְּלוֹמַר, דְּכֻלָּנוּ טְהוֹרִים. וְזֶה שֶׁאֲנִי אוֹמֵר לְךָ שֶׁכֻּלָּנוּ טְהוֹרִים הוּא "וְהוּא דֶּרֶךְ חֹל", דְּהַיְנוּ לַלֶּחֶם שֶׁהוּא דֶרֶךְ חֹל, דְּהַיְנוּ שֶׁקָּרְבוּ הַבָּזִיכִין, שֶׁיֵּשׁ בַּאֲכִילָתוֹ בְּטֻמְאָה כָּרֵת, וְכָל שֶׁכֵּן שֶׁיֵּשׁ לֶחֶם קֹדֶשׁ שֶׁ"הַיּוֹם יִקְדַּשׁ בַּכֶּלִי", שֶׁלֹּא קָרְבוּ הַבָּזִיכִין, וְכֵיוָן שֶׁכֵּן אַף אִם הָיִינוּ טְמֵאִים הָיִיתָ צָרִיךְ לָתֵת לָנוּ לֶחֶם קֹדֶשׁ מִמַּה שֶּׁיִּקְדַּשׁ בַּכֶּלִי. דְּכֵיוָן שֶׁלֹּא קָרְבוּ הַמַּתִּירִין אֵין בּוֹ מִשּׁוּם טֻמְאָה, וְאִם כֵּן קִיל מִתְּרוּמָה, דִּתְרוּמָה יֵשׁ בָּהּ מִיתָה בִּידֵי שָׁמַיִם, מַה שֶּׁאֵין כֵּן בְּאוֹכֵל בְּטֻמְאָה מֵהַלֶּחֶם שֶׁלֹּא קָרְבוּ מַתִּירָיו. נִמְצָא שֶׁלֹּא צָדַק אֲחִימֶלֶךְ בַּמֶּה שֶׁסָּגַר אֶת הַדֶּלֶת, שֶׁלֹּא הָיָה נוֹתֵן לָהֶם לֶחֶם קֹדֶשׁ אֶלָּא אִם הָיוּ טְהוֹרִים, אֲבָל אִם הָיוּ טְמֵאִים לֹא הָיָה נוֹתֵן לָהֶם לֶחֶם קֹדֶשׁ כִּי אִם תְּרוּמָה, שֶׁזֶּה אֵינוֹ, לְפִי שֶׁיֵּשׁ הֶפְרֵשׁ בֵּין קֹדֶשׁ לְקֹדֶשׁ כְּמוֹ שֶׁבֵּאַרְנוּ.
<b>וּלְפִי</b> שִׁיטַת רַבּוֹתֵינוּ זַ"ל, שֶׁאָמְרוּ דְהָכֵי קָאָמַר לְהוּ דָוִד: לָא מִבַּעְיָא הַךְ, כֵּיוָן דִּנְפַק לֵהּ מִמְּעִילָה דֶּרֶךְ חֹל הוּא, אֶלָּא הַאיְךְ נָמֵי דְּ'הַיּוֹם יִקְדַּשׁ בַּכֶּלִי' הַבוּ לִי. וְתָמַהְנוּ בִּתְחִלַּת דְּבָרֵינוּ, דְּמֵהֵיכָא תֵּיתֵי לְחַלֵּק גַּבֵּי מְסֻכָּן בֵּין קֹדֶם הַקְטָרַת הַבָּזִיכִין בֵּין לְאַחַר הַקְטָרַת הַבָּזִיכִין? יֵשׁ לְיַשֵּׁב גַּם כֵּן לְפִי דַרְכֵּנוּ, דְּדָוִד בָּחַר בְּלֶחֶם הַפָּנִים מֵהַתְּרוּמָה מִשּׁוּם דְּאִסּוּר תְּרוּמָה חָמוּר מֵאִסּוּר לֶחֶם הַפָּנִים, מִכָּל מָקוֹם הָיָה עוֹלֶה עַל הַדַּעַת דְּהַיְנוּ דַוְקָא לְגַבֵּי לֶחֶם שֶׁכְּבָר הֻקְטְרוּ בָּזִיכִין, דְּלֵית בֵּהּ אִסּוּר מְעִילָה כִּי אִם אִסּוּר לָאו דְּזָרוּת וּפְשִׁיטָא דְקִיל מִתְּרוּמָה שֶׁהִיא בְּמִיתָה, אֲבָל קֹדֶם הַקְטָרַת הַבָּזִיכִין אִיכָּא תַּרְתֵּי: אִסּוּר אֲכִילַת קָדָשִׁים קֹדֶם הַקְטָרַת הַמַּתִּיר, וְאִיכָּא אִסּוּרָא דִמְעִילָה, וְהָיָה עוֹלֶה עַל הַדַּעַת דְּמוּטָב שֶׁיֹּאכַל תְּרוּמָה, אַף שֶׁאִסּוּרוֹ חָמוּר שֶׁהוּא בְּמִיתָה, כֵּיוָן שֶׁאֵין בּוֹ אֶלָּא אִסּוּר אֶחָד, וְלֹא יֹאכַל קֹדֶשׁ קֹדֶם הַקְטָרַת הַמַּתִּיר לְפִי שֶׁיֵּשׁ בּוֹ שְׁנֵי אִסּוּרִין. וְתַבְלִין יֵשׁ לָזֶה מִדִּבְרֵי הָרַ"ן זַ"ל שֶׁכָּתַבְנוּ בִּתְחִלַּת דְּבָרֵינוּ, דְּמוּטָב שֶׁיְּחַלֵּל שַׁבָּת אַף שֶׁהוּא אִסּוּר חָמוּר, מִמַּה שֶּׁיֹּאכַל נְבֵלָה אַף שֶׁהוּא אִסּוּר קַל, לְפִי שֶׁעוֹשֶׂה אִסּוּר בְּכָל זַיִת וָזַיִת. לָזֶה בָּא דָוִד וְאָמַר, דְּלֵיתַנְהוּ לְהָנָךְ מִלֵּי. דְּלָא מִבַּעְיָא הַאי, כֵּיוָן דִּנְפַק מִמְּעִילָה דֶּרֶךְ חֹל הוּא, וּפְשִׁיטָא שֶׁאַף שֶׁיֵּשׁ בּוֹ אִסּוּר לְזָרִים מִכָּל מָקוֹם קִיל מִתְּרוּמָה שֶׁאִסּוּרָהּ בְּמִיתָה, אֶלָּא אֲפִלּוּ הַאיְךְ נָמֵי דְּ'הַיּוֹם יִקְדַּשׁ בַּכֶּלִי', דְּאִיכָּא שְׁנֵי אִסּוּרִים, מִכָּל מָקוֹם קִיל מִתְּרוּמָה שֶׁאִסּוּרָהּ בְּמִיתָה, אַף שֶׁאֵין בָּהּ כִּי אִם אִסּוּר אֶחָד. וְהַחִלּוּק שֶׁיֵּשׁ בֵּין הַךְ לְהַהִיא דְהָרַ"ן הוּא מְבֹאָר, וְדוּק.
<b>וְחָזַר</b> הַכָּתוּב וְאָמַר: "וַיִּתֶּן לוֹ הַכֹּהֵן קֹדֶשׁ, כִּי לֹא הָיָה שָׁם לֶחֶם כִּי אִם לֶחֶם הַפָּנִים הַמּוּסָרִים מִלִּפְנֵי יְיָ", שֶׁזֶּה הַלֶּחֶם הוּא קָרוֹב לִהְיוֹת חֹל, מֵאַחַר שֶׁקָּרְבוּ בָּזִיכִין וְאֵין בּוֹ מְעִילָה, וְכֵיוָן שֶׁהָיוּ טְהוֹרִים נָתַן לוֹ מִזֶּה הַלֶּחֶם הַמּוּסָרִים מִלִּפְנֵי יְיָ, שֶׁהוּא דֶרֶךְ חֹל, וְלֹא נָתַן לוֹ מֵהַלֶּחֶם הָאַחֵר, לְפִי שֶׁהוּא קָדוֹשׁ יוֹתֵר וַחֲמִיר אִסּוּרֵהּ.
<b>הָעוֹלֶה</b> מִכָּל זֶה, דִּלְעוֹלָם אַף אֲכִילַת קָדָשִׁים בְּטֻמְאָה הֻתַּר לִמְסֻכָּן, וּמַה שֶּׁאָמַר אֲחִימֶלֶךְ "אִם נִשְׁמְרוּ הַנְּעָרִים אַךְ מֵאִשָּׁה" — רוּחַ אַחֶרֶת אִתּוֹ בַּדְּבָרִים הַלָּלוּ, וּבְהִלְכָתָא רַבְּוָתָא הָיָה עָסוּק עִם דָּוִד לִרְאוֹת אֵיזֶה אִסּוּר קִיל מֵחֲבֵרוֹ. בְּאֹפֶן דְּלֵיתַנְהוּ לְדִבְרֵי הָרַלְבַּ"ג, שֶׁכָּתַב דַּאֲכִילַת קָדָשִׁים בְּטֻמְאָה לֹא הֻתַּר לִמְסֻכָּן. וּמִכָּל מָקוֹם, אַף שֶׁסָּתַרְנוּ סְבָרַת רַלְבַּ"ג, מִכָּל מָקוֹם עִקַּר הַחִלּוּק שֶׁכָּתַבְנוּ לְדַעַת רַשִׁ"י, דְּלֹא הֻתַּר לְבַטֵּל הָאִסּוּר בְּיָדַיִם כֵּיוָן שֶׁאֵין בְּמַעֲשֶׂה זֶה תּוֹעֶלֶת לַחוֹלֶה, נִתַּן לְהֵאָמֵר וּבִמְקוֹמוֹ עוֹמֵד.
<b>אַךְ</b> מַה שֶּׁקָּשֶׁה בְּעֵינַי לְחִלּוּק זֶה הוּא, דְּאִיתָא הָתָם בַּגְּמָרָא עַל מַאי דְּקָאָמַר רַבָּה: הֵיכָא דְאֶפְשָׁר בְּחֻלִּין דְכֻלֵּי עָלְמָא לָא פְּלִיגִי דִּמְתַקְּנִינַן לֵהּ וּמַסְפִּינַן לֵהּ, וְהִקְשׁוּ: פְּשִׁיטָא! וְתֵרְצוּ: לָא צְרִיכָא בְּשַׁבָּת. וְחָזְרוּ וְהִקְשׁוּ: בְּשַׁבָּת נָמֵי פְּשִׁיטָא, טִלְטוּל מִדְּרַבָּנָן הוּא וְכוּ'. וּלְפִי מַה שֶּׁחִלַּקְנוּ, נְהִי דְהַפְרָשַׁת תְּרוּמָה בְּשַׁבָּת אֵין בּוֹ כִּי אִם אִסּוּר דְּטִלְטוּל בְּעָלְמָא, מִכָּל מָקוֹם כֵּיוָן דְּאֵין בּוֹ צֹרֶךְ לַחוֹלֶה לֹא נִתַּן אִסּוּר זֶה לִדָּחוֹת; דּוּמְיָא דְאִסּוּר דְּאֵין מְבַטְּלִין אִסּוּר, דְּאַף עַל גַּב דְּאִסּוּרוֹ קִיל, כֵּיוָן שֶׁאֵין בּוֹ צֹרֶךְ לַחוֹלֶה לֹא נִתַּן לִדָּחוֹת, אַף שֶׁבְּאִסּוּר זֶה הַקַּל נִצּוֹל הַחוֹלֶה מֵאִסּוּר חָמוּר. וְכָל זֶה הוּא לְשִׁיטַת רַשִׁ"י, אַךְ לְפִי מַה שֶּׁכָּתַבְנוּ דְּהָרַמְבַּ"ם וְהָרַ"ן מְפָרְשִׁים פֵּרוּשׁ אַחֵר בְּסוּגְיָא זוֹ, דְּהַיְנוּ שֶׁיֵּשׁ כָּאן שְׁנֵי שִׁעוּרִים אֶחָד שֶׁל טֶבֶל וְאֶחָד שֶׁל תְּרוּמָה, וְאִי אֶפְשָׁר לְתַקֵּן הַטֶּבֶל לְפִי שֶׁאֵין הַבְּעָלִים כָּאן, לָא קַשְׁיָא כְּלָל מַה שֶּׁהִקְשִׁינוּ שֶׁיַּפְרִישׁ וְיַחֲזֹר וִיעָרֵב, וְכַמְבֹאָר. אַךְ כְּפִי פֵּרוּשׁ רַשִׁ"י קַשְׁיָא טוּבָא, וְצָרִיךְ עִיּוּן.
<b>וְיֵשׁ</b> לִי בָּזֶה עוֹד אֲרִיכוּת דְּבָרִים, וּבִפְרָט בְּדִבְרֵי הָרַמְבַּ"ם שֶׁכָּתַב: טֶבֶל וּתְרוּמָה, אִם אִי אֶפְשָׁר לְתַקֵּן אֶת הַטֶּבֶל — מַאֲכִילִין אוֹתוֹ טֶבֶל, שֶׁאֵינוֹ קָדוֹשׁ כִּתְרוּמָה. וְלֹא יָדַעְתִּי לָמָה הִשְׁמִיט הַחֲלֻקָּה הָאַחֶרֶת, דְּאִם אֶפְשָׁר לְתַקֵּן הַטֶּבֶל, אַף שֶׁהוּא שַׁבָּת וְאַף שֶׁטֶּבֶל זֶה הוּא מֵעָצִיץ שֶׁאֵינוֹ נָקוּב שֶׁאֵין אִסּוּרוֹ כִּי אִם מִדְּרַבָּנָן, מִכָּל מָקוֹם מוּטָב שֶׁיִּדָּחֶה אִסּוּר טִלְטוּל וִיעַשֵּׂר וְלֹא יֹאכַל טֶבֶל דְּרַבָּנָן, מִשּׁוּם דִּלְמָא אָתֵי לְמִשְׁרֵי טֶבֶל דְּאוֹרַיְתָא. וְכָל זֶה הוּא דַוְקָא בְּדָבָר שֶׁמִּצַּד עַצְמוֹ הוּא מִן הַתּוֹרָה, כְּגוֹן דָּגָן וְכַיּוֹצֵא בּוֹ — אָז הוּא דַאֲפִלּוּ שֶׁהוּא בְּעָצִיץ שֶׁאֵינוֹ נָקוּב, שֶׁאֵין חִיּוּבוֹ כִּי אִם מִדְּרַבָּנָן, מִכָּל מָקוֹם חָיְשִׁינַן דִּלְמָא אָתֵי לְמִשְׁרֵי בְּטֶבֶל דְּאוֹרַיְתָא; אֲבָל הֵיכָא דִלְעוֹלָם אֵין חִיּוּבוֹ כִּי אִם מִדְּרַבָּנָן — לָא חָיְשִׁינַן דִּלְמָא אָתֵי לְמִשְׁרֵי טֶבֶל דְּאוֹרַיְתָא, וּמִשּׁוּם הָכֵי לֹא יְעַשֵּׂר בְּשַׁבָּת אֶלָּא יֹאכַל הַטֶּבֶל כְּמוֹ שֶׁהוּא. וְכָל זֶה הוּא מְבֹאָר בְּאוֹתָהּ סֻגְיָא, וְלֹא יָדַעְתִּי לָמָה הִשְׁמִיט הָרַמְבַּ"ם כָּל זֶה. הַכְּלָל הָעוֹלֶה, דְּכָל אִסּוּרִים שֶׁבָּעוֹלָם הֻתְּרוּ לְחוֹלֶה, אֶלָּא דִבְטֶבֶל וּתְרוּמָה נֶחְלְקוּ אִם יֹאכַל הַטֶּבֶל כְּמוֹ שֶׁהוּא אוֹ יְתַקֵּן אוֹתוֹ וְיֹאכַל הַחֻלִּין לְבַד וְהַתְּרוּמָה לְבַד.
<b>וְעַל</b> פִּי הָאָמוּר בָּעִנְיָן, הִנֵּה מָקוֹם אִתִּי לְבָאֵר מַאֲמָר הַנִּצָּב בְּפֶתַח הַשַּׁעַר, וְאַגַּבָּן הֶמְשֵׁךְ הַפְּסוּקִים שֶׁל וִכּוּחַ אֵלִיָּהוּ עִם הַצָּרְפִית, לְיַשֵּׁב כָּל הַדִּקְדּוּקִים שֶׁעָמַדְנוּ עֲלֵיהֶם לְעֵיל. וְיֵשׁ לְדַקְדֵּק בְּמַאֲמָר זֶה טוּבָא. חֲדָא, דִּלְמַאי אִצְטְרִיךְ אֵלִיָּהוּ לְצַוּוֹתָהּ עַל זֶה שֶׁתַּפְרִישׁ חַלָּה? וְכִי נֶחְשְׁדָה הַצָּרְפִית שֶׁתֹּאכַל מֵהָעִסָּה קֹדֶם הַפְרָשַׁת חַלָּה, שֶׁהוּא בְּמִיתָה בִּידֵי שָׁמַיִם?! וַהֲלוֹא אִשָּׁה חֲשׁוּבָה הָיְתָה, וְאָמְרוּ זַ"ל (ילקוט מלכים רמז רט) שֶׁהָיְתָה אִמּוֹ שֶׁל יוֹנָה. וָעוֹד, מִדְּקָאָמַר לֵהּ הַשֵּׁם (מ"א יז, ט): "הִנֵּה צִוִּיתִי שָׁם אִשָּׁה אַלְמָנָה לְכַלְכְּלֶךָ", מִסְּתָמָא צַדֶּקֶת הָיְתָה, דְּרָחוֹק הוּא דְּעַל יְדֵי רְשָׁעִים יִתְפַּרְנֵס אֵלִיָּהוּ. וָעוֹד, דְּלָא עָבֵד נִסָּא לְשַׁקָּרֵי. וְעוֹד קָשֶׁה, דְּאִם אִשָּׁה זוֹ הָיְתָה חֲשׁוּדָה בְּעֵינֵי אֵלִיָּהוּ שֶׁתֹּאכַל טֶבֶל, אֵיךְ אָכַל אֵלִיָּהוּ הַחַלָּה, וְדִלְמָא נִטְמָאת הָעִסָּה? דְּבִגְדֵי עַמֵּי הָאָרֶץ מִדְרָס לַפְּרוּשִׁים (חגיגה יח ע"ב), וְכֹהֵן טָהוֹר שֶׁאוֹכֵל תְּרוּמָה טְמֵאָה — עוֹבֵר בְּלָאו הַבָּא מִכְּלַל עֲשֵׂה (רמב"ם הל' תרומות פ"ז ה"ג). וְכִי תֵּימָא דְּהַצָּרְפִית הָיְתָה אֵשֶׁת חָבֵר, וְקַיְמָא לָן (ע"ז לט ע"א) דְּאֵשֶׁת חָבֵר אַף עַל פִּי שֶׁמֵּת הֶחָבֵר וְנִשָּׂאת לְעַם הָאָרֶץ הֲרֵי הִיא בְּחֶזְקָתָהּ, וְכָל שֶׁכֵּן זוֹ שֶׁלֹּא נִשָּׂאת לְעַם הָאָרֶץ וַהֲרֵי הִיא בֶּאֱמוּנָתָהּ — הָא לֵיתָא, דְּכֵיוָן שֶׁהִיא חֲשׁוּדָה לֶאֱכֹל טֶבֶל שֶׁהוּא בְּמִיתָה בִּידֵי שָׁמַיִם, אִם כֵּן אִבְּדָה הָאֱמוּנָה וַהֲרֵי הִיא חֲשׁוּדָה לְהַאֲכִיל תְּרוּמָה טְמֵאָה שֶׁהִיא בְּאִסּוּר לָאו הַבָּא מִכְּלַל עֲשֵׂה, דְּהֶחָשׁוּד לַדָּבָר הֶחָמוּר — חָשׁוּד לַדָּבָר הַקַּל.
<b>וְהַנִּרְאֶה</b> בָּזֶה הוּא, כִּי הִנֵּה מוּדַעַת זֹאת שֶׁהָיְתָה שְׁנַת רְעָבוֹן, וּלְהַחֲיוֹת נַפְשָׁהּ וְנֶפֶשׁ בְּנָהּ הָיְתָה צְרִיכָה לֶאֱכֹל אוֹתוֹ כַּד הַקֶּמַח, וּכְדִכְתִיב: "וַאֲכַלְנֻהוּ וָמָתְנוּ", וּפֵרֵשׁ רַדָּ"ק: לְאַחַר שֶׁנֹּאכְלֵהוּ נָמוּת, כִּי אֵין לָנוּ מַה נֹּאכַל עוֹד. וְאִם הָיָה בְּאֶפְשָׁרוּת שֶׁבְּפָחוֹת מִכַּד הַקֶּמַח הָיְתָה יְכוֹלָה לְהַחֲיוֹת אֶת נַפְשָׁהּ וְנֶפֶשׁ בְּנָהּ, אֵיךְ הָיְתָה רוֹצָה לֶאֱכֹל כָּל כַּד הַקֶּמַח וְלָמוּת אַחַר הָאֲכִילָה הַזֹּאת? הָיָה לָהּ לְשַׁיֵּר מְעַט מֵאוֹתוֹ כַּד הַקֶּמַח וּלְאָכְלוֹ אַחַר אוֹתָהּ הָאֲכִילָה, כְּדֵי שֶׁלֹּא תָּמוּת. אֶלָּא וַדַּאי שֶׁשִּׁעֲרָה בְּעַצְמָהּ שֶׁכְּדֵי לְהַחֲיוֹת נַפְשָׁהּ וְנֶפֶשׁ בְּנָהּ הָיְתָה צְרִיכָה לֶאֱכֹל כָּל מַה שֶּׁבַּכַּד, וּלְפִיכָךְ הָיְתָה מֻתֶּרֶת לֶאֱכֹל הָעִסָּה בִּלְתִּי הַפְרָשַׁת חַלָּה, לְפִי שֶׁאֵין לְךָ דָבָר שֶׁעוֹמֵד בִּפְנֵי פִּקּוּחַ נֶפֶשׁ.
<b>וּבָזֶה</b> נָבוֹא לְבָאֵר הַפְּסוּקִים. דְּהַצָּרְפִית עִם אֵלִיָּהוּ הָיוּ חֲלוּקִים בְּמַחֲלֹקֶת תַּנָּא קַמָּא וּבֶן תֵּימָא, דְּהַצָּרְפִית הָיְתָה סְבוּרָה כְּתַנָּא קַמָּא, וְאֵלִיָּהוּ כְּבֶן תֵּימָא. וְהִנֵּה דָבָר יָדוּעַ הוּא שֶׁבְּעֶשְׂרִים וְאַרְבַּע מַתָּנוֹת שֶׁזִּכָּה הַשֵּׁם לְזַרְעוֹ שֶׁל אַהֲרֹן יֵשׁ הֶפְרֵשׁ בְּמִנְיָנָם אֵצֶל מוֹנֵי הַמִּצְו‍ֹת. שֶׁהַמַּתָּנוֹת שֶׁאֵינָן טוֹבְלִים, כְּגוֹן רֵאשִׁית הַגֵּז וּזְרוֹעַ וּלְחָיַיִם וְדִכְוָתָם, אֵינָן נִמְנִים אֶלָּא מִצְוָה אַחַת, כְּלוֹמַר, שֶׁנִּצְטַוִּינוּ לִתֵּן רֵאשִׁית הַגֵּז לְכֹהֵן וְכֵן נִצְטַוִּינוּ לִתֵּן זְרוֹעַ וּלְחָיַיִם לְכֹהֵן; אַךְ בַּדְּבָרִים הַטּוֹבְלִים, כְּגוֹן תְּרוּמָה וּמַעֲשֵׂר רִאשׁוֹן וּמַעֲשֵׂר שֵׁנִי וְעָנִי, נִמְנֶה הַהַפְרָשָׁה מִצְוָה אַחַת, לְפִי שֶׁנֶּאֱסַר עָלֵינוּ הָאֲכִילָה עַד שֶׁנַּפְרִישׁ תְּרוּמָה, וְאַחַר כָּךְ נִמְנֶה הַנְּתִינָה לְכֹהֵן מִצְוָה אַחֶרֶת. וְזוֹ הִיא אַחַת מֵהַהַשָּׂגוֹת שֶׁהִשִּׂיגוֹ הָרַמְבַּ"ן לְהָרַמְבַּ"ם זַ"ל, שֶׁמָּנָה מִצְוַת חַלָּה הַהַפְרָשָׁה וְהַנְּתִינָה לְכֹהֵן מִצְוָה אַחַת, וְהָרַמְבַּ"ן הִשִּׂיגוֹ וְכָתַב שֶׁהֵן שְׁתֵּי מִצְו‍ֹת: הָאַחַת הִיא הַהַפְרָשָׁה, לְפִי שֶׁכָּל הָעִסָּה אֲסוּרָה לָנוּ עַד שֶׁנַּפְרִישׁ הַחַלָּה, וְזֹאת שֵׁנִית בִּנְתִינָה לְכֹהֵן.
<b>וְהִנֵּה</b> אֵלִיָּהוּ שָׁאַל מִמֶּנָּה וְאָמַר לָהּ: "לִקְחִי נָא לִי פַּת לֶחֶם בְּיָדֵךְ", וְעַל זֶה הֵשִׁיבָה לוֹ שֶׁאֵין לוֹ שׁוּם תּוֹחֶלֶת מִמֶּנָּה: "וַתֹּאמֶר חַי יְיָ אֱלֹהֶיךָ אִם יֵשׁ לִי מָעוֹג כִּי אִם מְלֹא כַף קֶמַח" וְגוֹמֵר, וַאֲפִלּוּ חַלָּה אֵינִי מַפְרֶשֶׁת, מִשּׁוּם דַּאֲנִי עוֹשָׂה אוֹתוֹ "לִי וְלִבְנִי וַאֲכַלְנֻהוּ וָמָתְנוּ", שֶׁלֹּא הָיָה לָהּ כִּי אִם שִׁעוּר לְהַחֲיוֹת נַפְשָׁהּ וְנֶפֶשׁ בְּנָהּ, וּמִשּׁוּם הָכֵי הָיְתָה אוֹכֶלֶת אוֹתוֹ כְּמוֹ שֶׁהוּא בְּטִבְלוֹ וְאֵינֶנָּה מַפְרֶשֶׁת חַלָּה. וְעַל זֶה הֵשִׁיב לָהּ אֵלִיָּהוּ, שֶׁאֵין הַדִּין כֵּן, אֶלָּא כְּבֶן תֵּימָא. וְאָמַר לָהּ: "בֹּאִי עֲשִׂי כִדְבָרֵךְ", שֶׁתֹּאכְלִי הַכֹּל, לְפִי שֶׁאַתְּ מְסֻכֶּנֶת וּצְרִיכָה אַתְּ לֶאֱכֹל הַכֹּל לְהַחֲיוֹת נַפְשֵׁךְ וְנֶפֶשׁ בְּנֵךְ; "אַךְ עֲשִׂי לִי עֻגָה קְטַנָּה", דְּהַיְנוּ שֶׁתַּפְרִישׁ חַלָּה וְאַחַר כָּךְ תֹּאכַל הַכֹּל, הָעִסָּה הַמְתֻקֶּנֶת וְהַחַלָּה, לְפִי שֶׁאִסּוּר הַטֶּבֶל הוּא אִסּוּר חָמוּר, וְכִסְבָרַת בֶּן תֵּימָא. וְחָזַר וְאָמַר לָהּ: "וְהוֹצֵאת לִי", כְּלוֹמַר, כָּל מַה שֶּׁאָמַרְתִּי לָךְ הוּא לְהִתְלַמֵּד בְּמָקוֹם אַחֵר, אַךְ עַכְשָׁו אֲנִי אוֹמֵר לָךְ "וְהוֹצֵאת לִי", כְּלוֹמַר, שֶׁתְּקַיְּמִי גַם כֵּן מִצְוַת הַנְּתִינָה, מִשּׁוּם דְּאַעִקָּרָא דְמִלְּתָא אֵין כָּאן סַכָּנָה כְּלָל, "כִּי כֹה אָמַר יְיָ אֱלֹהֵי יִשְׂרָאֵל כַּד הַקֶּמַח לֹא תִכְלָה" וְגוֹמֵר.
<b>אוֹ</b> נֹאמַר בְּאֹפֶן אַחֵר עַל פִּי הַהַקְדָּמָה הַלֵּזוּ. מִשּׁוּם דִּלְדֶרֶךְ זֶה קָשֶׁה לִי, דַּאֲנַן קַיְמָא לָן דְּהִלְכְתָא כְּרַבָּנָן דְּמַאֲכִילִין אוֹתוֹ טֶבֶל, וְאֵיךְ נְיַחֵס לְאֵלִיָּהוּ סְבָרַת בֶּן תֵּימָא, דְּנִמְצָא דַעְתָּן שֶׁל נָשִׁים קַלָּה סָלְקָא לְהוּ שְׁמַעְתְּתָא אַלִּבָּא דְהִלְכְתָא, וַאדוֹנִי אֵלִיָּהוּ לֹא עָמְדוּ רַגְלָיו בְּמִישׁוֹר. הֵן אֱמֶת דִּלְפִי סְבָרַת הָרַ"ן שֶׁכָּתַבְנוּ, דְּאִית לֵהּ דְּכֹל שֶׁאָנוּ מְמַעֲטִים בְּאִסּוּר, כְּגוֹן שַׁבָּת וּנְבֵלָה, דְּאִם נַאֲכִיל אוֹתוֹ נְבֵלָה עוֹבֵר עַל כָּל זַיִת וָזַיִת, אֲבָל אִם נְחַלֵּל שַׁבָּת אֵין אָנוּ עוֹשִׂים כִּי אִם אִסּוּר אֶחָד, דְּמוּטָב שֶׁנַּעֲבֹר עַל אִסּוּר שַׁבָּת אַף שֶׁאִסּוּרוֹ חָמוּר מִמַּה שֶּׁנַּאֲכִיל אוֹתוֹ נְבֵלָה כֵּיוָן שֶׁעוֹבֵר עַל כָּל זַיִת וָזַיִת, נִמְצְאוּ דִבְרֵי אֵלִיָּהוּ אַלִּבָּא דְהִלְכְתָא בַּמֶּה שֶׁאָמַר לָהּ שֶׁתַּפְרִישׁ חַלָּה וְתֹאכַל גַּם כֵּן הַחַלָּה, לְפִי שֶׁאִם הָיְתָה אוֹכֶלֶת הָעִסָּה בְּטִבְלָהּ הָיְתָה עוֹבֶרֶת עַל כָּל זַיִת וָזַיִת, וּכְמוֹ שֶׁבֵּאַרְנוּ. אַךְ אַלִּבָּא דְרַשִׁ"י דְּפֵרֵשׁ דְּאַלִּבָּא דְתַנָּא קַמָּא מַאֲכִילִין אוֹתוֹ הַטֶּבֶל כְּמוֹת שֶׁהוּא וְאֵין מַפְרִישִׁין מִמֶּנּוּ תְּרוּמָה — קָשֶׁה, דְּנִמְצְאוּ דִבְרֵי אֵלִיָּהוּ דְּלָא כְּהִלְכְתָא.
<b>עוֹד</b> נְדַקְדֵּק בַּמֶּה שֶׁאָמַר אֵלִיָּהוּ "אַךְ עֲשִׂי לִי עֻגָה קְטַנָּה", דִּלְמַאי אִצְטְרִיךְ לוֹמַר קְטַנָּה, דְּלֹא יִמָּנַע מֵהַחֲלֻקָּה: אִם הַצָּרְפִית מַאֲמֶנֶת לְדִבְרֵי אֵלִיָּהוּ בַּמֶּה שֶׁאָמַר "כַּד הַקֶּמַח לֹא תִכְלָה וְצַפַּחַת הַשֶּׁמֶן לֹא תֶחְסָר" — אֲפִלּוּ שֶׁהָיָה אוֹמֵר שֶׁתִּתֵּן לוֹ עֻגָה גְדוֹלָה הָיְתָה נוֹתֶנֶת לוֹ; וְאִם אֵינָהּ מַאֲמֶנֶת בְּדִבְרֵי אֵלִיָּהוּ — לֹא הָיְתָה נוֹתֶנֶת לוֹ לָא דַנְקָא וְלָא פַּלְגָּא דְדַנְקָא, לְפִי שֶׁהָיְתָה צְרִיכָה לְאוֹתוֹ כַּד הַקֶּמַח לְהַחֲיוֹת אֶת נַפְשָׁהּ וְנֶפֶשׁ בְּנָהּ.
<b>אָמְנָם</b> יֵרָאֶה דְּזֶה יוּבַן בְּמַחֲלֹקֶת זֶה דְּבֶן תֵּימָא וְתַנָּא קַמָּא. אַךְ נַחְקֹר חֲקִירָה אַחַת, דְּבַמֶּה נֶחְלְקוּ אֲבוֹת הָעוֹלָם אִם מַאֲכִילִין אוֹתוֹ טֶבֶל אוֹ תְּרוּמָה? וַהֲלוֹא הֲלָכָה רוֹוַחַת הִיא דְּחִטָּה אַחַת פּוֹטֶרֶת כָּל הַכְּרִי, וּמַה שֶּׁאָמְרוּ עַיִן טוֹבָה אֶחָד מֵאַרְבָּעִים וְעַיִן בֵּינוֹנִית אֶחָד מֵחֲמִשִּׁים — הוּא דַוְקָא מִדְּרַבָּנָן, אֲבָל מִן הַתּוֹרָה אֵין שִׁעוּר לִתְרוּמָה, וַאֲפִלּוּ חִטָּה אַחַת פּוֹטֶרֶת כָּל הַכְּרִי, וְזוֹ הִיא הֲלָכָה פְּסוּקָה (רמב"ם הל' תרומות פרק ג), וְאִם כֵּן נַפְרִישׁ מֵהַטֶּבֶל חִטָּה אַחַת לְשֵׁם תְּרוּמָה? וְאַף שֶׁנֹּאמַר שֶׁיֵּשׁ צֹרֶךְ לַחוֹלֶה בְּאוֹתָהּ חִטָּה, מִכָּל מָקוֹם נַאֲכִיל אוֹתוֹ אוֹתָהּ חִטָּה שֶׁאֵין בָּהּ שִׁעוּר? וְלָא מִבָּעֵי לְמָאן דְּאָמַר דַּחֲצִי שִׁעוּר לֹא אָסוּר כִּי אִם מִדְּרַבָּנָן, דְּהִרְוַחְנוּ דְּלֵיכָּא אִסּוּר תּוֹרָה; אֶלָּא אַף לְמָאן דְּאָמַר דַּחֲצִי שִׁעוּר אָסוּר מִן הַתּוֹרָה, מִכָּל מָקוֹם הַדָּבָר בָּרוּר דְּאִסּוּרוֹ קִיל טוּבָא וְאֵין בּוֹ לָאו כְּלָל. וְיֵשׁ מִגְּדוֹלֵי הַמּוֹרִים שֶׁכָּתְבוּ, דִּשְׁבוּעָה חָלָה עַל חֲצִי שִׁעוּר, לְפִי שֶׁלֹּא הֻשְׁבַּעְנוּ בְּסִינַי עַל חֲצִי שִׁעוּר. הֲרֵי מְבֹאָר דְּקִיל טוּבָא אִסּוּרוֹ. וְאִם כֵּן, הֵיכִי סָלְקָא דַעְתֵּהּ דְּתַנָּא קַמָּא דְּמַאֲכִילִין אוֹתוֹ טֶבֶל?
<b>אַךְ</b> הַחֲקִירָה הַלֵּזוּ יֵקַל תֵּרוּצָהּ, מִשּׁוּם דְּנֹאמַר דְּטֶבֶל זֶה דְּנֶחְלְקוּ בּוֹ תַּנָּא קַמָּא וּבֶן תֵּימָא מַיְרֵי בְּטֶבֶל הַטָּבוּל לִתְרוּמַת מַעֲשֵׂר, דְּשִׁעוּרוֹ קָצוּב מִן הַתּוֹרָה, אֲבָל בְּדָבָר שֶׁאֵין לוֹ שִׁעוּר מִן הַתּוֹרָה — לְכֻלֵּי עָלְמָא אֵין מַאֲכִילִין אוֹתוֹ טֶבֶל. וּלְפִי זֶה, אִם הָיָה טֶבֶל זֶה מֵעִסָּה שֶׁלֹּא הוּרְמָה חַלָּתָהּ — לְכֻלֵּי עָלְמָא אֵין מַאֲכִילִין אוֹתוֹ טֶבֶל, לְפִי שֶׁהַדָּבָר יָדוּעַ שֶׁחַלָּה אֵין לָהּ שִׁעוּר מִן הַתּוֹרָה (רמב"ם הל' בכורים פרק ה), וּמַה שֶּׁנָּתְנוּ שִׁעוּר לְנַחְתּוֹם וּלְבַעַל הַבַּיִת הוּא מִדְּרַבָּנָן דַּוְקָא, וְכַמְבֹאָר.
<b>וְהִנֵּה</b> הַצָּרְפִית וְאֵלִיָּהוּ הֲווֹ סְבִירָא לְהוּ דַּהֲלָכָה כְּתַנָּא קַמָּא דְּמַאֲכִילִין אוֹתוֹ טֶבֶל, אֶלָּא שֶׁהַצָּרְפִית לָקְחָה הַדְּבָרִים כִּפְשָׁטָן וְלֹא חִלְּקָה בֵּין דָּבָר שֶׁיֵּשׁ לוֹ שִׁעוּר קָצוּב מִן הַתּוֹרָה לְדָבָר שֶׁאֵין לוֹ שִׁעוּר קָצוּב מִן הַתּוֹרָה, וּלְפִי זֶה אָמְרָה שֶׁהָיְתָה רוֹצָה לֶאֱכֹל הָעִסָּה כְּמוֹת שֶׁהִיא בְּטִבְלָהּ לְפִי שֶׁהָיְתָה מְסֻכֶּנֶת, וּכְמוֹ שֶׁאָמְרָה "וַאֲכַלְנֻהוּ וָמָתְנוּ". וְלָזֶה הֵשִׁיב לָהּ אֵלִיָּהוּ: דִּנְהִי דִבְעָלְמָא קַיְמָא לָן דְּמַאֲכִילִין אוֹתוֹ טֶבֶל, הַיְנוּ בְּדָבָר שֶׁיֵּשׁ לוֹ שִׁעוּר מִן הַתּוֹרָה; אֲבָל הָכָא גַבֵּי חַלָּה, שֶׁאֵין לָהּ שִׁעוּר קָצוּב מִן הַתּוֹרָה, לְכֻלֵּי עָלְמָא אֵין מַאֲכִילִין אוֹתוֹ טֶבֶל. וְזֶהוּ אָמְרוֹ: "בֹּאִי עֲשִׂי כִדְבָרֵךְ", שֶׁאַתְּ רוֹצָה לֶאֱכֹל הַכֹּל לְהַחֲיוֹת נַפְשֵׁךְ וְנֶפֶשׁ בְּנֵךְ, מִכָּל מָקוֹם "עֲשִׂי לִי עֻגָה קְטַנָּה", כְּלוֹמַר, מֵאַחַר שֶׁאֵין שִׁעוּר לְחַלָּה תּוּכְלִי לַעֲשׂוֹת עֻגָה קְטַנָּה, כְּלוֹמַר פָּחוֹת מִכַּשִּׁעוּר, וּבָזֶה נִמְצָא דְּלֵיכָּא שִׁעוּר לְהִתְחַיֵּב. נִמְצָא דִּלְפִי זֶה בָּאוּ דִבְרֵי אֵלִיָּהוּ עַל נָכוֹן, וְכִוֵּן אֶת הַהֲלָכָה לִתְלָמֶיהָ.
<b>וְסִיּוּם</b> הַפָּסוּק הוּא כְּמוֹ שֶׁאָמַרְנוּ, שֶׁחָזַר וְאָמַר לָהּ: כָּל זֶה שֶׁאָמַרְתִּי לָךְ הוּא לַהֲלָכָה לְהִתְלַמֵּד בְּמָקוֹם אַחֵר, אֲבָל הָכָא — "וְהוֹצֵאת לִי", וּתְקַיְּמִי גַם כֵּן מִצְוַת הַנְּתִינָה, לְפִי שֶׁאֵין כָּאן סַכָּנַת נְפָשׁוֹת, "כִּי כֹה אָמַר יְיָ אֱלֹהֵי יִשְׂרָאֵל כַּד הַקֶּמַח לֹא תִכְלָה וְצַפַּחַת הַשֶּׁמֶן לֹא תֶחְסָר, עַד יוֹם תֵּת יְיָ גֶּשֶׁם עַל פְּנֵי הָאֲדָמָה". וּכְתִיב (מ"א יז, טז): "כַּד הַקֶּמַח לֹא כָלָתָה וְצַפַּחַת הַשֶּׁמֶן לֹא חָסֵר, כִּדְבַר יְיָ אֲשֶׁר דִּבֶּר בְּיַד אֵלִיָּהוּ".

Chapter 20

<big><strong>דְּרוּשׁ עֶשְׂרִים</strong></big>
<b>עֵרוּבִין פֶּרֶק רְבִיעִי (מה ע"א): גּוֹיִם שֶׁצָּרוּ עַל עַיְרוֹת יִשְׂרָאֵל — אֵין יוֹצְאִין עֲלֵיהֶם בִּכְלֵי זֵינָם, וְאֵין מְחַלְּלִין עֲלֵיהֶם אֶת הַשַּׁבָּת. בַּמֶּה דְּבָרִים אֲמוּרִים? כְּשֶׁבָּאוּ עַל עִסְקֵי מָמוֹן; אֲבָל בָּאוּ עַל עִסְקֵי נְפָשׁוֹת — יוֹצְאִים עֲלֵיהֶם בִּכְלֵי זֵינָם, וּמְחַלְּלִין עֲלֵיהֶם אֶת הַשַּׁבָּת. וּבְעִיר הַסְּמוּכָה לַסְּפָר, אֲפִלּוּ לֹא בָּאוּ עַל עִסְקֵי נְפָשׁוֹת אֶלָּא עַל עִסְקֵי תֶּבֶן וָקַשׁ — יוֹצְאִין עֲלֵיהֶם בִּכְלֵי זֵינָם, וּמְחַלְּלִין עֲלֵיהֶם אֶת הַשַּׁבָּת. דָּרַשׁ רַבִּי דוֹסְתַּאי דְּמִן בֵּירֵי: מַאי דִּכְתִיב (ש"א כג, א): "וַיַּגִּדוּ לְדָוִד לֵאמֹר, הִנֵּה פְלִשְׁתִּים נִלְחָמִים בִּקְעִילָה וְהֵמָּה שֹׁסִים אֶת הַגְּרָנוֹת"? תָּנָא: קְעִילָה עִיר הַסְּמוּכָה לַסְּפָר הָיְתָה, וְהֵם לֹא בָּאוּ אֶלָּא עַל עִסְקֵי תֶּבֶן וָקַשׁ, דִּכְתִיב: "וְהֵמָּה שֹׁסִים אֶת הַגְּרָנוֹת". וּכְתִיב (שם שם, ב): "וַיִּשְׁאַל דָּוִד בַּייָ לֵאמֹר הַאֵלֵךְ וְהִכֵּיתִי בַּפְּלִשְׁתִּים הָאֵלֶּה, וַיֹּאמֶר יְיָ אֶל דָּוִד לֵךְ וְהִכִּיתָ בַפְּלִשְׁתִּים וְהוֹשַׁעְתָּ אֶת קְעִילָה". מַאי קָא מִבַּעְיָא לֵהּ? אִילֵימָא אִי שְׁרִי אִי אֲסִיר, הֲרֵי בֵּית דִּין שֶׁל שְׁמוּאֵל הָרָמָתִי קַיָּם? אֶלָּא אִי מַצְלַח אִי לָא מַצְלַח. דִּיקָא נָמֵי, דִּכְתִיב: "לֵךְ וְהִכִּיתָ בַפְּלִשְׁתִּים וְהוֹשַׁעְתָּ אֶת קְעִילָה". שְׁמַע מִנַּהּ.</b>
<b>הֲלוֹא</b> מֵרֹאשׁ בַּדְּרוּשׁ הַקּוֹדֵם הוֹדַעְנוּ חַסְדֵי יְיָ כִּי לֹא תָמְנוּ, שֶׁאֵין לְךָ דָבָר עוֹמֵד בִּפְנֵי פִּקּוּחַ נֶפֶשׁ. וַאֲפִלּוּ שַׁבָּת שֶׁשְּׁקוּלָה כְּכָל הַתּוֹרָה נִתְּנָה לִדָּחוֹת, כַּדָּבָר הָאָמוּר בַּמַּאֲמָר הַפּוֹנֶה קָדִים, שֶׁאִם בָּאוּ עַל עִסְקֵי נְפָשׁוֹת — מְחַלְּלִין אֶת הַשַּׁבָּת. וְקֹדֶם שֶׁנָּבוֹא לְיִשּׁוּב הַמַּאֲמָר הַנִּזְכָּר, אַצִּיגָה נָא עִמְּךָ סֻגְיָא אַחֲרִיתָא בְּסוֹף פֶּרֶק שְׁבִיעִי דְיוֹמָא (דף עג), וְזֶה פִּרְיָהּ: דְּגָרְסִינַן הָתָם לְעִנְיַן אוּרִים וְתֻמִּים: אֵין שׁוֹאֲלִין שְׁנֵי דְבָרִים כְּאֶחָד, וְאִם שָׁאַל — אֵין מַחֲזִירִין אֶלָּא רִאשׁוֹן, שֶׁנֶּאֱמַר (ש"א כג, יא): הֲיַסְגִּרֻנִי בַעֲלֵי קְעִילָה בְיָדוֹ, הֲיֵרֵד שָׁאוּל וְגוֹ', וַיֹּאמֶר יְיָ יֵרֵד". וּפָרֵךְ: וְהָא אָמְרַת אֵין מַחֲזִירִין אֶלָּא רִאשׁוֹן? וּמְשַׁנֵּי: דָּוִד שָׁאַל שֶׁלֹּא כַּסֵּדֶר, וְהֶחֱזִירוּ לוֹ כַּסֵּדֶר; וְכֵיוָן שֶׁיָּדַע שֶׁשָּׁאַל שֶׁלֹּא כַּסֵּדֶר חָזַר וְשָׁאַל כַּסֵּדֶר, שֶׁנֶּאֱמַר (שם שם, יב): "הֲיַסְגִּרוּ בַּעֲלֵי קְעִילָה אֹתִי וְאֶת אֲנָשַׁי בְּיַד שָׁאוּל, וַיֹּאמֶר יְיָ יַסְגִּירוּ". וְאִם הֻצְרַךְ הַדָּבָר לִשְׁנַיִם — מַחֲזִירִין לוֹ שְׁנֵיהֶם, שֶׁנֶּאֱמַר (שם ל, ח): "וַיִּשְׁאַל דָּוִד בַּייָ לֵאמֹר אֶרְדֹּף אַחֲרֵי הַגְּדוּד הַזֶּה הַאַשִּׂגֶנּוּ, וַיֹּאמֶר לוֹ רְדֹף כִּי הַשֵּׂג תַּשִּׂיג וְהַצֵּל תַּצִּיל". עַד כָּאן. וּפֵרֵשׁ רַשִׁ"י זַ"ל: וְאִם הֻצְרַךְ לִשְׁנֵיהֶם, כְּגוֹן שֶׁהָיָה הַדָּבָר נָחוּץ וְאֵין שְׁהוּת לְהַמְתִּין, כְּגוֹן אֶרְדֹּף הַאַשִּׂיג דְּצִקְלַג. עַד כָּאן. וּבְמַאי דְּאָמְרִינַן אֵין שׁוֹאֲלִין שְׁנֵי דְבָרִים כְּאֶחָד, פֵּרֵשׁ רַשִׁ"י: אֵין שׁוֹאֲלִין שְׁנֵי דְבָרִים כְּאֶחָד, אֶלָּא לְאַחַר שֶׁהֵשִׁיבוּ לוֹ עַל הָרִאשׁוֹן שׁוֹאֵל לוֹ עַל הַשֵּׁנִי. מַשְׁמַע מִדִּבְרֵי רַשִׁ"י, דְּתֵכֶף וּמִיָּד כְּשֶׁהֵשִׁיבוּ לוֹ חוֹזֵר וְשׁוֹאֵל עַל הַשֵּׁנִי. וְעַל זֶה הִקְשָׁה מַהֲרַ"שׁ יָפֶה זַ"ל בְּסֵפֶר יְפֵה מַרְאֶה סוֹף פֶּרֶק בָּא לוֹ כֹּהֵן גָּדוֹל, דְּלֹא יִתָּכֵן פֵּרוּשׁ זֶה, מִדְּאָמְרִינַן: וְאִם הֻצְרַךְ לִשְׁנַיִם — מַחֲזִירִין לוֹ שְׁנֵיהֶם כְּאֶחָד; וְאִם כְּדִבְרֵי רַשִׁ"י, שֶׁאַחַר שֶׁהֵשִׁיבוּ לוֹ עַל הָאֶחָד יָכוֹל לִשְׁאֹל עַל הַשֵּׁנִי, מַה שְּׁהוּת יֵשׁ כְּשֶׁהָיָה שׁוֹאֵל עַל הַשֵּׁנִי מִיָּד אַחַר שֶׁיָּשִׁיבוּ לוֹ עַל הָרִאשׁוֹן יוֹתֵר מִכְּשֶׁיִּשְׁאַל עַל שְׁנֵיהֶם יַחַד? וּמִכֹּחַ קֻשְׁיָא זוֹ דָּחָה פֵּרוּשׁ רַשִׁ"י וְכָתַב, דִּבְאוֹתוֹ פַעַם שֶׁהַכֹּהֵן נִזְקָק לוֹ לִלְבּשׁ אֶת הַבְּגָדִים וּלְכַוֵּן בְּרוּחַ הַקֹּדֶשׁ לֹא הָיָה יָכוֹל לִשְׁאֹל שְׁאֵלָה שְׁנִיָּה כְּלָל. עַד כָּאן.
<b>וּלְדִידִי</b> לָא קַשְׁיָא כְּלָל לְפֵרוּשׁ רַשִׁ"י. וְאַחֲרֵי בַּקָּשַׁת הַמְּחִילָה לֹא דִקְדֵּק יָפֶה בְּדִבְרֵי הַגְּמָרָא, דְּקָאָמַר: וְאִם הֻצְרַךְ הַדָּבָר לִשְׁנַיִם — מַחֲזִירִין לוֹ שְׁנֵיהֶם כְּאֶחָד. שֶׁאִם הָיָה אוֹמֵר, דְּאִם הֻצְרַךְ הַדָּבָר לִשְׁנַיִם — שׁוֹאֲלִין שְׁנֵיהֶם כְּאֶחָד, אָז הָיְתָה קֻשְׁיַת הָרַב חֲזָקָה, דְּמַה הֶפְרֵשׁ יֵשׁ בֵּין כְּשֶׁיִּשְׁאַל שְׁנֵי דְבָרִים כְּאֶחָד וְיָשִׁיבוּ לוֹ עַל שְׁנֵיהֶם מִכְּשֶׁיִּשְׁאַל עַל אֶחָד וְיָשִׁיבוּ לוֹ וְיַחֲזֹר וְיִשְׁאַל עַל הַשֵּׁנִי וְיָשִׁיבוּ לוֹ, הָא וַדַּאי דְּאֵין שְׁהוּת בֵּין זֶה לָזֶה כְּלָל. אַךְ בַּגְּמָרָא לֹא אָמְרוּ אֶלָּא: וְאִם הֻצְרַךְ הַדָּבָר לִשְׁנַיִם — מַחֲזִירִין לוֹ שְׁנֵיהֶם, וּלְעוֹלָם דִּלְעִנְיַן הַשְּׁאֵלָה לֵיכָּא נַפְקוּתָא כְּלָל, דְּאַף אִם הָיָה הַדָּבָר נָחוּץ יָכוֹל לִשְׁאֹל עַל הָאֶחָד וְיָשִׁיבוּ לוֹ וְאַחַר כָּךְ חוֹזֵר וְשׁוֹאֵל עַל הַשֵּׁנִי; אֶלָּא דִּלְפִי מַה שֶּׁאָמְרוּ: אֵין שׁוֹאֲלִין שְׁנֵי דְבָרִים כְּאֶחָד, וְאִם שָׁאַל — אֵין מַחֲזִירִין לוֹ אֶלָּא אֶחָד, חָזְרוּ וְאָמְרוּ: וְאִם הֻצְרַךְ הַדָּבָר — מַחֲזִירִין לוֹ שְׁנַיִם כְּאֶחָד. כְּלוֹמַר, דְּדַוְקָא כְּשֶׁאֵין הַדָּבָר נָחוּץ אֵין מַחֲזִירִין לוֹ אֶלָּא אֶחָד, אֲבָל כְּשֶׁהַדָּבָר נָחוּץ מַחֲזִירִין לוֹ שְׁנֵיהֶם; דְּאִי לֹא הָיוּ מַחֲזִירִין לוֹ שְׁנֵיהֶם, הָיָה שְׁהוּת בַּדָּבָר וְהָיוּ מִתְעַכְּבִים. אֲבָל לְעוֹלָם דִּלְעִנְיַן הַשְּׁאֵלָה אֵין הֶפְרֵשׁ בֵּין אִם הַדָּבָר נָחוּץ אוֹ לֹא, דְּיָכוֹל לִשְׁאֹל עַל הָאֶחָד וְיָשִׁיבוּ לוֹ וְחוֹזֵר וְשׁוֹאֵל עַל הַשֵּׁנִי. וּלְפִי דִבְרֵי הָרַב שֶׁכָּתַב דִּבְאוֹתוֹ פַּעַם שֶׁהַכֹּהֵן נִזְקָק לִלְבּשׁ אֶת הַבְּגָדִים וּלְכַוֵּן בְּרוּחַ הַקֹּדֶשׁ לֹא הָיָה יָכוֹל לִשְׁאֹל פַּעַם שְׁנִיָּה, הַדָּבָר קָשֶׁה, דְּאַמַּאי לֹא אָמְרוּ: וְאִם הֻצְרַךְ הַדָּבָר לִשְׁנַיִם — שׁוֹאֲלִין שְׁנַיִם כְּאֶחָד, דְּהָא אִיכָּא נַפְקוּתָא טוּבָא בֵּין כְּשֶׁשּׁוֹאֵל שְׁנַיִם כְּאֶחָד לְשׁוֹאֵל עַל אֶחָד וְיָשִׁיבוּ לוֹ וְחוֹזֵר וְשׁוֹאֵל עַל הַשֵּׁנִי, דְּמִתְעַכֵּב הַרְבֵּה. וְאִם יֹאמַר הָרַב זַ"ל, דְּמֵאַחַר דְּאָמְרִינַן דְּמַחֲזִירִין לוֹ שְׁנֵיהֶם כְּאֶחָד מִמֵּילָא מַשְׁמַע דְּשׁוֹאֲלִין שְׁנַיִם כְּאֶחָד, אַדְּרַבָּה, הֲוָה לֵהּ לְמֵימַר דְּשׁוֹאֲלִין שְׁנַיִם כְּאֶחָד וּמִמֵּילָא מַשְׁמַע דְּמַחֲזִירִין לוֹ שְׁנַיִם כְּאֶחָד. וְהָרַב זַ"ל טָרַח לְבַקֵּשׁ מֵהֵיכָן הֻזְקַק רַשִׁ"י לְפָרֵשׁ כֵּן, וְכָתַב דְּמִשּׁוּם דְּבָתַר דִּכְתִיב "וַיֹּאמֶר יְיָ יֵרֵד" כְּתִיב "וַיֹּאמֶר דָּוִד הֲיַסְגִּרוּ בַּעֲלֵי קְעִילָה". וְדָחָה הָרַב רְאָיָה זוֹ, מִשּׁוּם דְּאֶפְשָׁר דְּלֹא הָיָה זֶה מִיָּד אֶלָּא בְּפַעַם אַחֶרֶת. וּלְפִי מַה שֶּׁכָּתַבְנוּ, מַה שֶּׁהִזְקִיקוֹ לְרַשִׁ"י לְפָרֵשׁ כֵּן הוּא לִשָּׁנָא דִגְמָרָא, דְּקָאָמַר: וְאִם הֻצְרַךְ הַדָּבָר לִשְׁנַיִם — מַחֲזִירִין לוֹ שְׁנֵיהֶם, מַשְׁמַע דִּלְעִנְיַן שְׁאֵלָה לֵיכָּא נַפְקוּתָא כְּלָל בֵּין כְּשֶׁיִּשְׁאַל שְׁנַיִם כְּאֶחָד לִכְשֶׁיִּשְׁאַל כָּל אֶחָד בִּפְנֵי עַצְמוֹ. וּלְפִי סְבָרַת הָרַב אִיכָּא נַפְקוּתָא לְעִנְיַן הַשְּׁאֵלָה, אִם שׁוֹאֲלִין שְׁנֵיהֶם כְּאֶחָד אוֹ בָּזֶה אַחַר זֶה.
<b>וְנִרְאֶה</b> דְּהָרַמְבַּ"ם קָאֵי בְּשִׁיטַת רַשִׁ"י, שֶׁכָּתַב בְּסוֹף הִלְכוֹת כְּלֵי הַמִּקְדָּשׁ וְזֶה לְשׁוֹנוֹ: וְאֵין שׁוֹאֲלִין עַל שְׁנֵי דְבָרִים כְּאֶחָד. וַחֲלֻקָּה דְאִם הֻצְרַךְ הַדָּבָר לֹא הֱבִיאָהּ, וְאַמַּאי הִשְׁמִיטָהּ? וּלְפִי מַה שֶּׁכָּתַבְנוּ נִיחָא, מִשּׁוּם דִּלְעוֹלָם אֵין שׁוֹאֲלִין שְׁנַיִם כְּאֶחָד, אַף אִם הָיָה הַדָּבָר נָחוּץ, מִשּׁוּם דְּלֵיכָּא שְׁהוּת בֵּין זֶה לָזֶה כְּלָל. וְלָעִנְיָן דְּהֵיכָא דְּיֵשׁ צֹרֶךְ דְּמַחֲזִירִין לוֹ עַל שְׁנֵיהֶם — לֹא הֻצְרַךְ הָרַמְבַּ"ם לְלַמֵּד דִּין זֶה, דְּלָא נָפְקָא מִנַּהּ לְעִנְיַן דִּינָא כְּלָל, דְּאִם מִן הַשָּׁמַיִם רוֹצִים לַעֲנוֹת אוֹתוֹ עַל כָּל דְּבָרָיו — לָא נָפְקָא מִנַּהּ לְעִנְיַן דִּינָא כְּלָל, מֵאַחַר דִּלְעִנְיַן הַשְּׁאֵלָה לְעוֹלָם אֵינוֹ שׁוֹאֵל שְׁנַיִם כְּאֶחָד, אֲפִלּוּ אִם הָיָה הַדָּבָר נָחוּץ, מִשּׁוּם דְּלֵיכָּא שְׁהוּת כְּלָל. אַךְ כְּפִי דִבְרֵי מַהֲרַ"שׁ יָפֶה, הֲוָה לֵהּ לְהָרַמְבַּ"ם לְלַמְּדֵנוּ דִין זֶה דְּאִם הָיָה הַדָּבָר נָחוּץ, דְּנָפְקָא מִנַּהּ לְעִנְיַן דִּינָא דְּשׁוֹאֲלִין עַל שְׁנֵי דְבָרִים כְּאֶחָד כְּדֵי שֶׁלֹּא יִתְעַכֵּב בֵּין שְׁאֵלָה אַחַת לִשְׁאֵלָה שְׁנִיָּה. נִמְצִינוּ לְמֵדִין, דִּלְעוֹלָם אֵין שׁוֹאֲלִין עַל שְׁנֵי דְבָרִים כְּאֶחָד, וְאִם שָׁאַל — אֵין מַחֲזִירִין לוֹ אֶלָּא אֶחָד, אֶלָּא דְאִם הֻצְרַךְ הַדָּבָר לִשְׁנַיִם — מַחֲזִירִין לוֹ עַל שְׁנֵיהֶם.
<b>וּבָזֶה</b> נָבִין מַאֲמָר הַקּוֹדֵם. וְהִנֵּה סֻגְיָא זוֹ לְפִי פְּשׁוּטָה הִיא תְּמוּהָה. דִּלְפִי הַמַּסְקָנָא, דְּמַה שֶּׁשָּׁאַל דָּוִד הוּא אִי מַצְלַח אִי לָא מַצְלַח, מְנָלַן דִּבְעִיר הַסְּמוּכָה לַסְּפָר מְחַלְּלִין הַשַּׁבָּת אֲפִלּוּ לֹא בָּאוּ כִּי אִם עַל עִסְקֵי תֶּבֶן וָקַשׁ? אֵימָא דְּעוֹבָדָא דְדָוִד בְּחֹל הָיָה, וּמִשּׁוּם הָכֵי אָמְרוּ לוֹ "לֵךְ וְהִכִּיתָ"? וּכְבָר נִתְעוֹרְרוּ בָּזֶה הַתּוֹסָפוֹת וְנִדְחֲקוּ הַרְבֵּה בְּתֵרוּץ קֻשְׁיָא זוֹ. וְרָאִיתִי לְהָרַב שֶׁכָּתַב, דְּגַם לְפִי הַמַּסְקָנָא, דְּקָאָמַר אִי מַצְלַח אִי לָא, עוֹבָדָא דְדָוִד בְּשַׁבָּת הָיָה. וְלֹא יָדַעְתִּי מְנָא לָן דִּבְשַׁבָּת הָיָה, וּמִדִּבְרֵי הַתּוֹסָפוֹת מוּכָח דִּסְבִירָא לְהוּ דִּלְפִי הַמַּסְקָנָא אֶפְשָׁר דְּעוֹבָדָא דְדָוִד בְּחֹל הָיָה. עוֹד יֵשׁ לְדַקְדֵּק בְּסֻגְיָא זוֹ, דְּמֵעִקָּרָא דְּצִדְּדוּ: מַאי קָא מִבַּעְיָא לֵהּ? אִילֵימָא אִי שְׁרִי אִי אֲסִיר, וּפֵרֵשׁ רַשִׁ"י: אִי שְׁרִי אִי אֲסִיר — וְשַׁבָּת הָיְתָה, דְּמֵהֵיכָא תֵּיתֵי לְצַדֵּד פֵּרוּשׁ זֶה בְּדִבְרֵי דָוִד, וְלֹא יִהְיֶה כִּפְשַׁט הַכָּתוּב, דְּהַיְנוּ אִי מַצְלַח אִי לָא, דּוּמְיָא דְ"אֶרְדֹּף אַחֲרֵי הַגְּדוּד הַזֶּה הַאַשִּׂגֶנּוּ". וְכֵן מָצִינוּ גַבֵּי שָׁאוּל, שֶׁשָּׁאַל (ש"א יד, לז): "הַאֵרֵד אַחֲרֵי פְלִשְׁתִּים, הֲתִתְּנֵם בְּיַד יִשְׂרָאֵל". דְּהַיְנוּ שֶׁשָּׁאֲלוּ אִם יַצְלִיחוּ בְּמִלְחָמָה זוֹ אִם לָאו. עוֹד יֵשׁ לְדַקְדֵּק, דְּהַמֻּרְגָּל בְּדִבְרֵי רַבּוֹתֵינוּ זַ"ל הוּא, כְּשֶׁבָּאִים לִפְשֹׁט אֵיזֶה דָבָר מִמָּקוֹם אַחֵר וּמְצַדְּדִים וְאוֹמְרִים 'אִילֵימָא שֶׁתִּדְחֶה וְתֹאמַר דָּבָר אַחֵר, זֶה אֵינוֹ' — כְּפִי הַסָּלְקָא דַעְתָּךְ שֶׁהָיָה רוֹצֶה לִדְחוֹת לֹא הָיְתָה נִפְשֶׁטֶת אוֹתָהּ בַּעֲיָא; אֲבָל הָכָא כְּשֶׁבָּאוּ לְצַדֵּד וְלוֹמַר 'מַאי קָא מִבַּעְיָא לֵהּ? אִילֵימָא אִי שְׁרִי אִי אֲסִיר' — כְּבָר נִפְשְׁטָה הַבַּעֲיָא דִּמְחַלְּלִין הַשַּׁבָּת, שֶׁהֲרֵי הֱשִׁיבוּהוּ "לֵךְ וְהִכִּיתָ בַפְּלִשְׁתִּים". וּמִפְּשַׁט הַסֻּגְיָא מוּכָח, דְּדַוְקָא לְפִי הַמַּסְקָנָא, דִּשְׁאֵלַת דָּוִד הָיְתָה אִי מַצְלַח אִי לָא, נִפְשַׁט הַדִּין אִם מְחַלְּלִין שַׁבָּת אִי לָא. וְזֶה הוּא דְבַר תֵּמַהּ בְּעֵינַי, דְּאַדְּרַבָּה לְפִי הַסָּלְקָא דַעְתָּךְ נִפְשַׁט הַדִּין בִּפְשִׁיטוּת דִּמְחַלְּלִין אֶת הַשַּׁבָּת, מִדִּהֱשִׁיבוּהוּ "לֵךְ וְהִכִּיתָ בַפְּלִשְׁתִּים". עוֹד יֵשׁ לְדַקְדֵּק בַּמֶּה שֶׁסִּיְּמוּ בַּסֻּגְיָא: דִּיקָא נָמֵי, דִּכְתִיב: "לֵךְ וְהִכִּיתָ בַפְּלִשְׁתִּים וְהוֹשַׁעְתָּ אֶת קְעִילָה". וּפֵרֵשׁ רַשִׁ"י: אַלְמָא מְבַשְּׂרִי לֵהּ דְּנָצַח. עַד כָּאן. וְלֹא יָדַעְתִּי מַה הֶכְרֵחַ הוּא זֶה מִדִּכְתִיב "וְהוֹשַׁעְתָּ אֶת קְעִילָה"? דְּאֵימָא דִּשְׁאֵלַת דָּוִד הָיְתָה אִי שְׁרִי אִי אֲסִיר, וֶהֱשִׁיבוּהוּ דִּשְׁרִי, וְעוֹד הוֹסִיפוּ לוֹמַר לְדָוִד "וְהוֹשַׁעְתָּ אֶת קְעִילָה" וּבִשְּׂרוּהוּ עַל הַהַצְלָחָה. וְאִם הַכַּוָּנָה הִיא, דְּמֵאַחַר שֶׁאָמְרוּ "לֵךְ וְהִכִּיתָ", לָמָה הֻצְרְכוּ לוֹמַר "וְהוֹשַׁעְתָּ אֶת קְעִילָה"? אִם כֵּן, גַּם לְפִי הַמַּסְקָנָא דִּשְׁאֵלַת דָּוִד הָיְתָה אִי מַצְלַח אִי לָא מַצְלַח תִּקְשֵׁי, דְּמֵאַחַר שֶׁהֱשִׁיבוּהוּ "לֵךְ וְהִכִּיתָ בַפְּלִשְׁתִּים", לָמָה הֻצְרַךְ לוֹמַר עוֹד "וְהוֹשַׁעְתָּ אֶת קְעִילָה"?
<b>אָמְנָם</b> לְדִידִי רוּחַ אַחֶרֶת אִתִּי בִּפְשַׁט הַסֻּגְיָא הַלֵּזוּ. אַךְ אַקְדִּים דִּבְרֵי הָרַמְבַּ"ן שֶׁכָּתַב בְּסֵפֶר הַמִּצְו‍ֹת, דְּאֵין לִלְמֹד מִדִּבְרֵי נָבִיא שֶׁחִדֵּשׁ אֵיזֶה דָבָר, מִשּׁוּם דְּלִפְעָמִים אוֹתוֹ דָבָר הוּא הוֹרָאַת שָׁעָה, כְּאֵלִיָּהוּ בְּהַר הַכַּרְמֶל. וְכֵן מָצִינוּ לֶאֱלִישָׁע שֶׁאָמַר (מ"ב ג, יט): "וְהִכִּיתֶם כָּל עִיר מִבְצָר וְכָל עִיר מִבְחוֹר וְכָל עֵץ טוֹב תַּפִּילוּ", וְחִדּוּשׁ הוּא שֶׁחִדֵּשׁ הַשֵּׁם בְּאוֹתָהּ הַמִּלְחָמָה שֶׁל מוֹאָב. וְהִנֵּה רַבִּי דוֹסְתַּאי רָצָה לִלְמֹד, דִּבְעִיר הַסְּמוּכָה לַסְּפָר אֲפִלּוּ לֹא בָּאוּ אֶלָּא עַל עִסְקֵי תֶּבֶן וָקַשׁ דִּמְחַלְּלִין אֶת הַשַּׁבָּת, וְיָלֵף לַהּ מִדִּכְתִיב: "וַיַּגִּדוּ לְדָוִד לֵאמֹר הִנֵּה פְלִשְׁתִּים נִלְחָמִים בִּקְעִילָה וְהֵמָּה שֹׁסִים אֶת הַגְּרָנוֹת", וְתָנָא: קְעִילָה עִיר הַסְּמוּכָה לַסְּפָר הָיְתָה, שֶׁכָּךְ הָיְתָה קַבָּלָה בְּיָדָם, וְהֵם לֹא בָּאוּ אֶלָּא עַל עִסְקֵי תֶּבֶן וָקַשׁ, מִדִּכְתִיב "וְהֵמָּה שֹׁסִים אֶת הַגְּרָנוֹת". וּכְתִיב: "וַיִּשְׁאַל דָּוִד בַּייָ לֵאמֹר הַאֵלֵךְ וְהִכֵּיתִי בַּפְּלִשְׁתִּים הָאֵלֶּה, וַיֹּאמֶר יְיָ אֶל דָּוִד לֵךְ וְהִכִּיתָ בַפְּלִשְׁתִּים". וְהֻקְשָׁה לוֹ לְרַבִּי דוֹסְתַּאי, דְּאֵיךְ שָׁאַל דָּוִד שְׁנֵי דְבָרִים, דְּהַיְנוּ 'הַאֵלֵךְ וְהִכֵּיתִי', וֶהֱשִׁיבוּהוּ עַל שְׁנֵיהֶם? הָא קַיְמָא לָן דְּאֵין שׁוֹאֲלִין עַל שְׁנֵי דְבָרִים, וְאִם שָׁאַל — אֵין מַחֲזִירִין לוֹ אֶלָּא עַל אֶחָד. וְאַף עַל גַּב דְּהָרִיטְבָ"א פֵּרֵשׁ, דְּמַאי דְּאָמְרִינַן וְאִם הֻצְרַךְ הַדָּבָר לִשְׁנַיִם, דְּהַכַּוָּנָה הִיא שֶׁהֵם שְׁנַיִם דִּצְרִיכִים זֶה לָזֶה, כְּגוֹן הָא דִרְדִיפָה וְהַשָּׂגָה, וּלְפִי זֶה הָכֵי נָמֵי הֲלִיכָה וְהַכָּאָה הֵם צְרִיכִין זֶה לָזֶה, דְּלָא מַשְׁכַּחַת הַכָּאָה בִּלְתִּי הֲלִיכָה; מִכָּל מָקוֹם רַשִׁ"י חוֹלֵק עָלָיו, שֶׁהֲרֵי הוּא פֵּרֵשׁ, דְּמַאי דְּאָמְרִינַן וְאִם הֻצְרַךְ הַדָּבָר לִשְׁנַיִם, דְּהַכַּוָּנָה הִיא שֶׁהָיָה הַדָּבָר נָחוּץ וְאֵין שְׁהוּת לְהַמְתִּין, כְּגוֹן 'אֶרְדֹּף הַאַשִּׂגֶנּוּ' דְּצִקְלַג, מַשְׁמַע דְּאִי לֹא שֶׁהָיָה הַדָּבָר נָחוּץ, אַף שֶׁהֵם שְׁנֵי דְבָרִים דְּשָׁיְכִי אַהֲדָדֵי, לֹא הָיָה שׁוֹאֵל שְׁנַיִם כְּאֶחָד, וְלֹא הָיוּ מְשִׁיבִים לוֹ כִּי אִם עַל אֶחָד, וְאִם כֵּן הָכֵי נָמֵי גַבֵּי 'הַאֵלֵךְ וְהִכֵּיתִי' חֲשִׁיבִי שְׁנֵי דְבָרִים אַף עַל גַּב דְּשָׁיְכִי זֶה לָזֶה, דְּלָא מַשְׁכַּחַת הַכָּאָה בִּלְתִּי הֲלִיכָה. וְעַל זֶה הֻקְשָׁה לְרַבִּי דוֹסְתַּאי, דְּאֵיךְ שָׁאַל דָּוִד שְׁנֵי דְבָרִים וֶהֱשִׁיבוּהוּ עַל שְׁנֵיהֶם? וְעַל זֶה צִדֵּד רַבִּי דוֹסְתַּאי וְאָמַר: מַאי קָא מִבַּעְיָא לֵהּ? אִילֵימָא אִי שְׁרִי אִי אֲסִיר, וּבָזֶה נִיחָא דְּלָא חֲשִׁיבִי שְׁנֵי דְבָרִים, דְּהַכֹּל הוּא דָבָר אֶחָד, שֶׁשָּׁאַל דָּוִד אִם מֻתָּר לְחַלֵּל אֶת הַשַּׁבָּת. וְכִדְאָמְרִינַן, דְּאִם בָּאוּ עַל עִסְקֵי נְפָשׁוֹת — יוֹצְאִין עֲלֵיהֶם בִּכְלֵי זַיִן וּמְחַלְּלִין אֶת הַשַּׁבָּת, דְּהַכַּוָּנָה הִיא דְּיוֹצְאִין בִּכְלֵי זַיִן וְעוֹשִׂין מְלָאכָה דְהוֹצָאָה וּמְחַלְּלִין אֶת הַשַּׁבָּת לְהָרְגָם, וְהַכֹּל הוּא דָבָר אֶחָד, דְּהַיְנוּ חִלּוּל שַׁבָּת. וְזֶהוּ שֶׁשָּׁאַל דָּוִד "הַאֵלֵךְ וְהִכֵּיתִי בַּפְּלִשְׁתִּים", דְּהַיְנוּ אִם אֲחַלֵּל אֶת הַשַּׁבָּת בְּהוֹלָכַת כְּלֵי זַיִן וּבַהֲרִיגַת פְּלִשְׁתִּים? וֶהֱשִׁיבוּהוּ דְּמֻתָּר לְחַלֵּל אֶת הַשַּׁבָּת. וּבָזֶה נִיחָא דְּלָא חֲשִׁיבִי שְׁנֵי דְבָרִים, דְּהַכֹּל הוּא דָבָר אֶחָד, דְּהַיְנוּ חִלּוּל שַׁבָּת אִי שְׁרִי אִי לָא.
<b>וּרְאָיָה</b> לָזֶה, דְּכֵיוָן דְּהַכֹּל הִיא פְּעֻלָּה אַחַת, דְּהַיְנוּ חִלּוּל שַׁבָּת, חֲשִׁיב דָּבָר אֶחָד, מִדְּאָמְרִינַן בְּפֶרֶק שְׁבִיעִי דִבְרָכוֹת (מט ע"א) דְּרַבָּה בַּר רַב הוּנָא אִקְּלַע לְבֵי רֵישׁ גָּלוּתָא וְסִיֵּם בְּרָכָה שְׁלִישִׁית דְּבִרְכַּת הַמָּזוֹן בְּתַרְתֵּי, דְּהַיְנוּ 'בּוֹנֵה יְרוּשָׁלַיִם וּמוֹשִׁיעַ אֶת יִשְׂרָאֵל'. וְהִקְשׁוּ עָלָיו: וְהָתַנְיָא, רַבִּי אוֹמֵר: אֵין חוֹתְמִין בִּשְׁתַּיִם. וְהִקְשׁוּ לְרַבִּי מִדְּחָתְמִינַן 'מְקַדֵּשׁ יִשְׂרָאֵל וְהַזְּמַנִּים', וְתֵרְצוּ: יִשְׂרָאֵל דְּקַדְּשִׁינְהוּ לַזְּמַנִּים. וְהִקְשׁוּ מִדְּחָתְמִינַן 'מְקַדֵּשׁ הַשַּׁבָּת וְיִשְׂרָאֵל וְהַזְּמַנִּים'. וּפֵרֵשׁ רַשִׁ"י: וְהָכָא לֵיכָּא לְמֵימַר יִשְׂרָאֵל מְקַדְּשִׁי לְשַׁבָּת וּזְמַנִּים, דְּאִלּוּ זְמַנִּים תְּלוּיִים בְּבֵית דִּין לְקַדֵּשׁ חֳדָשִׁים עַל פִּי הָרְאִיָּה, אֲבָל שַׁבָּת קַדִּישָׁא וְקָיְמָא. וְתֵרְצוּ: חוּץ מִזּוֹ. וּמַאי שְׁנָא? הָכָא חֲדָא הִיא, הָתָם תַּרְתֵּי, כָּל חֲדָא בְּאַפֵּי נַפְשַׁהּ. עַד כָּאן. וּפֵרֵשׁ רַשִׁ"י: הָכָא חֲדָא הִיא — אֵין כָּאן אֶלָּא בִּרְכַּת מְקַדֵּשׁ, שֶׁמְּבָרֵךְ לְהַקָּדוֹשׁ בָּרוּךְ הוּא שֶׁמְּקַדֵּשׁ הַשַּׁבָּת וְהַזְּמַנִּים; וְאַף עַל פִּי שֶׁמַּזְכִּיר קְדֻשַּׁת הַשַּׁבָּת וְיִשְׂרָאֵל וּקְדֻשַּׁת הַזְּמַנִּים, מִכָּל מָקוֹם אֵין זֶה כִּשְׁתַּיִם, שֶׁהַכֹּל קְדֻשָּׁה אַחַת. אֲבָל מוֹשִׁיעַ יִשְׂרָאֵל וּבוֹנֵה יְרוּשָׁלַיִם תַּרְתֵּי מִלֵּי נִינְהוּ. עַד כָּאן. הֲרֵי שֶׁכְּשֶׁהַפְּעֻלָּה הִיא אַחַת, אַף שֶׁהִיא בְּעִנְיָנִים מִתְחַלְּפִים, לָא חֲשִׁיב כִּשְׁתַּיִם, דּוּמְיָא דִקְדֻשַּׁת שַׁבָּת וְיִשְׂרָאֵל וְהַזְּמַנִּים דַּחֲשִׁיב דָּבָר אֶחָד, שֶׁהַשֵּׁם מְקַדֵּשׁ אֶת כֻּלָּם. אֲבָל בּוֹנֵה יְרוּשָׁלַיִם וּמוֹשִׁיעַ יִשְׂרָאֵל, אַף עַל גַּב דְּשָׁיְכִי זֶה לָזֶה, וּמִטַּעַם זֶה קַיְמָא לָן, דְּאַף עַל גַּב דְּצָרִיךְ לְסַיֵּם מֵעֵין הַפְּתִיחָה, מִכָּל מָקוֹם רַב נַחֲמָן אָמַר: אֲפִלּוּ פָּתַח בְּ'רַחֵם עַל יִשְׂרָאֵל' חוֹתֵם בְּ'בוֹנֵה יְרוּשָׁלָיִם', מִשּׁוּם שֶׁנֶּאֱמַר (תהלים קמז, ב): "בּוֹנֵה יְרוּשָׁלַיִם יְיָ, נִדְחֵי יִשְׂרָאֵל יְכַנֵּס". אֵימָתַי 'בּוֹנֵה יְרוּשָׁלַיִם יְיָ'? בִּזְמַן שֶׁ'נִּדְחֵי יִשְׂרָאֵל יְכַנֵּס'. מִכָּל מָקוֹם חֲשִׁיב כִּשְׁתַּיִם לְעִנְיַן הָא דְקַיְמָא לָן דְּאֵין חוֹתְמִין בִּשְׁתַּיִם, מִשּׁוּם דְּהָווּ פְּעֻלּוֹת מִתְחַלְּפוֹת. וְהָכָא נָמֵי, כֵּיוָן שֶׁהַשְּׁאֵלָה הִיא עַל חִלּוּל שַׁבָּת, אַף שֶׁהִיא בְּעִנְיָנִים מִתְחַלְּפִים, דְּהַיְנוּ בְּהוֹלָכַת כְּלֵי זַיִן וּלְהָרְגָם, חֲשִׁיב דָּבָר אֶחָד. אַךְ 'הַאֵלֵךְ וְהִכֵּיתִי בַּפְּלִשְׁתִּים' חֲשִׁיב כִּשְׁתַּיִם אַף דְּשָׁיְכִי אַהֲדָדֵי, דּוּמְיָא דְ'בוֹנֵה יְרוּשָׁלַיִם וּמוֹשִׁיעַ אֶת יִשְׂרָאֵל', וּמִשּׁוּם הָכֵי רָצוּ לְצַדֵּד דִּשְׁאֵלַת דָוִד הָיְתָה אִי שְׁרִי אִי אֲסִיר.
<b>אֶלָּא</b> דִּכְפִי צַד זֶה לֵיכָּא לְמֵילַף מֵהָכָא דִּבְעָלְמָא מְחַלְּלִין אֶת הַשַּׁבָּת בְּעִיר הַסְּמוּכָה לַסְּפָר, דְּאֶפְשָׁר הוֹרָאַת שָׁעָה הָיְתָה, דּוּמְיָא דְמוֹאָב שֶׁצִּוָּה הַשֵּׁם 'וְכָל עֵץ טוֹב תַּפִּילוּ', הָכֵי נָמֵי גָזַר הַשֵּׁם בִּפְלִשְׁתִּים שֶׁיְּחַלְּלוּ אֶת הַשַּׁבָּת, אֲבָל בְּעָלְמָא לְעוֹלָם דְּאֵין מְחַלְּלִין אֶת הַשַּׁבָּת כֹּל שֶׁלֹּא בָּאוּ עַל עִסְקֵי נְפָשׁוֹת. וְלָזֶה דָחָה רַבִּי דוֹסְתַּאי וְאָמַר דְּזֶה לֹא יִתָּכֵן, דַּהֲרֵי שְׁמוּאֵל וּבֵית דִּינוֹ קַיָּם. וּפֵרֵשׁ רַשִׁ"י, דְּמִידִי דְאִסּוּר וְהֶתֵּר לָא מְשַׁיֵּל בְּאוּרִים וְתֻמִּים. עַד כָּאן. וְאִם כֵּן עַל כָּרְחִין דִּשְׁאֵלַת דָּוִד הָיְתָה אִי מַצְלַח אִי לָא מַצְלַח, וְאִם כֵּן הָדְרָא קֻשְׁיַן לְדוּכְתַהּ, דְּאֵיךְ שָׁאַל שְׁנֵי דְבָרִים וֶהֱשִׁיבוּהוּ עַל שְׁנֵיהֶם? אֶלָּא עַל כָּרְחִין לוֹמַר, דְּכֵיוָן דְּהָיְתָה עִיר הַסְּמוּכָה לַסְּפָר חֲשִׁיב כְּשָׁעָה נְחוּצָה, דּוּמְיָא דְעוֹבָדָא דְצִקְלַג שֶׁהֱשִׁיבוּהוּ עַל שְׁנֵיהֶם לְפִי שֶׁהָיְתָה הַשָּׁעָה נְחוּצָה, שֶׁשָּׁבוּ עֲמָלֵקִים הַנָּשִׁים וְהַטַּף וְהָיוּ בְּסַכָּנָה, וּמִשּׁוּם הָכֵי הֱשִׁיבוּהוּ עַל שְׁנֵיהֶם, הָכֵי נָמֵי גַבֵּי קְעִילָה, כֵּיוָן שֶׁהָיְתָה עִיר הַסְּמוּכָה לַסְּפָר, אַף עַל פִּי שֶׁלֹּא בָּאוּ כִּי אִם עַל עִסְקֵי תֶּבֶן וָקַשׁ, חֲשִׁיב כְּאִלּוּ בָּאוּ עַל עִסְקֵי נְפָשׁוֹת, וַהֲרֵי הַשָּׁעָה צְרִיכָה לְכָךְ, וּמִשּׁוּם הָכֵי הֱשִׁיבוּהוּ עַל שְׁנֵיהֶם.
<b>וְזֶהוּ</b> שֶׁסִּיֵּם בַּגְּמָרָא: דִּיקָא נָמֵי, דִּכְתִיב: "לֵךְ וְהִכִּיתָ בַפְּלִשְׁתִּים וְהוֹשַׁעְתָּ אֶת קְעִילָה". שְׁמַע מִנַּהּ. כְּלוֹמַר, אִי אָמְרַת בִּשְׁלָמָא דְּמַה שֶּׁהֱשִׁיבוּהוּ עַל שְׁנֵי דְבָרִים הוּא מִפְּנֵי שֶׁהַשָּׁעָה צְרִיכָה לְכָךְ דּוּמְיָא דְצִקְלַג, נִיחָא דְאָמְרוּ לוֹ "וְהוֹשַׁעְתָּ אֶת קְעִילָה". מִפְּנֵי שֶׁכְּשֶׁהַשָּׁעָה צְרִיכָה לְכָךְ, מִלְּבַד שֶׁמְּשִׁיבִין עַל שְׁנֵי דְבָרִים, עוֹד מְשִׁיבִין לוֹ אֲפִלּוּ עַל מַה שֶּׁלֹּא שָׁאַל, וְאָמְרוּ לוֹ "וְהוֹשַׁעְתָּ אֶת קְעִילָה". דּוּמְיָא דְצִקְלַג, דְּשָׁאַל דָּוִד: "אֶרְדֹּף אַחֲרֵי הַגְּדוּד הַזֶּה הַאַשִּׂגֶנּוּ", וְהֵשִׁיבוּ לוֹ: "רְדֹף כִּי הַשֵּׂג תַּשִּׂיג וְהַצֵּל תַּצִּיל". הֲרֵי דְמִלְּבַד שֶׁהֱשִׁיבוּהוּ עַל שְׁנֵי דְבָרִים, עוֹד הֱשִׁיבוּהוּ אֲפִלּוּ עַל מַה שֶּׁלֹּא שָׁאַל, שֶׁאָמְרוּ לוֹ "וְהַצֵּל תַּצִּיל". אֶלָּא אִי אָמְרַת דְּמַה שֶּׁשָּׁאַל שְׁנֵי דְבָרִים חָשׁוּב דָּבָר אֶחָד מִשּׁוּם דְּהַכֹּל הִיא שְׁאֵלָה אַחַת, דְּהַיְנוּ אִם יְחַלֵּל שַׁבָּת, וּמִשּׁוּם הָכֵי הֱשִׁיבוּהוּ "לֵךְ וְהִכִּיתָ", לָמָה אָמְרוּ לוֹ "וְהוֹשַׁעְתָּ אֶת קְעִילָה", הֲרֵי דָבָר זֶה אֵין לוֹ שׁוּם שַׁיָּכוּת; וַאֲפִלּוּ שֶׁדָּוִד הָיָה שׁוֹאֵל גַּם עַל זֶה — לֹא הָיוּ מְשִׁיבִין לוֹ, כָּל שֶׁכֵּן שֶׁדָּוִד לֹא שָׁאַל עַל זֶה. אֶלָּא וַדַּאי שֶׁמַּה שֶּׁהֱשִׁיבוּהוּ עַל שְׁנֵי דְבָרִים הוּא מִשּׁוּם דַּחֲשִׁיב הַשָּׁעָה צְרִיכָה לְכָךְ, מִשּׁוּם הָכֵי אָמְרוּ לוֹ גַם כֵּן "וְהוֹשַׁעְתָּ אֶת קְעִילָה"; וְכֵיוָן דַּחֲשִׁיב הַשָּׁעָה צְרִיכָה לְכָךְ, מִנֵּהּ יָלְפִינַן דִּמְחַלְּלִין אֶת הַשַּׁבָּת, דַּחֲשִׁיב פִּקּוּחַ נֶפֶשׁ, וּכְמוֹ שֶׁכָּתַבְנוּ.
<b>וּבָזֶה</b> נָבוֹא לְכַוָּנַת הַכָּתוּב (ש"ב טז, כג): "וַעֲצַת אֲחִיתֹפֶל אֲשֶׁר יָעַץ בַּיָּמִים הָהֵם כַּאֲשֶׁר יִשְׁאַל אִישׁ בִּדְבַר הָאֱלֹהִים, גַּם לְדָוִד גַּם לְאַבְשָׁלֹם". וְעַיֵּן מַה שֶּׁכָּתַבְתִּי בְּדֶרֶךְ הַמֶּלֶךְ (דרוש יב), אַךְ כְּפִי דַרְכֵּנוּ יֹאמַר נָא בְּאֹפֶן אַחֵר. שֶׁיָּדוּעַ הוּא מַה שֶּׁאָמְרוּ הַמְפָרְשִׁים זַ"ל, כְּשֶׁאָמַר אַבְשָׁלוֹם לַאֲחִיתֹפֶל (ש"ב טז, כ): "הָבוּ לָכֶם עֵצָה מַה נַּעֲשֶׂה", שֶׁאַבְשָׁלוֹם לֹא הָיָה לִבּוֹ בָּטוּחַ בְּיִשְׂרָאֵל שֶׁיֵּלְכוּ אַחֲרָיו. לְפִי שֶׁאֶפְשָׁר שֶׁיַּעֲלֶה בְּלִבָּם שֶׁל יִשְׂרָאֵל, דִּלְעוֹלָם אַבְשָׁלוֹם לִבּוֹ שָׁלֵם עִם דָּוִד, וְעָשָׂה זֹאת הַתַּחְבּוּלָה לִבְחֹן אִם לֵב יִשְׂרָאֵל יָשָׁר עִם דָּוִד, וְלָזֶה יִירְאוּ מִלִּמְרֹד בְּדָוִד. וְעוֹד שָׁאַל שְׁאֵלָה אַחֶרֶת: מַה יַּעֲשֶׂה לַהֲרֹג אֶת דָּוִד? וְעַל שְׁנֵיהֶם הֵשִׁיב אֲחִיתֹפֶל. עַל הָרִאשׁוֹנָה אָמַר לוֹ (שם שם, כא): "בּוֹא אֶל פִּלַגְשֵׁי אָבִיךָ", וּכְשֶׁיִּרְאוּ יִשְׂרָאֵל הַפֹּעַל הַמְגֻנֶּה מֵאַבְשָׁלוֹם כְּנֶגֶד אָבִיו, אָז יִתְבָּאֵר לָהֶם כִּי נִבְאַשׁ אֶת דָּוִד, וְיִתְחַזֵּק יְדֵי כָּל יִשְׂרָאֵל עִם אַבְשָׁלוֹם. וְעַל הַשֵּׁנִית הֱשִׁיבוֹ (שם יז, א-ב): "אֶבְחֲרָה נָּא שְׁנֵים עָשָׂר אֶלֶף אִישׁ וְאָקוּמָה וְאֶרְדְּפָה אַחֲרֵי דָוִד הַלָּיְלָה וְגוֹ' וְהִכֵּיתִי אֶת הַמֶּלֶךְ לְבַדּוֹ". בְּאֹפֶן שֶׁשְּׁתֵי הָעֵצוֹת הַלָּלוּ, הָאַחַת הָיְתָה כְּנֶגֶד דָּוִד, דְּהַיְנוּ לַהֲרֹג אֶת דָּוִד, וְהַשֵּׁנִית כְּנֶגֶד אַבְשָׁלוֹם שֶׁיִּתְחַזֵּק בְּמַלְכוּתוֹ וְיִהְיוּ יְדֵי כָּל יִשְׂרָאֵל עִמּוֹ.
<b>וְזֶהוּ</b> שֶׁאָמַר הַכָּתוּב: "וַעֲצַת אֲחִיתֹפֶל אֲשֶׁר יָעַץ בַּיָּמִים הָהֵם כַּאֲשֶׁר יִשְׁאַל אִישׁ בִּדְבַר הָאֱלֹהִים", וּמִדָּה יְתֵרָה הָיְתָה בַּאֲחִיתֹפֶל מַה שֶּׁלֹּא הָיָה בְּאוּרִים וְתֻמִּים, דְּאִלּוּ בְּאוּרִים וְתֻמִּים לֹא הָיוּ מְשִׁיבִים עַל שְׁנֵי דְבָרִים כְּאֶחָד, וְאִלּוּ עֲצַת אֲחִיתֹפֶל הָיְתָה "גַּם לְדָוִד גַּם לְאַבְשָׁלֹם", דְּהַיְנוּ שְׁנֵי דְבָרִים: לְדָוִד — לַהֲרֹג אֶת דָּוִד, וּלְאַבְשָׁלוֹם — שֶׁיִּהְיֶה לֵב כָּל יִשְׂרָאֵל אַחֲרֵי אַבְשָׁלוֹם, וְעַל שְׁנֵי הַדְּבָרִים הָיְתָה עֲצָתוֹ כַּאֲשֶׁר יִשְׁאַל אִישׁ בִּדְבַר הָאֱלֹהִים.
<b>וּבָזֶה</b> יוּבַן מַאי דְּאָמְרִינַן בִּירוּשַׁלְמִי פֶּרֶק חֵלֶק (סנהדרין פ"י ה"ב): "וַעֲצַת אֲחִיתֹפֶל". כַּד הֲוָה בַּר נָשׁ אָזֵל מִמְּלִיךְ בֵּהּ, הֲוָה אָמַר לֵהּ: זִיל עֲבֵד כֵּן וְכֵן; אִי לֵית אַתְּ מְהֵימָן לִי, אֱזַל וּשְׁאֵל בְּאוּרִים וְתֻמִּים. וַהֲוָה אָזֵל וְשָׁאֵל וּמַשְׁכַּח לֵהּ כֵּן. הָדָא הוּא דִכְתִיב: "וַעֲצַת אֲחִיתֹפֶל אֲשֶׁר יָעַץ בַּיָּמִים הָהֵם כַּאֲשֶׁר יִשְׁאַל אִישׁ בִּדְבַר הָאֱלֹהִים". עַד כָּאן. וְיֵשׁ לְדַקְדֵּק בְּמַאֲמָר זֶה שֶׁאָמְרוּ שֶׁהָיָה אוֹמֵר אֲחִיתֹפֶל זִיל עֲבֵד כֵּן וְכֵן, דְּכֶפֶל זֶה דְכֵן וְכֵן לְאֵיזֶה תַּכְלִית הוּא? אַךְ הֵן הֵן הַדְּבָרִים שֶׁאָמַרְנוּ, שֶׁכַּוָּנַת בַּעַל הַמַּאֲמָר הוּא, שֶׁהַכָּתוּב בָּא לְהַגִּיד גְּדֻלַּת אֲחִיתֹפֶל בַּעֲצוֹתָיו, שֶׁנִּמְצָא בּוֹ מַעֲלָה יְתֵרָה מַה שֶּׁלֹּא נִמְצָא בְּאוּרִים וְתֻמִּים, דְּהַיְנוּ שֶׁהָיָה אוֹמֵר עֲבֵד כֵּן וְכֵן, דְּהַיְנוּ שְׁנֵי דְבָרִים כְּאֶחָד, וְאִלּוּ בְּאוּרִים וְתֻמִּים לֹא הָיוּ מְשִׁיבִים עַל שְׁנֵי דְבָרִים כְּאֶחָד, וּכְמוֹ שֶׁכָּתַבְנוּ.

Chapter 21

<big><strong>דֶּרֶךְ הַשֵּׁם</strong></big>
<small>וּבוֹ דְרוּשׁ אֶחָד לְעִנְיַן הַגֶּשֶׁם בִּלְבַד</small>
כָּל טוֹב שֶׁיָּבוֹא עַל יְדֵי הַקָּדוֹשׁ בָּרוּךְ הוּא בְּעַצְמוֹ אֵין לְמַעְלָה הֵימֶנּוּ. / אִם הַגְּשָׁמִים מַעֲשֵׂה נִסִּים אוֹ דֶרֶךְ טֶבַע. / מִלַּת 'אַתָּה' הִיא לְמַעֵט אֲחֵרִים. / טַל שֶׁעָתִיד הַקָּדוֹשׁ בָּרוּךְ הוּא לְהַחֲיוֹת בּוֹ מֵתִים אֵינוֹ מְעִנְיַן טַל הַנּוֹהֵג בָּעוֹלָם. / לָא אָמְרִינַן נֶדֶר שֶׁהֻתַּר מִקְצָתוֹ הֻתַּר כֻּלּוֹ אֶלָּא בְּבִטּוּל נֶדֶר עַל יְדֵי פֶּתַח וַחֲרָטָה. / בַּהֲפָרַת הַבַּעַל לֹא שַׁיָּךְ לוֹמַר נֶדֶר שֶׁהֻתַּר מִקְצָתוֹ. / יֵשׁ שְׁנֵי אוֹצָרִים שֶׁל גְּשָׁמִים, אוֹצָר טוֹב וְאוֹצָר שֶׁאֵינוֹ טוֹב, וּמְצַדֵּד לוֹמַר דְּמַפְתֵּחַ שֶׁל גְּשָׁמִים דְּלֹא נִמְסַר לְשָׁלִיחַ הַיְנוּ מַפְתֵּחַ אוֹצָר הַטּוֹב. / כְּשֶׁאֵין יִשְׂרָאֵל עוֹשִׂין רְצוֹנוֹ שֶׁל מָקוֹם אֵין הַגְּשָׁמִים מֵאוֹצָר טוֹב. / הַמִּבְחָן לֵידַע אִם הַגְּשָׁמִים הֵם מֵאוֹצָר טוֹב אוֹ לֹא הוּא, דְּאִם הֵם מְרֻבִּים בְּשֶׁפַע גָּדוֹל וַדַּאי דְּהֵם מֵאוֹצָר טוֹב שֶׁהוּא עַל יְדֵי הַקָּדוֹשׁ בָּרוּךְ הוּא בְּעַצְמוֹ. / אִם מֵרַח הַגּוֹי פֵּרוֹתָיו שֶׁל יִשְׂרָאֵל פּוֹטְרָן מִן הַמַּעֲשֵׂר.
<big><strong>דְּרוּשׁ אֶחָד וְעֶשְׂרִים</strong></big>
<b>פֶּרֶק קַמָּא דְתַעֲנִיּוֹת (ז ע"ב): אָמַר רַבִּי הוֹשַׁעְיָא: גָּדוֹל יוֹם הַגְּשָׁמִים, שֶׁאֲפִלּוּ יְשׁוּעָה פָּרָה וְרָבָה בּוֹ; שֶׁנֶּאֱמַר (ישעיה מה, ח): "תִּפְתַּח אֶרֶץ וְיִפְרוּ יֶשַׁע".</b>
<b>הֶחָכָם</b> עֵינָיו בְּרֹאשׁוֹ וְהַחַי יִתֵּן אֶל לִבּוֹ מַעֲשֵׂה יְיָ כִּי נוֹרָא הוּא, הַנֹּתֵן מָטָר עַל פְּנֵי אָרֶץ — הוּא בְּעַצְמוֹ, לֹא עַל יְדֵי מַלְאָךְ וְלֹא עַל יְדֵי שָׁלִיחַ. וְכָל שְׁבָחָא דְאָתֵי עַל יְדֵי הַקָּדוֹשׁ בָּרוּךְ הוּא, אֵין סָפֵק שֶׁהוּא בְּתַכְלִית הַטּוֹב, כִּי אֵל רַחוּם יְיָ. וְדָבָר זֶה מִתּוֹרָתוֹ שֶׁל הָרַאֲבָ"ד לָמַדְנוּ, שֶׁכָּתַב דְּכֹל שֶׁהַמִּשְׁפָּט הוּא עַל יְדֵי הַקָּדוֹשׁ בָּרוּךְ הוּא בְּעַצְמוֹ הוּא מִשְׁפָּט חָזָק, וּכְמוֹ שֶׁנַּאֲרִיךְ בָּזֶה בְּדֶרֶךְ עֹצֶב (דרוש כג), יְעֻיַּן שָׁם. אֱמֹר מֵעַתָּה לְעִנְיַן הַטּוֹבָה שֶׁבָּאָה עַל יְדֵי הַקָּדוֹשׁ בָּרוּךְ הוּא בְּעַצְמוֹ — אֵין לְמַעְלָה הֵימֶנָּה. וְקַל וָחֹמֶר הַדְּבָרִים, שֶׁהֲרֵי אָמְרוּ (סוטה יא ע"א): מְרֻבָּה מִדָּה טוֹבָה מִמִּדַּת פֻּרְעָנוּת.
<b>וְלָזֶה</b> נִרְאֶה שֶׁכִּוֵּן דָּוִד מֶלֶךְ יִשְׂרָאֵל בְּאָמְרוֹ (תהלים סח, י-יא): "גֶּשֶׁם נְדָבוֹת תָּנִיף אֱלֹהִים, נַחֲלָתְךָ וְנִלְאָה אַתָּה כוֹנַנְתָּהּ. חַיָּתְךָ יָשְׁבוּ בָהּ, תָּכִין בְּטוֹבָתְךָ לֶעָנִי אֱלֹהִים". וְיֵשׁ לְדַקְדֵּק, מַה הִיא כַּוָּנָתוֹ בַּמֶּה שֶׁתֵּאֵר לַגֶּשֶׁם בִּלְשׁוֹן נְדָבוֹת? וְתוּ, בַּמֶּה שֶׁסִּיֵּם וְאָמַר: "נַחֲלָתְךָ וְנִלְאָה אַתָּה כוֹנַנְתָּהּ", וּפֵרֵשׁ רַשִׁ"י: כְּשֶׁהָיְתָה נַחֲלַת אַרְצְךָ נִלְאָה וּצְמֵאָה לְמָטָר אַתָּה כוֹנַנְתָּ אוֹתָהּ, דְּנִרְאֶה שֶׁהֵן דְּבָרִים כְּפוּלִים, שֶׁהֲרֵי כְּבָר אָמַר "גֶּשֶׁם נְדָבוֹת תָּנִיף אֱלֹהִים". וְתוּ, דְּמִלַּת 'אַתָּה' מְיֻתֶּרֶת, וְדַי שֶׁיֹּאמַר 'נַחֲלָתְךָ וְנִלְאָה כּוֹנַנְתָּהּ'. וָעוֹד, דְּהַאי קְרָא דְ"חַיָּתְךָ יָשְׁבוּ בָהּ תָּכִין בְּטוֹבָתְךָ לֶעָנִי אֱלֹהִים", כִּמְעַט שֶׁהֵם דְּבָרִים שֶׁאֵין לָהֶם מוּבָן, וְהַמְפָרְשִׁים נִדְחֲקוּ בְּפֵרוּשָׁא דְהַאי קְרָא, יְעֻיַּן שָׁם.
<b>וְנִרְאֶה</b> לְפָרֵשׁ עַל פִּי הַקְדָּמָתֵנוּ בְּהַקְדִּים עוֹד מַה שֶּׁכָּתַב הָרַב מַהֲרַ"שׁ יָפֶה בְּסֵדֶר בְּרֵאשִׁית (פרשה יג סימן ד ד"ה קשה היא גבורת גשמים), שֶׁיֵּשׁ חוֹשְׁבִים שֶׁהַגְּשָׁמִים הֵם בַּטֶּבַע, וְהוּא זַ"ל סָתַר דִּבְרֵיהֶם וְאָמַר שֶׁהַגְּשָׁמִים הֵם מַעֲשֵׂה נִסִּים. וְהִכְרִיחַ זֶה מִמַּה שֶּׁאֵינוֹ מַתְמִיד עַל אֹפֶן אֶחָד בְּכָל שָׁנָה וְשָׁנָה בִּזְמַן אֶחָד כְּעִנְיַן הַדְּבָרִים הַטִּבְעִיִּים, אֲבָל בָּא בִּזְמַנִּים מִתְחַלְּפִים וּבְפָנִים שׁוֹנִים וּבְדֶרֶךְ פֶּלֶא, שֶׁאֵינוֹ נוֹהֵג תָּמִיד מִנְהָג אֶחָד וְלֹא בְּדֶרֶךְ טִבְעִי, שֶׁאַחַר שֶׁנִּפְסַק זְמַן רַב וְגָבַר הַיֹּבֶשׁ לֹא הָיָה רָאוּי שֶׁיַּחֲזֹר הָאֲוִיר לְהִתְלַחְלֵחַ פַּעַם אַחֶרֶת וּלְהַעֲלוֹת אֵדִים, הִנֵּה זֶה מִמַּה שֶׁיּוֹרֶה שֶׁאֵין הֲוָיַת הַמָּטָר בִּזְמַנִּים מִתְחַלְּפִים אֶלָּא בִּרְצוֹן רוֹצֶה. עַד כָּאן דְּבָרָיו.
<b>וּבְפֶרֶק</b> קַמָּא דְתַעֲנִיּוֹת (י ע"א) אָמְרִינַן: אֶרֶץ יִשְׂרָאֵל מַשְׁקֶה הַקָּדוֹשׁ בָּרוּךְ הוּא בְּעַצְמוֹ, וְכָל הָעוֹלָם כֻּלּוֹ עַל יְדֵי שָׁלִיחַ; שֶׁנֶּאֱמַר (איוב ה, י): "הַנֹּתֵן מָטָר עַל פְּנֵי אָרֶץ, וְשֹׁלֵחַ מַיִם עַל פְּנֵי חוּצוֹת". וּכְבָר כָּתַבְנוּ לְעֵיל, דְּמִתּוֹרָתוֹ שֶׁל הָרַאֲבָ"ד לָמַדְנוּ, שֶׁכֹּל שֶׁהַפֻּרְעָנוּת הוּא עַל יְדֵי הַקָּדוֹשׁ בָּרוּךְ הוּא בְּעַצְמוֹ הוּא בְּמִשְׁפָּט חָזָק, כִּי כָּלָה וְנֶחֱרָצָה הוּא עוֹשֶׂה. הִנֵּה כִי כֵן לְעִנְיַן הַטּוֹבָה, כֹּל שֶׁהוּא עַל יְדֵי הַקָּדוֹשׁ בָּרוּךְ הוּא — אֵין סָפֵק שֶׁהוּא בְּתַכְלִית הַטּוֹב, דִּגְדוֹלָה מִדָּה טוֹבָה מִמִּדַּת פֻּרְעָנוּת. וְזֶהוּ שֶׁהַשֵּׁם הִבְטִיחָנוּ (דברים יא, יד): "וְנָתַתִּי מְטַר אַרְצְכֶם". וְאָמְרִינַן בְּסִפְרִי: 'וְנָתַתִּי' — אֲנִי בְּעַצְמִי, וְלֹא עַל יְדֵי שָׁלִיחַ. אֵימָתַי? 'אַרְצְכֶם' — וְלֹא בִּשְׁאָר אֲרָצוֹת. כְּלוֹמַר, שֶׁיֵּשׁ חִלּוּק גָּדוֹל בֵּין כְּשֶׁהַטּוֹב בָּא עַל יְדֵי הַקָּדוֹשׁ בָּרוּךְ הוּא בְּעַצְמוֹ וּבֵין שֶׁבָּא עַל יְדֵי שָׁלִיחַ.
<b>וּבְפֶרֶק</b> שְׁבִיעִי דִמְצִיעָא (פו ע"ב) אָמְרִינַן: אָמַר רַב יְהוּדָה אָמַר רַב: כָּל מַה שֶּׁעָשָׂה אַבְרָהָם לְמַלְאֲכֵי הַשָּׁרֵת בְּעַצְמוֹ — עָשָׂה הַקָּדוֹשׁ בָּרוּךְ הוּא לְבָנָיו בְּעַצְמוֹ; וְכָל מַה שֶּׁעָשָׂה אַבְרָהָם עַל יְדֵי שָׁלִיחַ — עָשָׂה הַקָּדוֹשׁ בָּרוּךְ הוּא לְבָנָיו עַל יְדֵי שָׁלִיחַ. "וְאֶל הַבָּקָר רָץ אַבְרָהָם" (בראשית יח, ז) — "וְרוּחַ נָסַע מֵאֵת יְיָ וַיָּגָז שַׂלְוִים" (במדבר יא, לא). "וַיִּקַּח חֶמְאָה וְחָלָב" (בראשית יח, ח) — "הִנְנִי מַמְטִיר לָכֶם לֶחֶם מִן הַשָּׁמָיִם" (שמות טז, ד). "וְהוּא עֹמֵד עֲלֵיהֶם תַּחַת הָעֵץ" (בראשית שם) — "הִנְנִי עֹמֵד לְפָנֶיךָ שָּׁם עַל הַצּוּר בְּחֹרֵב" (שמות יז, ו). "וְאַבְרָהָם הֹלֵךְ עִמָּם לְשַׁלְּחָם" (בראשית יח, טז) — "וַייָ הֹלֵךְ לִפְנֵיהֶם יוֹמָם" (שמות יג, כא). "יֻקַּח נָא מְעַט מַיִם" (בראשית יח, ד) — "וְהִכִּיתָ בַצּוּר וְיָצְאוּ מִמֶּנּוּ מַיִם וְשָׁתָה הָעָם" (שמות יז, ו). עַד כָּאן.
<b>וְהִנֵּה</b> הוֹאִיל וַאֲתָא לִידַן אָמַרְתִּי לְדַקְדֵּק בְּמַאֲמָר זֶה. דְּמוּכָח מִנֵּהּ, שֶׁהַטַּעַם שֶׁהַמָּן בָּא עַל יְדֵי הַקָּדוֹשׁ בָּרוּךְ הוּא בְּעַצְמוֹ הוּא לְפִי שֶׁאַבְרָהָם לָקַח חֶמְאָה וְחָלָב בְּעַצְמוֹ, וּפָרַע לוֹ הַקָּדוֹשׁ בָּרוּךְ הוּא מִדָּה כְּנֶגֶד מִדָּה. וְהָכֵי אִיתָא בִּשְׁמוֹת רַבָּה סֵדֶר בְּשַׁלַּח (פרשה כה סימן ה): הוּא אָמַר (בראשית יח, ה): "וְאֶקְחָה פַת לֶחֶם", וְהַשֵּׁם אָמַר: "הִנְנִי מַמְטִיר לָכֶם לֶחֶם". עַד כָּאן. וְאַף דְּבַגְּמָרָא נָקְטוּ 'וַיִּקַּח חֶמְאָה וְחָלָב', וּבַמִּדְרָשׁ נָקַט 'וְאֶקְחָה פַת לֶחֶם', כְּבָר נִתְעוֹרֵר בָּזֶה מַהֲרַ"שׁ יָפֶה בִּבְרֵאשִׁית רַבָּה סֵדֶר וַיֵּרָא (פרשה מח סימן י ד"ה ואקחה פת לחם), יְעֻיַּן שָׁם. הַכְּלָל הָעוֹלֶה: דְּמַשְׁמַע, שֶׁאִם הָיָה אַבְרָהָם נוֹתֵן לַמַּלְאָכִים חֶמְאָה וְחָלָב עַל יְדֵי שָׁלִיחַ, הָיָה הַשֵּׁם פּוֹרֵעַ לוֹ מִדָּה כְּנֶגֶד מִדָּה וְהָיָה נוֹתֵן הַמָּן עַל יְדֵי שָׁלִיחַ. דּוּמְיָא דְבִשְׁבִיל שֶׁאָמַר "יֻקַּח נָא מְעַט מַיִם" עַל יְדֵי שָׁלִיחַ, עָשָׂה הַקָּדוֹשׁ בָּרוּךְ הוּא לְבָנָיו עַל יְדֵי שָׁלִיחַ, כְּדִכְתִיב: "וְהִכִּיתָ בַצּוּר וְיָצְאוּ מִמֶּנּוּ מַיִם" וְגוֹמֵר.
<b>וְיֵשׁ</b> לִתְמֹהַּ בָּזֶה מִמַּאי דְּאָמְרִינַן בְּפֶרֶק קַמָּא דְתַעֲנִיּוֹת (דף ב): אָמַר רַבִּי יוֹחָנָן: שְׁלשָׁה מַפְתְּחוֹת בְּיָדוֹ שֶׁל הַקָּדוֹשׁ בָּרוּךְ הוּא שֶׁלֹּא נִמְסְרוּ בְּיַד שָׁלִיחַ וְכוּ'. בְּמַעֲרָבָא אָמְרִי: אַף מַפְתֵּחַ שֶׁל פַּרְנָסָה, דִּכְתִיב (תהלים קמה, טז): "פּוֹתֵחַ אֶת יָדֶךָ" וְגוֹמֵר. וְהִקְשׁוּ: וְרַבִּי יוֹחָנָן מַאי טַעְמָא לָא קָאָמַר לַהּ לְהָא? אָמַר לָךְ רַבִּי יוֹחָנָן: גְּשָׁמִים נָמֵי הַיְנוּ פַּרְנָסָה. עַד כָּאן. מַשְׁמַע דְּמַפְתֵּחַ שֶׁל פַּרְנָסָה לֹא נִמְסַר לְשָׁלִיחַ, אֶלָּא הוּא בְּיָדוֹ שֶׁל הַקָּדוֹשׁ בָּרוּךְ הוּא דַּוְקָא. וְהַמָּן פְּשִׁיטָא דְהָוֵי פַּרְנָסָה, וְכִדְאָמְרִינַן בְּפֶרֶק קַמָּא דְתַעֲנִיּוֹת (ט ע"א): אָמַר רַבִּי יוֹחָנָן: מָטָר בִּשְׁבִיל יָחִיד, דִּכְתִיב (דברים כח, יב): "יִפְתַּח יְיָ <b>לְךָ</b> אֶת אוֹצָרוֹ הַטּוֹב" וְגוֹמֵר; פַּרְנָסָה בִּשְׁבִיל רַבִּים, דִּכְתִיב: "הִנְנִי מַמְטִיר <b>לָכֶם</b> לֶחֶם מִן הַשָּׁמָיִם". עַד כָּאן. הֲרֵי דְהַמָּן הָוֵי פַּרְנָסָה. וְאִם כֵּן, הֵיכִי אָמְרִינַן דְּבִשְׁבִיל אַבְרָהָם נָתַן הַשֵּׁם הַמָּן בְּעַצְמוֹ וְלֹא עַל יְדֵי שָׁלִיחַ, תִּפֻּק לֵהּ דְּמַפְתֵּחַ שֶׁל פַּרְנָסָה הוּא בְּיָדוֹ שֶׁל הַקָּדוֹשׁ בָּרוּךְ הוּא וְלֹא נִמְסַר לְשָׁלִיחַ. תּוּ קַשְׁיָא לִי, דִּבְפֶרֶק קַמָּא דְתַעֲנִיּוֹת אָמְרִינַן, דְּרַבִּי יוֹחָנָן סְבִירָא לֵהּ דִּגְשָׁמִים נָמֵי הַיְנוּ פַּרְנָסָה, וְאִלּוּ בּוֹ בַּפֶּרֶק אָמְרִינַן: אָמַר רַבִּי יוֹחָנָן: מָטָר בִּשְׁבִיל יָחִיד וְכוּ', פַּרְנָסָה בִּשְׁבִיל רַבִּים וְכוּ'. הֲרֵי דְיֵשׁ הֶפְרֵשׁ בֵּין מָטָר לְפַרְנָסָה, וְאִם כֵּן קַשְׁיָא דְרַבִּי יוֹחָנָן אַדְּרַבִּי יוֹחָנָן. וְכָעֵת הַדָּבָר צָרִיךְ אֶצְלִי תַּלְמוּד. הַכְּלָל הָעוֹלֶה: דְּנִמְצִינוּ לְמֵדִין, דְּגַם בְּמִדַּת הַטּוֹבָה יֵשׁ הֶבְדֵּל רַב בֵּין כְּשֶׁבָּא עַל יְדֵי הַקָּדוֹשׁ בָּרוּךְ הוּא בְּעַצְמוֹ וּבֵין כְּשֶׁבָּא עַל יְדֵי שָׁלִיחַ.
<b>וְכָתַב</b> מָרָן מוֹהֲרִ"י קָארוֹ בְּטוּר חשֶׁן מִשְׁפָּט (סימן רז מחודשין יז) וְזֶה לְשׁוֹנוֹ: כָּתַב הָרִיטְבָ"א בִּתְשׁוּבָה בְּשֵׁם הָרָמָ"ה, גַּבֵּי הָא דְאָמְרִינַן לִי וְלֹא לְיוֹרְשַׁי, שְׁמַע מִנַּהּ דְּהָא דִתְנַן: הִלְוָהוּ עַל שָׂדֵהוּ וְאָמַר לוֹ: אִם אֵין אַתָּה מֵבִיא לִי מִכָּאן עַד שָׁלשׁ שָׁנִים — הֲרֵי הוּא שֶׁלִּי, שֶׁלֹּא נִתְקַיֵּם הַתְּנַאי אֶלָּא אִם כֵּן מֵבִיא הַמּוֹכֵר בְּעַצְמוֹ וְנוֹתֵן לַלּוֹקֵחַ, מִדְּקָאָמַר 'אַתָּה'. דְּלִי וְלֹא לְיוֹרְשַׁי, וְאַתָּה וְלֹא יוֹרְשֶׁיךָ. עַד כָּאן. וְכֵן כָּתַב רַבֵּנוּ יְרֹחָם בְּשֵׁם הָרַשְׁבָּ"א, הֱבִיאוֹ מָרָן זַ"ל שָׁם (מחודשין כז). לָמַדְנוּ מִזֶּה, דְּמִלַּת 'אַתָּה' הִיא לְמַעֵט אֲחֵרִים.
<b>וּבְפֶרֶק</b> חֲמִישִׁי דְעֵרוּבִין (נד ע"א) אָמְרִינַן: אָמַר רַב הוּנָא: מַאי דִּכְתִיב: (תהילים סח, יא) "חַיָּתְךָ יָשְׁבוּ בָהּ, תָּכִין בְּטוֹבָתְךָ לֶעָנִי אֱלֹהִים"? אִם מֵשִׂים אָדָם עַצְמוֹ כְּחַיָּה זוֹ שֶׁדּוֹרֶסֶת וְאוֹכֶלֶת, וְאָמְרִי לַהּ שֶׁמַּסְרַחַת וְאוֹכֶלֶת — תַּלְמוּדוֹ מִתְקַיֵּם בְּיָדוֹ; וְאִם לָאו — אֵין תַּלְמוּדוֹ מִתְקַיֵּם בְּיָדוֹ. וְאִם עוֹשֶׂה אָדָם כֵּן, הַקָּדוֹשׁ בָּרוּךְ הוּא עוֹשֶׂה לוֹ סְעֻדָּה בְּעַצְמוֹ; שֶׁנֶּאֱמַר: "תָּכִין בְּטוֹבָתְךָ לֶעָנִי אֱלֹהִים". עַד כָּאן. וְהִנֵּה הָרַמְבַּ"ם בְּפֶרֶק שְׁמִינִי מֵהִלְכוֹת תְּשׁוּבָה (דין ד) כָּתַב, שֶׁהַטּוֹבָה הַמְזֻמֶּנֶת לַצַּדִּיקִים לֶעָתִיד לָבוֹא קָרְאוּ לָהּ חֲכָמִים סְעֻדָּה. וְאֵין סָפֵק, שֶׁתַּלְמִיד חָכָם זֶה שֶׁמֵּשִׂים עַצְמוֹ כְּחַיָּה, שֶׁבָּא גְמוּלוֹ שֶׁהַקָּדוֹשׁ בָּרוּךְ הוּא קוֹבֵעַ לוֹ שְׂכָרוֹ לֶעָתִיד לָבוֹא בְּעַצְמוֹ, שֶׁהַכַּוָּנָה הִיא שֶׁכֵּיוָן שֶׁשְּׂכָרוֹ הוּא עַל יְדֵי הַקָּדוֹשׁ בָּרוּךְ הוּא וְלֹא עַל יְדֵי שָׁלִיחַ הִנֵּה שְׂכָרוֹ לְמַעְלָה לְמַעְלָה מַה שֶּׁאֵין הַפֶּה יָכוֹל לְדַבֵּר.
<b>וּבָזֶה</b> נָבוֹא לְכַוָּנַת הַכְּתוּבִים: "גֶּשֶׁם נְדָבוֹת תָּנִיף אֱלֹהִים". כְּלוֹמַר, הָאֱמֶת הוּא שֶׁכָּל גֶּשֶׁם שֶׁאַתָּה מֵנִיף הוּא נְדָבוֹת מִמְּךָ, וְאֵינוֹ כְּדַעַת הַחוֹשְׁבִים שֶׁהַגֶּשֶׁם הוּא דָבָר טִבְעִי. וְדָבָר זֶה הוּא כּוֹלֵל לְכָל הָעוֹלָם. עוֹד יֵשׁ לִי לְהַחֲזִיק לְךָ טוֹבָה אַחֶרֶת, וָהוּא, שֶׁנַּחֲלָתְךָ כְּשֶׁהִיא נִלְאָה וּצְמֵאָה לְמָטָר אַתָּה כוֹנַנְתָּהּ בְּעַצְמְךָ וְלֹא עַל יְדֵי שָׁלִיחַ. וְזֶהוּ דַוְקָא בְּנַחֲלָתְךָ, דְּהַיְנוּ אֶרֶץ יִשְׂרָאֵל, דְּאִלּוּ שְׁאָר הָעוֹלָם אַתָּה מַשְׁקֶה אוֹתָם עַל יְדֵי שָׁלִיחַ. וְכִי תֵּימָא, אַחַר דְּאִיכָּא מָטָר בְּכָל הָעוֹלָם כֻּלּוֹ, מַאי שְׁבָחַהּ דְּאֶרֶץ יִשְׂרָאֵל שֶׁהַקָּדוֹשׁ בָּרוּךְ הוּא בְּעַצְמוֹ מַשְׁקֶה אוֹתָהּ וְלֹא עַל יְדֵי שָׁלִיחַ? לָזֶה בָּא וְאָמַר: צֵא וּלְמַד מֵ'חַיָּתְךָ יָשְׁבוּ בָהּ', דְּהַיְנוּ מִי שֶׁמֵּשִׂים עַצְמוֹ כְּחַיָּה, מַה שְּׂכָרוֹ לֶעָתִיד לָבוֹא, שֶׁהַקָּדוֹשׁ בָּרוּךְ הוּא נוֹתֵן לוֹ שְׂכָרוֹ עַל יְדֵי עַצְמוֹ וְלֹא עַל יְדֵי שָׁלִיחַ, וְאִם כֵּן עַל כָּרְחִין לוֹמַר שֶׁהֶפְרֵשׁ גָּדוֹל יֵשׁ בֵּין הַטּוֹבָה הַבָּאָה מִיַּד הַקָּדוֹשׁ בָּרוּךְ הוּא בְּעַצְמוֹ לַטּוֹבָה הַבָּאָה עַל יְדֵי שָׁלִיחַ, וְאִם כֵּן דָּבָר גָּדוֹל הוּא מַה שֶּׁהִבְטִיחָנוּ הַשֵּׁם שֶׁאֶרֶץ יִשְׂרָאֵל מַשְׁקֶה אוֹתָהּ בְּעַצְמוֹ וְלֹא עַל יְדֵי שָׁלִיחַ, שֶׁכָּל דָּבָר שֶׁהוּא עַל יְדֵי הַקָּדוֹשׁ בָּרוּךְ הוּא יֵשׁ בּוֹ מִדָּה טוֹבָה כְּפוּלָה וּמְכֻפֶּלֶת.
<b>וּבָזֶה</b> נָבוֹא לְבָאֵר כַּוָּנַת עִנְיַן אֵלִיָּהוּ עִם אַחְאָב בְּאָמְרוֹ (מ"א יז, א): "חַי יְיָ אֱלֹהֵי יִשְׂרָאֵל אֲשֶׁר עָמַדְתִּי לְפָנָיו אִם יִהְיֶה הַשָּׁנִים הָאֵלֶּה טַל וּמָטָר כִּי אִם לְפִי דְבָרִי", וּלְאַחַר שָׁלשׁ שָׁנִים אָמַר לוֹ הַשֵּׁם (שם יח, א): "לֵךְ הֵרָאֵה אֶל אַחְאָב וְאֶתְּנָה מָטָר עַל פְּנֵי הָאֲדָמָה". וְהִנֵּה בַּמֶּה שֶׁנִּשְׁבַּע אֵלִיָּהוּ עַל שְׁנֵי דְבָרִים, דְּהַיְנוּ טַל וּמָטָר, וְהַשֵּׁם לֹא הִזְכִּיר לוֹ כִּי אִם מָטָר, כְּדִכְתִיב 'וְאֶתְּנָה מָטָר', כְּבָר נִתְעוֹרְרוּ רַבּוֹתֵינוּ זַ"ל בָּזֶה בְּפֶרֶק קַמָּא דְתַעֲנִיּוֹת (דף ג), וּבְעוֹ לְמֵילַף מֵהָכָא דְּטַל לָא מִעֲצַר. וְהִקְשׁוּ: וְכִי מֵאַחַר דְּלָא מִעֲצַר, אֵלִיָּהוּ אִשְׁתַּבּוֹעֵי לְמָה לֵהּ? הָכֵי קָאָמַר לֵהּ: אֲפִלּוּ טַל דִּבְרָכָה נָמֵי לָא אָתֵי. וְלַהְדְּרֵהּ לְטַל דִּבְרָכָה? מִשּׁוּם דְּלָא מִנַּכְרָא מִלְּתָא. וְכָתוּב בְּחִדּוּשִׁין: פֵּרֵשׁ הָרַאֲבָ"ד, כְּשֶׁאָמַר לוֹ הַקָּדוֹשׁ בָּרוּךְ הוּא לְאֵלִיָּהוּ: לֵךְ הֵרָאֵה אֶל אַחְאָב וּבַשְּׂרֵהוּ שֶׁנִּשְׁלְמָה שְׁבוּעָתְךָ וְיִהְיֶה מָטָר, אִם יֹאמַר לוֹ 'וְאֶתְּנָה טַל וּמָטָר', יַחְשֹׁב אַחְאָב שֶׁאֵלִיָּהוּ נִשְׁבַּע עַל טַל וּמָטָר וְנִתְבַּטְּלָה שְׁבוּעָתוֹ, כִּי הַטַּל לֹא פָּסַק וְלָא מִנְּכַר לֵהּ דְּשֶׁל בְּרָכָה פָּסַק. עַד כָּאן. וְלֹא הֲבִינוֹתִי דִבְרֵי הָרַב. דְּמֵהַהִיא דְפֶרֶק חֵלֶק (סנהדרין קיג ע"א) מַשְׁמַע, דִּכְשֶׁאָמַר אֵלִיָּהוּ 'חַי יְיָ אִם יִהְיֶה הַשָּׁנִים הָאֵלֶּה טַל וּמָטָר' הָיָה בִּפְנֵי אַחְאָב. וָעוֹד, שֶׁאִם הַקָּדוֹשׁ בָּרוּךְ הוּא יֹאמַר לְאֵלִיָּהוּ 'וְאֶתְּנָה טַל וּמָטָר', מִנַּיִן הָיָה יוֹדֵעַ כָּל זֶה אַחְאָב? וְהַדָּבָר צָרִיךְ תַּלְמוּד, וְדוּק.
<b>וְרָאִיתִי</b> בִּירוּשַׁלְמִי פֶּרֶק אֵין עוֹמְדִין (ברכות פ"ה ה"ב) שֶׁהִקְשׁוּ: הֵיכָן הֻתַּר נִדְרוֹ שֶׁל טַל? אָמַר רַבִּי תַּנְחוּמָא: סָבְרִין מֵימַר: נֶדֶר שֶׁהֻתַּר מִקְצָתוֹ הֻתַּר כֻּלּוֹ. וְאִית דְּבָעֵי מֵימַר: בִּבְנָהּ שֶׁל צָרְפִית, שֶׁאָמַר לוֹ הַקָּדוֹשׁ בָּרוּךְ הוּא לְאֵלִיָּהוּ: לֵךְ וְהַתֵּר נִדְרוֹ שֶׁל טַל, שֶׁאֵין הַמֵּתִים חַיִּים אֶלָּא בִּטְלָלִים; שֶׁנֶּאֱמַר (ישעיה כו, יט): "יִחְיוּ מֵתֶיךָ נְבֵלָתִי יְקוּמוּן", וּסְמִיךְ לֵהּ (שם): "כִּי טַל אוֹרֹת טַלֶּךָ". עַד כָּאן.
<b>וְהִנֵּה</b> הָרֹא"שׁ בְּפֶרֶק שְׁלִישִׁי דִנְדָרִים, אַמַּתְנִיתִין (כה ע"ב) דְּרָאָה אוֹתָם אוֹכְלִים תְּאֵנִים וְאָמַר הֲרֵי כֻּלְּכֶם קָרְבָּן, וְנִמְצְאוּ אָבִיו וְאֶחָיו וְהָיוּ עִמָּהֶם אֲחֵרִים — בֵּית שַׁמַּאי אוֹמְרִים: הֵם מֻתָּרִים וּמַה שֶּׁעִמָּהֶם אֲסוּרִים, וּבֵית הִלֵּל אוֹמְרִים: אֵלּוּ וָאֵלּוּ מֻתָּרִים. וְטַעְמַיְהוּ דְבֵית הִלֵּל, מִשּׁוּם דִּסְבִירָא לְהוּ נֶדֶר שֶׁהֻתַּר מִקְצָתוֹ הֻתַּר כֻּלּוֹ. וּבַגְּמָרָא אָמַר רַבָּה: דְּכֻלֵּי עָלְמָא, כָּל הֵיכָא דְּאָמַר אִלּוּ הָיִיתִי יוֹדֵעַ שֶׁאַבָּא בֵּינֵיכֶם הָיִיתִי אוֹמֵר כֻּלְּכֶם אֲסוּרִים חוּץ מֵאַבָּא — דְּכֻלְּהוּ אֲסוּרִים חוּץ מֵאָבִיו; לֹא נֶחְלְקוּ אֶלָּא בְּאוֹמֵר אִלּוּ הָיִיתִי יוֹדֵעַ שֶׁאַבָּא בֵּינֵיכֶם הָיִיתִי אוֹמֵר פְּלוֹנִי וּפְלוֹנִי אֲסוּרִים וְאַבָּא מֻתָּר. וְטַעְמָא דְרַבָּה: מִשּׁוּם דִּסְבִירָא לֵהּ, דְּלָא אָמְרִינַן נֶדֶר שֶׁהֻתַּר מִקְצָתוֹ הֻתַּר כֻּלּוֹ אֶלָּא בְּמַחֲלִיף דְּבָרָיו, אֲבָל בְּמַעֲמִיד דְּבָרָיו — לֹא. וְעַל זֶה כָּתַב הָרֹא"שׁ בִּפְסָקָיו וְזֶה לְשׁוֹנוֹ: וְצָרִיךְ עִיּוּן: לְרַבָּה, אָדָם שֶׁנָּדַר מִשְּׁנֵי דְבָרִים, בָּשָׂר וָיַיִן, וְהִזְכִּיר שְׁנֵיהֶם, וּמָצָא חֲרָטָה עַל אֶחָד מֵהֶם, מִי אָמְרִינַן הָכָא מוֹדֶה דְּהֻתַּר כֻּלּוֹ כֵּיוָן דְּלֹא שַׁיָּךְ כָּאן הַחְלָפָה, דְּדַוְקָא בְּמִידִי דְשַׁיָּךְ כֻּלְּכֶם וְגַם זֶה וָזֶה — בְּהָא קָאָמַר רַבָּה דְּבָעֵי הַחְלָפָה; אוֹ דִלְמָא לָא אָמְרִינַן נֶדֶר שֶׁהֻתַּר מִקְצָתוֹ הֻתַּר כֻּלּוֹ אֶלָּא הֵיכָא דְמַחֲלִיף. עַד כָּאן. וְלִכְאוֹרָה יֵשׁ לִתְמֹהַּ עַל הָרֹא"שׁ, דְּהָא אֵלִיָּהוּ נָדַר מִשְּׁנֵי דְבָרִים, דְּהַיְנוּ טַל וּמָטָר, דְּלֹא שַׁיָּךְ הַחְלָפָה, וַאֲפִלּוּ הָכֵי אָמְרִינַן נֶדֶר שֶׁהֻתַּר מִקְצָתוֹ הֻתַּר כֻּלּוֹ, אַלְמָא הֵיכָא דְלֹא שַׁיָּךְ הַחְלָפָה אָמְרִינַן נֶדֶר שֶׁהֻתַּר מִקְצָתוֹ הֻתַּר כֻּלּוֹ אַף שֶׁאֵינוֹ מַחֲלִיף.
<b>וּמִיהוּ</b> לָזֶה יֵשׁ לְיַשֵּׁב בְּאֶחָד מִשְּׁנֵי דְרָכִים. דְּאֶפְשָׁר דִּסְבִירָא לֵהּ לְהָרֹא"שׁ, דְּהָנֵי תְּרֵי טַעְמֵי דִּיהַבוּ בִּירוּשַׁלְמִי דְּהֵיכָן הֻתַּר נִדְרוֹ שֶׁל טַל, דְּחַד אָמַר מִטַּעַם שֶׁנֶּדֶר שֶׁהֻתַּר מִקְצָתוֹ הֻתַּר כֻּלּוֹ, וְחַד אָמַר שֶׁהֻתַּר בִּבְנָהּ שֶׁל צָרְפִית בְּטַל דִּתְחִיָּה, דִּבְהַךְ סְפֵקָא דְהָרֹא"שׁ פְּלִיגִי. דְּמָאן דְּאָמַר מִטַּעַם נֶדֶר שֶׁהֻתַּר מִקְצָתוֹ סְבִירָא לֵהּ, דְּלָא בָּעֵינַן הַחְלָפָה אֶלָּא הֵיכָא דְשַׁיָּךְ הַחְלָפָה; אֲבָל בְּנוֹדֵר מִשְּׁנֵי דְבָרִים, דְּלָא שָׁיְכָא הַחְלָפָה — אָמְרִינַן נֶדֶר שֶׁהֻתַּר מִקְצָתוֹ אַף שֶׁאֵינוֹ מַחֲלִיף. וְאִידָךְ סְבִירָא לֵהּ, דְּאַף בְּנוֹדֵר מִשְּׁנֵי דְבָרִים לָא אָמְרִינַן נֶדֶר שֶׁהֻתַּר מִקְצָתוֹ הֻתַּר כֻּלּוֹ, כֵּיוָן דְּלֹא שַׁיָּךְ הַחְלָפָה. אֶלָּא דְמַה שֶּׁהֻתַּר נֶדֶר הַטַּל הוּא בִּבְנָהּ שֶׁל צָרְפִית, דְּהֻצְרַךְ לְטַל דִּתְחִיָּה, אִם כֵּן הֲרֵי שַׁיָּךְ הַחְלָפָה, דְּכָל דָּבָר שֶׁכּוֹלֵל שְׁנֵי דְבָרִים, דְּהַיְנוּ טַל שֶׁמַּרְוֶה אֶת הָאָרֶץ וְטַל דִּתְחִיָּה, שַׁיָּךְ הַחְלָפָה. דְּמַאי דְּאָמְרִינַן בִּנְדָרִים (כו ע"ב): קוֹנָם בָּצָל שֶׁאֲנִי טוֹעֵם, שֶׁהַבָּצָל רַע לַלֵּב. אָמְרוּ לוֹ: הֲלוֹא הַכֻּפְרִי יָפֶה לַלֵּב! שֶׁמֻּתָּר בְּכָל הַבְּצָלִים. וְאָמְרִינַן, דְּמַיְרֵי בְּאוֹמֵר אִלּוּ הָיִיתִי יוֹדֵעַ שֶׁהַכֻּפְרִי יָפֶה לַלֵּב הָיִיתִי אוֹמֵר בָּצָל פְּלוֹנִי וּפְלוֹנִי אֲסוּרִין וְכֻפְרִי מֻתָּר. וְהָכָא נָמֵי, אִלּוּ הָיָה יוֹדֵעַ אֵלִיָּהוּ שֶׁהָיָה צָרִיךְ לְטַל דִּתְחִיָּה, הָיָה אוֹמֵר טַל שֶׁמַּרְוֶה אֶת הָאָרֶץ לֹא יִהְיֶה וְטַל דִּתְחִיָּה יִהְיֶה. וּמִשּׁוּם הָכֵי הִנִּיחַ הָרֹא"שׁ הַדָּבָר בְּצָרִיךְ עִיּוּן, מִשּׁוּם דִּמְסַפְּקָא לֵהּ הִלְכְתָא כְּמָאן.
<b>וּבָזֶה</b> נִיחָא קֻשְׁיָא אַחֶרֶת דְּאִיכָּא בְּדִבְרֵי הַיְרוּשַׁלְמִי. דְּהָא וַדַּאי טַל שֶׁיִּחְיוּ בּוֹ הַמֵּתִים דַּק רוּחָנִי, שֶׁלֹּא מֵעִנְיַן טַל הַמַּרְוֶה אֶת הָאָרֶץ; וְאַף שֶׁכָּל מִינֵי טַל נִכְלְלוּ בִּשְׁבוּעַת אֵלִיָּהוּ, מִכָּל מָקוֹם יֵשׁ לְדַקְדֵּק אֵיךְ בְּהֶתֵּר טַל דִּתְחִיָּה הֻתַּר סְתַם טַל. וְכִי תֵּימָא מִטַּעַם נֶדֶר שֶׁהֻתַּר מִקְצָתוֹ הֻתַּר כֻּלּוֹ, אִם כֵּן תִּפֻּק לֵהּ דְּהֻתַּר נִדְרוֹ שֶׁל טַל מִטַּעַם שֶׁהֻתַּר נֶדֶר הַמָּטָר? וְאַף שֶׁמַּהֲרַ"שׁ יָפֶה כָּתַב, דְּאוּלַי הַטַּל הַנּוֹהֵג בָּעוֹלָם הוּא עַצְמוֹ שֶׁיִּחְיוּ בּוֹ הַמֵּתִים, שֶׁהַשֵּׁם מְדַקְּקוֹ וְנוֹתֵן בּוֹ שֶׁפַע וְכֹחַ לְהַחֲיוֹת הַמֵּתִים, מִכָּל מָקוֹם הָרַב בְּדֶרֶךְ אֶפְשָׁר כָּתַב כֵּן, אַךְ בַּתְּחִלָּה כָּתַב דְּוַדַּאי טַל שֶׁיִּחְיוּ בּוֹ הַמֵּתִים אֵינוֹ מְעִנְיַן טַל הַנּוֹהֵג בָּעוֹלָם. וְהָכֵי מַשְׁמַע בְּפֶרֶק שֵׁנִי דַחֲגִיגָה (יב ע"ב), דְּאָמְרִינַן: עֲרָבוֹת — שֶׁבּוֹ צֶדֶק וּמִשְׁפָּט וְכוּ' וְטַל שֶׁעָתִיד הַקָּדוֹשׁ בָּרוּךְ הוּא לְהַחֲיוֹת בּוֹ אֶת הַמֵּתִים. עַד כָּאן. מַשְׁמַע שֶׁטַּל שֶׁעָתִיד הַקָּדוֹשׁ בָּרוּךְ הוּא לְהַחֲיוֹת בּוֹ אֶת הַמֵּתִים הוּא עִנְיָן בִּפְנֵי עַצְמוֹ. וְאִם כֵּן עַל כָּרְחִין מִטַּעַם נֶדֶר שֶׁהֻתַּר מִקְצָתוֹ אָתֵינַן, וְאִם כֵּן תִּפֻּק לֵהּ מִטַּעַם הֶתֵּר הַמָּטָר? אַךְ בְּמָה דִכְתַבְנָא נִיחָא, וְכַמְבֹאָר.
<b>אִי</b> נָמֵי אֶפְשָׁר לוֹמַר, דְּטַעְמֵהּ דְּהָרֹא"שׁ דְּלֹא הֵבִיא הַיְרוּשַׁלְמִי הַלָּז לִפְשֹׁט הַסָּפֵק, מִשּׁוּם דְּהָא דְבָעֵינַן הַחְלָפָה הוּא דַוְקָא אַלִּבָּא דְרַבָּה, אַךְ רָבָא פְּלִיג הָתָם וּסְבִירָא לֵהּ דְּלָא בָּעֵינַן הַחְלָפָה, אֶלָּא אֲפִלּוּ אִם אָמַר אִלּוּ הָיִיתִי יוֹדֵעַ שֶׁאַבָּא בֵּינֵיכֶם הָיִיתִי אוֹמֵר כֻּלְּכֶם אֲסוּרִים חוּץ מֵאַבָּא, אָמְרִינַן נֶדֶר שֶׁהֻתַּר מִקְצָתוֹ הֻתַּר כֻּלּוֹ. וּמַה שֶּׁנִּסְתַּפֵּק הָרֹא"שׁ זַ"ל הוּא דַוְקָא אַלִּבָּא דְרַבָּה דְּבָעֵי הַחְלָפָה; אֲבָל אַלִּבָּא דְרָבָא, דִּסְבִירָא לֵהּ דַּאֲפִלּוּ בְּמַעֲמִיד דְּבָרָיו אָמְרִינַן נֶדֶר שֶׁהֻתַּר מִקְצָתוֹ הֻתַּר כֻּלּוֹ, לֵיכָּא סְפֵקָא כְּלָל, דִּפְשִׁיטָא דִבְנוֹדֵר מִשְּׁנֵי דְבָרִים אָמְרִינַן נֶדֶר שֶׁהֻתַּר מִקְצָתוֹ הֻתַּר כֻּלּוֹ. וְאֶפְשָׁר דְּרַבִּי תַּנְחוּמָא סְבִירָא לֵהּ כְּרָבָא, וּמִשּׁוּם הָכֵי קָאָמַר דְּהֻתַּר נִדְרוֹ שֶׁל טַל בְּהַתָּרַת נִדְרוֹ שֶׁל מָטָר. בְּאֹפֶן דְּלֵיכָּא תַּבְרָא לְדִבְרֵי הָרֹא"שׁ הַלָּלוּ מִדִּבְרֵי הַיְרוּשַׁלְמִי.
<b>אַךְ</b> עִקַּר דִּבְרֵי הַיְרוּשַׁלְמִי לֹא יָכֹלְתִּי לְהָלְמָם, מִשּׁוּם דְּלֹא שַׁיָּךְ כְּלָל בִּשְׁבוּעָתוֹ שֶׁל אֵלִיָּהוּ דִּין זֶה דְנֶדֶר שֶׁהֻתַּר מִקְצָתוֹ הֻתַּר כֻּלּוֹ. מִשּׁוּם דְּלֹא נֶאֱמַר דִּין זֶה אֶלָּא בְּבִטּוּל הַנֶּדֶר עַל יְדֵי פֶּתַח אוֹ עַל יְדֵי חֲרָטָה, אַלִּבָּא דְמָאן דְּאָמַר דְּנֶעֱקַר הַנֶּדֶר מֵעִקָּרוֹ, וְאָמְרִינַן נֶדֶר שֶׁהֻתַּר מִקְצָתוֹ הֻתַּר כֻּלּוֹ. אֲבָל הָכָא גַבֵּי אֵלִיָּהוּ לֹא נֶעֱקַר הַנֶּדֶר אֶלָּא נִתְקַיֵּם תְּנָאוֹ, שֶׁהוּא נִשְׁבַּע שֶׁלֹּא יִהְיֶה טַל וּמָטָר כִּי אִם לְפִי דְבָרוֹ, וּכְשֶׁנָּתַן רְשׁוּת עַל הַמָּטָר לֹא עָקַר שְׁבוּעָתוֹ כִּי אִם קִיֵּם תְּנָאוֹ, וְאֵיךְ נִתְבַּטְּלָה שְׁבוּעַת הַטַּל? דְּאַטּוּ מִי שֶׁנִּשְׁבַּע שֶׁלֹּא יֹאכַל בָּשָׂר וְיִשְׁתֶּה יַיִן כִּי אִם בִּרְשׁוּת פְּלוֹנִי, וְנָתַן לוֹ רְשׁוּת עַל אֶחָד מֵהֶם — הֲיִתָּכֵן שֶׁנֹּאמַר שֶׁהֻתַּר בִּשְׁנֵיהֶם מִטַּעַם נֶדֶר שֶׁהֻתַּר מִקְצָתוֹ הֻתַּר כֻּלּוֹ?! זֶה לֹא יִתָּכֵן כְּלָל. וּגְדוֹלָה מִזּוֹ כָּתְבוּ גְדוֹלֵי הַמּוֹרִים, דְּבַהֲפָרַת הַבַּעַל לָא אָמְרִינַן נֶדֶר שֶׁהֻתַּר מִקְצָתוֹ הֻתַּר כֻּלּוֹ, מִשּׁוּם דְּאֵין הַבַּעַל עוֹקֵר הַנֶּדֶר אֶלָּא מֵיגָז גָּיֵז, וְכָל שֶׁכֵּן גַּבֵּי אֵלִיָּהוּ שֶׁהוּא קִיֵּם הַתְּנַאי. בְּאֹפֶן שֶׁדִּבְרֵי הַיְרוּשַׁלְמִי הַלָּלוּ שָׂגְבוּ מִנִּי, וְהַדָּבָר צָרִיךְ אֶצְלִי תַּלְמוּד.
<b>וְהִנֵּה</b> בְּעִקַּר הִתְפַּעֲלוּת הַלֵּזוּ שֶׁל אֵלִיָּהוּ בָּאוּ הַכְּתוּבִים סְתוּמִים, שֶׁלֹּא יָדַעְנוּ בַּמֶּה הָיָה חֳרִי הָאַף הַגָּדוֹל הַזֶּה שֶׁנִּשְׁבַּע שֶׁלֹּא יִהְיֶה טַל וּמָטָר. וְרַבּוֹתֵינוּ בְּסוֹף פֶּרֶק חֵלֶק (סנהדרין קיג ע"א) נִתְעוֹרְרוּ בָּזֶה וְאָמְרוּ דְּפָסוּק זֶה הוּא מְקֻשָּׁר עִם מַה שֶּׁלְּפָנָיו, דִּכְתִיב (מ"א טז, לד): "בְּיָמָיו בָּנָה חִיאֵל בֵּית הָאֱלִי אֶת יְרִיחוֹ, בַּאֲבִירָם בְּכֹרוֹ יִסְּדָהּ וּבִשְׂגוּב צְעִירוֹ הִצִּיב דְּלָתֶיהָ". וְאָמְרוּ דְּאַחְאָב שׁוֹשְׁבִינֵהּ הֲוָה. אֲתָא אִיהוּ וְאֵלִיָּהוּ לְמִשְׁאַל בֵּי טַמְיָא. יָתֵב וְקָאָמַר: דִּלְמָא כִּי לָט יְהוֹשֻׁעַ הָכֵי לָט: לֹא יְרִיחוֹ עַל שֵׁם עִיר אַחֶרֶת וְלֹא עִיר אַחֶרֶת עַל שֵׁם יְרִיחוֹ? אֲמַר לֵהּ אֵלִיָּהוּ: אִין. אֲמַר לֵהּ אַחְאָב: הַשְׁתָּא לְטוּתָא דְמשֶׁה לָא מִקַּיְּמָא, דִּכְתִיב (דברים יא, טז): "וְסַרְתֶּם וַעֲבַדְתֶּם אֱלֹהִים אֲחֵרִים", וּכְתִיב (שם שם, יז): "וְחָרָה אַף יְיָ בָּכֶם וְעָצַר אֶת הַשָּׁמַיִם וְלֹא יִהְיֶה מָטָר", וְהַהוּא גַבְרָא אוֹקִים עֲבוֹדָה זָרָה עַל כָּל תֶּלֶם וָתֶלֶם וְלָא שָׁבֵק לֵהּ מִטְרָא לְמֵיזַל מִסְגָּד לַהּ; לְטוּתָא דִיהוֹשֻׁעַ תַּלְמִידֵהּ מִקַּיְּמָא?! מִיָּד "וַיֹּאמֶר אֵלִיָּהוּ הַתִּשְׁבִּי מִתּשָׁבֵי גִלְעָד, חַי יְיָ אֱלֹהֵי יִשְׂרָאֵל אִם יִהְיֶה הַשָּׁנִים הָאֵלֶּה טַל וּמָטָר". בָּעֵי רַחֲמֵי וִיהַבוּ לֵהּ אַקְלִידָא דְמִטְרָא. עַד כָּאן.
<b>וְהִנֵּה</b> הַמְפָרְשִׁים כֻּלָּם תָּמְהוּ בְּמַאֲמָר זֶה, דְּמַה הוֹעִיל אֵלִיָּהוּ לְקֻשְׁיַת אַחְאָב בַּמֶּה שֶׁנִּשְׁבַּע? וְאַדְּרַבָּה, עַכְשָׁו תִּתְחַזֵּק הַקֻּשְׁיָא בְּיוֹתֵר, שֶׁיֹּאמַר אַחְאָב: הַשְׁתָּא לְוָטָא דְמשֶׁה לָא מִקַּיְּמָא, לְוָטָא דְאֵלִיָּהוּ תַּלְמִיד תַּלְמִידוֹ מִקַּיְּמָא?! וְנִדְחֲקוּ הַרְבֵּה בְּתֵרוּץ קֻשְׁיָא זוֹ. עוֹד יֵשׁ לִי לְדַקְדֵּק בְּדִבְרֵי אַחְאָב שֶׁאָמַר: וְלָא שָׁבֵק לֵהּ מִטְרָא לְמֵיזַל מִסְגָּד לַהּ, וּפֵרֵשׁ רַשִׁ"י: מֵרֹב גְּשָׁמִים הַבָּאִים לָעוֹלָם אֵין מַנִּיחִים אוֹתוֹ לֵילֵךְ לְהִשְׁתַּחֲווֹת לַצְּלָמִים, מִתּוֹךְ שֶׁהַדְּרָכִים מְלֻכְלָכוֹת בַּטִּיט. עַד כָּאן. דְּלָמָּה לוֹ לְאַחְאָב בַּאֲרִיכוּת דְּבָרִים אֵלּוּ וְלוֹמַר שֶׁהַגְּשָׁמִים הֵם מְרֻבִּים הַרְבֵּה? וַהֲלוֹא אַף אִם לֹא הָיוּ הַגְּשָׁמִים מְרֻבִּים, קֻשְׁיָתוֹ בִּמְקוֹמָהּ עוֹמֶדֶת, דִּלְטוּתָא דְמשֶׁה לָא מִקַּיְּמָא. דְּאִיהוּ קָאָמַר, דְּאִם יַעַבְדוּ עֲבוֹדָה זָרָה — "וְעָצַר אֶת הַשָּׁמַיִם וְלֹא יִהְיֶה מָטָר", וְהַהוּא גַבְרָא אוֹקִים עֲבוֹדָה זָרָה עַל כָּל תֶּלֶם וָתֶלֶם וְהָא קָא חָזֵינָא דְּאִיכָּא מִטְרָא. הֵן אֱמֶת דִּפְשָׁטָן שֶׁל דְּבָרִים נִרְאֶה שֶׁכַּוָּנָתוֹ הָיְתָה לְהַגְדִּיל הַמְּדוּרָה וְלוֹמַר, דְּמִלְּבַד שֶׁלֹּא נֶעֶצְרוּ הַשָּׁמַיִם מִלְּהוֹרִיד מָטָר, זוֹ גַם זוֹ שֶׁיֵּשׁ שֶׁפַע גָּדוֹל מֵרִבּוּי גְּשָׁמִים.
<b>אַךְ</b> נֹאמַר, שֶׁזֶּה יוּבַן עִם מַאי דְּאָמְרִינַן בְּפֶרֶק קַמָּא דְתַעֲנִיּוֹת (דף ב): אָמַר רַבִּי יוֹחָנָן: שְׁלשָׁה מַפְתְּחוֹת בְּיָדוֹ שֶׁל הַקָּדוֹשׁ בָּרוּךְ הוּא שֶׁלֹּא נִמְסְרוּ לְשָׁלִיחַ, וְאֵלּוּ הֵם: שֶׁל חַיָּה, וְשֶׁל גְּשָׁמִים, וְשֶׁל תְּחִיַּת הַמֵּתִים. שֶׁל חַיָּה, דִּכְתִיב (בראשית ל, כב): "וַיִּשְׁמַע אֵלֶיהָ אֱלֹהִים וַיִּפְתַּח אֶת רַחְמָהּ". שֶׁל גְּשָׁמִים, דִּכְתִיב (דברים כח, יב): "יִפְתַּח יְיָ לְךָ אֶת אוֹצָרוֹ הַטּוֹב". שֶׁל תְּחִיַּת הַמֵּתִים, דִּכְתִיב (יחזקאל לז, יג): "וִידַעְתֶּם כִּי אֲנִי יְיָ בְּפִתְחִי אֶת קִבְרוֹתֵיכֶם". וְכָתְבוּ הַחִדּוּשִׁין, שֶׁהִקְשָׁה הָרַאֲבָ"ד: וַהֲלוֹא מָצִינוּ שֶׁנִּמְסַר מַפְתֵּחַ שֶׁל גְּשָׁמִים לְאֵלִיָּהוּ, דִּכְתִיב: "חַי יְיָ אֱלֹהֵי יִשְׂרָאֵל אִם יִהְיֶה הַשָּׁנִים הָאֵלֶּה טַל וּמָטָר". וְכָתַב דְּיֵשׁ מְחַלְּקִים, דְּמַפְתֵּחַ אֶחָד נִמְסַר לְשָׁלִיחַ וְלֹא שְׁנַיִם. וּלְכָךְ כְּשֶׁבִּקֵּשׁ הַקָּדוֹשׁ בָּרוּךְ הוּא לָתֵת מָטָר הֵמִית בְּנָהּ שֶׁל צָרְפִית, וּכְשֶׁבִּקֵּשׁ אֵלִיָּהוּ מֵהַקָּדוֹשׁ בָּרוּךְ הוּא שֶׁיְּחַיֵּהוּ אָמַר לוֹ: מִשְּׁלשָׁה מַפְתְּחוֹת שֶׁיֵּשׁ בְּיָדִי יֹאמְרוּ שְׁנַיִם בְּיַד תַּלְמִיד וְאֶחָד בְּיַד הָרַב. וְהָרַאֲבָ"ד דָּחָה תֵּרוּץ זֶה וְאָמַר דְּלִשָּׁנָא דִגְמָרָא מוֹכַח דְּשׁוּם אֶחָד מֵהֶם לֹא נִמְסַר לְשָׁלִיחַ. וְהָאֱמֶת דְּלִשָּׁנָא דִגְמָרָא מוֹכַח הָכֵי, שֶׁהֲרֵי כָּל חַד וְחַד יָלֵף לֵהּ מִקְּרָא בִּפְנֵי עַצְמוֹ. וְהָרַאֲבָ"ד תֵּרֵץ דְּלָא קַשְׁיָא מִידִי, שֶׁלֹּא מָצִינוּ שֶׁנִּמְסַר לְאֵלִיָּהוּ מַפְתֵּחַ שֶׁל גְּשָׁמִים, אֶלָּא בְּקַנֹּאתוֹ לְהַשֵּׁם יִתְבָּרַךְ עָצַר אֶת הַשָּׁמַיִם. וּקְרָא מוֹכַח הָכֵי, דִּכְשֶׁרָצָה הַקָּדוֹשׁ בָּרוּךְ הוּא לָתֵת מָטָר אָמַר לוֹ לְאֵלִיָּהוּ: "לֵךְ הֵרָאֵה אֶל אַחְאָב וְאֶתְּנָה מָטָר". אַלְמָא מַפְתֵּחַ שֶׁל נְתִינַת מָטָר בְּיַד הַקָּדוֹשׁ בָּרוּךְ הוּא, אֶלָּא שֶׁאֵלִיָּהוּ עָצַר אֶת הַמָּטָר. עַד כָּאן.
<b>וְיֵשׁ</b> לְדַקְדֵּק בְּדִבְרֵי הָרַאֲבָ"ד הַלָּלוּ, דִּמְחַלֵּק בֵּין עֲצִירַת גְּשָׁמִים לִנְתִינַת מָטָר, וַהֲלוֹא מָצִינוּ בִּשְׁמוּאֵל דְּקָאָמַר (ש"א יב, יז): "הֲלוֹא קְצִיר חִטִּים הַיּוֹם, אֶקְרָא אֶל יְיָ וְיִתֵּן קֹלוֹת וּמָטָר". וְכֵן בְּפִרְקָא דַחֲסִידֵי כַּמָּה מַעֲשִׂיּוֹת שֶׁהָיוּ מִתְפַּלְלִים וּמְבִיאִין גְּשָׁמִים. וְהַנִּרְאֶה, דְּוַדַּאי פְּשִׁיטָא לֵהּ לְהָרַאֲבָ"ד דְּכָל הֵיכָא דְהַצַּדִּיקִים מִתְפַּלְלִים וּמְחַיִּים מֵתִים וּמְבִיאִים גְּשָׁמִים — אֵינוֹ נִקְרָא שֶׁנִּמְסְרוּ אֵלּוּ הַמַּפְתְּחוֹת בְּיַד שָׁלִיחַ, שֶׁהֲרֵי אֵינָם פּוֹעֲלִים דָּבָר, אֶלָּא שֶׁמְּבַקְשִׁים פְּנֵי הַשֵּׁם וּרְצוֹן יְרֵאָיו יַעֲשֶׂה, וּלְעוֹלָם שֶׁהַפְּעֻלָּה נַעֲשֵׂית עַל יְדֵי הַמָּקוֹם בְּעַצְמוֹ. וְכֵן תֵּרֵץ הָרַב גַּבֵּי תְּחִיַּת הַמֵּתִים שֶׁהָיָה עַל יְדֵי אֵלִיָּהוּ וֶאֱלִישָׁע, שֶׁהַכַּוָּנָה הִיא שֶׁעַל יְדֵי תְּפִלָּתָם הֶחֱיָה הַקָּדוֹשׁ בָּרוּךְ הוּא אֶת הַמֵּת. אַךְ מֵאֵלִיָּהוּ, דְּקָאָמַר "חַי יְיָ אִם יִהְיֶה הַשָּׁנִים הָאֵלֶּה טַל וּמָטָר כִּי אִם לְפִי דְבָרִי", הֻקְשָׁה לוֹ, דְּמַשְׁמַע דְּנִמְסַר בְּיָדוֹ מַפְתֵּחַ שֶׁל גְּשָׁמִים, שֶׁהֲרֵי לֹא מָצִינוּ שֶׁהִתְפַּלֵּל עַל זֶה. וְזֶהוּ שֶׁסִּיְּמוּ בַּגְּמָרָא: יְהַבוּ לֵהּ אַקְלִידָא דְמִטְרָא. לָזֶה תֵּרֵץ, דְּהַעֲצָרַת הַגְּשָׁמִים נַעֲשֶׂה עַל יְדֵי שָׁלִיחַ, אֲבָל נְתִינַת הַגְּשָׁמִים אֵינוֹ נַעֲשֶׂה עַל יְדֵי שָׁלִיחַ, וְעוֹבָדָא דְאֵלִיָּהוּ הָיָה הַעֲצָרַת הַגְּשָׁמִים. אֲבָל לְעוֹלָם דְּהַצַּדִּיקִים עַל יְדֵי תְּפִלָּתָם מְחַיִּים מֵתִים וּמוֹרִידִים גְּשָׁמִים, דְּהַקָּדוֹשׁ בָּרוּךְ הוּא שׁוֹמֵעַ תְּפִלָּתָם וְעוֹשֶׂה רְצוֹנָם עַל יְדֵי עַצְמוֹ. וּמַהֲרַ"שׁ יָפֶה בִּבְרֵאשִׁית רַבָּה הִקְשָׁה עַל דִּבְרֵי הָרַאֲבָ"ד הַלָּלוּ וְכָתַב דְּהַעֲצָרַת הַגְּשָׁמִים נָמֵי נִקְרָא מְסִירַת הַמַּפְתֵּחַ, יְעֻיַּן שָׁם.
<b>וְהִנֵּה</b> בְּעִקַּר קֻשְׁיַת הָרַאֲבָ"ד אֶפְשָׁר לְתָרֵץ עִם הַהִיא דְאָמְרִינַן פֶּרֶק שֵׁנִי דְבָתְרָא (כה ע"ב): אָמַר רַב חִסְדָּא: מִיּוֹם שֶׁחָרַב בֵּית הַמִּקְדָּשׁ אֵין הַגְּשָׁמִים יוֹרְדִין מֵאוֹצָר טוֹב, שֶׁנֶּאֱמַר (דברים כח, יב): "יִפְתַּח יְיָ לְךָ אֶת אוֹצָרוֹ הַטּוֹב"; בִּזְמַן שֶׁיִּשְׂרָאֵל עוֹשִׂין רְצוֹנוֹ שֶׁל מָקוֹם וְיִשְׂרָאֵל שְׁרוּיִין עַל אַדְמָתָם — גְּשָׁמִים יוֹרְדִים מֵאוֹצָר טוֹב, בִּזְמַן שֶׁאֵין יִשְׂרָאֵל שְׁרוּיִין עַל אַדְמָתָם — אֵין גְּשָׁמִים יוֹרְדִים מֵאוֹצָר טוֹב. נִמְצִינוּ לְמֵדִין, דְּלִירִידַת גְּשָׁמִים מֵאוֹצָר טוֹב בָּעֵינַן שְׁנֵי תְּנָאִים: חֲדָא, שֶׁיִּהְיוּ עוֹשִׂין רְצוֹנוֹ שֶׁל מָקוֹם; וְזֹאת שֵׁנִית, שֶׁיִּהְיוּ שְׁרוּיִים עַל אַדְמָתָם. וְאַף עַל גַּב דְּלָא מַיְתִי רְאָיָה אֶלָּא לִתְנָאָה דְּבָעֵינַן שֶׁיִּהְיוּ שְׁרוּיִים עַל אַדְמָתָם, דְּהַיְנוּ מִדִּכְתִיב (שם) "מְטַר אַרְצְךָ", וְלֹא לְאִידָךְ תְּנָאָה, הַיְנוּ מִשּׁוּם דְּהַךְ מִלְּתָא דִפְשִׁיטָא הִיא, דְּהָא הַךְ קְרָא קָאֵי עַל מַאי דִּכְתִיב (שם שם, א): "וְהָיָה אִם שָׁמוֹעַ תִּשְׁמַע בְּקוֹל יְיָ אֱלֹהֶיךָ", אִם עָשִׂיתָ כָּל זֶה "יִפְתַּח יְיָ לְךָ אֶת אוֹצָרוֹ הַטּוֹב". הֲרֵי מְבֹאָר, דְּהַבְטָחָה זוֹ דִירִידַת גְּשָׁמִים מֵאוֹצָר טוֹב הוּא דַוְקָא כְּשֶׁעוֹשִׂין רְצוֹנוֹ. אֶלָּא דְּאִידָךְ תְּנָאָה דְּבָעֵינַן שֶׁיִּהְיוּ שְׁרוּיִין עַל אַדְמָתָן אֵינוֹ מְבֹאָר בַּכָּתוּב, הֻצְרַךְ רַב חִסְדָּא לְלַמְּדֵנוּ תְּנַאי זֶה מִדִּכְתִיב "לָתֵת מְטַר אַרְצְךָ".
<b>הַכְּלָל</b> הָעוֹלֶה, דְּאִיכָּא שְׁנֵי אוֹצָרוֹת דִּגְשָׁמִים: אוֹצָר טוֹב וְאוֹצָר שֶׁאֵינוֹ טוֹב. וְאִם כֵּן אֶפְשָׁר לוֹמַר, דְּהָא דְאָמְרִינַן דְּמַפְתֵּחַ שֶׁל גְּשָׁמִים לֹא נִמְסַר לְשָׁלִיחַ — הַיְנוּ דַוְקָא מַפְתֵּחַ דְּאוֹצָר טוֹב, אֲבָל אִידָךְ מַפְתֵּחַ דִּגְשָׁמִים שֶׁאֵינָם מֵאוֹצָר טוֹב נִמְסַר לְשָׁלִיחַ. דְּהָא קְרָא דְּמִנֵּהּ יָלְפִינַן דְּמַפְתֵּחַ דִּגְשָׁמִים לֹא נִמְסַר לְשָׁלִיחַ לָא מַיְרֵי אֶלָּא בִּגְשָׁמִים דְּאוֹצָר טוֹב, כְּדִכְתִיב: "יִפְתַּח יְיָ לְךָ אֶת אוֹצָרוֹ הַטּוֹב לָתֵת מְטַר אַרְצְךָ".
<b>וּמִלְּבַד</b> שֶׁדְּבָרִים הַלָּלוּ מִצַּד עַצְמָם נִתְּנוּ לְהֵאָמֵר, עוֹד יֵשׁ לְהַכְרִיחַ חִלּוּק זֶה מֵהַהִיא דְאָמְרִינַן פֶּרֶק קַמָּא דְתַעֲנִיּוֹת (י ע"א): תָּנוּ רַבָּנָן: אֶרֶץ יִשְׂרָאֵל נִבְרָאת תְּחִלָּה, וְכָל הָעוֹלָם כֻּלּוֹ לְבַסּוֹף וְכוּ'. אֶרֶץ יִשְׂרָאֵל מַשְׁקֶה אוֹתָהּ הַקָּדוֹשׁ בָּרוּךְ הוּא בְּעַצְמוֹ, וְכָל הָעוֹלָם כֻּלּוֹ עַל יְדֵי שָׁלִיחַ; שֶׁנֶּאֱמַר (איוב ה, י): "הַנֹּתֵן מָטָר עַל פְּנֵי אָרֶץ, וְשֹׁלֵחַ מַיִם עַל פְּנֵי חוּצוֹת". הֲרֵי הַדָּבָר מְבֹאָר, שֶׁמַּפְתֵּחַ שֶׁל גְּשָׁמִים שֶׁל כָּל הָעוֹלָם נִמְסַר לְשָׁלִיחַ. וְטַעְמָא דְמִלְּתָא, מִשּׁוּם דְּוַדַּאי הָא דְאָמְרִינַן דְּאֶרֶץ יִשְׂרָאֵל מַשְׁקֶה אוֹתָהּ הַקָּדוֹשׁ בָּרוּךְ הוּא בְּעַצְמוֹ, הוּא דַוְקָא בִּזְמַן שֶׁיִּשְׂרָאֵל שְׁרוּיִין עַל אַדְמָתָם, לֹא בִּזְמַן שֶׁזָּרִים אוֹכְלִים נַחֲלוֹתֶיהָ, דְּלֹא יִתָּכֵן שֶׁהַקָּדוֹשׁ בָּרוּךְ הוּא בְּעַצְמוֹ יַשְׁקֶה לַגּוֹיִם הַמְרַקְּדִים בְּהֵיכָלוֹ. וְכֵיוָן דְּיִשְׂרָאֵל שְׁרוּיִין עַל אַדְמָתָם וְעוֹשִׂים רְצוֹנוֹ שֶׁל מָקוֹם הַגְּשָׁמִים הֵם מֵאוֹצָר טוֹב, וּמִשּׁוּם הָכֵי הַקָּדוֹשׁ בָּרוּךְ הוּא מַשְׁקֶה בְּעַצְמוֹ, מִשּׁוּם דְּמַפְתֵּחַ זֶה דְאוֹצָר טוֹב לֹא נִמְסַר לְשָׁלִיחַ. אֲבָל כְּשֶׁהוּא מַשְׁקֶה לְכָל הָעוֹלָם, דְּאֵינָם מֵאוֹצָר טוֹב אֲפִלּוּ בִּזְמַן שֶׁיִּשְׂרָאֵל עוֹשִׂין רְצוֹנוֹ שֶׁל מָקוֹם, כְּדִכְתִיב 'אַרְצְךָ' דְּהַיְנוּ אֶרֶץ יִשְׂרָאֵל, מַשְׁקֶה עַל יְדֵי שָׁלִיחַ, מִשּׁוּם דִּגְשָׁמִים הַלָּלוּ שֶׁאֵינָם מֵאוֹצָר טוֹב מַפְתֵּחַ שֶׁלָּהֶם נִמְסַר לְשָׁלִיחַ.
<b>וּבְסוֹף</b> פֶּרֶק שְׁלִישִׁי דְתַעֲנִיּוֹת (כה ע"ב) אָמְרִינַן: אָמַר רַבָּה: לְדִידִי חֲזִי לִי הַאי רִדְיָא וְכוּ'. וּפֵרֵשׁ רַשִׁ"י: הַאי רִדְיָא — מַלְאָךְ הַמְמֻנֶּה עַל הַגְּשָׁמִים כָּךְ שְׁמוֹ. הֲרֵי מְבֹאָר שֶׁיֵּשׁ מַלְאָךְ מְמֻנֶּה עַל הַגְּשָׁמִים. וְכֵן בְּפֶרֶק קַמָּא דְיוֹמָא (כא ע"א) אָמְרִינַן: וְיֵשׁ אוֹמְרִים: אַף רִדְיָא. וּפֵרֵשׁ רַשִׁ"י: מַלְאָךְ הַמְמֻנֶּה עַל הַשְׁקָאַת הָאָרֶץ וְכוּ', יְעֻיַּן שָׁם.
<b>וְרָאִיתִי</b> לַתּוֹסָפוֹת בְּפֶרֶק שֵׁנִי דְנִדָּה (טז ע"ב ד"ה מלאך) שֶׁהֵבִיאוּ אַגָּדָה זוֹ דִשְׁלשָׁה מַפְתְּחוֹת לֹא נִמְסְרוּ לְשָׁלִיחַ, וְכָתְבוּ בְּסוֹף דִּבְרֵיהֶם: וְאַף בְּרִי שֶׁהוּא שַׂר מִטְרָא אֵינוֹ עוֹשֶׂה אֶלָּא בִּרְשׁוּת הַקָּדוֹשׁ בָּרוּךְ הוּא. וְדִבְרֵיהֶם תְּמוּהִים הֵם בְּעֵינַי, דְּאַטּוּ יַרְקוֹמִי שַׂר שֶׁל בָּרָד וְגַבְרִיאֵל שַׂר שֶׁל אֵשׁ הֵם עוֹשִׂים דָּבָר שֶׁלֹּא בִּרְשׁוּת?! חָלִילָה שֶׁיֵּעָשֶׂה דָבָר בַּשָּׁמַיִם מִמַּעַל וְעַל הָאָרֶץ מִתַּחַת בִּלְתִּי רְשׁוּת אֲדוֹן הַכֹּל! וְאִם כֵּן, מַה הֶפְרֵשׁ יֵשׁ בֵּין בְּרִי שַׂר הַמָּטָר לִשְׁאָר הַשָּׂרִים? אַךְ לְפִי מַה שֶּׁאָמַרְנוּ נִיחָא. דְּמַאי דְּאָמְרִינַן דְּמַפְתֵּחַ שֶׁל גְּשָׁמִים לֹא נִמְסַר לְשָׁלִיחַ — הוּא מַפְתֵּחַ דְּאוֹצָר טוֹב, אֲבָל גְּשָׁמִים דִּשְׁאָר אוֹצָרוֹת נִמְסְרוּ לְשָׁלִיחַ. וְאֶפְשָׁר דְּאוֹתוֹ הַשָּׁלִיחַ בְּרִי שְׁמוֹ אוֹ רִדְיָא. וּמַאי דְּאָמְרִינַן דִּלְכָל הָעוֹלָם חוּץ מֵאֶרֶץ יִשְׂרָאֵל מַשְׁקֶה עַל יְדֵי שָׁלִיחַ — הוּא עַל יְדֵי אֵלּוּ, דְּהַיְנוּ בְּרִי אוֹ רִדְיָא.
<b>וּבַגְּמָרָא</b> פֶּרֶק קַמָּא דְתַעֲנִיּוֹת (ט ע"ב) תַּנְיָא: רַבִּי אֱלִיעֶזֶר אוֹמֵר: כָּל הָעוֹלָם כֻּלּוֹ מִמֵּי אוֹקְיָנוֹס שׁוֹתֶה, שֶׁנֶּאֱמַר (בראשית ב, ו): "וְאֵד יַעֲלֶה מִן הָאָרֶץ". אָמַר לוֹ רַבִּי יְהוֹשֻׁעַ: וַהֲלוֹא מֵימֵי אוֹקְיָנוֹס מְלוּחִים הֵם? אָמַר לוֹ: מִתְמַתְּקִים הֵם בֶּעָבִים. רַבִּי יְהוֹשֻׁעַ אוֹמֵר: כָּל הָעוֹלָם כֻּלּוֹ מִמַּיִם הָעֶלְיוֹנִים הוּא שׁוֹתֶה, שֶׁנֶּאֱמַר (דברים יא, יא): "לִמְטַר הַשָּׁמַיִם תִּשְׁתֶּה מָּיִם". עַד כָּאן. וּלְפִי מַה שֶּׁאָמַרְנוּ, אֵלּוּ וָאֵלּוּ דִּבְרֵי אֱלֹהִים חַיִּים. שֶׁהַגְּשָׁמִים שֶׁהֵם מֵאוֹצָר טוֹב, שֶׁהֵם עַל יְדֵי הַקָּדוֹשׁ בָּרוּךְ הוּא — הֵם מִמַּיִם הָעֶלְיוֹנִים, שֶׁאֵינָם צְרִיכִים תִּקּוּן, שֶׁהֵם מְתוּקִים מֵעַצְמָם; וְהַגְּשָׁמִים שֶׁאֵינָם מֵאוֹצָר טוֹב, שֶׁהֵם עַל יְדֵי שָׁלִיחַ — הֵם מִמֵּימֵי אוֹקְיָנוֹס, וְהֵם מְלוּחִים וּמִתְמַתְּקִים בֶּעָבִים. וְרָאִיתִי בְּיַלְקוּט פָּרָשַׁת בְּרֵאשִׁית עֲלֵהּ דִּקְרָא דִ'וְאֵד יַעֲלֶה מִן הָאָרֶץ', דְּבִזְמַן שֶׁיִּשְׂרָאֵל עוֹשִׂים רְצוֹנוֹ שֶׁל מָקוֹם — הֵם שׁוֹתִים מִמַּיִם הָעֶלְיוֹנִים; אַךְ בִּזְמַן שֶׁאֵין יִשְׂרָאֵל עוֹשִׂים רְצוֹנוֹ שֶׁל מָקוֹם — הֵם שׁוֹתִים מִמֵּי אוֹקְיָנוֹס. וְהֵן הֵן הַדְּבָרִים שֶׁאָמַרְנוּ.
<b>וְהִנֵּה</b> לְפִי מַה שֶּׁאָמַרְנוּ שֶׁיֵּשׁ שְׁנֵי מִינֵי גְשָׁמִים, הָאֶחָד הוּא מֵאוֹצָר טוֹב וּמַפְתֵּחַ זֶה לֹא נִמְסַר לְשָׁלִיחַ אֶלָּא הוּא בְּיַד הַקָּדוֹשׁ בָּרוּךְ הוּא, וְהַשֵּׁנִי מֵאוֹצָר שֶׁאֵינוֹ טוֹב וּמַפְתֵּחַ זֶה נִמְסַר לְשָׁלִיחַ, מַה שֶּׁהִקְשָׁה אַחְאָב: הַשְׁתָּא לְוָטָא דְמשֶׁה לָא מִקַּיְּמָא וְכוּ' — קֻשְׁיָא מֵעִקָּרָא לֵיתָא. דְּמַה שֶּׁאָמַר משֶׁה רַבֵּנוּ, דְּבִהְיוֹתָם עוֹבְדֵי עֲבוֹדָה זָרָה 'וְעָצַר אֶת הַשָּׁמַיִם', הַיְנוּ שֶׁלֹּא יֵרְדוּ גְשָׁמִים מֵאוֹצָר טוֹב. דְּהָכֵי קָאָמַר: 'וְעָצַר אֶת הַשָּׁמַיִם', דּוּמְיָא דְמַה שֶּׁהִבְטִיחַ דְּבִהְיוֹתֵנוּ עוֹשִׂים רְצוֹנוֹ שֶׁל מָקוֹם 'יִפְתַּח יְיָ לְךָ אֶת אוֹצָרוֹ הַטּוֹב אֶת הַשָּׁמַיִם', לָזֶה בָּא וְאָמַר דְּבִהְיוֹתָם עוֹבְדֵי עֲבוֹדָה זָרָה 'וְעָצַר אֶת הַשָּׁמַיִם'. אֲבָל לְעוֹלָם דְּאֶפְשָׁר שֶׁיֵּרְדוּ גְשָׁמִים, אַךְ יִהְיוּ מֵאוֹצָר אַחֵר שֶׁאֵינוֹ אוֹצָר טוֹב. וְהַגְּשָׁמִים שֶׁהָיוּ בִּזְמַנּוֹ לֹא הָיוּ מֵאוֹצָר טוֹב כִּי אִם מֵאוֹצָר אַחֵר. וּבָזֶה נִיחָא מַה שֶּׁאָמַר אֵלִיָּהוּ 'חַי יְיָ אִם יִהְיֶה הַשָּׁנִים הָאֵלֶּה טַל וּמָטָר', מִשּׁוּם דְּאֵלִיָּהוּ הִכְרִיחַ דְּעַל כָּרְחִין גְּשָׁמִים הַלָּלוּ אֵינָם מֵאוֹצָר טוֹב, שֶׁהֲרֵי עוֹבְדֵי עֲבוֹדָה זָרָה הָיוּ, וּכְתִיב 'וְעָצַר אֶת הַשָּׁמַיִם', אֶלָּא וַדַּאי דְּאֵינָם מֵאוֹצָר טוֹב, וּמִשּׁוּם הָכֵי אָמַר 'חַי יְיָ אִם יִהְיֶה הַשָּׁנִים הָאֵלֶּה טַל וּמָטָר', מִשּׁוּם דִּגְשָׁמִים הַלָּלוּ שֶׁאֵינָם מֵאוֹצָר טוֹב נִמְסְרוּ לְשָׁלִיחַ, וּמִשּׁוּם הָכֵי לָקַח מַפְתֵּחַ שֶׁל גְּשָׁמִים הַלָּלוּ בְּיָדוֹ. וּבָזֶה נִתְיַשְּׁבָה קֻשְׁיַת הָרַאֲבָ"ד, וְכַמְבֹאָר.
<b>וְהִנֵּה</b> בִּזְמַן שֶׁהַגְּשָׁמִים יוֹרְדִין וְאֵין אָנוּ יוֹדְעִין אִם הֵם מֵאוֹצָר טוֹב אוֹ לֹא, צָרִיךְ לֵידַע מַה הוּא הַמִּבְחָן. וְהִנֵּה בִּזְמַן שֶׁיִּשְׂרָאֵל עוֹשִׂין רְצוֹנוֹ שֶׁל מָקוֹם, אָז מִלְּתָא דִפְשִׁיטָא הִיא דְּהַגְּשָׁמִים הֵם מֵאוֹצָר טוֹב, וְכֵן לְהֵפֶךְ. אַךְ בִּזְמַן שֶׁאֵין אָנוּ יוֹדְעִין אִם עוֹשִׂין רְצוֹנוֹ אוֹ לֹא, וְאָנוּ רוֹאִין גְּשָׁמִים יוֹרְדִין — הַמִּבְחָן לֵידַע אִם גְּשָׁמִים הַלָּלוּ הֵם מֵאוֹצָר טוֹב אוֹ לֹא, דָּבָר זֶה מִתּוֹרָתוֹ שֶׁל הָרַאֲבָ"ד לָמַדְנוּ אוֹתוֹ. שֶׁהִקְשָׁה עֲלַהּ דְּמֵימְרָא דְרַבִּי יוֹחָנָן דִּשְׁלשָׁה מַפְתְּחוֹת לֹא נִמְסְרוּ לְשָׁלִיחַ, אַמַּאי לָא חֲשִׁיב פֻּרְעָנוּתָן שֶׁל רְשָׁעִים, דִּכְתִיב (ירמיה נ, כה): "פָּתַח יְיָ אֶת אוֹצָרוֹ וַיּוֹצֵא אֶת כְּלֵי זַעְמוֹ". וְתֵרֵץ, דְּהָא דְלָא חֲשִׁיב פֻּרְעָנוּתָם שֶׁל רְשָׁעִים, מִשּׁוּם דְּאַשְׁכְּחַן פֻּרְעָנוּתָם שֶׁל רְשָׁעִים עַל יְדֵי שָׁלִיחַ, כְּדִכְתִיב (מ"ב יט, לה): "וַיֵּצֵא מַלְאַךְ יְיָ וַיַּךְ בְּמַחֲנֵה אַשּׁוּר" וְגוֹמֵר. וְהָא דִכְתִיב "פָּתַח יְיָ אֶת אוֹצָרוֹ וַיּוֹצֵא אֶת כְּלֵי זַעְמוֹ" — לְכַלּוֹתָם קָאָמַר, וְאֶפְשָׁר שֶׁאֵין כַּלּוֹתָם עַל יְדֵי שָׁלִיחַ כִּי אִם בְּיַד הַבּוֹרֵא, כִּי אָז יִהְיֶה הַמִּשְׁפָּט חָזָק. וְנִרְאֶה לִי, לְפִי שֶׁאֵינוֹ אֶלָּא לְיוֹם הַדִּין וְאֵינוֹ תָּמִיד, מִשּׁוּם הָכֵי לָא חֲשִׁיב לֵהּ. עַד כָּאן דְּבָרָיו. וְעַיֵּן מַה שֶּׁכָּתַבְנוּ בָּזֶה בְּדֶרֶךְ עֹצֶב (דרוש כג).
<b>בְּאֹפֶן</b> שֶׁלָּמַדְנוּ, שֶׁכָּל דָּבָר שֶׁהוּא עַל יְדֵי הַקָּדוֹשׁ בָּרוּךְ הוּא בְּעַצְמוֹ, הוּא בְּתַכְלִית מַה שֶּׁאֶפְשָׁר. הִנֵּה כִי כֵן לְעִנְיַן הַגֶּשֶׁם, שֶׁאָמַרְנוּ לֵידַע הַמִּבְחָן אִם הַגְּשָׁמִים הֵם מֵאוֹצָר טוֹב אוֹ מֵאוֹצָר אַחֵר, הוּא גַם כֵּן בְּזֶה הָאֹפֶן. דְּאִם הַגְּשָׁמִים הֵם מְרֻבִּים וְיֵשׁ שֶׁפַע גָּדוֹל — אָז וַדַּאי שֶׁהֵם מֵאוֹצָר טוֹב, וְכֵיוָן דְּהֵם מֵאוֹצָר טוֹב הוּא בְּתַכְלִית מַה שֶּׁאֶפְשָׁר; אֲבָל כְּשֶׁהַגְּשָׁמִים אֵינָם מְרֻבִּים, אָז הֵם עַל יְדֵי שָׁלִיחַ. וּכְבָר בֵּאַרְנוּ, שֶׁמַּפְתֵּחַ שֶׁל גְּשָׁמִים שֶׁאֵינָם מֵאוֹצָר טוֹב נִמְסַר לְשָׁלִיחַ.
<b>וּבָזֶה</b> נָבוֹא לְכַוָּנַת הַמַּאֲמָר. וְהִנֵּה דָבָר יָדוּעַ הוּא שֶׁאַחְאָב הָיָה חָכָם גָּדוֹל, וְכִדְאִיתָא בְּפֶרֶק חֵלֶק (סנהדרין קג ע"ב) שֶׁהָיָה שׁוֹנֶה שְׁמוֹנִים וַחֲמִשָּׁה פָּנִים בְּתוֹרַת כֹּהֲנִים. וְהִנֵּה אִם הָיָה מַכְרִיעַ אַחְאָב דִּלְטוּתָא דְמשֶׁה לֹא נִתְקַיְּמָה מִשּׁוּם דְּאָנוּ רוֹאִים דְּאִיכָּא גְּשָׁמִים בָּעוֹלָם וּמשֶׁה אָמַר דְּבִזְמַן דְּעוֹבְדִים עֲבוֹדָה זָרָה 'וְעָצַר אֶת הַשָּׁמַיִם', כְּבָר יָדַע אַחְאָב שֶׁאֵלִיָּהוּ הָיָה דוֹחֶה קֻשְׁיָא זוֹ בְּנָקֵל, מִשּׁוּם דִּכְבָר יָדַע שֶׁיֵּשׁ שְׁנֵי מִינֵי גְשָׁמִים, הָאֶחָד מֵאוֹצָר טוֹב וְהַשֵּׁנִי מֵאוֹצָר שֶׁאֵינוֹ טוֹב, וּמַה שֶּׁאָמַר משֶׁה רַבֵּנוּ 'וְעָצַר אֶת הַשָּׁמַיִם' הַיְנוּ שֶׁלֹּא יֵרְדוּ גְשָׁמִים מֵאוֹצָר טוֹב, וְהַגְּשָׁמִים שֶׁהָיוּ בִּזְמַן אַחְאָב לֹא הָיוּ מֵאוֹצָר טוֹב. וְלָזֶה בָּא אַחְאָב וְהִבְלִיעַ תֵּרוּץ זֶה בְּתוֹךְ קֻשְׁיָתוֹ וְאָמַר: לְטוּתָא דְמשֶׁה לֹא נִתְקַיְּמָה, דְּאִלּוּ משֶׁה אָמַר "וְסַרְתֶּם וַעֲבַדְתֶּם אֱלֹהִים אֲחֵרִים וְעָצַר אֶת הַשָּׁמַיִם וְלֹא יִהְיֶה מָטָר", וְהַהוּא גַבְרָא אוֹקִים עֲבוֹדָה זָרָה עַל כָּל תֶּלֶם וָתֶלֶם וְלָא שָׁבֵק לֵהּ מִטְרָא לְמֵיזַל מִסְגָּד לַהּ. כְּלוֹמַר, מֵרִבּוּי הַגְּשָׁמִים שֶׁהָיוּ בְּתַכְלִית הָרִבּוּי, וּכְמוֹ שֶׁפֵּרֵשׁ רַשִׁ"י. וְרִבּוּי גְּשָׁמִים כָּאֵלּוּ עַל כָּרְחִין הֵם עַל יָדוֹ שֶׁל הַקָּדוֹשׁ בָּרוּךְ הוּא, דְּכָל דָּבָר שֶׁהוּא עַל יָדוֹ הוּא בְּשֶׁפַע גָּדוֹל, וְכֵיוָן שֶׁהוּא עַל יָדוֹ הֵם מֵאוֹצָר טוֹב, וּמִשּׁוּם הָכֵי מַשְׁקֶה עַל יָדוֹ לְפִי שֶׁמַּפְתֵּחַ זֶה דְאוֹצָר טוֹב לֹא נִמְסַר לְשָׁלִיחַ, וְאִם כֵּן נִמְצָא דְּקִלְלַת משֶׁה לֹא נִתְקַיְּמָה, שֶׁהֲרֵי אָנוּ רוֹאִים שֶׁאֲפִלּוּ בִּזְמַן שֶׁעוֹבְדִים עֲבוֹדָה זָרָה יוֹרְדִין הַגְּשָׁמִים מֵאוֹצָר טוֹב.
<b>וְאֵלִיָּהוּ</b> זָכוּר לַטּוֹב הֵבִין כַּוָּנָתוֹ שֶׁל אַחְאָב וְאָמַר לוֹ: "חַי יְיָ אֱלֹהֵי יִשְׂרָאֵל אִם יִהְיֶה הַשָּׁנִים הָאֵלֶּה טַל וּמָטָר כִּי אִם לְפִי דְבָרִי". וְאִם כֵּן, עַל כָּרְחֲךָ שֶׁלֹּא בְּטוֹבָתְךָ צָרִיךְ אַתָּה לְהוֹדוֹת שֶׁגְּשָׁמִים הַלָּלוּ אֵינָם מֵאוֹצָר טוֹב, שֶׁהַגְּשָׁמִים שֶׁל אוֹצָר טוֹב כְּבָר נֶעֶצְרוּ מִפְּנֵי קִלְלָתוֹ שֶׁל משֶׁה. דְּאִי אָמְרַת בִּשְׁלָמָא דִּגְשָׁמִים הַלָּלוּ אֵינָם מֵאוֹצָר טוֹב — נִיחָא שֶׁאֲנִי עוֹצֵר אוֹתָם וְלוֹקֵחַ הַמַּפְתֵּחַ בְּיָדִי, וּכְמוֹ שֶׁאָמְרוּ: יְהַבוּ לֵהּ אַקְלִידָא דְמִטְרָא, לְפִי שֶׁגְּשָׁמִים שֶׁאֵינָם מֵאוֹצָר טוֹב מַפְתֵּחַ שֶׁלָּהֶם נִמְסַר לְשָׁלִיחַ; אֲבָל כְּפִי דְבָרֶיךָ, שֶׁאַתָּה רוֹצֶה לְהַכְרִיחַ מִצַּד רִבּוּי הַגְּשָׁמִים שֶׁגְּשָׁמִים הַלָּלוּ הֵם מֵאוֹצָר טוֹב, אֵיךְ אֲנִי עוֹצֵר אוֹתָם וְלוֹקֵחַ הַמַּפְתֵּחַ בְּיָדִי? וַהֲלוֹא מַפְתֵּחַ דִּגְשָׁמִים דְּאוֹצָר טוֹב לֹא נִמְסַר לְשָׁלִיחַ, כְּדִכְתִיב: "יִפְתַּח יְיָ לְךָ אֶת אוֹצָרוֹ הַטּוֹב". בְּאֹפֶן שֶׁקֻּשְׁיַת הָרַאֲבָ"ד וְדִבְרֵי אֵלִיָּהוּ זָכוּר לַטּוֹב הֵם שָׂפָה אֶחָת וּדְבָרִים אֲחָדִים.
<b>וְעַל</b> פִּי הַקְדָּמָה זוֹ יוּבַן מַאי דְּאָמְרִינַן בְּסוֹף פֶּרֶק חֵלֶק (סנהדרין קיג ע"א): דָּרַשׁ הַהוּא גְלִילָאָה קַמֵּהּ דְּרַב חִסְדָּא: מָשָׁל דְּאֵלִיָּהוּ לְמָה הַדָּבָר דּוֹמֶה? לְגַבְרָא דְּטַרְקֵהּ לְגַלֵּהּ וְאַבְּדֵהּ לְמַפְתְּחֵהּ. עַד כָּאן. וּפֵרֵשׁ רַשִׁ"י: דְּטַרְקֵהּ לְגַלֵּהּ — שֶׁסָּגַר שַׁעַר שֶׁלּוֹ וְאַבְּדֵהּ לְמַפְתְּחֵהּ. כָּךְ עָשָׂה אֵלִיָּהוּ: נָטַל מַפְתֵּחַ שֶׁל גְּשָׁמִים, שֶׁהָיָה הַשַּׁעַר, וּלְבַסּוֹף אִבֵּד מַפְתֵּחַ שֶׁל גְּשָׁמִים, שֶׁלֹּא נִפְתַּח הַשַּׁעַר עַל יָדוֹ, דִּכְתִיב: "לֵךְ הֵרָאֵה אֶל אַחְאָב וְאֶתְּנָה מָטָר", וְלֹא כְּתִיב 'וְתֵן מָטָר'. עַד כָּאן. וְיֵשׁ לְדַקְדֵּק, דְּמַה הֶפְרֵשׁ יֵשׁ בֵּין אָמְרוֹ 'וְאֶתְּנָה מָטָר' לְאָמְרוֹ 'וְתֵן מָטָר'? וַהֲלוֹא אֲפִלּוּ אִם הָיָה אוֹמֵר 'וְתֵן מָטָר' — הַנּוֹתֵן מָטָר עַל פְּנֵי אָרֶץ הוּא הַקָּדוֹשׁ בָּרוּךְ הוּא, דְּאֵלִיָּהוּ אֵין לוֹ אוֹצְרוֹת מָטָר. וָעוֹד, דְּעַל כָּרְחִין הֻצְרַךְ הַמָּקוֹם לְאֵלִיָּהוּ שֶׁיִּהְיֶה הַדָּבָר בִּרְצוֹנוֹ, כְּדֵי שֶׁתִּתְקַיֵּם שְׁבוּעָתוֹ שֶׁאָמַר "חַי יְיָ אִם יִהְיֶה הַשָּׁנִים הָאֵלֶּה טַל וּמָטָר כִּי אִם לְפִי דְבָרִי"; וְאִם לֹא הָיָה הַדָּבָר בִּרְצוֹן אֵלִיָּהוּ, נִמְצָא שֶׁחַס וְשָׁלוֹם הָיָה בָּא לִידֵי שְׁבוּעַת שֶׁקֶר. וְאִם כֵּן נִמְצָא שֶׁהַשַּׁעַר נִפְתַּח עַל יָדוֹ דְאֵלִיָּהוּ, וְאִם כֵּן הֲוָה לֵהּ לְמֵימַר 'לֵךְ הֵרָאֵה אֶל אַחְאָב וְתֵן מָטָר'?
<b>אַךְ</b> עִם מַה שֶּׁאָמַרְנוּ נִיחָא. דְּמַה שֶּׁעָצַר אֵלִיָּהוּ הַיְנוּ מַפְתֵּחַ שֶׁל גְּשָׁמִים שֶׁאֵינָם מֵאוֹצָר טוֹב, לְפִי שֶׁהַגְּשָׁמִים שֶׁהָיוּ מֵאוֹצָר טוֹב אֵין בְּיָדוֹ דְאֵלִיָּהוּ לְעָצְרָם, לְפִי שֶׁאוֹתוֹ מַפְתֵּחַ לֹא נִמְסַר לְשָׁלִיחַ. וּכְשֶׁאָמַר לוֹ הַקָּדוֹשׁ בָּרוּךְ הוּא לְאֵלִיָּהוּ: "לֵךְ הֵרָאֵה אֶל אַחְאָב וְאֶתְּנָה מָטָר", כַּוָּנָתוֹ הָיְתָה שֶׁאֵין לִי צֹרֶךְ בַּמַּפְתֵּחַ שֶׁהוּא בְּיָדְךָ לְהוֹרִיד גְּשָׁמִים, לְפִי שֶׁהָיָה רוֹצֶה לְהוֹרִיד גְּשָׁמִים מֵאוֹצָר טוֹב, שֶׁהוּא בְּיָדוֹ שֶׁל הַקָּדוֹשׁ בָּרוּךְ הוּא. וְזֶהוּ שֶׁאָמַר 'וְאֶתְּנָה מָטָר', דּוֹמֶה לְמַה שֶּׁאָמַרְנוּ שֶׁאֶרֶץ יִשְׂרָאֵל מַשְׁקֶה אוֹתָהּ הַקָּדוֹשׁ בָּרוּךְ הוּא בְּעַצְמוֹ מִדִּכְתִיב 'הַנֹּתֵן מָטָר עַל פְּנֵי אָרֶץ', הָכֵי נָמֵי מִדְּקָאָמַר 'וְאֶתְּנָה מָטָר' — הוּא בְּעַצְמוֹ, וְהַיְנוּ מֵאוֹצָר טוֹב. וְטַעְמָא דְמִלְּתָא: לְפִי שֶׁצָּפָה הַמָּקוֹם שֶׁבְּאוֹתָהּ פְּעֻלָּה שֶׁיַּעֲשֶׂה אֵלִיָּהוּ בַּהֲרִיגַת כֹּהֲנֵי הַבַּעַל יַחְזְרוּ יִשְׂרָאֵל בִּתְשׁוּבָה וְיַעֲנוּ כֻּלָּם פֶּה אֶחָד וְיֹאמְרוּ: "יְיָ הוּא הָאֱלֹהִים, יְיָ הוּא הָאֱלֹהִים" (מ"א יח, לט), וְכֵיוָן שֶׁהֵם עוֹשִׂים רְצוֹנוֹ שֶׁל מָקוֹם הַגְּשָׁמִים יוֹרְדִין מֵאוֹצָר טוֹב. וְאִם כֵּן נִמְצָא שֶׁלֹּא הֻצְרַךְ הַמָּקוֹם לַמַּפְתֵּחַ שֶׁלָּקַח אֵלִיָּהוּ בִּשְׁבוּעָתוֹ. וְהַיְנוּ דְקָאָמַר, שֶׁדּוֹמֶה אֵלִיָּהוּ לְגַבְרָא דְּטַרְקֵהּ לְגַלֵּהּ וְאַבְּדֵהּ לְמַפְתְּחֵהּ, הָכֵי נָמֵי חֲשִׁיב כְּאִלּוּ נֶאֱבַד מַפְתְּחֵהּ דְּאֵלִיָּהוּ, שֶׁהֲרֵי לֹא הֻצְרַךְ הַמָּקוֹם לְמַפְתְּחֵהּ דְּאֵלִיָּהוּ.
<b>וְהִנֵּה</b> לִכְאוֹרָה יִקְשֶׁה, לְמַה שֶּׁאָמַרְנוּ לְדַעַת רַשִׁ"י דְּאָמְרוֹ 'וְאֶתְּנָה מָטָר' רוֹצֶה לוֹמַר מֵאוֹצָר טוֹב, שֶׁהוּא עַל יְדֵי הַקָּדוֹשׁ בָּרוּךְ הוּא, שֶׁלֹּא נִמְסַר מַפְתֵּחַ שֶׁלּוֹ לִשְׁלִיחַ, וְחִזַּקְנוּ זְרוֹעוֹתָיו מִמַּאי דְּאָמְרִינַן דְּאֶרֶץ יִשְׂרָאֵל מַשְׁקֶה אוֹתָהּ הַקָּדוֹשׁ בָּרוּךְ הוּא בְּעַצְמוֹ וְיָלְפִינַן לַהּ מִדִּכְתִיב "הַנֹּתֵן מָטָר עַל פְּנֵי אָרֶץ", דְּהָא כְּתִיב (דברים יא, יד): "וְנָתַתִּי מְטַר אַרְצְכֶם בְּעִתּוֹ", וְאָמְרִינַן בְּסִפְרִי: 'וְנָתַתִּי' — אֲנִי בְּעַצְמִי, וְלֹא עַל יְדֵי שָׁלִיחַ. אֵימָתַי? 'אַרְצְכֶם' — וְלֹא בִּשְׁאָר אֲרָצוֹת. וּקְרָא מַיְרֵי בִּזְמַן שֶׁיִּשְׂרָאֵל אֵינָם עוֹשִׂים רְצוֹנוֹ שֶׁל מָקוֹם, וְכִדְאָמְרִינַן בְּפֶרֶק שִׁשִּׁי דִבְרָכוֹת (לה ע"ב): אָמַר רַבִּי שִׁמְעוֹן בֶּן יוֹחַאי: בִּזְמַן שֶׁיִּשְׂרָאֵל עוֹשִׂין רְצוֹנוֹ שֶׁל מָקוֹם — מְלַאכְתָּן נַעֲשֵׂית עַל יְדֵי אֲחֵרִים, וּבִזְמַן שֶׁאֵין יִשְׂרָאֵל עוֹשִׂים רְצוֹנוֹ שֶׁל מָקוֹם — מְלַאכְתָּן נַעֲשֵׂית עַל יְדֵי עַצְמָן, שֶׁנֶּאֱמַר (דברים שם): "וְאָסַפְתָּ דְגָנֶךָ". עַד כָּאן. הֲרֵי דְמוֹקְמִינַן לִקְרָא דִ'וְאָסַפְתָּ דְגָנֶךָ' בִּזְמַן שֶׁאֵין יִשְׂרָאֵל עוֹשִׂים רְצוֹנוֹ שֶׁל מָקוֹם. וְאִם כֵּן, הֵיכִי קָאָמַר 'וְנָתַתִּי מְטַר אַרְצְכֶם', וַהֲלוֹא כְּבָר בֵּרַרְנוּ דְּבִזְמַן שֶׁאֵין יִשְׂרָאֵל עוֹשִׂים רְצוֹנוֹ שֶׁל מָקוֹם אֵין הַגְּשָׁמִים יוֹרְדִים מֵאוֹצָר טוֹב.
<b>וְקֹדֶם</b> כָּל דָּבָר יֵשׁ לִתְמֹהַּ בְּסֻגְיָא זוֹ דִבְרָכוֹת, דְּהֵיכִי מוֹקְמִינַן לִקְרָא בִּזְמַן שֶׁאֵין יִשְׂרָאֵל עוֹשִׂים רְצוֹנוֹ שֶׁל מָקוֹם, וַהֲרֵי בִּתְחִלַּת הַפָּרָשָׁה (פסוק יג) כְּתִיב: "וְהָיָה אִם שָׁמֹעַ תִּשְׁמְעוּ אֶל מִצְו‍ֹתַי אֲשֶׁר אָנֹכִי מְצַוֶּה אֶתְכֶם הַיּוֹם, לְאַהֲבָה אֶת יְיָ אֱלֹהֵיכֶם וּלְעָבְדוֹ בְּכָל לְבַבְכֶם וּבְכָל נַפְשְׁכֶם", וְאִם כֵּן אֵין לְךָ עוֹשִׂים רְצוֹנוֹ שֶׁל מָקוֹם גָּדוֹל מִזֶּה. וּכְבָר תָּמְהוּ הַמְפָרְשִׁים בַּקֻּשְׁיָא הַלֵּזוּ. וְעוֹד אֲנִי מְדַקְדֵּק, דִּבְפָרָשַׁת שְׁמַע כְּתִיב (דברים ו, ה): "בְּכָל לְבָבְךָ וּבְכָל נַפְשְׁךָ וּבְכָל מְאֹדֶךָ", וְאִלּוּ בְּפָרָשַׁת וְהָיָה אִם שָׁמֹעַ כְּתִיב: "בְּכָל לְבַבְכֶם וּבְכָל נַפְשְׁכֶם", וְאִלּוּ 'בְּכָל מְאֹדְכֶם' לָא כְּתִיב. וְהִנֵּה לְפִי פְּשָׁטָן שֶׁל דְּבָרִים אֶפְשָׁר לוֹמַר עִם הַהִיא דְאָמְרִינַן בְּפֶרֶק שֵׁנִי דִפְסָחִים (כה ע"א): תַּנְיָא, רַבִּי אֱלִיעֶזֶר אוֹמֵר: אִם נֶאֱמַר 'בְּכָל נַפְשְׁךָ', לָמָּה נֶאֱמַר 'בְּכָל מְאֹדֶךָ'? אִם יֵשׁ לְךָ אָדָם שֶׁמָּמוֹנוֹ חָבִיב עָלָיו מִגּוּפוֹ, לְכָךְ נֶאֱמַר 'בְּכָל מְאֹדֶךָ'. וּלְפִי זֶה, בְּפָרָשַׁת שְׁמַע שֶׁהִיא אַזְהָרָה לְיָחִיד אִצְטְרִיךְ לוֹמַר 'בְּכָל מְאֹדֶךָ', לְפִי שֶׁאֶפְשָׁר שֶׁיִּמָּצֵא אֵיזֶה יָחִיד אֲשֶׁר לִבּוֹ בַּל עִמּוֹ וְחָבִיב עָלָיו מָמוֹנוֹ יוֹתֵר מִגּוּפוֹ, לְכָךְ נֶאֱמַר 'בְּכָל מְאֹדֶךָ'; אֲבָל בְּפָרָשַׁת וְהָיָה אִם שָׁמֹעַ שֶׁהִיא אַזְהָרָה לָרַבִּים, לֹא יִתָּכֵן שֶׁרַבִּים יִכָּשְׁלוּ בִּסְבָרָא זֹאת הַנִּפְסֶדֶת שֶׁיִּהְיֶה מָמוֹנָם חָבִיב עֲלֵיהֶם יוֹתֵר מִגּוּפָם, וּמִשּׁוּם הָכֵי לָא אִצְטְרִיךְ לוֹמַר 'בְּכָל מְאֹדְכֶם', דְּכֵיוָן דִּכְתִיב 'בְּכָל נַפְשְׁכֶם' מִכָּל שֶׁכֵּן 'בְּכָל מְאֹדְכֶם'. אַךְ לְפִי דַרְכֵּנוּ יוּבַן בְּאֹפֶן אַחֵר.
<b>עוֹד</b> יֵשׁ לְדַקְדֵּק בַּמֶּה שֶׁסִּיֵּם הַפָּסוּק "וְנָתַתִּי עֵשֶׂב בְּשָׂדְךָ לִבְהֶמְתֶּךָ", וְאָמְרִינַן בְּסִפְרִי: 'עֵשֶׂב בְּשָׂדְךָ' — שֶׁלֹּא תִּטְרַח לְהָבִיא עֵשֶׂב מִן הַמִּדְבָּר. וּכְבָר הֵבִיא רַשִׁ"י דְרָשָׁה זוֹ בְּפֵרוּשׁוֹ. וְהֻכְרְחוּ לָזֶה, מִפְּנֵי שֶׁאַדְּרַבָּה יוֹתֵר טוֹב הָיָה שֶׁבַּשָּׂדֶה שֶׁלּוֹ שֶׁהוּא זוֹרֵעַ בּוֹ זְרָעִים וְאִילָנוֹת שֶׁלֹּא יוֹצִיא עֵשֶׂב לַבְּהֵמָה, אֶלָּא שֶׁעֵשֶׂב הַבְּהֵמָה יָבִיאוּ אוֹתוֹ מִמָּקוֹם שֶׁאֵינוֹ בַּר זְרִיעָה. לָזֶה הֻצְרְכוּ לוֹמַר שֶׁגַּם זֶה בִּכְלַל בְּרָכָה, שֶׁלֹּא יִהְיֶה לָהֶם טֹרַח לֵילֵךְ לַמִּדְבָּר לְהָבִיא עֵשֶׂב לַבְּהֵמָה. וּתְמֵהַנִי, דְּאִם כֵּן אֵין סֵדֶר לְפָסוּק זֶה. דְּמִתְּחִלָּה כְּתִיב 'וְנָתַתִּי מְטַר אַרְצְכֶם בְּעִתּוֹ', שֶׁהוּא בִּזְמַן שֶׁיִּשְׂרָאֵל צַדִּיקִים וְכַמְבֹאָר; וְאַחַר כָּךְ כְּתִיב 'וְאָסַפְתָּ דְגָנֶךָ', דְּמַיְרֵי בִּזְמַן שֶׁאֵין יִשְׂרָאֵל עוֹשִׂים רְצוֹנוֹ שֶׁל מָקוֹם; וְאַחַר כָּךְ חָזַר הַכָּתוּב וְאָמַר 'וְנָתַתִּי עֵשֶׂב בְּשָׂדְךָ', שֶׁכְּפִי דִבְרֵי רַבּוֹתֵינוּ זַ"ל מַיְרֵי בִּזְמַן שֶׁיִּשְׂרָאֵל עוֹשִׂים רְצוֹנוֹ שֶׁל מָקוֹם, שֶׁהִבְטִיחָם הַכָּתוּב שֶׁלֹּא יִטְרְחוּ לֵילֵךְ לַמִּדְבָּר לְהָבִיא עֵשֶׂב לַבְּהֵמָה. וְאִם כֵּן הַכָּתוּב מַיְרֵי בְּמֶלֶךְ וְהֶדְיוֹט וָמֶלֶךְ.
<b>וְנִרְאֶה</b> דְּיוּבַן עִם מַאי דְּכָתְבוּ הַתּוֹסָפוֹת שָׁם (ד"ה כאן בזמן), דְּהַאי דְּאָמְרִינַן דִּקְרָא דִ'וְאָסַפְתָּ' מַיְרֵי בְּאֵינָם עוֹשִׂים רְצוֹנוֹ שֶׁל מָקוֹם, לְעוֹלָם דְּמַיְרֵי בְּעוֹשִׂים רְצוֹנוֹ, אֶלָּא שֶׁאֵינָם עוֹשִׂים רְצוֹנוֹ כָּל כָּךְ וְאֵינָם צַדִּיקִים גְּמוּרִים. וְהִכְרִיחוּ זֶה מִמַּאי דְּאָמְרִינַן (ברכות לה ע"ב): כְּתִיב (הושע ב, יא): "וְלָקַחְתִּי דְגָנִי", וּכְתִיב: "וְאָסַפְתָּ דְגָנֶךָ". וְתֵרְצוּ: כָּאן בִּזְמַן שֶׁיִּשְׂרָאֵל עוֹשִׂים רְצוֹנוֹ שֶׁל מָקוֹם, כָּאן בִּזְמַן שֶׁאֵין יִשְׂרָאֵל עוֹשִׂים רְצוֹנוֹ. הֲרֵי הַדָּבָר מֻכְרָח מִדִּכְתִיב 'דְּגָנֶךָ' דְּמַיְרֵי בְּצַדִּיקִים, אֶלָּא שֶׁבִּשְׁבִיל שֶׁאֵינָם עוֹשִׂים רְצוֹנוֹ כָּל כָּךְ כְּתִיב 'וְאָסַפְתָּ'.
<b>וְהִנֵּה</b> סָמוּךְ לְמַאֲמָר זֶה אָמְרִינַן: אָמַר רַבִּי יוֹחָנָן מִשֻּׁם רַבִּי יְהוּדָה בְּרַבִּי אִלְעַאי: בּוֹא וּרְאֵה מַה בֵּין דּוֹרוֹת הָרִאשׁוֹנִים לְדוֹרוֹת הָאַחֲרוֹנִים! דּוֹרוֹת הָרִאשׁוֹנִים הָיוּ מַכְנִיסִין פֵּרוֹתֵיהֶן דֶּרֶךְ טְרַקְסְמוֹן כְּדֵי לְחַיְּבָם בְּמַעֲשֵׂר, דּוֹרוֹת הָאַחֲרוֹנִים מַכְנִיסִין פֵּרוֹתֵיהֶן דֶּרֶךְ גַּגּוֹת וַחֲצֵרוֹת כְּדֵי לְפָטְרָן מִן הַמַּעֲשֵׂר. דְּאָמַר רַבִּי יַנַּאי: אֵין הַטֶּבֶל מִתְחַיֵּב בְּמַעֲשֵׂר עַד שֶׁיִּרְאֶה פְּנֵי הַבַּיִת, דִּכְתִיב (דברים כו, יג): "בִּעַרְתִּי הַקֹּדֶשׁ מִן הַבַּיִת". עַד כָּאן. וּלְפִי זֶה, מַאי דְּאָמְרִינַן דְּהַךְ אֵינָם עוֹשִׂים רְצוֹנוֹ דְּמַיְרֵי בְּצַדִּיקִים, הַכַּוָּנָה הִיא דִּמְבַקְשִׁים טַצְדְּקֵי כְּדֵי לִפָּטֵר מִן הַמִּצְו‍ֹת, כְּגוֹן זוֹ דְמַכְנִיסִין פֵּרוֹתֵיהֶם דֶּרֶךְ גַּגּוֹת כְּדֵי לְפָטְרָם מִן הַמַּעֲשֵׂר. דְּאַף שֶׁהַדִּין כָּךְ הוּא, כְּדִכְתִיב: "בִּעַרְתִּי הַקֹּדֶשׁ מִן הַבַּיִת", מִכָּל מָקוֹם אֵין סָפֵק שֶׁאֵין זֶה רְצוֹנוֹ שֶׁל מָקוֹם, דְּוַדַּאי רְצוֹנוֹ שֶׁל מָקוֹם הוּא שֶׁיִּתְחַיְּבוּ בְּמַעֲשֵׂר, כְּדֵי שֶׁיִּטְּלוּ חֶלְקָם הַכֹּהֲנִים הַלְוִיִּים שֶׁהֵם מְשָׁרְתֵי הַשֵּׁם. וְכִדְאָמְרִינַן בְּפֶרֶק הַתְּכֵלֶת (מנחות מא ע"א), דְּמַלְאֲכָא אַשְׁכְּחֵהּ לְרַב קַטִּינָא דְּמִכַּסֵּי סְדִינָא. אֲמַר לֵהּ: קַטִּינָא קַטִּינָא, סְדִינָא בְּקַיְטָא וְסַרְבָּלָא בְּסִתְוָא, צִיצִית מַה תְּהֵא עָלֶיהָ? וְאָמְרִינַן, דְּהָכֵי קָאָמַר לֵהּ: טַצְדְּקֵי לְמִפְטַר נַפְשָׁךְ מִצִּיצִית. הֲרֵי שֶׁאַף שֶׁהַדִּין כֵּן הוּא, דִּסְדִינָא בְּקַיְטָא וְסַרְבָּלָא בְּסִתְוָא פְּטוּרִים מִן הַצִּיצִית, מִכָּל מָקוֹם אֵינוֹ מִן הָרָאוּי לְבַקֵּשׁ טַצְדְּקֵי כְּדֵי לִפָּטֵר מִמִּצְו‍ֹת הַשֵּׁם, שֶׁהֲרֵי מִדִּכְתַב רַחֲמָנָא מִצְוַת צִיצִית שְׁמַע מִנַּהּ דִּרְצוֹנוֹ הוּא שֶׁנְּקַיֵּם מִצְוַת צִיצִית. וְהַמְבַקֵּשׁ טַצְדְּקֵי לִפָּטֵר מֵהַמִּצְו‍ֹת נִקְרָא אֵינוֹ עוֹשֶׂה רְצוֹנוֹ שֶׁל מָקוֹם, וְהַמְבַקֵּשׁ טַצְדְּקֵי לְקַיֵּם מִצְו‍ֹת הַשֵּׁם נִקְרָא עוֹשֶׂה רְצוֹנוֹ שֶׁל מָקוֹם. וּכְבָר הֶאֱרִיךְ בָּזֶה הָרַב בַּעַל הָעֲקֵדָה וְכָתַב כְּכֹל אֲשֶׁר אָמַרְנוּ, יְעֻיַּן שָׁם.
<b>וּבְפֶרֶק</b> שִׁשִּׁי דִמְנָחוֹת (דף סז, ע"א) אָמְרִינַן, דִּדְבַר תּוֹרָה מֵרוּחַ הַגּוֹי פּוֹטֵר מִן הַמַּעֲשֵׂר, אֶלָּא דַחֲכָמִים גָּזְרוּ דְּמֵרוּחַ הַגּוֹי לֹא יִפְטֹר, גְּזֵרָה מִשּׁוּם בַּעֲלֵי כִּיסִין. וּפֵרֵשׁ רַשִׁ"י: בַּעֲלֵי כִּיסִין — שֶׁיֵּשׁ לָהֶם קַרְקָעוֹת הַרְבֵּה וְחָסִים עַל רֹב הַמַּעַשְׂרוֹת וְיִתְּנוּהוּ לְגוֹיִם וִימָרְחוּהוּ וּמִפְּקַע מִמַּעֲשֵׂר. וְהִקְשׁוּ לָזֶה: אִי הָכֵי, גַּבֵּי חַלָּה נָמֵי לִיגְזֻר דְּגִלְגּוּל גּוֹי לָא לִיפְטַר מִשּׁוּם בַּעֲלֵי כִּיסִין? וְתֵרֵץ: חַלָּה אֶפְשָׁר דְּאָפֵי לַהּ פָּחוֹת מֵחֲמִשָּׁה רְבָעִים. וְהִקְשׁוּ: תְּרוּמָה נָמֵי אֶפְשָׁר דְּעָבֵד כְּרַבִּי אוֹשַׁעְיָא, דְּאָמַר: מַעְרִים אָדָם עַל תְּבוּאָתוֹ וּמַכְנִיסָהּ בַּמֹּץ שֶׁלָּהּ. וְתֵרֵץ: הָתָם בְּפַרְהֶסְיָא זִילָא בֵּהּ מִלְּתָא, הָכָא בְּצִנְעָא לָא זִילָא בֵּהּ מִלְּתָא.
<b>וּבָזֶה</b> יוּבַן מַאי דְּאָמְרִינַן בְּפֶרֶק עַרְבֵי פְּסָחִים (קיג ע"א): אָמַר רַבִּי יוֹחָנָן: שְׁלשָׁה הַקָּדוֹשׁ בָּרוּךְ הוּא מַכְרִיז עֲלֵיהֶם בְּכָל יוֹם: עַל רַוָּק הַדָּר בִּכְרַךְ וְאֵינוֹ חוֹטֵא, וְעַל עָנִי הַמַּחֲזִיר אֲבֵדָה לִבְעָלֶיהָ, וְעַל עָשִׁיר הַמְעַשֵּׂר פֵּרוֹתָיו בְּצִנְעָא. עַד כָּאן. וּפֵרֵשׁ רַשִׁ"י: מַכְרִיז עֲלֵיהֶם — לְשֶׁבַח. עַד כָּאן. וְיֵשׁ לִתְמֹהַּ, דְּלָמָה אֵין הַקָּדוֹשׁ בָּרוּךְ הוּא מַכְרִיז עַל הֶעָנִי הַמְעַשֵּׂר פֵּרוֹתָיו? וָעוֹד, דְּמַה שֶּׁבַח הוּא זֶה שֶׁמְּעַשֵּׂר פֵּרוֹתָיו בְּצִנְעָא וְאֵינוֹ אוֹכֵל טְבָלִין שֶׁהֵם בְּמִיתָה בִּידֵי שָׁמַיִם? וְאִם כֵּן, מִי שֶׁיֵּשׁ לוֹ עָרְלָה וְכִלְאֵי הַכֶּרֶם וְאֵינוֹ נֶהֱנֶה מֵהֶם, יַכְרִיזוּ עָלָיו! וְאִם כֵּן, כָּל הַיּוֹם כֻּלּוֹ כָּרוֹזָא קָרֵי בְחָיִל. אַךְ לְפִי אוֹתָהּ סֻגְיָא דִמְנָחוֹת נִיחָא. דִּפְשִׁיטָא דְּמִי שֶׁאֵינוֹ אוֹכֵל פֵּרוֹתָיו טְבָלִין אֵינוֹ מַכְרִיז עָלָיו לְשֶׁבַח, אֲבָל הָכָא מַיְרֵי בְּמִי שֶׁהָיָה יָכוֹל לִמְצֹא טַצְדְּקֵי כְּדֵי לִפָּטֵר מִן הַמַּעֲשֵׂר וְאֵינוֹ עוֹשֶׂה. וּכְבָר נִתְבָּאֵר בַּמֶּה שֶׁאָמְרוּ גְּזֵרָה מִשּׁוּם בַּעֲלֵי כִּיסִין, שֶׁהֶעָשִׁיר שֶׁיֵּשׁ לוֹ קַרְקָעוֹת הַרְבֵּה חָס עַל מָמוֹנוֹ וּמְבַקֵּשׁ טַצְדְּקֵי לִפָּטֵר מִן הַמַּעֲשֵׂר. וּכְבָר נִתְבָּאֵר גַּם כֵּן, שֶׁכָּל דָּבָר שֶׁהוּא פַּרְהֶסְיָא זִילָא בֵּהּ מִלְּתָא לֶעָשִׁיר לְבַקֵּשׁ טַצְדְּקֵי כְּדֵי לִפָּטֵר מִן הַמַּעֲשֵׂר, אֲבָל דָּבָר שֶׁהוּא בְּצִנְעָא נֶחֱשָׁד הֶעָשִׁיר דִּמְבַקֵּשׁ טַצְדְּקֵי לִפָּטֵר מִן הַמַּעֲשֵׂר. וְעַל זֶה אָמַר רַבִּי יוֹחָנָן, דְּעָשִׁיר דְּדַרְכּוֹ לָחוּס עַל רֹב מַעְשְׂרוֹתָיו וּמְעַשֵּׂר פֵּרוֹתָיו בְּצִנְעָא, דְּלָא זִילָא בֵּהּ מִלְּתָא וְהָיָה יָכוֹל לְבַקֵּשׁ טַצְדְּקֵי לִפְטֹר פֵּרוֹתָיו, עַל זֶה הַקָּדוֹשׁ בָּרוּךְ הוּא מַכְרִיז עָלָיו לְשֶׁבַח וְאוֹמֵר: רְאוּ בְּרִיָּה שֶׁיֵּשׁ לִי בְּעוֹלָמִי! דְּאַף שֶׁהוּא עָשִׁיר וְהוּא בְּצִנְעָא דְּלָא זִילָא בֵּהּ מִלְּתָא, אֲפִלּוּ הָכֵי אֵינוֹ מְבַקֵּשׁ טַצְדְּקֵי לִפְטֹר פֵּרוֹתָיו, אֶלָּא אַדְּרַבָּה מְחַיֵּב אוֹתָם בְּמַעֲשֵׂר וּמְעַשֵּׂר פֵּרוֹתָיו, וּכְדִכְתַבְנָא.
<b>וְהִנֵּה</b> בְּדִין זֶה דְמֵרוּחַ הַגּוֹי דְּפוֹטֵר מִן הַתּוֹרָה, נֶחְלְקוּ בָּזֶה אֲבוֹת הָעוֹלָם. דִּסְבָרַת הַטּוּר (יו"ד סימן שלא) הִיא, שֶׁזֶּה לֹא נֶאֱמַר אֶלָּא בְּיִשְׂרָאֵל שֶׁמָּכַר פֵּרוֹתָיו לְגוֹי, אַף לְאַחַר שֶׁהֵבִיאוּ שְׁלִישׁ, וּמֵרְחָם גּוֹי — נִפְטְרוּ מִן הַמַּעֲשֵׂר; אֲבָל גּוֹי הַמְמָרֵחַ פֵּרוֹת יִשְׂרָאֵל שֶׁלֹּא מְכָרָם לְגוֹי — לֹא נִפְטְרוּ. אַךְ הָרַמְבַּ"ם זַ"ל חוֹלֵק בָּזֶה וּסְבִירָא לֵהּ, דְּאַף גּוֹי הַמְמָרֵחַ פֵּרוֹתָיו שֶׁל יִשְׂרָאֵל שֶׁלֹּא מְכָרָן לְגוֹי — נִפְטְרוּ מִן הַמַּעֲשֵׂר, וְכַמְבֹאָר בִּדְבָרָיו בְּפֶרֶק רִאשׁוֹן מֵהִלְכוֹת תְּרוּמוֹת, יְעֻיַּן שָׁם. וְרָאִיתִי לְהָרַב בַּעַל בַּיִת חָדָשׁ, שֶׁרָצָה לְהַכְרִיחַ סְבָרַת הַטּוּר מֵהָא דְאָמְרִינַן דְּבִזְמַן שֶׁיִּשְׂרָאֵל עוֹשִׂים רְצוֹנוֹ שֶׁל מָקוֹם מְלַאכְתָּן נַעֲשֵׂית עַל יְדֵי אֲחֵרִים, אַלְמָא מַשְׁמַע דְּכָל מְלַאכְתָּן נַעֲשֵׂית עַל יְדֵי גוֹיִם, וְאֵין בָּזֶה שׁוּם צַד לְפָטְרָן מִתְּרוּמוֹת וּמַעַשְׂרוֹת. וּלְדִידִי לָא קַשְׁיָא כְּלָל לְהָרַ"ם מִסֻּגְיָא זוֹ. חֲדָא, דְּעַד כָּאן לָא קָאָמַר הָרַ"ם דְּאַף בְּפֵרוֹת יִשְׂרָאֵל מֵרוּחַ הַגּוֹי פּוֹטֵר אֶלָּא בְּגוֹי הַמְמָרֵחַ בִּרְשׁוּת יִשְׂרָאֵל; אֲבָל בְּגוֹי הַמְמָרֵחַ שֶׁלֹּא בִּרְשׁוּת יִשְׂרָאֵל, אַף הָרַ"ם מוֹדֶה דְאֵינוֹ פּוֹטֵר. וְיֵשׁ בָּזֶה אֲרִיכוּת דְּבָרִים, אֵין כָּאן מְקוֹמָם. וּכְבָר פֵּרֵשׁ רַדָּ"ק בִּקְרָא דִ"וְעָמְדוּ זָרִים" (ישעיה סא, ה), דְּהַיְנוּ מֵעַצְמָם, וְאִם כֵּן לֹא נִפְטְרוּ פֵּרוֹתֵיהֶם מֵהַמַּעֲשֵׂר. וָעוֹד, דְּמַאי דְּפוֹטֵר אֵינוֹ אֶלָּא מֵרוּחַ, שֶׁהִיא אַחַת מֵהַמְּלָאכוֹת; אֲבָל שְׁאָר הַמְּלָאכוֹת, דְּהַיְנוּ חָרַשׁ וְזָרַע וְקָצַר וְעִמֵּר וְדָשׁ וּבֵרַר וְטָחַן וְהִרְקִיד — כָּל אֵלּוּ אֵינָן פּוֹטְרוֹת מֵהַמַּעֲשֵׂר, וְאִם כֵּן הָא אִצְטְרִיכוּ הַגּוֹיִם שֶׁיַּעֲשׂוּ לָנוּ מְלָאכוֹת אֵלּוּ.
<b>וּמֵעַתָּה</b> נָבוֹא לְכַוָּנַת הַכָּתוּב עַל פִּי סְבָרַת הָרַמְבַּ"ם זַ"ל: "וְהָיָה אִם שָׁמֹעַ תִּשְׁמְעוּ אֶל מִצְו‍ֹתַי וְגוֹ', לְאַהֲבָה אֶת יְיָ אֱלֹהֵיכֶם וּלְעָבְדוֹ בְּכָל לְבַבְכֶם וּבְכָל נַפְשְׁכֶם" — שֶׁאַתֶּם צַדִּיקִים. אֲבָל 'בְּכָל מְאֹדְכֶם' לָא קָאָמַר, לְפִי שֶׁבְּמָמוֹנָם אֵין לָהֶם אַהֲבָה. וְלֹא שֶׁחַס וְשָׁלוֹם יֵשׁ בָּהֶם עָו‍ֹן אֲשֶׁר חָטָא, אֶלָּא שֶׁמְּבַקְשִׁים טַצְדְּקֵי לִפָּטֵר מִן הַמִּצְו‍ֹת בִּשְׁבִיל מָמוֹנָם, וּכְהַהִיא דְאָמְרִינַן הָתָם דְּמַכְנִיסִים פֵּרוֹתֵיהֶם דֶּרֶךְ גַּגּוֹת וְקַרְפִּיפִין כְּדֵי לְפָטְרָם מֵהַמַּעֲשֵׂר בִּשְׁבִיל שֶׁחָסִים עַל מָמוֹנָם. לָזֶה אָמַר: "וְנָתַתִּי מְטַר אַרְצְכֶם בְּעִתּוֹ". כְּלוֹמַר, אַל יַעֲלֶה בְּדַעְתָּם שֶׁיֵּעָצְרוּ הַשָּׁמַיִם מִלְּהוֹרִיד מָטָר. וּכְהַהִיא דְאָמְרִינַן בְּפֶרֶק קַמָּא דְתַעֲנִיּוֹת (ז ע"ב): אָמַר רַב חִסְדָּא: אֵין הַגְּשָׁמִים נֶעְצָרִים אֶלָּא בִּשְׁבִיל תְּרוּמוֹת וּמַעַשְׂרוֹת; שֶׁנֶּאֱמַר (איוב כד, יט): "צִיָּה גַם חֹם יִגְזְלוּ מֵימֵי שֶׁלֶג", וְתָנָא דְבֵי רַבִּי יִשְׁמָעֵאל: בִּשְׁבִיל דְּבָרִים שֶׁצִּוִּיתִי אֶתְכֶם בִּימוֹת הַחַמָּה וְלֹא עֲשִׂיתֶם יִגְזְלוּ מִכֶּם מֵימֵי שֶׁלֶג. עַד כָּאן. וְלָזֶה בָּא הַכָּתוּב לוֹמַר, דְּהָא לֵיתָא. דְּהָתָם מַיְרֵי בְּמִי שֶׁחַיָּב בְּמַעֲשֵׂר וְאֵינוֹ מַפְרִישָׁם, אֲבָל מִי שֶׁעוֹשֶׂה טַצְדְּקֵי כְּדֵי לְהִפָּטֵר מִן הַמַּעֲשֵׂר אֵינוֹ בִּכְלַל סוּג זֶה, וְאֵין הַשָּׁמַיִם נֶעְצָרִים מִלְּהוֹרִיד מָטָר בִּשְׁבִיל זֶה. וְלָזֶה אָמַר: "וְנָתַתִּי מְטַר אַרְצְכֶם" — דְּמִלְּבַד דְּאֵין הַשָּׁמַיִם נֶעְצָרִים, זֹאת וָעוֹד, אֲנִי נוֹתֵן הַמָּטָר שֶׁהוּא מֵאוֹצָר טוֹב שֶׁאֵינוֹ נִמְסָר לְשָׁלִיחַ. אַךְ תֵּדַע מָה אֶעֱשֶׂה לְךָ, "וְאָסַפְתָּ דְגָנֶךָ" — שֶׁלֹּא אֶתֵּן לְךָ אוֹתָהּ בְּרָכָה דִ'וְעָמְדוּ זָרִים'. שֶׁאֵיךְ אֶתֵּן לְךָ זָרִים שֶׁיִּהְיוּ עוֹבְדִים אוֹתְךָ, לְהַמְצִיא לְךָ תַּחְבּוּלָה אַחֶרֶת כְּדֵי לְהִפָּטֵר מִן הַמַּעַשְׂרוֹת, דְּהַיְנוּ שֶׁתִּשְׁלַח אוֹתָם שֶׁיַּעֲשׂוּ הַמֵּרוּחַ כְּדֵי שֶׁיִּפָּטֵר. דְּבִשְׁלָמָא הָעוֹשִׂים רְצוֹנוֹ שֶׁל מָקוֹם, שֶׁאֵינָם מְבַקְשִׁים טַצְדְּקֵי לְהִפָּטֵר מֵהַמַּעֲשֵׂר, אֲנִי נוֹתֵן לָהֶם זָרִים שֶׁיַּעַבְדוּ אוֹתָם, לְפִי שֶׁעַל יְדֵי הַזָּרִים יַעֲשׂוּ מְלָאכוֹת אֲחֵרוֹת, אֲבָל הַמֵּרוּחַ יַעֲשׂוּ בְּעַצְמָם, וּכְדִכְתַבְנָא. וְעוֹד אֶעֱשֶׂה לְךָ: "וְנָתַתִּי עֵשֶׂב בְּשָׂדְךָ", וְגַם זֶה עֹנֶשׁ כֵּיוָן שֶׁאַתָּה מְבַקֵּשׁ טַצְדְּקֵי לְהִפָּטֵר מִן הַמַּעֲשֵׂר. שֶׁאִם הָיָה הָעֵשֶׂב בַּמִּדְבָּר וְלֹא בְּשָׂדְךָ — הָיָה לְךָ תַּחְבּוּלָה אַחֶרֶת לְהִפָּטֵר מֵהַמַּעֲשֵׂר, דְּהַיְנוּ מַעְרִים אָדָם עַל תְּבוּאָתוֹ וּמַכְנִיסָהּ בַּמֹּץ שֶׁלָּהּ, וְלָא הֲוָה כְּסִיפָא לָךְ מִלְּתָא, לְפִי שֶׁהָיָה לְךָ טַעֲנָה: כֵּיוָן שֶׁאֵין לִי עֵשֶׂב בְּשָׂדִי, מִי יוּכַל לִטְרֹחַ בַּמִּדְבָּר לְבַקֵּשׁ עֵשֶׂב? לְכָךְ אָמַר: "וְנָתַתִּי עֵשֶׂב בְּשָׂדְךָ", דְּהַשְׁתָּא כְּסִיפָא לָךְ מִלְּתָא טוּבָא, מֵאַחַר שֶׁיֵּשׁ לְךָ עֵשֶׂב בְּשָׂדְךָ לָמָה אַתָּה מַכְנִיס תְּבוּאָתְךָ בַּמֹּץ שֶׁלָּהּ? בְּאֹפֶן דְּכָל הַכָּתוּב הַזֶּה מַיְרֵי בְּחַד גַּוְנָא, דְּהַיְנוּ שֶׁהֵם צַדִּיקִים אֶלָּא שֶׁעוֹשִׂים טַצְדְּקֵי לְהִפָּטֵר מִן הַמַּעֲשֵׂר, וְהַקָּדוֹשׁ בָּרוּךְ הוּא מֵפֵר מַחְשְׁבוֹת עֲרוּמִים לְבִלְתִּי תַּעֲשֶׂינָה יְדֵיהֶם תּוּשִׁיָּה, אֲבָל לְעוֹלָם הֵם עוֹבְדִים אֶת הַשֵּׁם בְּכָל לְבָבָם וּבְכָל נַפְשָׁם, וּמִשּׁוּם הָכֵי אָמַר: "וְנָתַתִּי מְטַר אַרְצְכֶם", דְּהַיְנוּ מֵאוֹצָר טוֹב שֶׁלֹּא נִמְסַר מַפְתֵּחַ שֶׁלּוֹ לְשָׁלִיחַ.
<b>וּבָזֶה</b> יוּבַן מַאי דְּאָמְרִינַן בְּפֶרֶק שְׁלִישִׁי דְתַעֲנִיּוֹת (כג ע"א), כְּשֶׁאָמְרוּ לְחוֹנִי הַמְעַגֵּל שֶׁיִּתְפַּלֵּל שֶׁיֵּרְדוּ גְשָׁמִים, וְעָג עוּגָה וְעָמַד בְּתוֹכָהּ וְאָמַר לְפָנָיו: רִבּוֹנוֹ שֶׁל עוֹלָם, בָּנֶיךָ שָׂמוּ פְּנֵיהֶם עָלַי, שֶׁאֲנִי כְּבֶן בַּיִת לְפָנֶיךָ. נִשְׁבָּע אֲנִי בְּשִׁמְךָ הַגָּדוֹל שֶׁאֵינִי זָז מִכָּאן עַד שֶׁתְּרַחֵם עַל בָּנֶיךָ וְכוּ'. וְיָרְדוּ לְבַסּוֹף גִּשְׁמֵי רָצוֹן בְּרָכָה וּנְדָבָה וְכוּ'. וְשָׁלַח לוֹ שִׁמְעוֹן בֶּן שֶׁטַח: אִלְמָלֵא חוֹנִי אַתָּה גּוֹזְרַנִי עָלֶיךָ נִדּוּי; שֶׁאִלּוּ הָיוּ שָׁנִים כִּשְׁנֵי אֵלִיָּהוּ, שֶׁמַּפְתְּחוֹת שֶׁל גְּשָׁמִים בְּיָדוֹ, לֹא נִמְצָא שֵׁם שָׁמַיִם מִתְחַלֵּל עַל יָדֶךָ?! עַד כָּאן. וּפֵרֵשׁ רַשִׁ"י: שֶׁאִם אֵלִיָּהוּ הָיָה נִשְׁבָּע שֶׁלֹּא יִהְיֶה מָטָר, וְאַתָּה נִשְׁבַּעְתָּ שֶׁאֵין אַתָּה זָז עַד שֶׁיֵּרְדוּ גְשָׁמִים, נִמְצָא שֵׁם שָׁמַיִם מִתְחַלֵּל, דְּזֶה אוֹ זֶה בָּאִים לִידֵי שְׁבוּעַת שָׁוְא. עַד כָּאן. וְיֵשׁ לְדַקְדֵּק, דְּזֶה אֵינוֹ נִקְרָא חִלּוּל שֵׁם שָׁמַיִם, וְלֹא הָיָה לוֹ לוֹמַר אֶלָּא נִמְצָא שֶׁאֶחָד מִכֶּם בָּא לִידֵי שְׁבוּעַת שָׁוְא. עוֹד יֵשׁ לְדַקְדֵּק בְּדִבְרֵי שִׁמְעוֹן בֶּן שֶׁטַח דְּאָמַר אִלּוּ הָיוּ שָׁנִים כִּשְׁנֵי אֵלִיָּהוּ, דְּמָה עִנְיַן הַשָּׁנִים לְכָאן? לָא הֲוָה לֵהּ לְמֵימַר אֶלָּא: אִלּוּ אָדָם כְּאֵלִיָּהוּ הָיָה נִשְׁבָּע, לֹא נִמְצָא שֵׁם שָׁמַיִם מִתְחַלֵּל?!
<b>אַךְ</b> כְּפִי דַרְכֵּנוּ אָתֵי שַׁפִּיר. דְּאֵלִיָּהוּ הַמַּפְתֵּחַ שֶׁל גְּשָׁמִים שֶׁלָּקַח לֹא הָיָה מֵאוֹצָר טוֹב, לְפִי שֶׁמַּפְתֵּחַ שֶׁל אוֹצָר טוֹב לֹא נִמְסַר לְשָׁלִיחַ, וְאִם כֵּן אֶפְשָׁר הָיָה לַמָּקוֹם לְקַיֵּם שְׁבוּעַת שְׁנֵיהֶם, וְיִשְׁלַח בִּשְׁבִיל חוֹנִי גְּשָׁמִים מֵאוֹצָר טוֹב, שֶׁעַל אוֹתוֹ אוֹצָר לֹא הָיָה יָכוֹל אֵלִיָּהוּ לִשָּׁבַע, לְפִי שֶׁאוֹתוֹ מַפְתֵּחַ לֹא נִמְסַר לְשָׁלִיחַ. אַךְ טַעֲנַת שִׁמְעוֹן בֶּן שֶׁטַח הִיא: אִלּוּ הָיוּ שָׁנִים כִּשְׁנֵי אֵלִיָּהוּ, שֶׁהָיָה וִכּוּחַ בֵּין אַחְאָב וְאֵלִיָּהוּ, דְּאַחְאָב הָיָה רוֹצֶה לְהַכְרִיחַ דִּלְטוּתָא דְמשֶׁה לֹא נִתְקַיְּמָה מִטַּעֲנַת רִבּוּי הַגְּשָׁמִים, וְהָיָה רוֹצֶה לוֹמַר שֶׁהַגְּשָׁמִים שֶׁבִּזְמַנּוֹ הָיוּ מֵאוֹצָר טוֹב, וּכְמוֹ שֶׁאָמַרְנוּ, וְאֵלִיָּהוּ סִכֵּל מַחֲשַׁבְתּוֹ וְאָמַר שֶׁנִּתְקַיְּמָה קִלְלַת משֶׁה וְהַגְּשָׁמִים שֶׁבִּזְמַנּוֹ לֹא הָיוּ מֵאוֹצָר טוֹב, וְהִכְרִיחַ הַדָּבָר מִמַּה שֶּׁלָּקַח מַפְתֵּחַ שֶׁל גְּשָׁמִים; וְאִם כֵּן, אִם הָיָה מוֹרִיד גְּשָׁמִים מֵאוֹצָר טוֹב בִּשְׁבִיל שְׁבוּעָתוֹ שֶׁל חוֹנִי, נִמְצָא שֵׁם שָׁמַיִם מִתְחַלֵּל, שֶׁיַּחֲזִיק אַחְאָב בִּסְבָרָתוֹ, שֶׁיֹּאמַר דְּקִלְלָתוֹ שֶׁל משֶׁה רַבֵּנוּ לֹא נִתְקַיְּמָה וְאוֹתָם הַגְּשָׁמִים שֶׁבִּזְמַנּוֹ הֵם מֵאוֹצָר טוֹב. וּרְאָיָה לַדָּבָר, שֶׁלֹּא הוֹעִילָה שְׁבוּעַת אֵלִיָּהוּ, לְפִי שֶׁהָיוּ מֵאוֹצָר טוֹב וְאוֹתוֹ הַמַּפְתֵּחַ לֹא נִמְסַר לְשָׁלִיחַ. וְאֵין לְךָ חִלּוּל הַשֵּׁם גָּדוֹל מִזֶּה.
<b>אוֹ</b> נֹאמַר בְּאֹפֶן אַחֵר, עַל פִּי דַרְכּוֹ שֶׁל רַשִׁ"י שֶׁפֵּרֵשׁ דְּנִמְצָא שֵׁם שָׁמַיִם מִתְחַלֵּל הוּא שֶׁאֶחָד מֵהֶם הָיָה בָּא לִידֵי שְׁבוּעַת שָׁוְא. וּנְדַקְדֵּק עוֹד בַּמֶּה שֶׁאָמַר שִׁמְעוֹן בֶּן שֶׁטַח: אֲבָל מָה אֶעֱשֶׂה שֶׁאַתָּה כְּבֵן הַמִּתְחַטֵּא לִפְנֵי אָבִיו וְעוֹשֶׂה לוֹ רְצוֹנוֹ. דְּאִם חוֹנִי הַמְעַגֵּל הָיָה חַיָּב נִדּוּי, לָמָּה בִּשְׁבִיל תְּאָרִים הַלָּלוּ נִמְנַע מִלְּנַדּוֹתוֹ? וְאִם כַּוָּנָתוֹ הִיא, דִּלְפִי שֶׁהָיָה אָדָם גָּדוֹל לֹא רָצָה לְנַדּוֹתוֹ, וְכִדְאִיתָא בְּפֶרֶק אֵלּוּ מְגַלְּחִין (מו"קּ יז ע"א): אָמַר רֵישׁ לָקִישׁ: תַּלְמִיד חָכָם שֶׁסָּרַח — אֵין מְנַדִּין אוֹתוֹ בְּפַרְהֶסְיָא, שֶׁנֶּאֱמַר (הושע ד, ה): "וְכָשַׁלְתָּ" וְכוּ', לֹא הָיָה לוֹ לוֹמַר אֶלָּא אֲבָל מָה אֶעֱשֶׂה שֶׁאַתָּה אָדָם גָּדוֹל בַּתּוֹרָה. וְכִדְאָמְרִינַן (תענית כג ע"א): נְהִירִי לָן הָנֵי שְׁמַעְתָּתָא כְּבִשְׁנֵי חוֹנִי הַמְעַגֵּל. וָעוֹד, דִּבְצִנְעָא אוֹמְרִים לוֹ 'הִכָּבֵד וְשֵׁב בְּבֵיתֶךָ', וּכְמוֹ שֶׁכָּתְבוּ הַפּוֹסְקִים זַ"ל (רמב"ם פ"ז מהלכות ת"ת דין א).
<b>אֲבָל</b> נִרְאֶה שֶׁכַּוָּנָתוֹ שֶׁל שִׁמְעוֹן בֶּן שֶׁטַח הִיא, לְפִי שֶׁמָּצִינוּ שֶׁכְּשֶׁיִּשְׂרָאֵל אֵינָם עוֹשִׂים רְצוֹנוֹ שֶׁל מָקוֹם אֵין הַגְּשָׁמִים יוֹרְדִים מֵאוֹצָר טוֹב, וְלָזֶה אָמַר: אִלּוּ הָיוּ שָׁנִים כִּשְׁנֵי אֵלִיָּהוּ, שֶׁנִּמְנְעוּ הַגְּשָׁמִים מֵאוֹצָר טוֹב וּמַפְתֵּחַ שֶׁל אוֹצָר אַחֵר הוּא בְּיַד אֵלִיָּהוּ, לֹא נִמְצָא שֶׁאֶחָד מִכֶּם בָּא לִידֵי שְׁבוּעַת שָׁוְא?! דְּאִי אָמְרַת בִּשְׁלָמָא שֶׁלֹּא הָיוּ הַשָּׁנִים כִּשְׁנֵי אֵלִיָּהוּ שֶׁנִּמְנְעוּ הַגְּשָׁמִים מֵאוֹצָר טוֹב, הָיוּ יְכוֹלִים לְהִתְקַיֵּם שְׁתֵּי הַשְּׁבוּעוֹת, דְּבִשְׁבִיל חוֹנִי הָיָה מוֹרִיד גְּשָׁמִים מֵאוֹצָר טוֹב; אֲבָל אִלּוּ הָיוּ שָׁנִים כִּשְׁנֵי אֵלִיָּהוּ — אֶחָד מִכֶּם בָּא לִידֵי שְׁבוּעַת שָׁוְא. אֲבָל מָה אֶעֱשֶׂה שֶׁאַתָּה מִתְחַטֵּא לִפְנֵי הַמָּקוֹם וְעוֹשֶׂה לְךָ רְצוֹנְךָ כְּבֵן הַמִּתְחַטֵּא לִפְנֵי אָבִיו וְעוֹשֶׂה לוֹ רְצוֹנוֹ, שֶׁכָּל מַה שֶּׁשּׁוֹאֵל מֵאָבִיו נוֹתֵן לוֹ: הוֹלִיכֵנִי לִרְחֹץ בְּחַמִּין — וְעוֹשֶׂה לוֹ; שָׁטְפֵנִי בְּצוֹנֵן — וְעוֹשֶׂה לוֹ; תֵּן לִי אֱגוֹזִים — וְנוֹתֵן לוֹ. וְגַם אַתָּה לִפְנֵי הַמָּקוֹם כָּל מַה שֶּׁאַתָּה רוֹצֶה נוֹתֵן לְךָ, שֶׁאֲפִלּוּ הָיוּ שָׁנִים כִּשְׁנֵי אֵלִיָּהוּ וְהָיִיתָ רוֹצֶה שֶׁיֵּרְדוּ גְשָׁמִים מֵאוֹצָר טוֹב — הָיִיתָ מוֹרִידָם. וְכֵיוָן שֶׁאַתָּה יוֹדֵעַ בְּעַצְמְךָ שֶׁיֵּשׁ לְךָ מַעֲלָה כָּזוֹ שֶׁכָּל מַה שֶּׁאַתָּה רוֹצֶה הַמָּקוֹם מְקַיֵּם דְּבָרֶיךָ, נִמְצָא שֶׁאַתָּה בָּטוּחַ כְּשֶׁנִּשְׁבַּעְתָּ שֶׁאֲפִלּוּ שָׁנִים כִּשְׁנֵי אֵלִיָּהוּ לֹא הָיָה שׁוּם אֶחָד מִכֶּם בָּא לִידֵי שְׁבוּעַת שָׁוְא.
<b>וְשִׁמְעוֹן</b> בֶּן שֶׁטַח יָדַע כָּל זֶה מֵהַמַּעֲשֶׂה שֶׁאֵרַע, שֶׁבַּתְּחִלָּה נַעֲנָה חוֹנִי וְהִתְחִילוּ הַגְּשָׁמִים מְנַטְּפִין, וְאָמַר: לֹא כָּךְ שָׁאַלְתִּי אֶלָּא גִשְׁמֵי בּוֹרוֹת שִׁיחִין וּמְעָרוֹת, וְהִתְחִילוּ לֵירֵד בְּזַעַף. וְחָזַר וְאָמַר: לֹא כָּךְ שָׁאַלְתִּי אֶלָּא גִשְׁמֵי רָצוֹן בְּרָכָה וּנְדָבָה, שֶׁהֵם גְּשָׁמִים מֵאוֹצָר טוֹב. הֲרֵי שֶׁאַף שֶׁבַּתְּחִלָּה לֹא יָרְדוּ גְשָׁמִים מֵאוֹצָר טוֹב, מִכָּל מָקוֹם הָיָה חוֹנִי כְּבֵן הַמִּתְחַטֵּא לִפְנֵי אָבִיו, שֶׁכָּל מַה שֶּׁרוֹצֶה נוֹתֵן לוֹ, אַף חוֹנִי לֹא רָצָה בִּגְשָׁמִים שֶׁאֵינָם מֵאוֹצָר טוֹב אֶלָּא בִּגְשָׁמִים שֶׁהֵם מֵאוֹצָר טוֹב, שֶׁהֵם גִּשְׁמֵי רָצוֹן בְּרָכָה וּנְדָבָה, וְעָשָׂה הַמָּקוֹם רְצוֹנוֹ. נִמְצָא שֶׁחוֹנִי הוּא בָּטוּחַ שֶׁאֲפִלּוּ שָׁנִים כִּשְׁנֵי אֵלִיָּהוּ אֵין אֶחָד מֵהֶם בָּא לִידֵי שְׁבוּעַת שָׁוְא.
<b>וְזֶהוּ</b> שֶׁשָּׁלְחוּ לוֹ בְּנֵי לִשְׁכַּת הַגָּזִית: עָלֶיךָ נֶאֱמַר (איוב כב, כח): "וְתִגְזַר אֹמֶר וְיָקָם לָךְ, וְעַל דְּרָכֶיךָ נָגַהּ אוֹר". עַד כָּאן. וּמָצִינוּ שֶׁהַגְּשָׁמִים נִקְרְאוּ אוֹר, כִּדְאָמְרִינַן בְּפֶרֶק קַמָּא דְתַעֲנִיּוֹת (ז ע"ב): אָמַר רַבִּי אָמִי: אֵין הַגְּשָׁמִים נֶעְצָרִים אֶלָּא בִּשְׁבִיל גָּזֵל, שֶׁנֶּאֱמַר (איוב לו, לב): "עַל כַּפַּיִם כִּסָּה אוֹר"; וְאֵין אוֹר אֶלָּא גְשָׁמִים, שֶׁנֶּאֱמַר (שם לז, יא): "יָפִיץ עֲנַן אוֹרוֹ". וְכַוָּנָתָם: דְּמִלְּבַד דְּ'תִגְזַר אֹמֶר וְיָקָם לָךְ', יָתֵר עַל כֵּן 'עַל דְּרָכֶיךָ נָגַהּ אוֹר'. כְּלוֹמַר, שֶׁהַגְּשָׁמִים בָּאוּ כְּפִי דְרָכֶיךָ, שֶׁאַתָּה עוֹשֶׂה רְצוֹנוֹ שֶׁל מָקוֹם, כְּלוֹמַר, שֶׁבָּאוּ הַגְּשָׁמִים מֵאוֹצָר טוֹב, וְלֹא כְּפִי דַרְכֵי הַדּוֹר, אֶלָּא 'עַל דְּרָכֶיךָ נָגַהּ אוֹר', דְּהַיְנוּ גִשְׁמֵי רָצוֹן בְּרָכָה וּנְדָבָה.
<b>הֲלוֹא</b> מֵעַתָּה עֵת הֵאָסֵף, וְאָשִׂימָה עֵינִי לַמַּאֲמָר הַקּוֹדֵם, הַהוּא אָמַר: גָּדוֹל יוֹם הַגְּשָׁמִים, שֶׁאֲפִלּוּ יְשׁוּעָה פָּרָה וְרָבָה בּוֹ. וּפֵרֵשׁ רַשִׁ"י: מְלִיצֵי זְכוּת נִכְנָסִין לְפָנָיו בְּיוֹם הַגְּשָׁמִים, שֶׁנִּזְכָּר לִישׁוּעָה מִתּוֹךְ שֶׁעֵת רָצוֹן הוּא. הֲרֵי בְּהֶדְיָא שֶׁיּוֹם הַגְּשָׁמִים הוּא עֵת רָצוֹן. וְאִיכָּא לְמֵידַק מֵהָא דְאָמְרִינַן בְּפֶרֶק אֵין עוֹמְדִין (ברכות לב ע"ב): רָבָא לָא גְזַר תַּעֲנִיתָא בְּיוֹמָא דְּעֵיבָא, מִשּׁוּם שֶׁנֶּאֱמַר (איכה ג, מד): "סַכֹּתָה בֶעָנָן לָךְ מֵעֲבוֹר תְּפִלָּה". וּכְבָר עָמַד עַל זֶה הָרַב מַהֲרַ"שׁ יָפֶה סֵדֶר בְּרֵאשִׁית (פרשה יג סימן ד ד"ה שהיא). וְתֵרֵץ דְּיֵשׁ לְחַלֵּק, דְּהָתָם בְּעָנָן לְחוֹד בְּלֹא גְשָׁמִים. וְאֶפְשָׁר שֶׁזֶּהוּ כַּוָּנַת הַכָּתוּב בְּאִיּוֹב (לח, לד): "הֲתָרִים לָעָב קוֹלֶךָ, וְשִׁפְעַת מַיִם תְּכַסֶּךָּ". וְדוּק.

Chapter 22

<big><strong>דֶּרֶךְ הָעֲרָבָה</strong></big>
<small>וּבוֹ דְרוּשׁ אֶחָד</small>
בְּעִנְיַן טַעֲנַת הַמּוֹדָעָא לְאוֹרַיְתָא, מַה תּוֹסִיף תֵּת כֹּחָהּ כֵּיוָן דַּהֲדוּר קַבְּלוּהָ בְּעַרְבוֹת מוֹאָב. / מִי שֶׁאָנַס אֶת חֲבֵרוֹ עַל אֵיזֶה דָבָר וְהִתִּירוֹ מֵאוֹתוֹ אֹנֶס, כָּל זְמַן שֶׁהָאֹנֶס הָרִאשׁוֹן קַיָּם אִי חֲשִׁיב שֶׁעָשָׂה בְּאֹנֶס אוֹ לֹא. / לְדַעַת מַהֲרִ"י קוֹלוֹן חֲשִׁיבִי יִשְׂרָאֵל אֲנוּסִים בַּמֶּה שֶׁקִּבְּלוּ בְּעַרְבוֹת מוֹאָב, מִשּׁוּם דְּאֶרֶץ יִשְׂרָאֵל מֻחְזֶקֶת הִיא, וּמַתְּנַת הָאָרֶץ לֹא הָיְתָה בִּתְנַאי אֶלָּא מַתָּנָה חֲלוּטָה, וַחֲשִׁיב אֹנֶס מַה שֶּׁלֹּא הָיָה מַכְנִיסָם; וּלְדַעַת הָרַשְׁבָּ"א קֹדֶם שֶׁגָּלוּ לֹא הָיָה לָהֶם טַעֲנַת אֹנֶס, דְּלֹא נִתְּנָה לָהֶם הָאָרֶץ אֶלָּא בַּעֲבוּר יִשְׁמְרוּ חֻקָּיו. / בְּשֶׁבַע מִצְו‍ֹת בְּנֵי נֹחַ לְכֻלֵּי עָלְמָא לֹא נָתַן לָהֶם הָאָרֶץ אֶלָּא בִּתְנַאי, וְלֹא שַׁיָּךְ בְּהוּ טַעֲנַס אֹנֶס, דְּתִפֻּק לֵהּ מִשּׁוּם דִּינָא דְמַלְכוּתָא. / אֻמּוֹת הָעוֹלָם הֵם תַּחַת שָׂרִים, אֲבָל יִשְׂרָאֵל בָּחַר לוֹ יָהּ.
<big><strong>דְּרוּשׁ שְׁנַיִם וְעֶשְׂרִים</strong></big>
<b>מְכִילְתָּא פָּרָשַׁת יִתְרוֹ, וְזֶה לְשׁוֹנָהּ: "וְאַתֶּם תִּהְיוּ לִי מַמְלֶכֶת כֹּהֲנִים" (שמות יט, ו), כִּבְיָכוֹל אֵינִי מַעֲמִיד וְאֵינִי מַשְׁלִיט עֲלֵיכֶם אֶלָּא אֲנִי. וְכֵן הוּא אוֹמֵר (תהלים קכא, ד): "הִנֵּה לֹא יָנוּם וְלֹא יִישָׁן שׁוֹמֵר יִשְׂרָאֵל".</b>
<b>מֵאַהֲבַת</b> הַשֵּׁם לְיִשְׂרָאֵל סְגֻלָּתוֹ, לְפִיכָךְ הִרְבָּה לָהֶם תּוֹרָה. דְּרָכֶיהָ דַרְכֵי נֹעַם וְכָל נְתִיבֹתֶיהָ שָׁלוֹם. בְּיָכוֹל הַכָּתוּב מְדַבֵּר, וְהֵיכָא דִשְׁכִיחַ אֹנֶס רַחֲמָנָא פַּטְרֵהּ, לֹא יַחְשֹׁב יְיָ לוֹ עָו‍ֹן. וְהִנֵּה עֵינֵיכֶם הָרוֹאוֹת שֶׁיִּשְׂרָאֵל בָּאִים בְּטַעֲנָה חֲזָקָה בְּאָמְרָם אֲנוּסִים הָיִינוּ, וְכִדְאָמְרִינַן בְּמַסֶּכֶת שַׁבָּת (פח ע"א) וְזֶה לְשׁוֹנָם: "וַיִּתְיַצְּבוּ בְּתַחְתִּית הָהָר" (שמות יט, יז). אָמַר רַבִּי אַבְדִּימֵי בַּר חָמָא: מְלַמֵּד שֶׁכָּפָה עֲלֵיהֶם אֶת הָהָר כְּגִיגִית וְאָמַר לָהֶם: אִם מְקַבְּלִים אַתֶּם אֶת הַתּוֹרָה — מוּטָב, וְאִם לָאו — שָׁם תְּהֵא קְבוּרַתְכֶם. אָמַר רַב אַחָא בַּר יַעֲקֹב: מִכָּאן מוֹדָעָא רַבָּה לְאוֹרַיְתָא. וּפֵרֵשׁ רַשִׁ"י: מִכָּאן מוֹדָעָא רַבָּה — שֶׁאִם יַזְמִינֵם לְדִין לָמָּה לֹא קִיַּמְתֶּם מַה שֶּׁקִּבַּלְתֶּם עֲלֵיכֶם, יֵשׁ לָהֶם תְּשׁוּבָה שֶׁקִּבְּלוּהָ בְּאֹנֶס. וְכָתְבוּ הַתּוֹסָפוֹת: וְהָא דְאָמְרִינַן בִּנְדָרִים (כה ע"א) שֶׁכָּרַת משֶׁה בְּרִית עִם יִשְׂרָאֵל עַל הַתּוֹרָה וְעַל הַמִּצְו‍ֹת וְהִשְׁבִּיעָם עַל כָּךְ, אוֹמֵר רַבֵּנוּ תָּם דְּעַל פִּי הַדִּבּוּר הָיָה וְהָוֵי כִּבְעַל כָּרְחָם. עַד כָּאן. וְדִבְרֵיהֶם בָּאוּ סְתוּמִים. דִּנְהִי דְעַל פִּי הַדִּבּוּר הָיָה, מִכָּל מָקוֹם לֹא אָנַס אוֹתָם בְּאוֹתָהּ שָׁעָה בְּשׁוּם אֹנֶס כְּלָל. וְלֵיכָּא לְמֵימַר דִּגְזֵרַת הַשֵּׁם חֲשִׁיב אֹנֶס, מֵאַחַר שֶׁאִם אֵינָם מְקַיְּמִים גְּזֵרָתוֹ לֹא יִפָּלֵא מֵהַשֵּׁם דָּבָר לְהַחֲזִיר הָעוֹלָם לְתֹהוּ וָבֹהוּ; שֶׁהֲרֵי מֵהַסֻּגְיָא מוּכָח, דְּעַד כָּאן לָא קָאָמַר רַב אַחָא מִכָּאן מוֹדָעָא רַבָּה לְאוֹרַיְתָא אֶלָּא מִשּׁוּם דְּשַׁמְעֵהּ לְרַבִּי אַבְדִּימֵי שֶׁאָמַר שֶׁכָּפָה עֲלֵיהֶם הָהָר כְּגִיגִית, הָא לָאו הָכֵי אֵין כָּאן אֹנֶס. וְאִם כֵּן בְּעַרְבוֹת מוֹאָב, שֶׁלֹּא כָּפָה עֲלֵיהֶם הָהָר, לֵיכָּא אֹנֶס כְּלָל אַף שֶׁהָיָה עַל פִּי הַדִּבּוּר.
<b>וְהִנֵּה</b> יֵשׁ מִגְּדוֹלֵי הָאַחֲרוֹנִים זַ"ל שֶׁרָצוּ לִלְמֹד מִדִּבְרֵי הַתּוֹסָפוֹת הַלָּלוּ, שֶׁמִּי שֶׁאָנַס אֶת חֲבֵרוֹ עַל אֵיזֶה דָבָר וְשׁוּב הִתִּירוֹ מֵאוֹתוֹ אֹנֶס — כָּל זְמַן שֶׁבְּיַד הָאַנָּס לַחֲזֹר וּלְאָנְסוֹ עֲדַיִן אֹנֶס הָרִאשׁוֹן קַיָּם, וְכָל הַנַּעֲשֶׂה מֵהֶמְשֵׁךְ זֶה מִקְּרֵי נַעֲשֶׂה בְּאֹנֶס. וּמַה גַּם גַּבֵּי אֹנֶס הַבָּא מֵאֵת הַשֵּׁם, שֶׁמִּתְּחִלָּה כָּפָה עֲלֵיהֶם הָהָר כְּגִיגִית, וּכְכֹחוֹ אָז כֹּחוֹ עַתָּה, וּבְיָדוֹ הָיָה גַם כֵּן בְּעַרְבוֹת מוֹאָב לַחֲזֹר וְלִכְפּוֹת עֲלֵיהֶם כַּמָּה הָרִים וּגְבָעוֹת — חֲשִׁיב שֶׁעֲדַיִן לֹא יָצְאוּ מֵאָנְסָם הָרִאשׁוֹן, וּמַה שֶּׁקִּבְּלוּ בְּעַרְבוֹת מוֹאָב חֲשִׁיבִי אֲנוּסִים. אַךְ מַהֲרִ"י קוֹלוֹן (בשרש סג) חָלַק עֲלֵיהֶם וְאָמַר שֶׁאֵין מִדִּבְרֵי הַתּוֹסָפוֹת הַלָּלוּ רְאָיָה לְדִבְרֵיהֶם. דְּשָׁנֵי מַעֲשֵׂה בְּנֵי אָדָם, דְּאֶפְשָׁר לוֹמַר, דְּאַף עַל גַּב שֶׁמִּתְּחִלָּה בָּא עָלָיו מִצַּד הָאֹנֶס, עַתָּה יִמָּלֵךְ וְלֹא יַעֲשֶׂה עוֹד בְּאֹנֶס, שֶׁעוֹשִׂין וְנִמְלָכִין. וְאִם כֵּן, אַף עַל פִּי שֶׁהָאֹנֶס הָרִאשׁוֹן קַיָּם, כֵּיוָן שֶׁעַכְשָׁו לֹא אֲנָסוֹ לָא חֲשִׁיב שֶׁעָשָׂה בְּאֹנֶס. אֲבָל גַּבֵּי הַקָּדוֹשׁ בָּרוּךְ הוּא, כִּי לֹא בֶן אָדָם הוּא וְיִתְנֶחָם כְּדֵי שֶׁנֹּאמַר בַּתְּחִלָּה הָיָה עוֹמֵד בְּדַעַת אַחַת וְעַתָּה עוֹמֵד בְּדַעַת אַחֶרֶת, כְּעוֹבָדֵי בְּנֵי נָשָׁא דְּעָבְדִין וּמִתְמַלְכִין, כֹּל שֶׁמִּתְּחִלָּה כָּפָה עֲלֵיהֶם הַר כְּגִיגִית, וּכְכֹחוֹ אָז כֹּחוֹ עַתָּה — כָּל הַנַּעֲשֶׂה אַחַר הָאֹנֶס הָרִאשׁוֹן חֲשִׁיב אוֹתוֹ מַעֲשֶה שֶׁנַּעֲשָׂה בְּאֹנֶס. אֵלּוּ דְבָרָיו זַ"ל.
<b>וּבָזֶה</b> נָבִין שְׁנֵי כְּתוּבִים הַבָּאִים כְּאֶחָד (במדבר כג, יט-כא): "לֹא אִישׁ אֵל וִיכַזֵּב וּבֶן אָדָם וְיִתְנֶחָם, הַהוּא אָמַר וְלֹא יַעֲשֶׂה וְדִבֶּר וְלֹא יְקִימֶנָּה" וְגוֹמֵר. "לֹא הִבִּיט אָוֶן בְּיַעֲקֹב וְלֹא רָאָה עָמָל בְּיִשְׂרָאֵל, יְיָ אֱלֹהָיו עִמּוֹ" וְגוֹמֵר. וְהִנֵּה אֻנְקְלוֹס תִּרְגֵּם: דְּלָאו כְּעוֹבָדֵי בְּנֵי בִשְׂרָא דְּאִנּוּן גָּזְרִין לְמֶעְבַּד וְתָיְבִין וּמִתְמַלְכִין. כְּלוֹמַר, שֶׁהַקָּדוֹשׁ בָּרוּךְ הוּא אֵינוֹ חוֹזֵר בּוֹ מִמַּה שֶּׁאוֹמֵר לַעֲשׂוֹת. וּבְסֵיפֵהּ דִּקְרָא, דִּכְתִיב 'הַהוּא אָמַר וְלֹא יַעֲשֶׂה', תִּרְגֵּם: דְּהוּא אָמַר וְעָבֵד וְכָל מֵימְרֵהּ מִתְקַיָּם. וְיֵשׁ לְדַקְדֵּק, מִי בִּקֵּשׁ זֹאת מִבִּלְעָם לְשַׁבֵּחַ וּלְהַלֵּל לַשֵּׁם שֶׁאֵינוֹ חוֹזֵר בּוֹ מִמַּה שֶּׁאָמַר לַעֲשׂוֹת, וְגַם דְּכָל מֵימְרֵהּ מִתְקַיָּם? דְּכָל מַה שֶּׁהוּא רוֹצֶה לַעֲשׂוֹת עוֹשֶׂה, וּמִי לֹא יֵדַע בְּכָל אֵלֶּה? עוֹד יֵשׁ לְדַקְדֵּק בַּמֶּה שֶׁאָמַר "לֹא הִבִּיט אָוֶן בְּיַעֲקֹב", וּפֵרֵשׁ רַשִׁ"י זַ"ל: לֹא הִבִּיט הַקָּדוֹשׁ בָּרוּךְ הוּא אָוֶן שֶׁבְּיַעֲקֹב; כְּשֶׁהֵם עוֹבְרִים עַל דְּבָרָיו, אֵינוֹ מְדַקְדֵּק אַחֲרֵיהֶם לְהִתְבּוֹנֵן בְּאוֹנָיוֹת שֶׁלָּהֶם. 'יְיָ אֱלֹהָיו עִמּוֹ' — אֲפִלּוּ מַכְעִיסִין וּמַמְרִין לְפָנָיו, אֵינוֹ זָז מִתּוֹכָם. עַד כָּאן. דְּלָמָה הַשֵּׁם נוֹשֵׂא פָּנִים לְיִשְׂרָאֵל וְאֵינוֹ מְדַקְדֵּק אַחֲרֵיהֶם כְּשֶׁהֵם עוֹבְרִים עַל דְּבָרָיו?
<b>וְהִנֵּה</b> בִּתְחִלַּת נְבוּאָה זוֹ (פסוק יד) כְּתִיב: "וַיִּקָּחֵהוּ שְׂדֵה צֹפִים אֶל רֹאשׁ הַפִּסְגָּה". וְאָמְרוּ רַבּוֹתֵינוּ זַ"ל: קוֹסֵם גָּדוֹל הָיָה בָּלָק, רָאָה פִּרְצָה גְדוֹלָה שֶׁעֲתִידָה לְהִפָּרֵץ שָׁם. וְהַיְנוּ שֶׁמֵּת שָׁם משֶׁה רַבֵּנוּ. וְהוּא לֹא יָדַע זֶה, אֶלָּא רָאָה הַפִּרְצָה וְסָבוּר שֶׁעֲתִידִין יִשְׂרָאֵל לַחֲטֹא שָׁם, וְרָצָה שֶׁיְּקַלְלֵם שָׁם בִּלְעָם כְּדֵי שֶׁתָּחוּל עֲלֵיהֶם הַקְּלָלָה. וְלָזֶה בָּא בִּלְעָם וְאָמַר לוֹ, שֶׁאֵין לוֹ שׁוּם תּוֹעֶלֶת מִמַּה שֶּׁעֲתִידִים לַחֲטֹא, לְפִי שֶׁיִּשְׂרָאֵל אֲפִלּוּ כְּשֶׁעוֹבְרִים עַל דְּבָרָיו אֵינוֹ מְדַקְדֵּק אַחֲרֵיהֶם. וְהַטַּעַם הוּא, לְפִי שֶׁיֵּשׁ לָהֶם טַעֲנַת אֹנֶס, וּכְמַאֲמַר רַב אַחָא: מִכָּאן מוֹדָעָא רַבָּה לְאוֹרַיְתָא. וְכִי תֵּימָא: הֲדוּר קַבְּלוּהָ בְּעַרְבוֹת מוֹאָב, וְשָׁם לֹא אֲנָסָם וְלֹא אָמַר לָהֶם שׁוּם דָּבָר; וְאַף שֶׁהָיָה בְּיָדוֹ לְאָנְסָם כְּבַתְּחִלָּה, מִכָּל מָקוֹם הָא קַיְמָא לָן דְּכֹל שֶׁלֹּא חָזַר וַאֲנָסוֹ לָא חֲשִׁיב אוֹתוֹ מַעֲשֶׂה שֶׁנַּעֲשָׂה בְּאֹנֶס. לָזֶה אָמַר דְּאֵין הַנִּדּוֹן דּוֹמֶה לָרְאָיָה, לְפִי שֶׁ"לֹּא אִישׁ אֵל וִיכַזֵּב וּבֶן אָדָם וְיִתְנֶחָם". כְּלוֹמַר, דְּלָאו כְּעוֹבָדֵי בְּנֵי בִשְׂרָא דְּאִנּוּן גָּזְרִין לְמֶעְבַּד וְתָיְבִין וּמִתְמַלְכִין. "הַהוּא אָמַר וְלֹא יַעֲשֶׂה וְדִבֶּר וְלֹא יְקִימֶנָּה", דְּכָל מֵימְרֵהּ מִתְקַיָּם, וּכְכֹחוֹ אָז כֹּחוֹ עַתָּה. וְאִם כֵּן, אֲפִלּוּ מַה שֶּׁקִּבְּלוּ בְּעַרְבוֹת מוֹאָב חֲשִׁיבִי אֲנוּסִים, שֶׁאִם לֹא הָיוּ מְקַבְּלִים הָיָה כּוֹפֶה עֲלֵיהֶם כָּל הָרִים וּגְבָעוֹת שֶׁבָּעוֹלָם, וְאִם כֵּן לֹא יָצְאוּ מֵאָנְסָם הָרִאשׁוֹן וַחֲשִׁיבִי אֲנוּסִים. וְאִם כֵּן, "הִנֵּה בָרֵךְ לָקָחְתִּי, וּבֵרֵךְ וְלֹא אֲשִׁיבֶנָּה". כְּלוֹמַר, לֹא אֶמְנַע עַצְמִי מִלְּבָרְכֵם בִּשְׁבִיל מַה שֶּׁאַתָּה רוֹאֶה שֶׁעֲתִידִין לַחֲטֹא בְּרֹאשׁ הַפִּסְגָּה, לְפִי שֶׁ"לֹּא הִבִּיט אָוֶן בְּיַעֲקֹב וְלֹא רָאָה עָמָל בְּיִשְׂרָאֵל" — אֲפִלּוּ בְּשָׁעָה שֶׁהֵם עוֹבְרִים עַל דְּבָרָיו אֵינוֹ מְדַקְדֵּק אַחֲרֵיהֶם, לְפִי שֶׁהֵם אֲנוּסִים. וּכְמוֹ שֶׁחִלֵּק הָרַב מַהֲרִ"י קוֹלוֹן.
<b>וְהִנֵּה</b> כָּל זֶה כְּפִי דִבְרֵי רַבֵּנוּ תָּם שֶׁהֵבִיאוּ הַתּוֹסָפוֹת שָׁם. אַךְ הַמָּרְדְּכִי בְּמַסֶּכֶת שְׁבוּעוֹת כָּתַב, שֶׁרִ"י הִקְשָׁה קֻשְׁיָא זוֹ אַהָא דְאָמְרִינַן (במסכת שבת שם) הֲדוּר קַבְּלוּהָ בִּימֵי אֲחַשְׁוֵרוֹשׁ, דְּאַמַּאי לָא קָאָמַר הֲדוּר קַבְּלוּהָ בְּעַרְבוֹת מוֹאָב? וְתֵרֵץ, דְּהָתָם נָמֵי הָיוּ יְרֵאִים מֵהַקָּדוֹשׁ בָּרוּךְ הוּא שֶׁלֹּא יַכְנִיסֵם לָאָרֶץ, שֶׁהָיָה לָהֶם לְהִכָּנֵס לְאַלְתַּר. עַד כָּאן. וְנִרְאֶה, שֶׁכַּוָּנַת רִ"י בְּאָמְרוֹ שֶׁהָיָה לָהֶם לִכָּנֵס לְאַלְתַּר הוּא, מִפְּנֵי שֶׁהֻקְשָׁה לוֹ דַּעֲדַיִן לֹא הוֹעַלְנוּ כְּלוּם בְּתֵרוּץ זֶה, שֶׁהֲרֵי לֹא אָמַר לָהֶם הַשֵּׁם בְּעַרְבוֹת מוֹאָב שֶׁאִם לֹא יְקַבְּלוּ הַתּוֹרָה שֶׁלֹּא יַכְנִיסֵם לָאָרֶץ, אֶלָּא סְתָם אָמַר לָהֶם שֶׁיְּקַבְּלוּ אֶת הַתּוֹרָה, וְאִם כֵּן אֵין כָּאן אֹנֶס. לָזֶה בָּא רִ"י וְאָמַר שֶׁהָיָה לָהֶם לְהִכָּנֵס לְאַלְתַּר, כְּלוֹמַר, כֵּיוָן שֶׁדָּבָר זֶה הָיָה בְּסוֹף הַגְּבוּל, שֶׁהָיָה לָהֶם לְהִכָּנֵס לְאַלְתַּר, וְאָז בָּא משֶׁה וְאָמַר לָהֶם מִפִּי הַשֵּׁם שֶׁיְּקַבְּלוּ הַתּוֹרָה, הָוֵי לֵהּ כְּאִלּוּ אָמַר לָהֶם בְּפֵרוּשׁ שֶׁאִם אֵינָם מְקַבְּלִים שֶׁאֵינוֹ מַכְנִיסָם לָאָרֶץ.
<b>וְהִנֵּה</b> מַהֲרִ"י קוֹלוֹן (בשורש קסז) הִקְשָׁה עַל דִּבְרֵי רִ"י הַלָּלוּ, דְּמַה שֶּׁלֹּא הָיָה מַכְנִיסָם לָאָרֶץ לָא חֲשִׁיב אֹנֶס, דִּמְנִיעַת הַטּוֹבָה לָא חֲשִׁיבָא אֹנֶס, וְלָא חֲשִׁיב אֹנֶס אֶלָּא אִם עוֹשֶׂה עִמּוֹ רָעָה. וְהֵבִיא רְאָיָה לִדְבָרָיו מִמַּה שֶּׁנֶּעֱנַשׁ צִדְקִיָּהוּ בַּמֶּה שֶׁנִּשְׁאַל עַל הַשְּׁבוּעָה שֶׁהִשְׁבִּיעוֹ נְבוּכַדְנֶצַּר, וְהַכָּתוּב מְגַנֵּהוּ בְּאָמְרוֹ (יחזקאל יז, יח): "וּבָזָה אָלָה לְהָפֵר בְּרִית". וְהָא אָמְרִינַן, שֶׁבִּשְׁבִיל שֶׁנִּשְׁבַּע לוֹ צִדְקִיָּהוּ לִנְבוּכַדְנֶצַּר הוֹצִיאוֹ מִמַּאֲסָר, שֶׁהָיָה חָבוּשׁ בְּבֵית הָאֲסוּרִים; וְאִם אִיתָא דִמְנִיעַת הַטּוֹבָה חֲשִׁיב אֹנֶס, אִם כֵּן הָיְתָה שְׁבוּעַת צִדְקִיָּהוּ בְּאֹנֶס, שֶׁהָיָה יָרֵא שֶׁאִם לֹא הָיָה נִשְׁבָּע לוֹ לֹא הָיָה מוֹצִיא אוֹתוֹ מִמַּאֲסָר. אֶלָּא וַדַּאי דִּבְכִי הַאי גַּוְנָא לָא חֲשִׁיב אֹנֶס, כֵּיוָן שֶׁאֵינוֹ עוֹשֶׂה עִמּוֹ רָעָה כִּי אִם נִמְנָע מִלְּהֵיטִיב לוֹ. וְאִם כֵּן, אֵיךְ חֲשִׁיב אֹנֶס מַה שֶּׁלֹּא הָיָה מַכְנִיסָם לָאָרֶץ?
<b>וְתֵרֵץ,</b> שֶׁרָאָה לְמַהֲרַ"ם זַ"ל שֶׁהֵבִיא דִבְרֵי רִ"י הַלָּלוּ בְּזֶה הָאֹפֶן: שֶׁאֲנוּסִים הָיוּ עַל פִּי הַדִּבּוּר מִפַּחַד שֶׁלֹּא יְבִיאֵם לְאֶרֶץ יִשְׂרָאֵל וְשֶׁלֹּא יְנִיעֵם בַּמִּדְבָּר. וְהִקְשָׁה, דְּלָמָה הוֹסִיף מַהֲרַ"ם עַל דִּבְרֵי רִ"י מִפַּחַד שֶׁלֹּא יְנִיעֵם בַּמִּדְבָּר, וַהֲלוֹא חַיָּב אָדָם לוֹמַר כִּלְשׁוֹן רַבּוֹ? אֶלָּא וַדַּאי מִשּׁוּם כָּךְ הוֹסִיף מַהֲרַ"ם הַפַּחַד דְּשֶׁמָּא יְנִיעֵם בַּמִּדְבָּר, מִשּׁוּם דְּאִם לֹא הָיוּ יְרֵאִים אֶלָּא שֶׁמָּא לֹא יַכְנִיסֵם לְאֶרֶץ יִשְׂרָאֵל — לָא חֲשִׁיב אֹנֶס, כֵּיוָן שֶׁלֹּא הָיָה כִּי אִם מְנִיעַת הַטּוֹבָה. כְּלוֹמַר, שֶׁהָיָה הַקָּדוֹשׁ בָּרוּךְ הוּא נִמְנָע מִלְּהֵיטִיב לָהֶם אִם לֹא הָיוּ מְמַלְאִים אַחֲרָיו לִשָּׁבַע עַל קַבָּלַת הַתּוֹרָה. וּמִשּׁוּם כָּךְ כָּתַב חֲשָׁשָׁא דְשֶׁמָּא יְנִיעֵם בַּמִּדְבָּר, שֶׁהָיָה אֹנֶס מִפַּחַד הָעֹנֶשׁ, שֶׁהָיָה מֵטִיל עֲלֵיהֶם טֹרַח הַדֶּרֶךְ וְלַהַג הַרְבֵּה וִיגִיעַת בָּשָׂר.
<b>וְכָתַב</b> עוֹד מַהֲרִ"י קוֹלוֹן, דְּאַף לְפִי גִרְסָתֵנוּ בְּדִבְרֵי רִ"י, דְּלָא קָאָמַר אֶלָּא שֶׁהָיוּ יְרֵאִים שֶׁלֹּא יַכְנִיסֵם לְאֶרֶץ יִשְׂרָאֵל, יֵשׁ לוֹמַר דְּשָׁנֵי הָתָם שֶׁכְּבָר נִתְּנָה לָהֶם מוֹרָשָׁה, וִירֻשָּׁה הִיא לָהֶם מֵאֲבוֹתֵיהֶם, וַעֲלֵיהֶם נֶאֱמַר (במדבר יד, לא): "וְטַפְּכֶם אֲשֶׁר אֲמַרְתֶּם לָבַז יִהְיֶה וְהֵבֵאתִי אֹתָם" וְגוֹמֵר; וְאִם לֹא הָיָה מַכְנִיסָם לְאֶרֶץ יִשְׂרָאֵל הֲוָה חֲשִׁיב אֹנֶס, דִּפְשִׁיטָא דְמִי שֶׁהוּא עוֹשֶׂה דָבָר מִפְּנֵי יִרְאָתוֹ שֶׁלֹּא יִטְּלוּ אֶת שֶׁלּוֹ דַּחֲשִׁיב אֹנֶס, וְהָכָא נָמֵי הָוֵי כְּאִלּוּ הָיָה הַקָּדוֹשׁ בָּרוּךְ הוּא נוֹטֵל מֵהֶם מַה שֶּׁזָּכוּ בּוֹ כְּבָר. וְהַיְנוּ דְקָאָמַר רִ"י שֶׁהָיָה לָהֶם לִכָּנֵס לְאַלְתַּר, כְּלוֹמַר, וְהָוֵי כְּאִלּוּ זָכוּ בּוֹ כְּבָר, וּמִשּׁוּם הָכֵי חֲשִׁיב אֹנֶס. עַד כָּאן דְּבָרָיו.
<b>הַכְּלָל</b> הָעוֹלֶה בְּיָדֵנוּ מִתּוֹרָתוֹ שֶׁל מַהֲרִ"י קוֹלוֹן זַ"ל, דְּמַאי דַּחֲשִׁיבִי יִשְׂרָאֵל אֲנוּסִים בַּמֶּה שֶׁקִּבְּלוּ הַתּוֹרָה בְּעַרְבוֹת מוֹאָב בְּאָלָה וּבִשְׁבוּעָה, הַיְנוּ מִשּׁוּם שֶׁהָיוּ יִשְׂרָאֵל מֻחְזָקִים בְּאֶרֶץ יִשְׂרָאֵל, וְאִם כֵּן חֲשִׁיב אֹנֶס מַה שֶּׁלֹּא הָיָה מַכְנִיסָם לְאֶרֶץ יִשְׂרָאֵל. וְהִנֵּה סְבָרָא זוֹ שֶׁכָּתַב מַהֲרִ"י קוֹלוֹן שֶׁאֶרֶץ יִשְׂרָאֵל מֻחְזֶקֶת הִיא בְּיָדָם, לֹא נִפְלֵאת הִיא וְלֹא רְחוֹקָה הִיא, וּכְבָר הֶאֱרַכְנוּ בָּזֶה לְעֵיל בְּדֶרֶךְ הַקֹּדֶשׁ (דרוש ט) לְהוֹכִיחַ בִּרְאָיוֹת מִכַּמָּה דוּכְתֵי שֶׁאַבְרָהָם זָכָה בְּאֶרֶץ יִשְׂרָאֵל מִשָּׁעָה שֶׁנִּתְּנָה לוֹ וְאָמַר לוֹ הַשֵּׁם (בראשית טו, יח): "לְזַרְעֲךָ נָתַתִּי" וְגוֹמֵר, יְעֻיַּן שָׁם.
<b>וּמִכָּל</b> מָקוֹם נִרְאֶה לִי דְּהָרַשְׁבָּ"א וּמַהֲרִ"י קוֹלוֹן פְּלִיגִי אַהֲדָדֵי. שֶׁהֲרֵי כָּתַב הָרַשְׁבָּ"א אַהָא דְאָמְרִינַן: מִכָּאן מוֹדָעָה רַבָּה לְאוֹרַיְתָא, וְאָמַר רָבָא: אַף עַל פִּי כֵן הֲדוּר קַבְּלוּהָ בִּימֵי אֲחַשְׁוֵרוֹשׁ, וְהִקְשׁוּ: וְכִי מַה קַבָּלָה זוֹ עוֹשָׂה מִסּוֹפוֹ שֶׁל עוֹלָם לִתְחִלָּתוֹ? אִם קֹדֶם אֲחַשְׁוֵרוֹשׁ לֹא הָיוּ מְצֻוִּין, לָמָּה נֶעֶנְשׁוּ? וְאִם נֹאמַר מִפְּנֵי שֶׁעָבְרוּ עַל גְּזֵרַת מַלְכָּם, אִם כֵּן בָּטְלָה מוֹדָעָה זוֹ. וְתֵרֵץ, שֶׁמִּתְּחִלָּה, אַף עַל פִּי שֶׁהָיָה לָהֶם מוֹדָעָה, מִכָּל מָקוֹם לֹא נָתַן לָהֶם אֶת הָאָרֶץ אֶלָּא כְּדֵי שֶׁיְּקַיְּמוּ הַתּוֹרָה, כְּמוֹ שֶׁמְּפֹרָשׁ בַּתּוֹרָה בְּכַמָּה פָּרָשִׁיּוֹת, וּכְתִיב (תהלים קה, מד-מה): "וַיִּתֵּן לָהֶם אַרְצוֹת גּוֹיִם, בַּעֲבוּר יִשְׁמְרוּ חֻקָּיו". וְהֵם עַצְמָם בַּתְּחִלָּה לֹא עִכְּבוּ בַּדָּבָר כְּלָל וְלֹא אָמְרוּ בְּמוֹדָעָה כְּלוּם, אֶלָּא בִּרְצוֹן נַפְשָׁם מֵעַצְמָם אָמְרוּ (שמות כד, ז): "כֹּל אֲשֶׁר דִּבֶּר יְיָ נַעֲשֶׂה וְנִשְׁמָע". וּלְפִיכָךְ, כְּשֶׁעָבְרוּ עַל הַתּוֹרָה עָמַד וְהִגְלָם מֵאַרְצוֹ, וּמִשֶּׁגָּלוּ יֵשׁ מוֹדָעָה עַל הַדָּבָר, דִּכְתִיב (יחזקאל כ, לב): "וְהָעֹלָה עַל רוּחֲכֶם הָיוֹ לֹא תִהְיֶה, אֲשֶׁר אַתֶּם אֹמְרִים נִהְיֶה כַגּוֹיִם", וּלְפִיכָךְ חָזְרוּ וְקִבְּלוּהָ בִּימֵי אֲחַשְׁוֵרוֹשׁ. עַד כָּאן דְּבָרָיו. לָמַדְנוּ מִתּוֹרָתוֹ שֶׁל הָרַשְׁבָּ"א, שֶׁקֹּדֶם שֶׁגָּלוּ לֹא הָיָה לָהֶם טַעֲנַת אֹנֶס וּמוֹדָעָא אַף שֶׁהָיוּ אֲנוּסִים, מִשּׁוּם דְּאַעִקָּרָא דְמִלְּתָא לֹא נִתְּנָה לָהֶם הָאָרֶץ אֶלָּא כְּדֵי שֶׁיְּקַיְּמוּ אֶת הַתּוֹרָה.
<b>וְעַל</b> פִּי זֶה יִתְבָּאֵר מַאֲמַר רַבּוֹתֵינוּ זַ"ל פֶּרֶק קַמָּא דַחֲגִיגָה (ה ע"ב) וְזֶה לְשׁוֹנָם: "וְדָמֹעַ תִּדְמַע וְתֵרֵד עֵינִי דִמְעָה כִּי נִשְׁבָּה עֵדֶר יְיָ" (ירמיה יג, יז). אָמַר רַבִּי אֶלְעָזָר: שָׁלשׁ דְּמָעוֹת הַלָּלוּ לָמָּה? אַחַת עַל מִקְדָּשׁ רִאשׁוֹן, וְאַחַת עַל מִקְדָּשׁ שֵׁנִי, וְאַחַת עַל יִשְׂרָאֵל שֶׁגָּלוּ מִמְּקוֹמָם. וְאִיכָּא דְאָמְרִי: אַחַת עַל בִּטּוּל תּוֹרָה. וְהִקְשׁוּ: בִּשְׁלָמָא לְמָאן דְּאָמַר עַל יִשְׂרָאֵל שֶׁגָּלוּ, הַיְנוּ דִכְתִיב 'כִּי נִשְׁבָּה עֵדֶר יְיָ'; אֶלָּא לְמָאן דְּאָמַר עַל בִּטּוּל תּוֹרָה, מַאי 'כִּי נִשְׁבָּה עֵדֶר יְיָ'? כֵּיוָן שֶׁגָּלוּ יִשְׂרָאֵל מִמְּקוֹמָם אֵין לְךָ בִּטּוּל תּוֹרָה גָּדוֹל מִזֶּה. וְיֵשׁ לְדַקְדֵּק, דִּנְהִי דִבְסִבַּת הַגָּלוּת הֵם מִתְבַּטְּלִים מִתַּלְמוּד תּוֹרָה, מִכָּל מָקוֹם אַמַּאי לָא קָאָמַר קְרָא בְּהֶדְיָא עַל בִּטּוּל תּוֹרָה? אַךְ עַל פִּי דִבְרֵי הָרַשְׁבָּ"א אָתְיָא שַׁפִּיר, דְּכֵיוָן שֶׁגָּלוּ יִשְׂרָאֵל אֵין לְךָ בִּטּוּל תּוֹרָה גָּדוֹל מִזֶּה, דְּעַכְשָׁו יֵשׁ לָהֶם טַעֲנַת מוֹדָעָה לְבַטֵּל הַתּוֹרָה.
<b>וְזֶה</b> עַצְמוֹ כַּוָּנַת הַכָּתוּב בְּאָמְרוֹ (איכה ב, ט): "טָבְעוּ בָאָרֶץ שְׁעָרֶיהָ וְגוֹ', מַלְכָּהּ וְשָׂרֶיהָ בַגּוֹיִם אֵין תּוֹרָה". שֶׁתֵּבוֹת 'אֵין תּוֹרָה' אֵין לָהֶם מוּבָן. אַךְ בַּמֶּה שֶׁכָּתַבְנוּ הַדְּבָרִים כִּפְשָׁטָן, שֶׁדִּבְרֵי הַמְקוֹנֵן הֵם דִּבְרֵי הָאִיכָּא דְאָמְרִי, דְּכֵיוָן שֶׁגָּלוּ יִשְׂרָאֵל אֵין לְךָ בִּטּוּל תּוֹרָה גָּדוֹל מִזֶּה. וְזֶהוּ שֶׁאָמַר: "מַלְכָּהּ וְשָׂרֶיהָ בַגּוֹיִם", אִם כֵּן "אֵין תּוֹרָה", שֶׁהֲרֵי חָזְרָה טַעֲנַת הַמּוֹדָעָא.
<b>וּבָזֶה</b> יוּבַן מַאי דְּאָמְרִינַן בְּסִפְרִי וְזֶה לְשׁוֹנָם: "וַאֲבַדְתֶּם מְהֵרָה, וְשַׂמְתֶּם אֶת דְּבָרַי אֵלֶּה" (דברים יא, יז-יח). אָמַר לָהֶם הַקָּדוֹשׁ בָּרוּךְ הוּא: אַף עַל פִּי שֶׁאֲנִי מַגְלֶה אֶתְכֶם, הֱיוּ מְצֻיָּנִים בַּמִּצְו‍ֹת, שֶׁכְּשֶׁתַּחְזְרוּ לֹא יִהְיוּ עֲלֵיכֶם חֲדָשִׁים. מָשָׁל לְמֶלֶךְ שֶׁכָּעַס עַל אִשְׁתּוֹ וְשִׁלְּחָהּ לְבֵית אָבִיהָ. אָמַר לָהּ: הֲוִי מִתְקַשֶּׁטֶת בְּתַכְשִׁיטִין, שֶׁכְּשֶׁתַּחְזְרִי לֹא יִהְיוּ עָלַיִךְ חֲדָשִׁים. וְכֵן אָמַר יִרְמְיָה (ירמיה לא, כ): "הַצִּיבִי לָךְ צִיֻּנִים" — אֵלּוּ הַמִּצְו‍ֹת שֶׁיִּשְׂרָאֵל מְצֻיָּנִים בָּהֶם. עַד כָּאן. וְהִקְשָׁה הָרַמְבַּ"ן בְּסוֹף פָּרָשַׁת עֵקֶב, שֶׁהַכָּתוּב שֶׁאָמַר "וַאֲבַדְתֶּם מְהֵרָה וְשַׂמְתֶּם אֶת דְּבָרַי אֵלֶּה" אֵינוֹ מְחַיֵּב בַּגָּלוּת אֶלָּא בַּמִּצְו‍ֹת שֶׁהֵם חוֹבַת הַגּוּף, כְּגוֹן תְּפִלִּין וְדִבְרֵי תּוֹרָה וּמְזוּזָה; וְאִם כֵּן, לְמָה לִי טַעְמָא דִכְדֵי שֶׁלֹּא יִהְיוּ חֲדָשִׁים, תִּפֻּק לֵהּ דְּכָל מִצְוָה שֶׁאֵינָהּ תְּלוּיָה בָּאָרֶץ נוֹהֶגֶת בֵּין בָּאָרֶץ בֵּין בְּחוּץ לָאָרֶץ? וְהִנֵּה הָרַמְבַּ"ן אָזֵל לְשִׁיטָתֵהּ, דִּסְבִירָא לֵהּ דְּכָל הַמִּצְו‍ֹת הֵם מִשְׁפַּט אֱלֹהֵי הָאָרֶץ, יְעֻיַּן שָׁם. אַךְ לְפִי מַה שֶּׁכָּתַבְנוּ מִדִּבְרֵי הָרַשְׁבָּ"א הַדְּבָרִים כִּפְשָׁטָן. דִּנְהִי דְכָל חוֹבַת הַגּוּף נוֹהֶגֶת בָּאָרֶץ וּבְחוּץ לָאָרֶץ, הַיְנוּ בִּהְיוֹת יִשְׂרָאֵל עַל אַדְמָתָם, דְּאֵין כָּאן טַעֲנַת מוֹדָעָא, אֲבָל מִשֶּׁגָּלוּ יֵשׁ כָּאן טַעֲנַת מוֹדָעָא. וּמִשּׁוּם הָכֵי הֻצְרַךְ לוֹמַר, דְּאַף לְאַחַר שֶׁגָּלוּ וְיֵשׁ לָהֶם טַעֲנַת מוֹדָעָא, מִכָּל מָקוֹם הֱיוּ מְצֻיָּנִין בַּמִּצְו‍ֹת, שֶׁכְּשֶׁתַּחְזְרוּ לֹא יִהְיוּ עֲלֵיכֶם חֲדָשִׁים.
<b>וְזֶה</b> אֶצְלִי כַּוָּנַת רַבּוֹתֵינוּ זַ"ל בְּאֵיכָה רַבָּתִי, וֶהֱבִיאוֹ רַשִׁ"י בְּפֵרוּשׁוֹ, וְזֶה לְשׁוֹנָם: "שָׂחֲקוּ עַל מִשְׁבַּתֶּיהָ" (איכה א, ז). שֶׁהָיוּ יִשְׂרָאֵל שׁוֹבְתִין בַּגּוֹלָה בְּשַׁבָּתוֹת וְיָמִים טוֹבִים וְשׁוֹמְטִים בַּשְּׁבִיעִית, וְהָיוּ אֻמּוֹת הָעוֹלָם מְשַׂחֲקִים עֲלֵיהֶם וְאוֹמְרִים: שׁוֹטִים! בְּאַרְצְכֶם לֹא שְׁמַטְתֶּם, וְעַכְשָׁו בַּגּוֹלָה תִּשְׁמֹטוּ?! בְּאַרְצְכֶם לֹא שְׁמַרְתֶּם שַׁבָּת, וְעַכְשָׁו בַּגּוֹלָה תִּשְׁמֹרוּ?! עַד כָּאן. וְיֵשׁ לְדַקְדֵּק, דְּלָמָּה שָׂחֲקוּ הָאֻמּוֹת עַל יִשְׂרָאֵל וְקָרְאוּ אוֹתָם שׁוֹטִים בִּשְׁבִיל שֶׁשּׁוֹמְרִים הַמִּצְו‍ֹת בַּגּוֹלָה? אֵימָא דְּבִשְׁבִיל שֶׁרָאוּ שֶׁנֶּעֶנְשׁוּ עַל מַה שֶּׁלֹּא קִיְּמוּ הַמִּצְו‍ֹת בִּהְיוֹתָם בְּאַרְצָם, מִשּׁוּם הָכֵי רוֹצִים לְקַיֵּם הַמִּצְו‍ֹת בִּהְיוֹתָם בַּגָּלוּת. אַךְ כְּפִי דִבְרֵי הָרַשְׁבָּ"א שֶׁכָּתַבְנוּ נִיחָא. דְּקֻשְׁיַת הָאֻמּוֹת הוּא, דְּבִהְיוֹתָם בְּאַרְצָם, דְּלֹא הָיָה לָהֶם שׁוּם טַעֲנָה שֶׁלֹּא לְקַיֵּם הַמִּצְו‍ֹת, שֶׁהֲרֵי אַף שֶׁהָיוּ אֲנוּסִים מִכָּל מָקוֹם לֹא נִתְּנָה לָהֶם הָאָרֶץ אֶלָּא בַּעֲבוּר יִשְׁמְרוּ חֻקָּיו, וַאֲפִלּוּ הָכֵי לֹא קִיְּמוּם; עַכְשָׁו, שֶׁיֵּשׁ לָהֶם טַעֲנַת אֹנֶס וְאִיכָּא מוֹדָעָא בַּדָּבָר, הֵם מְקַיְּמִים אוֹתָם. נִמְצָא דְּכֹל בָּתַר אִפְּכָא קָא אָזְלִי. וּמִשּׁוּם הָכֵי קְרָאוּם שׁוֹטִים, דְּבִמְקוֹם חִיּוּבָם לֹא קִיְּמוּ, וּבִמְקוֹם פְּטוּרָם קִיְּמוּ.
<b>וּבָזֶה</b> נָבִין מַאי דִּכְתִיב בְּסוֹף דִּבְרֵי הַיָּמִים (דהי"ב לו, יב-יג): "וַיַּעַשׂ הָרַע בְּעֵינֵי יְיָ אֱלֹהָיו, לֹא נִכְנַע מִלִּפְנֵי יִרְמְיָהוּ הַנָּבִיא מִפִּי יְיָ. וְגַם בַּמֶּלֶךְ נְבוּכַדְנֶצַּר מָרָד, אֲשֶׁר הִשְׁבִּיעוֹ בֵּאלֹהִים". וּפֵרֵשׁ רַשִׁ"י: 'וַיַּעַשׂ הָרַע' — מַהוּ הָרַע? שֶׁלֹּא נִכְנַע מִלִּפְנֵי יִרְמְיָהוּ הַנָּבִיא, כְּדִמְפֹרָשׁ בְּיִרְמְיָה (לח, יז): "וַיֹּאמֶר יִרְמְיָהוּ אֶל צִדְקִיָּהוּ כֹּה אָמַר יְיָ אֱלֹהֵי צְבָאוֹת אֱלֹהֵי יִשְׂרָאֵל" וְגוֹמֵר. וְחוּץ מֵחֵטְא זֶה לֹא חָטָא, אֶלָּא בָּזֶה שֶׁלֹּא שָׁמַע לְדִבְרֵי הַנָּבִיא מִפִּי הַשֵּׁם וְשֶׁעָבַר עַל שְׁבוּעַת נְבוּכַדְנֶצַּר, אֲבָל בְּתוֹעֲבוֹתָיו וְהַנִּמְצָא עָלָיו עַל יְהוֹיָקִים לֹא הֵרַע לַעֲשׂוֹת. עַד כָּאן. וְדִבְרֵי רַשִׁ"י הֵם גְּמָרָא עֲרוּכָה פֶּרֶק שְׁלִישִׁי דְמוֹעֵד קָטָן (טז ע"ב) וְזֶה לְשׁוֹנָם: "וַיִּשְׁמַע עֶבֶד מֶלֶךְ הַכּוּשִׁי" (ירמיה לח, ז). וְכִי כּוּשִׁי שְׁמוֹ? וַהֲלוֹא צִדְקִיָּהוּ שְׁמוֹ! אֶלָּא מַה כּוּשִׁי זֶה מְשֻׁנֶּה בְּעוֹרוֹ, אַף צִדְקִיָּהוּ מְשֻׁנֶּה בְּמַעֲשָׂיו. עַד כָּאן. וּפֵרֵשׁ רַשִׁ"י: צַדִּיק גָּמוּר. וּבְפֶרֶק שְׁלִישִׁי דְהוֹרָיוֹת (יא ע"א) אָמְרִינַן: תָּנוּ רַבָּנָן: הוּא שַׁלּוּם הוּא צִדְקִיָּהוּ, וְלָמָּה נִקְרָא שְׁמוֹ שַׁלּוּם? שֶׁהָיָה מְשֻׁלָּם בְּמַעֲשָׂיו. וּפֵרֵשׁ רַשִׁ"י: צַדִּיק גָּמוּר הֲוָה, בַּעַל מַעֲשִׂים טוֹבִים. וּבְשִׁלְהֵי פֶּרֶק שְׁלִישִׁי דַעֲרָכִין (יז ע"א) אָמְרִינַן: בִּקֵּשׁ הַקָּדוֹשׁ בָּרוּךְ הוּא לְהַחֲזִיר אֶת הָעוֹלָם לְתֹהוּ וָבֹהוּ מִפְּנֵי דוֹרוֹ שֶׁל צִדְקִיָּהוּ, כֵּיוָן שֶׁנִּסְתַּכֵּל בְּצִדְקִיָּהוּ נִתְקָרְרָה דַעְתּוֹ. וּבְפֶרֶק שְׁלשָׁה וְעֶשְׂרִים דְּשַׁבָּת (קמט ע"ב) אָמְרִינַן: וָעוֹד, צִדְקִיָּהוּ צַדִּיקָא מַאי הֲוָה לֵהּ לְמֶעְבַּד? וְאָמְרִינַן תּוּ הָתָם: בְּשָׁעָה שֶׁבִּקֵּשׁ אוֹתוֹ רָשָׁע לַעֲשׂוֹת לְאוֹתוֹ צַדִּיק וְכוּ'. מִכָּל הָנֵי מוּכָח דְּצִדְקִיָּהוּ צַדִּיק גָּמוּר הָיָה.
<b>וְיֵשׁ</b> לִתְמֹהַּ, דְּבִמְלָכִים (ב כד, יט) כְּתִיב עֲלֵהּ דְּצִדְקִיָּהוּ: "וַיַּעַשׂ הָרַע בְּעֵינֵי יְיָ כְּכֹל אֲשֶׁר עָשָׂה יְהוֹיָקִים". וְהָא דְאָמְרִינַן בְּשִׁלְהֵי מוֹעֵד קָטָן (כח ע"ב): וּמַה צִּדְקִיָּהוּ מֶלֶךְ יְהוּדָה, שֶׁלֹּא עָשָׂה אֶלָּא מִצְוָה אַחַת שֶׁהֶעֱלָה אֶת יִרְמְיָהוּ מִן הַטִּיט וְכוּ', כְּבָר כָּתְבוּ שָׁם הַתּוֹסָפוֹת: צִדְקִיָּהוּ מֶלֶךְ יְהוּדָה צַדִּיק גָּמוּר הָיָה, אֲבָל בַּמִּקְרָא לֹא מָצִינוּ יוֹתֵר כִּי אִם שֶׁצִּוָּה לְהַעֲלוֹת יִרְמְיָהוּ מִן הַטִּיט. עַד כָּאן. הֵן אֱמֶת דִּבְפֶרֶק שְׁלִישִׁי דִבְרָכוֹת (יח ע"ב) אָמְרִינַן: "וְהַמֵּתִים אֵינָם יוֹדְעִים מְאוּמָה" (קהלת ט, ה) — אֵלּוּ רְשָׁעִים שֶׁבְּחַיֵּיהֶם קְרוּיִים מֵתִים, שֶׁנֶּאֱמַר (יחזקאל כא, ל): "וְאַתָּה חָלָל רָשָׁע נְשִׂיא יִשְׂרָאֵל". וּפֵרֵשׁ רַשִׁ"י: 'חָלָל רָשָׁע' — עַל צִדְקִיָּהוּ הוּא אוֹמֵר, וַעֲדַיִן בִּימֵי יְחֶזְקֵאל חַי הוּא וְקוֹרֵהוּ חָלָל. עַד כָּאן. וְהוּא דְבַר תֵּמַהּ שֶׁהַכָּתוּב יְכַנֶּה לְצִדְקִיָּהוּ בְּשֵׁם רָשָׁע, מֵאַחַר שֶׁהָיָה צַדִּיק גָּמוּר. וָעוֹד, שֶׁיֹּאמְרוּ בַּגְּמָרָא דִּלְכָךְ נִקְרָא חָלָל מִשּׁוּם דִּרְשָׁעִים בְּחַיֵּיהֶם קְרוּיִים מֵתִים. וְאַגָּדָה זוֹ סוֹתֶרֶת כָּל אוֹתָן הָאַגָּדוֹת שֶׁכָּתַבְנוּ.
<b>שׁוּב</b> רָאִיתִי בְּפֶרֶק חֵלֶק (סנהדרין קג ע"א) שֶׁהֵבִיאוּ אוֹתָהּ אַגָּדָה דְּבִקֵּשׁ הַקָּדוֹשׁ בָּרוּךְ הוּא לְהַחֲזִיר אֶת הָעוֹלָם לְתֹהוּ בִּשְׁבִיל דּוֹרוֹ שֶׁל צִדְקִיָּהוּ, נִסְתַּכֵּל בְּצִדְקִיָּהוּ וְנִתְקָרְרָה דַעְתּוֹ. וְהִקְשׁוּ: בְּצִדְקִיָּהוּ נָמֵי כְּתִיב "וַיַּעַשׂ הָרַע בְּעֵינֵי יְיָ"? וְתֵרְצוּ: שֶׁהָיָה בְּיָדוֹ לְמַחוֹת וְלֹא מִחָה. עַד כָּאן. וּלְפִי זֶה, מַאי דִּכְתִיב בִּמְלָכִים "כְּכֹל אֲשֶׁר עָשָׂה יְהוֹיָקִים", הַכַּוָּנָה הִיא דִּבְנֵי דוֹרוֹ הָיוּ רְשָׁעִים גְּמוּרִים כִּיהוֹיָקִים, וְכֵיוָן שֶׁלֹּא מִחָה בָּהֶם כָּתַב עָלָיו "כְּכֹל אֲשֶׁר עָשָׂה יְהוֹיָקִים". וּמִשּׁוּם הָכֵי קְרָאוֹ הַכָּתוּב רָשָׁע וְנִקְרָא חָלָל מִשּׁוּם דִּרְשָׁעִים בְּחַיֵּיהֶם קְרוּיִים מֵתִים, מִשּׁוּם דְּלֹא מִחָה בִּבְנֵי דוֹרוֹ, אֲבָל לְעוֹלָם דְּהוּא לֹא חָטָא כִּי אִם בְּאוֹתָם שְׁנֵי דְבָרִים, וּכְמוֹ שֶׁפֵּרֵשׁ רַשִׁ"י.
<b>אַךְ</b> עִם מַה שֶּׁכָּתַבְנוּ לְעֵיל בְּשֵׁם הָרַשְׁבָּ"א דִּבְעוֹדָם בָּאָרֶץ אֵין לָהֶם טַעֲנַת אֹנֶס, אֶפְשָׁר לְיַשֵּׁב בְּאֹפֶן אַחֵר, שֶׁחֵטְא זֶה שֶׁלֹּא שָׁמַע לְיִרְמְיָהוּ הָיָה סִבָּה לְכָל מַה שֶּׁחָטְאוּ יִשְׂרָאֵל. וָהוּא, שֶׁיִּרְמְיָה אָמַר לוֹ (ירמיה לח, יז-יח): "כֹּה אָמַר יְיָ וְגוֹ' אִם יָצֹא תֵצֵא אֶל שָׂרֵי מֶלֶךְ בָּבֶל וְחָיְתָה נַפְשֶׁךָ וְהָעִיר הַזֹּאת לֹא תִשָּׂרֵף בָּאֵשׁ, וְחָיִתָה אַתָּה וּבֵיתֶךָ. וְאִם לֹא תֵצֵא אֶל שָׂרֵי מֶלֶךְ בָּבֶל וְנִתְּנָה הָעִיר הַזֹּאת בְּיַד הַכַּשְׂדִּים וּשְׂרָפוּהָ בָּאֵשׁ" וְגוֹמֵר. וְיֵשׁ לְדַקְדֵּק, דְּאִם נִגְזַר עַל יִשְׂרָאֵל בִּשְׁבִיל חַטָּאתָם "אֲשֶׁר לַמָּוֶת לַמָּוֶת וַאֲשֶׁר לַשְּׁבִי לַשֶּׁבִי" (שם טו, ב), אֵיךְ יְתֻקַּן כָּל זֶה בִּשְׁבִיל צֵאתָם מֵהָעִיר? וְנִרְאֶה, דְּיִרְמְיָהוּ וְצִדְקִיָּהוּ הָיוּ חֲלוּקִים בְּהַךְ דְּהָרַשְׁבָּ"א. דְּצִדְקִיָּהוּ הָיָה סוֹבֵר, דְּאַף בִּהְיוֹתָם בְּאַרְצָם אֵינָם נֶעֱנָשִׁים עַל עֲו‍ֹנָם, מֵאַחַר שֶׁהָיוּ אֲנוּסִים וְיֵשׁ לָהֶם טַעֲנַת מוֹדָעָא. וְיִרְמְיָהוּ אָמַר לוֹ, שֶׁאִם יֵצֵא אֶל שָׂרֵי מֶלֶךְ בָּבֶל, שֶׁלֹּא יִהְיוּ בְּאַרְצָם, אָז יוֹעִיל לָהֶם טַעֲנַת מוֹדָעָא. וּכְמוֹ שֶׁכָּתַב הָרַשְׁבָּ"א, דְּמִשֶּׁגָּלוּ חָזְרָה הַמּוֹדָעָא לִמְקוֹמָהּ, וְהֻצְרְכוּ לְקַבֵּל אֶת הַתּוֹרָה בִּימֵי אֲחַשְׁוֵרוֹשׁ. וְאִם לֹא יֵצֵא, אָז אֵין לָהֶם טַעֲנַת מוֹדָעָא וְיִהְיוּ נֶעֱנָשִׁים עַל עֲו‍ֹנָם. וְצִדְקִיָּהוּ לֹא שָׁמַע אֶל יִרְמְיָהוּ, לְפִי שֶׁהָיָה סָבוּר שֶׁאֲפִלּוּ בְּעוֹדָם בָּאָרֶץ אֵינָם נֶעֱנָשִׁים, לְפִי שֶׁהָיוּ אֲנוּסִים בְּקַבָּלַת הַתּוֹרָה וְיֵשׁ לָהֶם טַעֲנַת מוֹדָעָא. וְכֵיוָן שֶׁצִּדְקִיָּהוּ הוֹרָה הוֹרָאָה זוֹ, הָיָה סִבָּה שֶׁכָּל בְּנֵי דוֹרוֹ הָיוּ מַכְעִיסִים אֶת הַשֵּׁם, שֶׁהָיוּ אוֹמְרִים: אֵין אָנוּ נֶעֱנָשִׁים עַל כָּל מַה שֶּׁאָנוּ מַכְעִיסִים אֶת הַשֵּׁם מֵאַחַר שֶׁאָנוּ אֲנוּסִים. נִמְצָא שֶׁצִּדְקִיָּהוּ הָיָה סִבָּה לְחֵטְא הָרַבִּים, וּתְנַן בְּפֶרֶק חֲמִישִׁי דְּאָבוֹת (משנה יח): כָּל הַמַּחֲטִיא אֶת הָרַבִּים — חֵטְא הָרַבִּים תָּלוּי בּוֹ. אֲבָל לְעוֹלָם שֶׁהוּא לֹא חָטָא כִּי אִם בְּאוֹתָם שְׁנֵי דְבָרִים, אֶלָּא דְמִמַּה שֶׁלֹּא שָׁמַע אֶל יִרְמְיָהוּ נִמְשַׁךְ שֶׁחָטְאוּ כָּל יִשְׂרָאֵל, וְהוּא הָיָה הַסִּבָּה, נֶאֱמַר עָלָיו "כְּכֹל אֲשֶׁר עָשָׂה יְהוֹיָקִים", לְפִי שֶׁבְּנֵי דוֹרוֹ הִרְשִׁיעוּ לַעֲשׂוֹת כִּיהוֹיָקִים, לְפִי שֶׁחָשְׁבוּ כִּסְבָרַת צִדְקִיָּהוּ שֶׁהָיוּ אֲנוּסִים, וְאִם כֵּן חֵטְא הָרַבִּים תָּלוּי בּוֹ.
<b>וְאֶפְשָׁר</b> לְיַשֵּׁב עִם זֶה סִיּוּם הַפָּסוּק: "וְגַם בַּמֶּלֶךְ נְבוּכַדְנֶצַּר מָרָד, אֲשֶׁר הִשְׁבִּיעוֹ בֵּאלֹהִים" וְגוֹמֵר. דְּיֵשׁ לְדַקְדֵּק בְּמִלַּת 'וְגַם', דְּלָא הֲוָה לֵהּ לְמֵימַר אֶלָּא 'וּבַמֶּלֶךְ נְבוּכַדְנֶצַּר מָרָד'. וְעוֹד יֵשׁ לְדַקְדֵּק, דִּלְאֵיזֶה צֹרֶךְ בֵּאֵר לָנוּ הַכָּתוּב עִם מִי עָבַר עַל הַשְּׁבוּעָה, וְלֹא הָיָה צָרִיךְ לוֹמַר אֶלָּא 'וְגַם עָבַר עַל שְׁבוּעַת אֱלֹהִים'. וְנִרְאֶה לוֹמַר, דְּהַכָּתוּב בָּא לְהוֹדִיעֵנוּ, דְּמִי הֱבִיאוֹ לְצִדְקִיָּהוּ לַעֲבֹר עַל שְׁבוּעַת הַשֵּׁם, שֶׁהִיא מֵהָעֲבֵרוֹת הַחֲמוּרוֹת, מֵאַחַר שֶׁהָיָה צַדִּיק גָּמוּר. וְנִרְאֶה דְּטָעוּת צִדְקִיָּהוּ הָיָה, מִשּׁוּם דִּכְבָר כָּתַבְנוּ לְעֵיל, שֶׁכְּשֶׁנִּשְׁבַּע צִדְקִיָּהוּ הָיָה חָבוּשׁ בְּבֵית הָאֲסוּרִים, וּבִשְׁבִיל שֶׁנִּשְׁבַּע לוֹ צִדְקִיָּהוּ הוֹצִיאוֹ מֵהַמַּאֲסָר. וְאִם כֵּן, הָיָה סָבוּר צִדְקִיָּהוּ דְּאֵין כָּאן שְׁבוּעָה כְּלָל לְפִי שֶׁהָיָה אָנוּס, שֶׁאִם לֹא הָיָה נִשְׁבָּע לוֹ לֹא הָיָה מוֹצִיאוֹ מֵהַמַּאֲסָר. וְזֶה טָעוּת גָּמוּר, מִשּׁוּם דִּמְנִיעַת הַטּוֹבָה לָא חֲשִׁיב אֹנֶס, וּכְמוֹ שֶׁכָּתַבְנוּ לְעֵיל בְּשֵׁם הָרַב מַהֲרִ"י קוֹלוֹן. וְזֶהוּ כַּוָּנַת הַכָּתוּב, דִּשְׁתֵּי טָעֻיּוֹת טָעָה צִדְקִיָּהוּ בְּדִינֵי אֳנָסִים: חֲדָא, בַּמֶּה שֶׁלֹּא שָׁמַע אֶל יִרְמְיָהוּ שֶׁצִּוָּה לוֹ שֶׁיֵּצֵא אֶל שָׂרֵי מֶלֶךְ בָּבֶל, וְהוּא הָיָה סָבוּר שֶׁאַף בִּהְיוֹתָם בָּאָרֶץ הָיָה לָהֶם טַעֲנַת אֹנֶס. וְגַם עוֹד טָעָה טָעוּת אַחֵר בְּדִין אֹנֶס, בַּמֶּלֶךְ נְבוּכַדְנֶצַּר אֲשֶׁר מָרַד בּוֹ אֲשֶׁר הִשְׁבִּיעוֹ בֵּאלֹהִים, וְהוּא הָיָה סָבוּר שֶׁלֹּא חָלָה הַשְּׁבוּעָה לְפִי שֶׁהָיָה אָנוּס בְּסִבָּה שֶׁאִם לֹא הָיָה נִשְׁבָּע לֹא הָיָה מוֹצִיאוֹ מִבֵּית הָאֲסוּרִים. וּבִשְׁנֵי דִינֵי אֳנָסִים הַלָּלוּ לֹא צָדַק צִדְקִיָּהוּ.
<b>אֱמֹר</b> מֵעַתָּה: כְּפִי דִבְרֵי הָרַשְׁבָּ"א זַ"ל, שֶׁמִּתְּחִלָּה לֹא נָתַן לָהֶם אֶת הָאָרֶץ אֶלָּא כְּדֵי שֶׁיְּקַיְּמוּ אֶת הַתּוֹרָה, וּכְדִכְתִיב: "וַיִּתֵּן לָהֶם אַרְצוֹת גּוֹיִם בַּעֲבוּר יִשְׁמְרוּ חֻקָּיו", אִם כֵּן מַה טַּעֲנַת אֹנֶס יֵשׁ כָּאן שֶׁאִם לֹא הָיוּ מְקַבְּלִים הַתּוֹרָה שֶׁלֹּא הָיָה מַכְנִיסָם לָאָרֶץ? וַהֲלוֹא מִן הַדִּין כָּךְ הוּא! אֶלָּא וַדַּאי דִּסְבִירָא לֵה לְמַהֲרִ"י קוֹלוֹן זַ"ל, דְּמַתְּנַת הָאָרֶץ לֹא הָיְתָה בִּתְנַאי אֶלָּא מַתָּנָה הֶחְלֵטִית, וּמִשּׁוּם הָכֵי חֲשִׁיב אֹנֶס מַה שֶּׁלֹּא הָיָה מַכְנִיסָם לָאָרֶץ אִם לֹא הָיוּ מְקַבְּלִים אֶת הַתּוֹרָה. אֶלָּא שֶׁכְּפִי זֶה חָזְרָה קֻשְׁיַת הָרַשְׁבָּ"א לִמְקוֹמָהּ, דְּקֹדֶם אֲחַשְׁוֵרוֹשׁ לָמָּה נֶעֶנְשׁוּ וְגָלוּ יִשְׂרָאֵל מֵאַדְמָתָם, וַהֲרֵי אֲנוּסִים הָיוּ שֶׁלֹּא הָיָה מַכְנִיסָם לָאָרֶץ?
<b>וְנִרְאֶה</b> דְּאַף לִסְבָרַת מַהֲרִ"י קוֹלוֹן שֶׁמַּתְּנַת הָאָרֶץ הָיְתָה הֶחְלֵטִית בִּלְתִּי שׁוּם תְּנַאי, הַיְנוּ דַוְקָא בַּמֶּה שֶׁחִדֵּשׁ הַשֵּׁם לְיִשְׂרָאֵל יוֹתֵר מִשֶּׁבַע מִצְו‍ֹת בְּנֵי נֹחַ; אֲבָל בְּשֶׁבַע מִצְו‍ֹת בְּנֵי נֹחַ — פְּשִׁיטָא שֶׁלֹּא נָתַן לָהֶם הָאָרֶץ אֶלָּא בִּתְנַאי שֶׁיִּשְׁמְרוּ אוֹתָם. שֶׁהֲרֵי מַה שֶּׁגֵּרֵשׁ שִׁבְעָה עֲמָמִין מֵאֶרֶץ יִשְׂרָאֵל הוּא מִשּׁוּם דְּלֹא קִיְּמוּ שֶׁבַע מִצְו‍ֹת, וּכְמוֹ שֶׁמָּצִינוּ בְּפָרָשַׁת עֲרָיוֹת דִּכְתִיב (ויקרא יח, כד-כה): "כִּי בְכָל אֵלֶּה נִטְמְאוּ הַגּוֹיִם, וָאֶפְקֹד עֲו‍ֹנָהּ עָלֶיהָ וַתָּקִא הָאָרֶץ אֶת ישְׁבֶיהָ". וְגַבֵּי עֲבוֹדָה זָרָה וְאַבִּיזָרַיְהוּ כְּתִיב בְּפָרָשַׁת שֹׁפְטִים (דברים יח, יב): "וּבִגְלַל הַתּוֹעֵבֹת הָאֵלֶּה יְיָ אֱלֹהֶיךָ מוֹרִישׁ אוֹתָם מִפָּנֶיךָ". וְאִם כֵּן, מֵאַחַר שֶׁהַשֵּׁם גֵּרֵשׁ שִׁבְעָה עֲמָמִין בִּשְׁבִיל אֵלּוּ הַתּוֹעֵבוֹת, מֵהֵיכָא תֵּיתֵי שֶׁיִּשְׂרָאֵל יַעֲשׂוּ אוֹתָם וְיֵשְׁבוּ עַל הָאָרֶץ?
<b>וְזֶהוּ</b> כַּוָּנַת הַכָּתוּב בְּפָרָשַׁת עֵקֶב (שם ח, יט-כ): "וְהָיָה אִם שָׁכֹחַ תִּשְׁכַּח אֶת יְיָ אֱלֹהֶיךָ וְהָלַכְתָּ אַחֲרֵי אֱלֹהִים אֲחֵרִים וַעֲבַדְתָּם וְהִשְׁתַּחֲוִיתָ לָהֶם, הַעִדֹתִי בָכֶם הַיּוֹם כִּי אָבֹד תֹּאבֵדוּן. כַּגּוֹיִם אֲשֶׁר יְיָ מַאֲבִיד מִפְּנֵיכֶם כֵּן תֹּאבֵדוּן". עַד כָּאן. וְיֵשׁ לְדַקְדֵּק, דְּלָמָה אִצְטְרִיךְ לוֹמַר שֶׁיֹּאבְדוּ כַּגּוֹיִם אֲשֶׁר יְיָ מַאֲבִיד מִפְּנֵיהֶם? וְנִרְאֶה שֶׁהַכָּתוּב בָּא לִשְׁלֹל, שֶׁלֹּא יַעֲלוּ דְבָרִים אֵלּוּ עַל לִבָּם לוֹמַר שֶׁהֵם אֲנוּסִים וּלְפִיכָךְ לֹא תָּבוֹא עֲלֵיהֶם רָעָה, לָזֶה בָּא הַכָּתוּב לִשְׁלֹל סְבָרָא זוֹ הַנִּפְסֶדֶת, מִשּׁוּם דִּבְשֶׁבַע מִצְו‍ֹת לֹא שַׁיָּךְ טַעַם זֶה. וּמִשּׁוּם הָכֵי אָמַר: "הַעִדֹתִי בָכֶם הַיּוֹם כִּי אָבֹד תֹּאבֵדוּן, כַּגּוֹיִם אֲשֶׁר יְיָ מַאֲבִיד מִפְּנֵיכֶם" בִּשְׁבִיל מַה שֶּׁעָשׂוּ, וְאַף שֶׁהֵם לֹא קִבְּלוּ שׁוּם דָּבָר בְּעַרְבוֹת מוֹאָב. וְהַטַּעַם, שֶׁשֶּׁבַע מִצְו‍ֹת הֵם מְחֻיָּבִים בָּהֶם מִזְּמַן רִאשׁוֹן, שֶׁקִּבְּלוּ אוֹתָם עֲלֵיהֶם וְעַל זַרְעָם.
<b>וְאִם</b> כֵּן, לְדַעַת מַהֲרִ"י קוֹלוֹן, מַה שֶּׁנֶּעֶנְשׁוּ יִשְׂרָאֵל קֹדֶם אֲחַשְׁוֵרוֹשׁ הוּא לְפִי שֶׁעָבְרוּ עַל שֶׁבַע מִצְו‍ֹת. וּמְבֹאָר הוּא בַּכָּתוּב בְּכַמָּה מְקוֹמוֹת, וּבְדִבְרֵי רַבּוֹתֵינוּ זַ"ל שֶׁאָמְרוּ (יומא ט ע"ב) שֶׁמִּקְדָּשׁ רִאשׁוֹן נֶחֱרַב בִּשְׁבִיל עֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים שֶׁהָיָה בָּהֶם, וְאֵלּוּ הֵם מִמִּצְו‍ֹת בְּנֵי נֹחַ. וּלְעוֹלָם דְּעַל שְׁאָר הַמִּצְו‍ֹת יֵשׁ לָהֶם טַעֲנַת אֹנֶס, שֶׁהָיוּ יְרֵאִים שֶׁלֹּא יַכְנִיסֵם לָאָרֶץ.
<b>וּבָזֶה</b> יוּבְנוּ קְצָת פְּסוּקִים בִּיחֶזְקֵאל (לג, כד-כה): "בֶּן אָדָם ישְׁבֵי הֶחֳרָבוֹת הָאֵלֶּה עַל אַדְמַת יִשְׂרָאֵל אֹמְרִים לֵאמֹר אֶחָד הָיָה אַבְרָהָם וַיִּירַשׁ אֶת הָאָרֶץ, וַאֲנַחְנוּ רַבִּים לָנוּ נִתְּנָה הָאָרֶץ לְמוֹרָשָׁה. לָכֵן אֱמֹר אֲלֵהֶם כֹּה אָמַר אֲדֹנָי אֱלֹהִים עַל הַדָּם תֹּאכֵלוּ וְעֵינֵכֶם תִּשְׂאוּ אֶל גִּלּוּלֵיכֶם וְדָם תִּשְׁפֹּכוּ, וְהָאָרֶץ תִּירָשׁוּ". עַד כָּאן. וְיֵשׁ לְדַקְדֵּק, דְּמֶה עָלָה בְּדַעְתָּם שֶׁל יִשְׂרָאֵל דְּבִשְׁבִיל שֶׁאַבְרָהָם יָרַשׁ אֶת הָאָרֶץ נִתְּנָה לָהֶם הָאָרֶץ לְמוֹרָשָׁה אַף בִּהְיוֹתָם רְשָׁעִים? וַהֲלוֹא הַמַּחֲזִיק בְּדַרְכֵי אַבְרָהָם — יוֹרֵשׁ אֶת הָאָרֶץ שֶׁנִּתְּנָה לְאַבְרָהָם, וּמִי שֶׁאֵינוֹ מַחֲזִיק בִּדְרָכָיו — פְּשִׁיטָא שֶׁאֵינוֹ יוֹרֵשׁ אֶת הָאָרֶץ. וְאִם נֹאמַר שֶׁיִּשְׂרָאֵל טָעוּ בָּזֶה וְהָיוּ סְבוּרִים שֶׁאַף שֶׁהֵם רְשָׁעִים הֵם יוֹרְשִׁים אֶת הָאָרֶץ שֶׁזָּכָה אַבְרָהָם אֲבִיהֶם, אִם כֵּן מַה הֵשִׁיב לָהֶם הַשֵּׁם "עַל הַדָּם תֹּאכֵלוּ וְעֵינֵכֶם תִּשְׂאוּ אֶל גִּלּוּלֵיכֶם וְגוֹ' וְהָאָרֶץ תִּירָשׁוּ"? וַהֲלוֹא לֹא נֶעְלַם מִיִּשְׂרָאֵל אֵלּוּ הָעֲבֵרוֹת שֶׁהָיוּ עוֹשִׂים, וְאַף עַל פִּי כֵן הָיוּ סְבוּרִים שֶׁעִם כָּל זֶה לָהֶם נִתְּנָה הָאָרֶץ לְמוֹרָשָׁה מִכֹּחַ אַבְרָהָם אֲבִיהֶם. עוֹד יֵשׁ לְדַקְדֵּק בַּמֶּה שֶׁהֵשִׁיב לָהֶם הַנָּבִיא: "עַל הַדָּם תֹּאכֵלוּ" וְגוֹמֵר, וְאָמְרִינַן בַּיַּלְקוּט (יחזקאל רמז שעג) וְזֶה לְשׁוֹנָם: "כֹּה אָמַר יְיָ עַל הַדָּם תֹּאכֵלוּ" — זֶה אֵיבָר מִן הַחַי; "וְעֵינֵכֶם תִּשְׂאוּ אֶל גִּלּוּלֵיכֶם" — זוֹ עֲבוֹדָה זָרָה; "וְדָם תִּשְׁפֹּכוּ" — כְּמַשְׁמָעוֹ. "עֲמַדְתֶּם עַל חַרְבְּכֶם" — זֶה הַדִּין וְהַגָּזֵל; "עֲשִׂיתֶן תּוֹעֵבָה" — זֶה מִשְׁכַּב זְכוּר; "וְאִישׁ אֶת אֵשֶׁת רֵעֵהוּ טִמֵּאתֶם" — זֶה גִלּוּי עֲרָיוֹת. וּמַה מִּצְו‍ֹת שֶׁנִּצְטַוּוּ בְּנֵי נֹחַ לֹא עֲשִׂיתֶם, וְאַתֶּם אוֹמְרִים נִירַשׁ אֶת הָאָרֶץ. עַד כָּאן. וְסִיּוּם דִּבְרֵי הַמַּאֲמָר הַזֶּה לִכְאוֹרָה אֵין לוֹ מוּבָן, דִּלְמַאי אִצְטְרִיךְ לַנָּבִיא לְהוֹכִיחַ לְיִשְׂרָאֵל עַל שֶׁעָבְרוּ עַל הַמִּצְו‍ֹת שֶׁנִּצְטַוּוּ בְּנֵי נֹחַ, תִּפֻּק לֵהּ מִשּׁוּם דְּנִצְטַוּוּ עֲלֵיהֶם בְּסִינַי? וָעוֹד, דְּלָמָה הֶעֱנִישׁ אוֹתָם דַּוְקָא עַל שֶׁבַע מִצְו‍ֹת וְלֹא עַל שְׁאָר הַמִּצְו‍ֹת? וּמִדִּבְרֵי אַגָּדָה הַלֵּזוּ נִרְאֶה דְּדַוְקָא עַל שֶׁבַע מִצְו‍ֹת הֶעֱנִישָׁם. וְכֵן הוּא דַעַת הַמְתַרְגֵּם שֶׁתִּרְגֵּם 'עַל הַדָּם תֹּאכֵלוּ': עַל דַּם זַכַּאי אַתּוּן אָכְלִין. וְכֵן פֵּרֵשׁ רַשִׁ"י וְזֶה לְשׁוֹנוֹ: מַאֲכָלִים תַּפְנוּקִים אַתֶּם אוֹכְלִים עַל יְדֵי רְצִיחָה, שֶׁהוֹרְגִין אֶת בַּעֲלֵי מָמוֹן וְנוֹטְלִין אֶת מָמוֹנָם. עַד כָּאן. וְיֵשׁ לְדַקְדֵּק, דְּלָמָּה לֹא פֵּרְשׁוּ הַפָּסוּק כִּפְשׁוּטוֹ: 'עַל הַדָּם תֹּאכֵלוּ' — שֶׁהָיוּ עוֹבְרִים עַל מַה שֶּׁכָּתוּב בַּתּוֹרָה (ויקרא יט, כו) "לֹא תֹאכְלוּ עַל הַדָּם", וּכְמוֹ שֶׁפֵּרֵשׁ רַדָּ"ק. דְּנִרְאֶה דִּסְבִירָא לְהוּ דְּהַנָּבִיא אֵינוֹ מַעֲנִישָׁם אֶלָּא דַוְקָא עַל שֶׁבַע מִצְו‍ֹת שֶׁנִּצְטַוּוּ בְּנֵי נֹחַ, וּמִשּׁוּם הָכֵי הוֹצִיאוּ הַכָּתוּב מִפְּשׁוּטוֹ, לְפִי שֶׁבְּנֵי נֹחַ לֹא הֻזְהֲרוּ עַל 'לֹא תֹאכְלוּ עַל הַדָּם'. וְאִם כֵּן יֵשׁ לְדַקְדֵּק, דְּלָמָּה וִתֵּר לָהֶם הַנָּבִיא עַל שְׁאָר הָעֲבֵרוֹת שֶׁלֹּא הֻזְהֲרוּ בְּנֵי נֹחַ?
<b>וְהִנֵּה</b> חוּץ מִדַּרְכֵּנוּ אֶפְשָׁר לְיַשֵּׁב. וְקֹדֶם כָּל דָּבָר נְדַקְדֵּק בְּמַאי דְּאָמְרִינַן מִכָּאן מוֹדָעָא רַבָּה לְאוֹרַיְתָא, דְּהָא לָא שָׁיְכָא מוֹדָעָא אֶלָּא בְּמִי שֶׁאָנַס אֶת חֲבֵרוֹ לַעֲשׂוֹת אֵיזֶה דָבָר שֶׁלֹּא כִּרְצוֹנוֹ, אֲבָל מֶלֶךְ שֶׁמְּצַוֶּה לַעֲבָדָיו שֶׁיַּעֲשׂוּ כָּךְ וָכָךְ — הֲרֵי הֵם מְחֻיָּבִים לַעֲשׂוֹתוֹ, וְאֵין כָּאן טַעֲנַת אֹנֶס, דְּהָא קַיְמָא לָן (נדרים כח ע"א) דְּדִינָא דְמַלְכוּתָא דִּינָא, וְכָל שֶׁכֵּן דִּינָא דְמֶלֶךְ מַלְכֵי הַמְּלָכִים יִתְבָּרַךְ שְׁמוֹ. וְאִם כֵּן, אִם הַשֵּׁם אָנַס אֶת יִשְׂרָאֵל שֶׁיְּקַבְּלוּ לִשְׁמֹר וּלְקַיֵּם תַּרְיַ"ג מִצְו‍ֹת, מַה מּוֹדָעָא יֵשׁ כָּאן? שֶׁהֲרֵי מְחֻיָּבִים הֵם לִשְׁמֹר מִצְוַת מַלְכָּם. וְהָרַשְׁבָּ"א, כָּתַבְנוּ דְבָרָיו לְעֵיל, הִרְגִּישׁ בָּזֶה וְזֶה לְשׁוֹנוֹ: וְאִם נֹאמַר שֶׁנֶּעֶנְשׁוּ מִפְּנֵי שֶׁעָבְרוּ עַל מִצְוַת מַלְכָּם, אִם כֵּן בָּטְלָה מוֹדָעָה זוֹ. עַד כָּאן דְּבָרָיו. וְלֹא יָדַעְתִּי לָמָּה לֹא יִקְשֶׁה לְפִי הָאֱמֶת דְּבָטְלָה מוֹדָעָא זוֹ מִשּׁוּם דְּהֵם נֶעֱנָשִׁים עַל מַה שֶּׁעָבְרוּ עַל גְּזֵרַת מַלְכָּם, וְקַיְמָא לָן דִּינָא דְמַלְכוּתָא דִּינָא.
<b>וְנִרְאֶה</b> דְּזֶה יוּבַן עִם מַה שֶּׁכָּתַב הָרַ"ן בְּפֶרֶק אַרְבָּעָה נְדָרִים (שם) עֲלַהּ דְּהַהִיא דִשְׁמוּאֵל דְּאָמַר דִּינָא דְמַלְכוּתָא דִּינָא, וְזֶה לְשׁוֹנוֹ: וְכָתְבוּ הַתּוֹסָפוֹת, דְּדַוְקָא בְּמַלְכֵי הָאֻמּוֹת אָמְרִינַן דִּינָא דְמַלְכוּתָא דִּינָא, מִפְּנֵי שֶׁהָאָרֶץ שֶׁלּוֹ וְיָכוֹל לוֹמַר לָהֶם: אִם לֹא תַּעֲשׂוּ מִצְוָתִי אֲגָרֵשׁ אֶתְכֶם מִן הָאָרֶץ; אֲבָל בְּמַלְכֵי יִשְׂרָאֵל — לֹא, לְפִי שֶׁאֶרֶץ יִשְׂרָאֵל כָּל יִשְׂרָאֵל שֻׁתָּפִים בָּהּ. עַד כָּאן. וְהִנֵּה אִם אֶרֶץ יִשְׂרָאֵל לֹא הָיְתָה מֻחְזֶקֶת בְּיָדֵנוּ מִכֹּחַ מַתְּנַת אַבְרָהָם אֶלָּא שֶׁעַכְשָׁו הָיָה הַשֵּׁם נוֹתְנָהּ לָנוּ — פְּשִׁיטָא דְלֹא הָיָה מוֹעִיל לָנוּ טַעֲנַת אֹנֶס, דְּתִפֻּק לֵהּ שֶׁאָנוּ מְחֻיָּבִים לִשְׁמֹר וְלַעֲשׂוֹת כָּל מַה שֶּׁצִּוָּנוּ מִשּׁוּם דְּדִינָא דְמַלְכוּתָא דִּינָא; אַךְ אִם מַה שֶּׁאָנוּ זוֹכִים בְּאֶרֶץ יִשְׂרָאֵל הוּא מִכֹּחַ שֶׁזָּכָה בָּהּ אַבְרָהָם וַאֲנַחְנוּ בָּאִים מִכֹּחַ יְרֻשָּׁה, אִם כֵּן לֹא שַׁיָּךְ דִּינָא דְמַלְכוּתָא דִּינָא, דּוּמְיָא דְמַלְכֵי יִשְׂרָאֵל, שֶׁהֲרֵי לֹא נָתַן הַשֵּׁם עַכְשָׁו שׁוּם דָּבָר מֵחָדָשׁ, וְלֹא נִשְׁאַר לָנוּ חִיּוּב לְקַיֵּם אֶת הַתּוֹרָה אֶלָּא מִצַּד קַבָּלָתֵנוּ, וְלָזֶה יֵשׁ טַעֲנַת אֹנֶס.
<b>וְזֶהוּ</b> כַּוָּנַת הַכְּתוּבִים: "בֶּן אָדָם ישְׁבֵי הֶחֳרָבוֹת הָאֵלֶּה עַל אַדְמַת יִשְׂרָאֵל אֹמְרִים לֵאמֹר אֶחָד הָיָה אַבְרָהָם וַיִּירַשׁ אֶת הָאָרֶץ, וְלָנוּ נִתְּנָה הָאָרֶץ לְמוֹרָשָׁה". כְּלוֹמַר, שֶׁיִּשְׂרָאֵל כְּבָר הָיוּ יוֹדְעִים שֶׁהֵם הָיוּ אֲנוּסִים בְּקַבָּלַת הַתּוֹרָה וְאֵינָן נֶעֱנָשִׁים מִצַּד שֶׁלֹּא קִיְּמוּ מַה שֶּׁכְּבָר קִבְּלוּ, שֶׁיֵּשׁ לָהֶם מוֹדָעָא, אֶלָּא שֶׁהָיוּ יְרֵאִים פֶּן יָבוֹא עֲלֵיהֶם מִטַּעַם דִּינָא דְמַלְכוּתָא דִּינָא וְיַעֲנִישֵׁם. לָזֶה אָמְרוּ: "אֶחָד הָיָה אַבְרָהָם וַיִּירַשׁ אֶת הָאָרֶץ". כְּלוֹמַר, שֶׁלְּאַבְרָהָם נִתְּנָה בְּמַתָּנָה וְלָנוּ נִתְּנָה הָאָרֶץ לְמוֹרָשָׁה מִכֹּחַ אַבְרָהָם אָבִינוּ, וְאִם כֵּן לֹא נָתַן לָנוּ שׁוּם דָּבָר מֵחָדָשׁ, וְאִם כֵּן הָוֵי לֵהּ כְּמַלְכֵי יִשְׂרָאֵל דְּלָא אָמְרִינַן בְּהוּ דִינָא דְמַלְכוּתָא דִּינָא. מַה תֹּאמַר בִּשְׁבִיל הַקַּבָּלָה, אֲנוּסִים הָיִינוּ. לָזֶה הֵשִׁיב הַנָּבִיא, דְּהָתִינַח עַל מַה שֶּׁקִּבְּלוּ מֵחָדָשׁ בְּסִינַי, אַךְ בַּמֶּה שֶׁלֹּא קִיְּמוּ שֶׁבַע מִצְו‍ֹת בְּנֵי נֹחַ — אֵיךְ יַעֲלֶה עַל הַדַּעַת דְּמֵאַחַר שֶׁאֵינָם מְקַיְּמִים אוֹתָם שֶׁיִּירְשׁוּ אֶת הָאָרֶץ, מֵאַחַר דְּבִשְׁבִיל אֵלּוּ הַשֶּׁבַע מִצְו‍ֹת קָאָה אֶת הַגּוֹי אֲשֶׁר לִפְנֵיהֶם וְגֵרֵשׁ אוֹתָם מֵהָאָרֶץ. וְזֶהוּ מַה שֶּׁאָמְרוּ בְּסִפְרִי: שֶׁבַע מִצְו‍ֹת שֶׁנִּצְטַוּוּ בְּנֵי נֹחַ לֹא עֲשִׂיתֶם, וְאַתֶּם אוֹמְרִים נִירַשׁ אֶת הָאָרֶץ.
<b>וּלְפִי</b> דִבְרֵי מַהֲרִ"י קוֹלוֹן זַ"ל נֹאמַר בְּאֹפֶן אַחֵר, אַךְ נַקְדִּים עוֹד טַעַם אַחֵר לָמָּה גַבֵּי שֶׁבַע מִצְו‍ֹת בְּנֵי נֹחַ לֹא שַׁיָּךְ טַעְמָא דְאֹנֶס. וָהוּא, עִם מַה שֶּׁכָּתַב הָרֹא"שׁ בִּפְסָקָיו עֲלַהּ דְּהַהִיא דְאָמַר שְׁמוּאֵל דִּינָא דְמַלְכוּתָא דִּינָא, שֶׁכָּתַב בְּשֵׁם רַבֵּנוּ תָּם זַ"ל דְּהַיְנוּ כְּשֶׁהַמֶּלֶךְ מַשְׁוֶה גְזֵרוֹתָיו עַל כָּל בְּנֵי מַלְכוּתוֹ, וְהֵבִיא רְאָיָה מֵהָא דִתְנַן בְּגִטִּין: לֹא הָיוּ סִיקָרִיקוֹן בִּיהוּדָה וְכוּ'. וְאַף שֶׁהָרֹא"שׁ שָׁם דָּחָה רְאָיָה זוֹ, מִכָּל מָקוֹם לְעִנְיַן דִּינָא סְבִירָא לֵהּ כְּרַבֵּנוּ תָּם, דְּאָמְרִינַן דִּינָא דְמַלְכוּתָא דִּינָא בְּדָבָר הַכּוֹלֵל לְכָל בְּנֵי מַלְכוּתוֹ, וּכְמוֹ שֶׁנִּרְאֶה מִדִּבְרֵי הַטּוּר (חו"מ סימן שסט), יְעֻיַּן שָׁם. אִם כֵּן אֵפוֹא, גַּבֵּי שֶׁבַע מִצְו‍ֹת בְּנֵי נֹחַ, שֶׁהִיא גְזֵרָה כּוֹלֶלֶת לְכָל הָעוֹלָם, פְּשִׁיטָא דְלָא מְהַנֵּי טַעְמָא דַאֲנוּסִים הָיִינוּ, דְּתִפֻּק לֵהּ מִשּׁוּם דִּינָא דְמַלְכוּתָא, וְאִם לֹא הָיוּ מְקַבְּלִים עֲלֵיהֶם הָיוּ מְחֻיָּבִים לִשְׁמֹר וּלְקַיֵּם שֶׁבַע מִצְו‍ֹת בְּנֵי נֹחַ מִשּׁוּם גְּזֵרַת מֶלֶךְ; אֲבָל לֹא גַבֵּי שְׁאָר מִצְו‍ֹת שֶׁאֵינָם אֶלָּא לְיִשְׂרָאֵל, וְאִם כֵּן אֵין לָנוּ חִיּוּב אֶלָּא מִצַּד הַקַּבָּלָה שֶׁקִּבַּלְנוּ בְּעַרְבוֹת מוֹאָב, וְהָתָם הָיִינוּ אֲנוּסִים שֶׁלֹּא הָיָה מַכְנִיסָם לָאָרֶץ, וְלָא חֲשִׁיב אֹנֶס זֶה מְנִיעַת הַטּוֹבָה לְפִי שֶׁאֶרֶץ יִשְׂרָאֵל מֻחְזֶקֶת הִיא, כְּמוֹ שֶׁכָּתַב מַהֲרִ"י קוֹלוֹן.
<b>וְזֶהוּ</b> כַּוָּנַת הַכְּתוּבִים: "ישְׁבֵי הֶחֳרָבוֹת וְגוֹ' אֹמְרִים לֵאמֹר אֶחָד הָיָה אַבְרָהָם וַיִּירַשׁ אֶת הָאָרֶץ, וַאֲנַחְנוּ רַבִּים לָנוּ נִתְּנָה הָאָרֶץ לְמוֹרָשָׁה". כְּלוֹמַר, שֶׁיִּשְׂרָאֵל הָיוּ רוֹצִים לִפְרֹק עֹל וְלוֹמַר אֲנוּסִים הָיִינוּ בְּקַבָּלַת הַתּוֹרָה, לְפִי שֶׁהָיִינוּ יְרֵאִים שֶׁמָּא לֹא יַכְנִיסֵנוּ לָאָרֶץ. אֶלָּא שֶׁעֲדַיִן אֵין זֶה מַסְפִּיק לוֹמַר דַּחֲשִׁיב אֹנֶס, מִשּׁוּם דְּהָוֵי מְנִיעַת הַטּוֹבָה, דְּהַיְנוּ שֶׁלֹּא הָיָה מַכְנִיסָם לָאָרֶץ, וּמְנִיעַת הַטּוֹבָה לָא חֲשִׁיבָא אֹנֶס. לָזֶה הֵם רוֹצִים לוֹמַר דְּאֵין זוֹ מְנִיעַת הַטּוֹבָה, מִשּׁוּם דְּ'אֶחָד הָיָה אַבְרָהָם וַיִּירַשׁ אֶת הָאָרֶץ' וְזָכָה בָּהּ, וְ'לָנוּ נִתְּנָה הָאָרֶץ לְמוֹרָשָׁה', כְּלוֹמַר, שֶׁיָּרַשְׁנוּ אוֹתָהּ מֵאַבְרָהָם וִירֻשָּׁה הִיא לָנוּ מֵאֲבוֹתֵינוּ וּמֻחְזֶקֶת הִיא בְּיָדֵנוּ מֵאוֹתָהּ שָׁעָה שֶׁנִּתְּנָה לְאַבְרָהָם, וְאִם כֵּן חֲשִׁיב אֹנֶס, שֶׁמִּי שֶׁהוּא עוֹשֶׂה דָבָר מִפְּנֵי יִרְאָתוֹ שֶׁלֹּא יִטְּלוּ אֶת שֶׁלּוֹ — חֲשִׁיב אֹנֶס, וּכְמוֹ שֶׁכָּתַב מַהֲרִ"י קוֹלוֹן. וְלָזֶה הֵשִׁיב לָהֶם הַנָּבִיא: "כֹּה אָמַר אֲדֹנָי אֱלֹהִים עַל הַדָּם תֹּאכֵלוּ וְעֵינֵכֶם תִּשְׂאוּ אֶל גִּלּוּלֵיכֶם וְדָם תִּשְׁפֹּכוּ" וְגוֹמֵר. "עֲשִׂיתֶן תּוֹעֵבָה וְאִישׁ אֶת אֵשֶׁת רֵעֵהוּ טִמֵּאתֶם, וְהָאָרֶץ תִּירָשׁוּ". כְּלוֹמַר, מִצְו‍ֹת שֶׁנִּצְטַוּוּ בְּנֵי נֹחַ לֹא קִיַּמְתֶּם, וְאַתֶּם אוֹמְרִים הָאָרֶץ נִירַשׁ. כְּלוֹמַר, דְּבִשְׁלָמָא גַבֵּי שְׁאָר מִצְו‍ֹת שֶׁאֵינָן גְּזֵרָה כּוֹלֶלֶת לְכָל הָעוֹלָם וְלֹא שַׁיָּךְ דִּינָא דְמַלְכוּתָא דִּינָא, נִיחָא מַה שֶּׁאַתֶּם רוֹצִים לִפְרֹק עֹל וְלוֹמַר שֶׁמַּה שֶּׁקִּבַּלְתֶּם הָיָה בְּאֹנֶס; אֲבָל גַּבֵּי שֶׁבַע מִצְו‍ֹת בְּנֵי נֹחַ, שֶׁהִיא גְזֵרָה כּוֹלֶלֶת לְכָל הָעוֹלָם, מַה טַּעֲנָה יֵשׁ לָכֶם? דַּל מֵהָכָא הַקַּבָּלָה, וַהֲלוֹא אַתֶּם מְחֻיָּבִים לִשְׁמֹר וּלְקַיֵּם גְּזֵרַת מֶלֶךְ, דְּדִינָא דְמַלְכוּתָא דִּינָא.
<b>וּבָזֶה</b> יוּבַן מַאי דְּאָמְרִינַן בְּתוֹרַת כֹּהֲנִים פָּרָשַׁת בְּחֻקֹּתַי וְזֶה לְשׁוֹנָם: "וְהֵבֵאתִי אֹתָם בְּאֶרֶץ אֹיְבֵיהֶם" (ויקרא כו, מא) — אֲנִי בְּעַצְמִי אֲבִיאֵם. זוֹ מִדָּה טוֹבָה לְיִשְׂרָאֵל, שֶׁלֹּא יִהְיוּ אוֹמְרִים: הוֹאִיל וְגָלִינוּ לְבֵין הָאֻמּוֹת נַעֲשֶׂה כְּמַעֲשֵׂיהֶם. אֲנִי אֵינִי מַנִּיחָם, אֶלָּא מַעֲמִיד אֲנִי אֶת נְבִיאַי וּמַחֲזִירָם לְתַחַת כְּנָפַי. שֶׁנֶּאֱמַר (יחזקאל כ, לב-לג): "וְהָעֹלָה עַל רוּחֲכֶם הָיוֹ לֹא תִהְיֶה, אֲשֶׁר אַתֶּם אֹמְרִים נִהְיֶה כַגּוֹיִם וּכְמִשְׁפְּחוֹת הָאֲרָצוֹת". אֶלָּא "חַי אָנִי נְאֻם אֲדֹנָי אֱלֹהִים אִם לֹא בְּיָד חֲזָקָה וּבִזְרוֹעַ נְטוּיָה וּבְחֵמָה שְׁפוּכָה אֶמְלוֹךְ עֲלֵיכֶם" — עַל כָּרְחֲכֶם שֶׁלֹּא בְּטוֹבַתְכֶם מַמְלִיךְ אֲנִי מַלְכוּתִי עֲלֵיכֶם. עַד כָּאן. וְיֵשׁ לְדַקְדֵּק בְּמַאֲמָר זֶה טוּבָא. חֲדָא, דְּאֵיךְ הַדָּבָר תָּלוּי בַּמֶּה שֶׁיְּבִיאֵם בְּעַצְמוֹ? וַהֲלוֹא אֲפִלּוּ שֶׁיְּבִיאֵם עַל יְדֵי שָׁלִיחַ יָכוֹל לוֹמַר שֶׁבְּיָד חֲזָקָה יִמְלֹךְ עֲלֵיהֶם. וָעוֹד, בַּמֶּה שֶׁאָמַר שֶׁלֹּא יִהְיוּ אוֹמְרִים הוֹאִיל וְגָלִינוּ וְכוּ', דְּמֵהֵיכָא תֵּיתֵי דְּבִשְׁבִיל שֶׁגָּלוּ וְלָקוּ עַל חַטָּאתָם שֶׁיֹּאמְרוּ שֶׁעַכְשָׁו שֶׁגָּלוּ יַעֲשׂוּ כְּמַעֲשֵׂה הָאֻמּוֹת? וַהֲלוֹא עַכְשָׁו שֶׁגָּלוּ רָאוּי הוּא שֶׁיִּתְוַדּוּ אֶת עֲו‍ֹנָם וְאֶת עֲו‍ֹן אֲבוֹתָם. וְעוֹד יֵשׁ לְדַקְדֵּק בַּמֶּה שֶׁסִּיֵּם: עַל כָּרְחֲכֶם שֶׁלֹּא בְּטוֹבַתְכֶם מַמְלִיךְ אֲנִי מַלְכוּתִי עֲלֵיכֶם, דְּמֵהֵיכָא תֵּיתֵי שֶׁיִּשְׂרָאֵל לֹא יִרְצוּ לְקַבֵּל מַלְכוּתוֹ יִתְבָּרַךְ? וְאִם הַכַּוָּנָה עַל קִיּוּם הַמִּצְו‍ֹת, הֲוָה לֵהּ לְמֵימַר עַל כָּרְחֲכֶם תְּקַיְּמוּ הַמִּצְו‍ֹת.
<b>אַךְ</b> עַל פִּי הָאָמוּר יָבוֹא לִכְלַל יִשּׁוּב. וְנַקְדִּים עוֹד, דְּאִיתָא בְּפִרְקֵי רַבִּי אֱלִיעֶזֶר, הֱבִיאוֹ מַהֲרַ"שׁ יָפֶה בִּבְרֵאשִׁית רַבָּה סֵדֶר וַיֵּרָא (פרשה מט סימן ב), וְזֶה לְשׁוֹנָם: בְּשָׁעָה שֶׁהֵפִיץ הַשֵּׁם אֶת הָעַמִּים בְּדוֹר הַפְּלַגָּה, הֵבִיא שִׁבְעִים שָׂרִים שֶׁל מַעְלָה וְנָתַן לְכָל שַׂר וָשַׂר אֻמָּה אַחַת שֶׁתִּהְיֶה תַּחַת הַשַּׂר, וְיִשְׂרָאֵל נָפְלוּ בְּחֶלְקוֹ שֶׁל הַקָּדוֹשׁ בָּרוּךְ הוּא, שֶׁנֶּאֱמַר (דברים לב, ח-ט): "בְּהַנְחֵל עֶלְיוֹן גּוֹיִם" וְגוֹמֵר, "כִּי חֵלֶק יְיָ עַמּוֹ". עַד כָּאן. וּכְבָר בֵּאֵר כָּל זֶה הָרַמְבַּ"ן בִּקְצָת מְקוֹמוֹת, שֶׁכָּל הָאֻמּוֹת הֵם תַּחַת שָׂרִים, אַךְ יִשְׂרָאֵל אֵינָם תַּחַת שׁוּם שַׂר, אֶלָּא הַשֵּׁם אֱלֹהֵיהֶם הוּא מַלְכָּם וְשָׂרָם. וְהִנֵּה כְּבָר כָּתַבְנוּ בְּשֵׁם הָרַשְׁבָּ"א, דְּכָל זְמַן שֶׁהָיוּ יִשְׂרָאֵל בָּאָרֶץ לֹא הָיָה לָהֶם שׁוּם טַעֲנַת מוֹדָעָא כְּלָל, אֶלָּא כֵּיוָן שֶׁגָּלוּ חָזְרָה הַמּוֹדָעָא לִמְקוֹמָהּ, וּמִשּׁוּם הָכֵי הֲדוּר קַבְּלוּהָ בִּימֵי אֲחַשְׁוֵרוֹשׁ. וְהִנֵּה כָּל טַעֲנַת יִשְׂרָאֵל לוֹמַר דְּלֹא שַׁיָּךְ טַעֲנַת דִּינָא דְמַלְכוּתָא דִּינָא הוּא מִשּׁוּם הַהִיא דְרַבֵּנוּ תָּם, דְּכֹל שֶׁאֵינוֹ מַשְׁוֶה גְזֵרוֹתָיו עַל כָּל מַלְכוּתוֹ לֹא שַׁיָּךְ דִּינָא דְמַלְכוּתָא. וְטַעַם זֶה הָיָה צוֹדֵק אִם הָיוּ יִשְׂרָאֵל גַּם כֵּן תַּחַת שַׂר כְּכָל הָאֻמּוֹת וְלֹא הָיָה הֶפְרֵשׁ בֵּינֵיהֶם כְּלָל, אָז הָיוּ צוֹדְקִים בְּטַעֲנָתָם דְּמָה רָאָה הַשֵּׁם לִגְזֹר דַּוְקָא עַל יִשְׂרָאֵל וְלֹא עַל שְׁאָר הָאֻמּוֹת; אֲבָל מֵאַחַר שֶׁכָּל הָאֻמּוֹת מְסָרָם הַשֵּׁם תַּחַת הַשָּׂרִים, וְיִשְׂרָאֵל דַּוְקָא הֵם תַּחַת מַלְכוּתוֹ יִתְבָּרַךְ — אֵינָם צוֹדְקִים בְּטַעֲנָה זוֹ כְּלָל, שֶׁהֲרֵי לְכָל בְּנֵי מַלְכוּתוֹ הוּא גוֹזֵר גְזֵרָה כּוֹלֶלֶת, וְהָאֻמּוֹת אֵינָם נִקְרָאִים בְּנֵי מַלְכוּתוֹ מֵאַחַר שֶׁכְּבָר מְסָרָם לַשָּׂרִים.
<b>וְזֶהוּ</b> כַּוָּנַת הַבָּרַיְתָא: "וְהֵבֵאתִי אֹתָם", רוֹצֶה לוֹמַר אֲנִי בְּעַצְמִי. אַל תִּהְיוּ סְבוּרִים שֶׁאֲנִי מוֹסֵר אֶתְכֶם לְשָׁלִיחַ, כְּמוֹ שֶׁאֲנִי עוֹשֶׂה לְאֻמּוֹת הָעוֹלָם שֶׁמְּסַרְתִּים לְשָׂרִים. וְאָמְרָה הַבָּרַיְתָא: זוֹ מִדָּה טוֹבָה לְיִשְׂרָאֵל, שֶׁלֹּא יְהוּ אוֹמְרִים הוֹאִיל וְגָלִינוּ לְבֵין הָאֻמּוֹת נַעֲשֶׂה כְּמַעֲשֵׂיהֶם. כְּלוֹמַר, דְּבִשְׁלָמָא כְּשֶׁהָיִינוּ בְּאַרְצֵנוּ לֹא הָיָה לָנוּ שׁוּם טַעֲנַת אֹנֶס, מִשּׁוּם דְּלֹא נָתַן לָנוּ הָאָרֶץ אֶלָּא בַּעֲבוּר נִשְׁמֹר חֻקָּיו, וּכְמוֹ שֶׁכָּתַב הָרַשְׁבָּ"א, אֲבָל עַכְשָׁו שֶׁגָּלִינוּ חָזְרָה הַמּוֹדָעָא לִמְקוֹמָהּ. מַה תֹּאמַר, תִּפֻּק לֵהּ דְּדִינָא דְמַלְכוּתָא דִּינָא, לָזֶה אָמְרוּ: נַעֲשֶׂה כְּמַעֲשֵׂיהֶם דַּוְקָא, אֲבָל לֹא שֶׁיִּגְזֹר עָלֵינוּ גְזֵרוֹת חֲדָשׁוֹת לֹא עָשָׂה כֵן לְכָל גּוֹי. וְזֶהוּ שֶׁאָמַר: "וְהָעֹלָה עַל רוּחֲכֶם הָיוֹ לֹא תִהְיֶה, אֲשֶׁר אַתֶּם אֹמְרִים נִהְיֶה כַגּוֹיִם" וְגוֹמֵר — עַל כָּרְחֲכֶם שֶׁלֹּא בְּטוֹבַתְכֶם אֶמְלֹךְ עֲלֵיכֶם. כְּלוֹמַר, דַּוְקָא עֲלֵיכֶם אֶמְלֹךְ, שֶׁלֹּא אֶמְסֹר אֶתְכֶם תַּחַת שַׂר, אֲבָל שְׁאָר הַבְּנֵי נֹחַ הֵם תַּחַת הַשָּׂרִים, וְאִם כֵּן אֵין אַתֶּם יְכוֹלִין לוֹמַר 'נִהְיֶה כַגּוֹיִם', מִשּׁוּם דְּמֻכְרָחִים אַתֶּם לְקַבֵּל גְּזֵרוֹתַי, דְּדִינָא דְמַלְכוּתָא דִּינָא.
<b>וְהִנֵּה</b> אַף שֶׁבֵּאַרְנוּ דְּמַה שֶּׁלֹּא הָיָה מַכְנִיסָם לָאָרֶץ חֲשִׁיב אֹנֶס לְפִי שֶׁהָיְתָה מֻחְזֶקֶת בְּיָדָם, אַכַּתִּי הִקְשָׁה מַהַרְדָּ"ךְ (בית יז, חדר יג) מֵהַהִיא דְאָמְרִינַן בְּפֶרֶק אַרְבָּעָה נְדָרִים (נדרים כז ע"ב): נוֹדְרִין לְהָרָגִין וּלְחָרָמִין וּלְמוֹכְסִין שֶׁהִיא תְּרוּמָה, אַף עַל פִּי שֶׁאֵינָהּ תְּרוּמָה; שֶׁהִיא שֶׁל בֵּית הַמֶּלֶךְ, אַף עַל פִּי שֶׁאֵינָהּ שֶׁל בֵּית הַמֶּלֶךְ. וּמְפָרֵשׁ בַּגְּמָרָא (כח ע"א), דְּאָמַר יֵאָסְרוּ כָּל פֵּרוֹת שֶׁבָּעוֹלָם עָלַי אִם אֵינָהּ שֶׁל בֵּית הַמֶּלֶךְ. וּפָרֵךְ: כֵּיוָן דְּאָמַר יֵאָסְרוּ כָּל פֵּרוֹת, לִיאַסְרוּ כָּל פֵּרוֹת עָלָיו? וּמְשַׁנֵּי: בְּאוֹמֵר בְּלִבּוֹ 'הַיּוֹם' וּמוֹצִיא בִּשְׂפָתָיו סְתָם. וְאַף עַל גַּב דִּדְבָרִים שֶׁבַּלֵּב אֵינָן דְּבָרִים, לְגַבֵּי אֻנְסָא שָׁנֵי. הֲרֵי בְּהֶדְיָא, שֶׁמִּי שֶׁנֶּאֱנָס עַל יְדֵי אֲחֵרִים בָּעֵי לְמֵימַר בְּלִבּוֹ 'הַיּוֹם', וְאִם לֹא אָמַר בְּלִבּוֹ 'הַיּוֹם' — הַנֶּדֶר אוֹ הַשְּׁבוּעָה קַיָּמִים; וְהָכָא, שֶׁיִּשְׂרָאֵל לֹא הִרְהֲרוּ שׁוּם תְּנַאי בְּלִבָּם, אַף שֶׁהָיוּ אֲנוּסִים — שְׁבוּעָתָם קַיֶּמֶת. וְהָרַב זַ"ל עָלָה עַל דַּעְתּוֹ לְחַלֵּק, דְּשָׁנֵי הַהִיא, שֶׁהָאַנָּס אֵינוֹ מְאַנְּסוֹ עַל הַשְּׁבוּעָה אֶלָּא הוּא נִשְׁבָּע כְּדֵי לְהַצִּיל מָמוֹנוֹ, אֲבָל הַהִיא דְנֶאֶנְסוּ בְּקַבָּלַת הַתּוֹרָה לָא דָמֵי לְהָא. וְהֻקְשָׁה לוֹ לְחִלּוּק זֶה מֵהַהִיא דְכָתְבוּ הַתּוֹסָפוֹת בְּפֶרֶק הַגּוֹזֵל בָּתְרָא (ב"ק קיג ע"א ד"ה נודרין להרגין), וְאִם כֵּן הָדְרָא קֻשְׁיַן לְדוּכְתָא, דְּמֵאַחַר דְּלֹא הִרְהֲרוּ יִשְׂרָאֵל בְּלִבָּם שׁוּם דָּבָר, הֵיכִי נִפְטְרוּ מִשְּׁבוּעָתָם עַל קַבָּלַת הַתּוֹרָה?
<b>וְתֵרֵץ</b> הָרַב זַ"ל, דְּשָׁנֵי הַהִיא דְנוֹדְרִין לְהָרָגִין, דְּהָאַנָּס אֵינוֹ אוֹנְסוֹ אֶלָּא בַּמֶּה שֶׁמּוֹצִיא בִּשְׂפָתָיו, אַךְ אִי אֶפְשָׁר לוֹ לָדַעַת מַה שֶּׁבְּלִבּוֹ; אֲבָל בְּקַבָּלַת הַתּוֹרָה, שֶׁהָאֹנֶס עַל פִּי הַדִּבּוּר, דְּיוֹדֵעַ מַה בְּלֵב הָאָדָם, כִּי הוּא בּוֹחֵן כְּלָיוֹת וָלֵב וְיוֹדֵעַ מַחְשְׁבוֹת הָאָדָם — פְּשִׁיטָא דְלֹא הָיוּ יְכוֹלִים לְבַטֵּל הַשְּׁבוּעָה בְּלִבָּם, דְּהָא כָּךְ גְּלוּיוֹת לְפָנָיו מַחְשְׁבוֹת לִבּוֹ שֶׁל אָדָם כְּמוֹ מַה שֶּׁמּוֹצִיא מִפִּיו, וְאִם כֵּן אֲנוּסִים הָיוּ לְקַבֵּל הַשְּׁבוּעָה הֵן בַּפֶּה הֵן בַּלֵּב. עַד כָּאן דְּבָרָיו. נִמְצִינוּ לְמֵדִין, דְּטַעְמָא דִמְהַנֵּי לְיִשְׂרָאֵל טַעֲנַת אֹנֶס אַף שֶׁלֹּא הִרְהֲרוּ שׁוּם תְּנַאי בְּעֵת הַשְּׁבוּעָה הוּא מִשּׁוּם דְּהַשֵּׁם גְּלוּיוֹת לְפָנָיו מַחְשְׁבוֹת בְּנֵי אָדָם, וְאִם כֵּן הֲרֵי הָיוּ אֲנוּסִים עַל מַה שֶּׁנִּשְׁבְּעוּ בַּפֶּה וְעַל מַה שֶּׁלֹּא הִרְהֲרוּ שׁוּם תְּנַאי בְּעֵת קַבָּלַת הַשְּׁבוּעָה.
<b>וּבָזֶה</b> יוּבְנוּ קְצָת פְּסוּקִים בְּמִיכָה (ג, ט-יב): "שִׁמְעוּ נָא זֹאת רָאשֵׁי בֵּית יַעֲקֹב" וְגוֹמֵר. "רָאשֶׁיהָ בְּשֹׁחַד יִשְׁפֹּטוּ וְכֹהֲנֶיהָ בִּמְחִיר יוֹרוּ וּנְבִיאֶיהָ בְּכֶסֶף יִקְסֹמוּ, וְעַל יְיָ יִשָּׁעֵנוּ לֵאמֹר הֲלוֹא יְיָ בְּקִרְבֵּנוּ לֹא תָבוֹא עָלֵינוּ רָעָה. לָכֵן בִּגְלַלְכֶם צִיּוֹן שָׂדֶה תֵחָרֵשׁ וִירוּשָׁלַיִם עִיִּין תִּהְיֶה וְהַר הַבַּיִת לְבָמוֹת יָעַר". עַד כָּאן. וְיֵשׁ לְדַקְדֵּק בִּפְסוּקִים אֵלּוּ טוּבָא. חֲדָא, בַּמֶּה שֶׁהִזְכִּיר הַנָּבִיא עֲו‍ֹנוֹת אֵלּוּ, דְּהַיְנוּ 'רָאשֶׁיהָ בְּשֹׁחַד יִשְׁפֹּטוּ וְכֹהֲנֶיהָ בִּמְחִיר יוֹרוּ', דְּלָמָּה לֹא הוֹכִיחַ אוֹתָם עַל עֲבוֹדָה זָרָה שֶׁהָיְתָה בָּם, שֶׁהִיא הָעֲבֵרָה הַיּוֹתֵר חֲמוּרָה? וְלָזֶה הָיָה אֶפְשָׁר לוֹמַר כְּהַהִיא דְאָמְרִינַן בְּתוֹרַת כֹּהֲנִים פָּרָשַׁת קְדשִׁים עֲלֵהּ דִּקְרָא דְ"לֹא תַעֲשׂוּ עָוֶל" (ויקרא יט, טו), שֶׁכָּל דַּיָּן הַמַּטֶּה אֶת הַדִּין גּוֹרֵם לַשְּׁכִינָה שֶׁתִּסְתַּלֵּק מִיִּשְׂרָאֵל. וְלָזֶה בָּא הַנָּבִיא וְגִנָּה אוֹתָם וְאָמַר: רְאוּ כַּמָּה טִפְּשָׁאֵי הָנֵי אֱנָשֵׁי, שֶׁ'רָאשֶׁיהָ בְּשֹׁחַד יִשְׁפֹּטוּ וְכֹהֲנֶיהָ בִּמְחִיר יוֹרוּ' וְאוֹמְרִים 'הֲלוֹא יְיָ בְּקִרְבֵּנוּ', וַהֲלוֹא הֵם תַּרְתֵּי דְסָתְרִי אַהֲדָדֵי, שֶׁאֵלּוּ הַפְּעֻלּוֹת שֶׁעוֹשִׂים הֵם גּוֹרְמִים שֶׁלֹּא יִהְיֶה הַשֵּׁם בְּקִרְבָּם אֶלָּא שֶׁתִּסְתַּלֵּק הַשְּׁכִינָה מִיִּשְׂרָאֵל.
<b>אַךְ</b> כְּפִי דַרְכֵּנוּ נֹאמַר בְּעִנְיָן אַחֵר. וּנְדַקְדֵּק עוֹד בִּסְבָרַת יִשְׂרָאֵל שֶׁאוֹמְרִים "הֲלוֹא יְיָ בְּקִרְבֵּנוּ לֹא תָבוֹא עָלֵינוּ רָעָה", וְכָתְבוּ הַמְפָרְשִׁים שֶׁהַכַּוָּנָה הִיא: מֵאַחַר שֶׁשְּׁכִינַת הַשֵּׁם בְּקִרְבֵּנוּ לֹא תָבוֹא עָלֵינוּ רָעָה, וְכִי עָלָה עַל דַּעְתָּם דְּבִזְמַן שֶׁאֵין יִשְׂרָאֵל עוֹשִׂין רְצוֹנוֹ שֶׁל מָקוֹם שֶׁתִּשְׁרֶה שְׁכִינָה בְּתוֹכָם?! וְהָא אָמְרִינַן בְּפֶרֶק קַמָּא דְסוֹטָה (ג ע"ב): קֹדֶם שֶׁחָטְאוּ יִשְׂרָאֵל הָיְתָה שְׁכִינָה שְׁרוּיָה עִם כָּל אֶחָד וְאֶחָד, שֶׁנֶּאֱמַר (דברים כג, טו): "כִּי יְיָ אֱלֹהֶיךָ מִתְהַלֵּךְ בְּקֶרֶב מַחֲנֶךָ"; וְכֵיוָן שֶׁחָטְאוּ הָיְתָה שְׁכִינָה מִסְתַּלֶּקֶת מֵהֶם, שֶׁנֶּאֱמַר (שם): "וְלֹא יִרְאֶה בְךָ עֶרְוַת דָּבָר וְשָׁב מֵאַחֲרֶיךָ". עַד כָּאן. וְהָא דְאָמְרִינַן (יומא נד ע"ב) דִּבְשָׁעָה שֶׁנִּכְנְסוּ הַגּוֹיִם לַהֵיכָל הָיוּ הַכְּרוּבִים מְעֹרִין זֶה בָּזֶה, וְהוּא סִימָן לְהַשְׁרָאַת שְׁכִינָה בֵּינֵינוּ, וַהֲרֵי אֵין לְךָ שָׁעָה שֶׁאֵין יִשְׂרָאֵל עוֹשִׂין רְצוֹנוֹ שֶׁל מָקוֹם כְּאוֹתָהּ שָׁעָה, וַאֲפִלּוּ הָכֵי מַשְׁמַע שֶׁהָיְתָה שְׁכִינָתוֹ בֵּינֵינוּ, כְּבָר נֶאֶמְרוּ בָּזֶה טְעָמִים רַבִּים, וּכְמוֹ שֶׁנַּאֲרִיךְ בְּדֶרֶךְ עֹצֶב (דרוש כג), יְעֻיַּן שָׁם. וּכְלָלָן שֶׁל דְּבָרִים, דְּבִזְמַן שֶׁאֵין יִשְׂרָאֵל עוֹשִׂים רְצוֹנוֹ שֶׁל מָקוֹם הוּא מְסַלֵּק שְׁכִינָתוֹ מִתּוֹכָם. וְאִם כֵּן, אֵיךְ אָמְרוּ שֶׁלֹּא תָּבוֹא עֲלֵיהֶם רָעָה בַּעֲבוּר שֶׁשְּׁכִינַת הַשֵּׁם בְּקִרְבָּם? וַהֲלוֹא מֵאַחַר שֶׁחָטְאוּ נִסְתַּלְּקָה מִבֵּינֵיהֶם. עוֹד יֵשׁ לְדַקְדֵּק בַּמֶּה שֶׁסִּיֵּם הַפָּסוּק "לָכֵן בִּגְלַלְכֶם צִיּוֹן שָׂדֶה תֵחָרֵשׁ", דְּאֵיךְ הוּא מְקֻשָּׁר עִם הַקּוֹדֵם, וְלָמָּה לֹא קִלְלָם בְּגוּפָם בְּחֶרֶב וּבְרָעָב?
<b>וְנִרְאֶה</b> דְּזֶה יוּבַן עִם מַאי דְּאָמְרִינַן בִּשְׁמוֹת רַבָּה סֵדֶר בְּשַׁלַּח (פרשה כו סימן ב): "הֲיֵשׁ יְיָ בְּקִרְבֵּנוּ אִם אָיִן" (שמות יז, ז). רַבּוֹתֵינוּ אָמְרוּ: אִם מְהַרְהֲרִים אָנוּ בִּלְבָבֵנוּ וְהוּא יוֹדֵעַ מַה שֶּׁאָנוּ מְהַרְהֲרִים — נַעַבְדֶנּוּ, וְאִם לָאו — נִמְרֹד בּוֹ. אָמַר לָהֶם הַקָּדוֹשׁ בָּרוּךְ הוּא: אִם בִּקַּשְׁתֶּם לִבְדֹּק אוֹתִי, יָבוֹא הָרָשָׁע וְיִבְדֹּק אֶתְכֶם. וְיֵשׁ לְדַקְדֵּק בַּמֶּה שֶׁאָמַר: אִם בִּקַּשְׁתֶּם לִבְדֹּק אוֹתִי, יָבוֹא הָרָשָׁע וְיִבְדֹּק אֶתְכֶם, דְּמָה עִנְיַן בְּדִיקַת יִשְׂרָאֵל לְהַשֵּׁם לִבְדִיקַת הָרָשָׁע לְיִשְׂרָאֵל? וְנִרְאֶה דְּזֶה יוּבַן עִם מַאי דִּתְנַן בְּפֶרֶק שְׁלִישִׁי דְרֹאשׁ הַשָּׁנָה (כט ע"א): "וְהָיָה כַּאֲשֶׁר יָרִים משֶׁה יָדוֹ וְגָבַר יִשְׂרָאֵל" וְגוֹמֵר (שמות יז, יא). וְכִי יָדָיו שֶׁל משֶׁה עוֹשׂוֹת מִלְחָמָה אוֹ שׁוֹבְרוֹת מִלְחָמָה?! אֶלָּא לוֹמַר לָךְ: כָּל זְמַן שֶׁהָיוּ יִשְׂרָאֵל מִסְתַּכְּלִים כְּלַפֵּי מַעְלָה וּמְשַׁעְבְּדִים אֶת לִבָּם לַאֲבִיהֶם שֶׁבַּשָּׁמַיִם — הָיוּ מִתְגַּבְּרִים, וְאִם לָאו — הָיוּ נוֹפְלִים. וְכָתַב שָׁם רַבֵּנוּ עוֹבַדְיָה זַ"ל, שֶׁהַטַּעַם שֶׁנִּשְׁנָת מִשְׁנָה הַלֵּזוּ שָׁם הוּא מִשּׁוּם דִּלְעֵיל מִזֶּה (כז ע"ב) תְּנַן: מִי שֶׁהָיָה עוֹבֵר אֲחוֹרֵי בֵּית הַכְּנֶסֶת אוֹ שֶׁהָיָה בֵּיתוֹ סָמוּךְ לְבֵית הַכְּנֶסֶת וְשָׁמַע קוֹל שׁוֹפָר אוֹ קוֹל מְגִלָּה, אִם כִּוֵּן לִבּוֹ — יָצָא, וְאִם לָאו — לֹא יָצָא. אַף עַל פִּי שֶׁזֶּה שָׁמַע וְזֶה שָׁמַע, זֶה כִּוֵּן לִבּוֹ וְזֶה לֹא כִּוֵּן לִבּוֹ. עַד כָּאן. וּבָא הַתַּנָּא לוֹמַר, דְּאַל תִּתְמַהּ עַל זֶה, שֶׁזֶּה שָׁמַע וְזֶה שָׁמַע וְזֶה בִּשְׁבִיל שֶׁכִּוֵּן לִבּוֹ יָצָא וְזֶה בִּשְׁבִיל שֶׁלֹּא כִּוֵּן לִבּוֹ לֹא יָצָא, לְפִי שֶׁהַכֹּל תָּלוּי בְּכַוָּנַת הַלֵּב, וּמָצִינוּ גַם כֵּן בְּמִלְחֶמֶת עֲמָלֵק דּוֹמֶה לָזֶה דְּהַכֹּל הָיָה תָּלוּי בְּכַוָּנַת הַלֵּב, דְּהַיְנוּ: בִּזְמַן שֶׁהָיוּ מְכַוְּנִים אֶת לִבָּם לַאֲבִיהֶם שֶׁבַּשָּׁמַיִם — הָיוּ מִתְגַּבְּרִים, וְאִם לֹא הָיוּ מְכַוְּנִים אֶת לִבָּם — הָיוּ נוֹפְלִים. וּבְפֶרֶק קַמָּא דְתַעֲנִיּוֹת (ח ע"א) אָמְרִינַן: אָמַר רַבִּי אָמִי: אֵין תְּפִלָּתוֹ שֶׁל אָדָם נִשְׁמַעַת אֶלָּא אִם כֵּן מֵשִׂים נַפְשׁוֹ בְּכַפּוֹ, שֶׁנֶּאֱמַר (איכה ג, מא): "נִשָּׂא לְבָבֵנוּ אֶל כַּפָּיִם". עַד כָּאן. וּפֵרֵשׁ רַשִׁ"י: אֶלָּא אִם כֵּן מֵשִׂים נַפְשׁוֹ בְּכַפּוֹ — כְּלוֹמַר, שֶׁנַּפְשׁוֹ מְכֻוֶּנֶת בְּכַפּוֹ מִבַּחוּץ. כְּלוֹמַר, שֶׁיִּהְיֶה תּוֹכוֹ כְּבָרוֹ. הֲרֵי שֶׁהַכֹּל תָּלוּי בְּכַוָּנַת הַלֵּב.
<b>וְזֶהוּ</b> כַּוָּנַת הַמַּאֲמָר: אִם בִּקַּשְׁתֶּם לִבְדֹּק אוֹתִי, כְּלוֹמַר, אִם אֲנִי יוֹדֵעַ מַה שֶּׁאַתֶּם מְהַרְהֲרִים בְּלִבְּכֶם, יָבוֹא הָרָשָׁע וְיִבְדֹּק אֶתְכֶם מִי הוּא שֶׁמְּכַוֵּן אֶת לִבּוֹ לְאָבִיו שֶׁבַּשָּׁמַיִם וּמִי הוּא שֶׁאֵינוֹ מְכַוֵּן אֶת לִבּוֹ לְאָבִיו שֶׁבַּשָּׁמַיִם, וּבָזֶה יִוָּדַע לָכֶם מַה שֶּׁאַתֶּם רוֹצִים לִבְדֹּק אוֹתִי אִם אֲנִי יוֹדֵעַ מַה שֶּׁאַתֶּם מְהַרְהֲרִים בִּלְבַבְכֶם. שֶׁכְּשֶׁאַתֶּם רוֹאִים שֶׁבִּזְמַן שֶׁאַתֶּם מְשַׁעְבְּדִים אֶת לִבְּכֶם לַאֲבִיכֶם שֶׁבַּשָּׁמַיִם אַתֶּם מִתְגַּבְּרִים, וּבִזְמַן שֶׁאֵין אַתֶּם מְשַׁעְבְּדִים אֶת לִבְּכֶם לַאֲבִיכֶם שֶׁבַּשָּׁמַיִם אַתֶּם נוֹפְלִים, מִזֶּה יִוָּדַע לָכֶם שֶׁכָּל מַה שֶּׁאַתֶּם מְהַרְהֲרִים בְּלִבְּכֶם אֲנִי יוֹדֵעַ אוֹתוֹ, וּמִשּׁוּם הָכֵי פְּעָמִים אַתֶּם נוֹפְלִים וּפְעָמִים אַתֶּם מִתְגַּבְּרִים, לְפִי שֶׁהַכֹּל תָּלוּי בְּכַוָּנַת הַלֵּב. נִמְצִינוּ לְמֵדִין מִדִּבְרֵי הַמַּאֲמָר, דְּפֵרוּשׁ 'הֲיֵשׁ יְיָ בְּקִרְבֵּנוּ' הוּא אִם יוֹדֵעַ מַה שֶּׁאָנוּ מְהַרְהֲרִים.
<b>וּבָזֶה</b> יוּבַן פָּסוּק אֶחָד בְּפָרָשַׁת וָאֶתְחַנַּן (דברים ו, יד-טו): "לֹא תֵלְכוּן אַחֲרֵי אֱלֹהִים אֲחֵרִים" וְגוֹמֵר, "כִּי אֵל קַנָּא יְיָ אֱלֹהֶיךָ בְּקִרְבֶּךָ". וּמִלַּת 'בְּקִרְבֶּךָ' הַלֵּזוּ כִּמְעַט אֵין לָהּ מוּבָן, דְּמַאי אֲתָא לְמֵימַר שֶׁהַשֵּׁם הוּא בְּקֶרֶב יִשְׂרָאֵל? וְאֻנְקְלוֹס תִּרְגֵּם: שְׁכִינְתֵּהּ בֵּינָךְ. אַךְ עִם מַה שֶּׁכָּתַבְנוּ יִתְיַשֵּׁב. וְהִנֵּה כְּבָר יָדוּעַ מַה שֶּׁכָּתַב הָרַמְבַּ"ם זַ"ל בְּמוֹרֵה הַנְּבוּכִים, שֶׁלֹּא תִּמְצָא בְּכָל הַתּוֹרָה וּבְכָל סִפְרֵי הַנְּבִיאִים לְשׁוֹן קִנְאָה אֶלָּא בְּעִנְיַן עֲבוֹדָה זָרָה. וּכְבָר הֵבִיא כָּל זֶה הָרַמְבַּ"ן בְּפָרָשַׁת יִתְרוֹ, וְהֵבִיא מַה שֶּׁאָמְרוּ בִּמְכִילְתָּא: בְּקִנְאָה אֲנִי נִפְרָע מֵעוֹבְדֵי עֲבוֹדָה זָרָה, אֲבָל אֲנִי חַנּוּן וְרַחוּם בִּדְבָרִים אֲחֵרִים. וּכְבָר הֶאֱרִיךְ הָרַמְבַּ"ן בְּטַעַם הַדָּבָר, יְעֻיַּן שָׁם. וְאָמְרִינַן בְּסוֹף פֶּרֶק קַמָּא דְקִדּוּשִׁין (לט ע"ב ומ ע"א), שֶׁבְּכָל הָעֲבֵרוֹת מַחֲשָׁבָה רָעָה אֵין הַקָּדוֹשׁ בָּרוּךְ הוּא מְצָרְפָהּ לְמַעֲשֶׂה, חוּץ מֵעֲבוֹדָה זָרָה דִּמְצָרְפָהּ לְמַעֲשֶׂה, דִּכְתִיב (יחזקאל יד, ה): "לְמַעַן תְּפֹשׂ אֶת בֵּית יִשְׂרָאֵל בְּלִבָּם". עַד כָּאן. וְלָזֶה בָּא הַכָּתוּב לְהַרְחִיקָם מֵעֲבוֹדָה זָרָה, לְפִי שֶׁיֵּשׁ בָּהּ שְׁנֵי דְבָרִים דְּלֵיתַנְהוּ בִּשְׁאָר הָעֲבֵרוֹת. וְלָזֶה אָמַר: "לֹא תֵלְכוּן אַחֲרֵי אֱלֹהִים אֲחֵרִים, כִּי אֵל קַנָּא יְיָ אֱלֹהֶיךָ", וּכְבָר יָדַעְתָּ דְּדַוְקָא בַּעֲבוֹדָה זָרָה אֲנִי נִפְרָע בְּקִנְאָה. וָעוֹד, שֶׁאֲנִי נִפְרָע "בְּקִרְבֶּךָ" — כְּלוֹמַר, עַל מַה שֶּׁאַתָּה מְהַרְהֵר בְּלִבְּךָ אֲנִי מְצָרְפָהּ לְמַעֲשֶׂה, מַה שֶּׁאֵין כֵּן בִּשְׁאָר הָעֲבֵרוֹת דְּמַחֲשָׁבָה רָעָה אֵין הַקָּדוֹשׁ בָּרוּךְ הוּא מְצָרְפָהּ לְמַעֲשֶׂה, וּכְמוֹ שֶׁכָּתַבְנוּ.
<b>וּכְבָר</b> כָּתַבְנוּ לְעֵיל, דְּטַעְמָם שֶׁל יִשְׂרָאֵל שֶׁהָיוּ אֲנוּסִים כְּשֶׁנִּשְׁבְּעוּ עַל קַבָּלַת הַתּוֹרָה אַף שֶׁלֹּא הִרְהֲרוּ שׁוּם תְּנַאי, הוּא מִשּׁוּם דִּלְפָנָיו יִתְבָּרַךְ גְּלוּיוֹת כָּל הַמַּחֲשָׁבוֹת, וַהֲרֵי הֵם אֲנוּסִים עַל מַה שֶּׁהוֹצִיאוּ בַּפֶּה וְעַל הַמַּחֲשָׁבָה. וְהַתּוֹסָפוֹת כָּתְבוּ עֲלַהּ דְּהַהִיא דְאָמְרִינַן מִכָּאן מוֹדָעָא רַבָּה לְאוֹרַיְתָא: וּמַה שֶּׁכָּרַת עִמָּהֶם יְהוֹשֻׁעַ בְּרִית לַעֲבֹד אֶת הַקָּדוֹשׁ בָּרוּךְ הוּא, הָתָם לֹא קִבְּלוּ אֶלָּא שֶׁלֹּא לַעֲבֹד עֲבוֹדָה זָרָה, כְּדִכְתִיב (יהושע כד, טז): "חָלִילָה לָּנוּ מֵעֲזֹב אֶת הַשֵּׁם", וְכֵן מַשְׁמַע כֹּלָּא עִנְיָנָא. נִמְצִינוּ לְמֵדִין מִדִּבְרֵיהֶם, דְּבַעֲבוֹדָה זָרָה לֵיכָּא טַעֲנַת אֹנֶס כְּלָל.
<b>וּבָזֶה</b> נָבוֹא לְכַוָּנַת הַפְּסוּקִים שֶׁל מִיכָה. שֶׁיִּשְׂרָאֵל הָיוּ רוֹצִין לִפְטֹר עַצְמָם מִקְּצָת עֲבֵרוֹת שֶׁהָיוּ עוֹשִׂים מִטַּעַם שֶׁהָיוּ אֲנוּסִים, וּמִשּׁוּם הָכֵי לֹא הִזְכִּירוּ בְּדִבְרֵיהֶם עֲבוֹדָה זָרָה, לְפִי שֶׁכְּבָר יָדְעוּ שֶׁבַּעֲבוֹדָה זָרָה לֵיכָּא טַעֲנַת אֹנֶס, שֶׁכְּבָר כָּרַת עִמָּהֶם בְּרִית יְהוֹשֻׁעַ בִּן נוּן. וְזֶהוּ שֶׁאָמַר הַנָּבִיא: "שִׁמְעוּ נָא זֹאת רָאשֵׁי בֵּית יַעֲקֹב" וְגוֹמֵר, שֶׁאַתֶּם עוֹבְרִים עַל קְצָת מִצְו‍ֹת, דְּהַיְנוּ "רָאשֶׁיהָ בְּשֹׁחַד יִשְׁפֹּטוּ וְכֹהֲנֶיהָ בִּמְחִיר יוֹרוּ וּנְבִיאֶיהָ בְּכֶסֶף יִקְסֹמוּ", וְאַתֶּם סְבוּרִים שֶׁאֵינְכֶם נֶעֱנָשִׁים עַל אֵלּוּ הָעֲבֵרוֹת לְפִי שֶׁאַתֶּם הֱיִיתֶם אֲנוּסִים בִּשְׁעַת קַבָּלַת הַתּוֹרָה, וְאַף עַל פִּי שֶׁלֹּא הִרְהַרְתֶּם שׁוּם תְּנַאי בִּשְׁעַת קַבָּלַת הַתּוֹרָה, לְפִי שֶׁאַתֶּם אוֹמְרִים: "הֲלוֹא יְיָ בְּקִרְבֵּנוּ", כְּלוֹמַר, שֶׁהוּא יוֹדֵעַ מַה שֶּׁאָנוּ מְהַרְהֲרִים, וְאִם כֵּן הֲרֵי אָנוּ אֲנוּסִים בַּמֶּה שֶׁאָנוּ מוֹצִיאִים בַּפֶּה וּבַמֶּה שֶׁאָנוּ מְהַרְהֲרִים, וּלְפִיכָךְ "לֹא תָבוֹא עָלֵינוּ רָעָה". וְהֵשִׁיב אוֹתָם הַנָּבִיא: "לָכֵן בִּגְלַלְכֶם צִיּוֹן שָׂדֶה תֵחָרֵשׁ וִירוּשָׁלַיִם עִיִּין תִּהְיֶה וְהַר הַבַּיִת לְבָמוֹת יָעַר". דְּהַיְנוּ מַה שֶּׁהֵשִׁיב הָרַשְׁבָּ"א, דְּלָמָּה נֶעֶנְשׁוּ קֹדֶם אֲחַשְׁוֵרוֹשׁ, שֶׁלֹּא נָתַן לָהֶם הָאָרֶץ אֶלָּא בִּשְׁבִיל שֶׁיִּשְׁמְרוּ מִצְו‍ֹתָיו, וּכְדִכְתִיב: "וַיִּתֵּן לָהֶם אַרְצוֹת גּוֹיִם בַּעֲבוּר יִשְׁמְרוּ חֻקָּיו", וּמִשּׁוּם הָכֵי כֵּיוָן שֶׁחָטְאוּ גָּלוּ, וּמִשּׁוּם הָכֵי אָמַר לָהֶם הַנָּבִיא: "לָכֵן בִּגְלַלְכֶם צִיּוֹן שָׂדֶה תֵחָרֵשׁ" וְגוֹמֵר.
<b>וּבָזֶה</b> יוּבְנוּ קְצָת פְּסוּקִים בְּפָרָשַׁת וַיֵּלֶךְ (דברים לא, יז-יח): "וְחָרָה אַפִּי בוֹ בַיּוֹם הַהוּא וַעֲזַבְתִּים וְהִסְתַּרְתִּי פָנַי מֵהֶם וְהָיָה לֶאֱכֹל וּמְצָאֻהוּ רָעוֹת רַבּוֹת וְצָרוֹת, וְאָמַר בַּיּוֹם הַהוּא הֲלֹא עַל כִּי אֵין אֱלֹהַי בְּקִרְבִּי מְצָאוּנִי הָרָעוֹת הָאֵלֶּה. וְאָנֹכִי הַסְתֵּר אַסְתִּיר פָּנַי בַּיּוֹם הַהוּא עַל כָּל הָרָעָה אֲשֶׁר עָשָׂה, כִּי פָנָה אֶל אֱלֹהִים אֲחֵרִים". עַד כָּאן. וְהִנֵּה הַמְפָרְשִׁים כֻּלָּם נִתְקַשּׁוּ בִּפְסוּקִים אֵלּוּ, דְּהָא מֵאַחַר שֶׁעָשָׂה תְּשׁוּבָה וְאָמַר "הֲלֹא עַל כִּי אֵין אֱלֹהַי בְּקִרְבִּי מְצָאוּנִי הָרָעוֹת הָאֵלֶּה", שֶׁמּוֹדֶה וְאוֹמֵר שֶׁבַּסִּבָּה שֶׁסִּלֵּק הַשֵּׁם הַשְׁגָּחָתוֹ מִמֶּנּוּ מְצָאוּהוּ הָרָעוֹת, אֵיךְ אָמַר אַחַר זֶה "וְאָנֹכִי הַסְתֵּר אַסְתִּיר"? הַאי דִּישָׁנָא לְהַאי פַּרְדָּשְׁנָא?! וּבְשֵׁם הָרַאֲנָ"ח אָמְרוּ, שֶׁהָיָה מְפָרֵשׁ "עַל כִּי אֵין אֱלֹהַי בְּקִרְבִּי" עַל עֲבוֹדָה זָרָה שֶׁלָּהֶם, וְעַל זֶה אָמַר: "וְאָנֹכִי הַסְתֵּר וְגוֹ', כִּי פָנָה אֶל אֱלֹהִים אֲחֵרִים" וְאֶל הַשֵּׁם לֹא דָרָשׁ. וּמַהֲרִימַ"ט בִּדְרָשׁוֹתָיו תָּמַהּ עַל זֶה וְאָמַר: חָלִילָה לַעֲשׂוֹת קֹדֶשׁ חֹל. עוֹד יֵשׁ לְדַקְדֵּק בַּמֶּה שֶׁאָמַר "אֵין אֱלֹהַי בְּקִרְבִּי", דְּמִלַּת 'בְּקִרְבִּי' אֵין לָהּ מוּבָן, וְלָא הֲוָה לֵהּ לְמֵימַר אֶלָּא 'עַל כִּי אֵין אֱלֹהַי עִמִּי אוֹ עִמָּדִי מְצָאוּנִי הָרָעוֹת הָאֵלֶּה'.
<b>אַךְ</b> בַּמֶּה שֶׁכָּתַבְנוּ יוּבַן הַכֹּל. שֶׁמַּה שֶּׁרוֹאֶה שֶׁמְּצָאוּהוּ רָעוֹת רַבּוֹת וְצָרוֹת, "וְאָמַר בַּיּוֹם הַהוּא הֲלֹא עַל כִּי אֵין אֱלֹהַי בְּקִרְבִּי מְצָאוּנִי הָרָעוֹת הָאֵלֶּה". כְּלוֹמַר, שֶׁיִּקְשֶׁה לוֹ, דְּלָמָּה מְצָאוּהוּ רָעוֹת רַבּוֹת וְצָרוֹת עַל שֶׁלֹּא קִיֵּם הַמִּצְו‍ֹת שֶׁקִּבֵּל עָלָיו בִּשְׁבוּעָה, וַהֲלוֹא אָנוּס הָיָה, וְכִדְאָמְרִינַן: מִכָּאן מוֹדָעָא רַבָּה לְאוֹרַיְתָא. "וְאָמַר בַּיּוֹם הַהוּא עַל כִּי אֵין אֱלֹהַי בְּקִרְבִּי". כְּלוֹמַר, דְּחַס וְשָׁלוֹם אֵינוֹ יוֹדֵעַ מַה שֶּׁאֲנִי מְהַרְהֵר בְּלִבִּי, וּמִשּׁוּם הָכֵי מְצָאוּנִי הַצָּרוֹת הָאֵלֶּה. דְּכֵיוָן שֶׁאֵינוֹ יוֹדֵעַ מַה שֶּׁבְּלִבִּי, חָלָה הַשְּׁבוּעָה שֶׁנִּשְׁבַּעְתִּי עַל קַבָּלַת הַתּוֹרָה אַף עַל פִּי שֶׁהָיִיתִי אָנוּס, מֵאַחַר שֶׁלֹּא הִרְהַרְתִּי בְּלִבִּי שׁוּם תְּנַאי בְּעֵת קַבָּלַת הַתּוֹרָה, דּוּמְיָא דְהַהִיא דְנוֹדְרִין לְהָרָגִין דְּבָעֵינַן שֶׁיְּהַרְהֵר בְּלִבּוֹ 'הַיּוֹם'. דְּאִם אִיתָא דֶאֱלֹהַי בְּקִרְבִּי, שֶׁיּוֹדֵעַ מַה שֶּׁאֲנִי מְהַרְהֵר בְּלִבִּי, לָמָּה מַעֲנִישׁ אוֹתִי עַל קַבָּלַת הַמִּצְו‍ֹת, מֵאַחַר שֶׁהָיִיתִי אָנוּס בֵּין עַל מַה שֶּׁהוֹצֵאתִי בַּפֶּה בֵּין עַל הִרְהוּר הַלֵּב. וְלָזֶה סִיֵּם הַפָּסוּק וְאָמַר: "וְאָנֹכִי הַסְתֵּר אַסְתִּיר פָּנַי, כִּי פָנָה אֶל אֱלֹהִים אֲחֵרִים". כְּלוֹמַר, דְּהֵן לוּ יְהִי כִדְבָרֶיךָ דְּיֵשׁ לְךָ טַעֲנַת אֹנֶס, הַיְנוּ בִּשְׁאָר מִצְו‍ֹת; אַךְ בַּמֶּה שֶׁפָּנִיתָ אֶל אֱלֹהִים אֲחֵרִים אֵין לְךָ טַעֲנַת אֹנֶס, שֶׁהֲרֵי מִדַּעְתְּךָ וּרְצוֹנְךָ הַטּוֹב קִבַּלְתָּ שֶׁלֹּא לַעֲבֹד עֲבוֹדָה זָרָה, וּכְמוֹ שֶׁכָּתַבְנוּ בְּשֵׁם הַתּוֹסָפוֹת.
<b>וְאֶל</b> זֶה סוֹבֵב הוֹלֵךְ כַּוָּנַת הַמְקוֹנֵן בְּאָמְרוֹ (איכה א, טו): "סִלָּה כָל אַבִּירַי אֲדֹנָי בְּקִרְבִּי, קָרָא עָלַי מוֹעֵד לִשְׁבֹּר בַּחוּרָי, גַּת דָּרַךְ אֲדֹנָי לִבְתוּלַת בַּת יְהוּדָה". וְיֵשׁ לְדַקְדֵּק, דְּמֵאַחַר שֶׁאָמַר "סִלָּה כָל אַבִּירַי", דְּהַיְנוּ הַחֲסִידִים וְאַנְשֵׁי מַעֲשֶׂה, מַהוּ זֶה שֶׁחָזַר וְאָמַר "קָרָא עָלַי מוֹעֵד לִשְׁבֹּר בַּחוּרָי"? וְתוּ קָשֶׁה אָמְרוֹ "סִלָּה כָל אַבִּירַי אֲדֹנָי בְּקִרְבִּי", דְּהָיָה לוֹ לוֹמַר 'מִקִּרְבִּי'. וְעַיֵּן מַה שֶּׁכָּתַבְנוּ בְּדֶרֶךְ עֹצֶב (דרוש כג). אָמְנָם עַל פִּי הַקְדָּמָתֵנוּ יֹאמַר נָא דְהָכֵי פֵּרוּשׁוֹ. דְּאָמְרִינַן בַּמִּדְרָשׁ בְּאֵיכָה רַבָּתִי (פרשה א סימן מז): "קָרָא עָלַי מוֹעֵד לִשְׁבֹּר בַּחוּרָי". מָצִינוּ שֶׁסִּלּוּקָן שֶׁל בַּחוּרִים קָשֶׁה כְּחֻרְבַּן בֵּית הַמִּקְדָּשׁ; דִּכְתִיב: "גַּת דָּרַךְ אֲדֹנָי לִבְתוּלַת בַּת יְהוּדָה", כָּךְ "קָרָא עָלַי מוֹעֵד לִשְׁבֹּר בַּחוּרָי". וְכָתַב מַהֲרַ"שׁ יָפֶה זַ"ל, שֶׁהַכַּוָּנָה הִיא: לְפִי שֶׁבֵּית הַמִּקְדָּשׁ מִתְמַשְׁכֵּן בַּעֲו‍ֹנֵינוּ, כִּדְאִיתָא בְּכַמָּה דוּכְתֵי, וְכֵן הַבַּחוּרִים נִתְפָּסִין עַל עֲו‍ֹן הַדּוֹר, כִּדְאָמְרִינַן בְּפֶרֶק קַמָּא דִכְתֻבּוֹת (ח ע"ב) גַּבֵּי "עַל בַּחוּרָיו לֹא יִשְׂמַח אֲדֹנָי" (ישעיה ט, טז): חֲשִׁיב אַתְּ לְאִתְּפוֹסֵי אַדָּרָא. לְכָךְ שְׁנַיִם אֵלּוּ קָשִׁים לִפְנֵי הַשֵּׁם, שֶׁיֻּזַּק הַנָּקִי מִפְּנֵי הַחוֹטֵא. עַד כָּאן דְּבָרָיו.
<b>וְהִנֵּה</b> הַמְקוֹנֵן הֻקְשׁוּ לוֹ שְׁתֵּי קֻשְׁיוֹת. חֲדָא: "סִלָּה כָל אַבִּירַי אֲדֹנָי בְּקִרְבִּי", דְּוַדַּאי מַה דְּסִלָּה כָל אַבִּירַי הַיְנוּ כַּפָּרָה עַל הַדּוֹר, שֶׁהַצַּדִּיקִים נִתְפָּסִין בַּעֲו‍ֹן הַדּוֹר, אֶלָּא שֶׁהֻקְשָׁה לוֹ: מֵאַחַר שֶׁ'אֲדֹנָי בְּקִרְבִּי', שֶׁהוּא יוֹדֵעַ תַּעֲלוּמוֹת לֵב, אִם כֵּן הֲרֵי אָנוּ אֲנוּסִים עַל קַבָּלַת הַתּוֹרָה, אַף עַל פִּי שֶׁלֹּא הִרְהַרְנוּ שׁוּם דָּבָר בְּעֵת קַבָּלַת הַתּוֹרָה, וְאִם כֵּן לָמָּה 'סִלָּה כָל אַבִּירַי', מֵאַחַר שֶׁהָיִינוּ אֲנוּסִין, וְכִדְאָמְרִינַן: מִכָּאן מוֹדָעָא רַבָּה לְאוֹרַיְתָא. עוֹד תָּמַהּ וְאָמַר: "קָרָא עָלַי מוֹעֵד לִשְׁבֹּר בַּחוּרָי, גַּת דָּרַךְ אֲדֹנָי לִבְתוּלַת בַּת יְהוּדָה". דְּמִלְּבַד מַה שֶּׁתָּמַהּ אֵיךְ 'סִלָּה כָל אַבִּירַי' מֵאַחַר שֶׁ'אֲדֹנָי בְּקִרְבִּי', עוֹד יֵשׁ תֵּמַהּ: מֵאַחַר שֶׁכָּל הַכַּפָּרוֹת כֻּלָּם בָּאוּ בְּבַת אַחַת וְנִתְקַיְּמוּ בִּי, דְּהַיְנוּ 'קָרָא עָלַי מוֹעֵד לִשְׁבֹּר בַּחוּרָי', שֶׁהֵם מְכַפְּרִים עַל הַדּוֹר, וְכֵן 'גַּת דָּרַךְ אֲדֹנָי לִבְתוּלַת בַּת יְהוּדָה', שֶׁהוּא חֻרְבַּן בֵּית הַמִּקְדָּשׁ, וַהֲלוֹא לֹא כָּךְ נֶאֱמַר לְמשֶׁה, אֶלָּא נֶאֱמַר לוֹ שֶׁבֵּית הַמִּקְדָּשׁ יִהְיֶה מִתְמַשְׁכֵּן בַּעֲו‍ֹנָם וּלְאַחַר חֻרְבַּן בֵּית הַמִּקְדָּשׁ יִהְיוּ הַצַּדִּיקִים מִתְמַשְׁכְּנִים בַּעֲו‍ֹן הַדּוֹר, וַאֲנִי רוֹאֶה שֶׁכָּל הַמַּשְׁכּוֹנוֹת בָּאוּ בְּבַת אַחַת, דְּהַיְנוּ 'סִלָּה כָל אַבִּירַי', וְגַם 'קָרָא עָלַי מוֹעֵד לִשְׁבֹּר בַּחוּרָי', וְאַחַר כָּל זֶה 'גַּת דָּרַךְ אֲדֹנָי לִבְתוּלַת בַּת יְהוּדָה', שֶׁהוּא חֻרְבַּן בֵּית הַמִּקְדָּשׁ. זוֹ לֹא שָׁמַעְנוּ.
<b>וּבְכֵן</b> אֵלְכָה וְאָשׁוּבָה לַמַּאֲמָר הַפּוֹנֶה קָדִים. וְיֵשׁ לְדַקְדֵּק, דְּמַה קֶּשֶׁר יֵשׁ לְזֶה הַפָּסוּק עִם הַפָּסוּק הַקּוֹדֵם, דְּקָאָמַר: "וְעַתָּה אִם שָׁמוֹעַ תִּשְׁמְעוּ בְּקֹלִי וּשְׁמַרְתֶּם אֶת בְּרִיתִי, וִהְיִיתֶם לִי סְגֻלָּה מִכָּל הָעַמִּים כִּי לִי כָּל הָאָרֶץ. וְאַתֶּם תִּהְיוּ לִי" וְגוֹמֵר. וְנִרְאֶה דְּהַכַּוָּנָה, שֶׁהַקָּדוֹשׁ בָּרוּךְ הוּא אָמַר לְיִשְׂרָאֵל: "וְעַתָּה אִם שָׁמוֹעַ תִּשְׁמְעוּ בְּקֹלִי וְגוֹ' וִהְיִיתֶם לִי סְגֻלָּה", וְאָמְרִינַן בַּמִּדְרָשׁ (ילקוט שמות רמז רעו): מַה סְּגֻלָּתוֹ שֶׁל אָדָם חֲבִיבָה עָלָיו, כָּךְ תִּהְיוּ חֲבִיבִין עָלַי. וְהַטַּעַם הוּא, לְפִי שֶׁיִּשְׂרָאֵל הַמְקַיְּמִים אֶת הַתּוֹרָה הֵם מְצֻוִּים וְעוֹשִׂים, אֲבָל אֻמּוֹת הָעוֹלָם אַף אִם יְקַיְּמוּ אֶת הַתּוֹרָה אֵינָן מְצֻוִּין וְעוֹשִׂין, וְגָדוֹל הַמְצֻוֶּה וְעוֹשֶׂה. וְכִי תֵּימָא: יִשְׂרָאֵל גַּם כֵּן הֵם אֲנוּסִים וּפְטוּרִים הֵם מִלְּקַיֵּם אֶת הַתּוֹרָה, וְאִם כֵּן אַף אִם יְקַיְּמוּ אוֹתָהּ חֲשִׁיבִי כְּאֵינָם מְצֻוִּים. לָזֶה בָּא הַכָּתוּב וְנָתַן שְׁתֵּי טְעָנוֹת לוֹמַר דְּיִשְׂרָאֵל לָא חֲשִׁיבִי אֲנוּסִים. חֲדָא: "כִּי לִי כָּל הָאָרֶץ", וְכֵיוָן שֶׁכֵּן אָזְדָא לַהּ טַעֲנַת אֹנֶס, וְכִסְבָרַת הָרַשְׁבָּ"א, וּכְדִכְתִיב: "וַיִּתֵּן לָהֶם אַרְצוֹת גּוֹיִם וַעֲמַל לְאֻמִּים יִירָשׁוּ, בַּעֲבוּר יִשְׁמְרוּ חֻקָּיו". וְכִי תֵּימָא: הָא תִּינַח בִּזְמַן שֶׁיִּשְׂרָאֵל שְׁרוּיִין עַל אַדְמָתָם, אֲבָל לְאַחַר שֶׁגָּלוּ חָזְרָה הַמּוֹדָעָא לִמְקוֹמָהּ, וְכִדְכָתַב הָרַשְׁבָּ"א. לָזֶה אָמַר טַעַם אַחֵר, וָהוּא: "וְאַתֶּם תִּהְיוּ לִי" — שֶׁאֵינִי מַשְׁלִיט עֲלֵיכֶם אֶלָּא אֲנִי, וְאִם כֵּן דִּינָא דְמַלְכוּתָא דִּינָא, וְלֹא שַׁיָּךְ בָּזֶה מַה שֶּׁאָמַר רַבֵּנוּ תָּם, לְפִי שֶׁשְּׁאָר הַבְּנֵי נֹחַ הֵם תַּחַת שַׂר, אֲבָל אַתֶּם אֵינְכֶם תַּחַת שַׂר אֶלָּא תַּחַת רְשׁוּתִי, וְאִם כֵּן הֲרֵי אֲנִי מַשְׁוֶה גְזֵרוֹתַי עַל כָּל מַלְכוּתִי. וְזֶה אָמְרוֹ: "וְאַתֶּם תִּהְיוּ לִי מַמְלֶכֶת כֹּהֲנִים וְגוֹי קָדוֹשׁ".

Chapter 23

<big><strong>דֶּרֶךְ עֹצֶב</strong></big>
<small>וּבוֹ דְרוּשׁ אֶחָד זֵכֶר לַחֻרְבָּן</small>
כָּל דָּבָר אֲשֶׁר יָבוֹא עַל יְדֵי הַקָּדוֹשׁ בָּרוּךְ הוּא הוּא מִשְׁפָּט חָזָק, 'כִּי בָאֵשׁ יְיָ נִשְׁפָּט'. / לֶעָתִיד לָבוֹא נִפְרָע הַקָּדוֹשׁ בָּרוּךְ הוּא מֵהָאֻמּוֹת בְּעַצְמוֹ. / לְאַחַר תְּפִלַּת דָּוִד אֵין דָּבָר רַע יוֹרֵד מִן הַשָּׁמַיִם. / טַעַם שֶׁצִּוָּה הַשֵּׁם לְהָבִיא אֵשׁ מִן הַהֶדְיוֹט. / עֲשָׂרָה נִסִּים שֶׁנַּעֲשׂוּ בְּבֵית הַמִּקְדָּשׁ אִם הָיוּ בְּהַתְמָדָה אַף בִּזְמַן שֶׁאֵין עוֹשִׂין רְצוֹנוֹ שֶׁל מָקוֹם אוֹ לֹא. / בְּשַׁבָּתוֹת וְיָמִים טוֹבִים לֹא זָזָה שְׁכִינָה מִיִּשְׂרָאֵל.
<big><strong>דְּרוּשׁ שְׁלשָׁה וְעֶשְׂרִים</strong></big>
<b>בַּמִּדְרָשׁ (ילקוט איכה רמז תתרט): "כָּל רֵעֶיהָ בָּגְדוּ בָהּ" (איכה א, ב), אֵלּוּ מִיכָאֵל וְגַבְרִיאֵל. מְלַמֵּד, שֶׁקָּרָא הַקָּדוֹשׁ בָּרוּךְ הוּא לְמִיכָאֵל וְגַבְרִיאֵל וְאָמַר לָהֶם: נִשְׁבָּע אֲנִי בִּשְׁמִי הַגָּדוֹל שֶׁאַתֶּם תֵּלְכוּ וְתַצִּיתוּ אֵשׁ בְּצִיּוֹן. מִיָּד לָקַח כָּל אֶחָד וְאֶחָד לַפִּיד שֶׁל אֵשׁ וְהִצִּיתוּ אֵשׁ בְּצִיּוֹן. הָדָא הוּא דִכְתִיב: "כָּל רֵעֶיהָ בָּגְדוּ בָהּ". עַד כָּאן.</b>
<b>הַיָּרֵא</b> אֶת דְּבַר הַשֵּׁם יֵשֵׁב בָּדָד וְיִדֹּם וַאֲדָמָה עַל רֹאשׁוֹ וְעֵינוֹהִי מְטַיְפִין, הִנֵּה לֹא יָנוּם וְלֹא יִישָׁן עַל הָרַע כַּפַּיִם לְבָנִים שֶׁגָּלוּ מֵעַל שֻׁלְחַן אֲבִיהֶם, מִמָּרוֹם שָׁלַח אֵשׁ וְהִרְבָּה לְהָשִׁיב אַפּוֹ. וְכָךְ הִיא הַמִּדָּה, שֶׁכָּל דָּבָר אֲשֶׁר יָבוֹא בָאֵשׁ עַל יְדֵי הַקָּדוֹשׁ בָּרוּךְ הוּא בְּעַצְמוֹ — בּוֹא יָבוֹא בְּמִשְׁפָּט חָזָק וּזְרוֹעַ נְטוּיָה. וְדָבָר זֶה מִתּוֹרָתוֹ שֶׁל הָרַאֲבָ"ד זַ"ל עָלָה בְּיָדֵנוּ, אַהָא דְאָמְרִינַן בְּפֶרֶק קַמָּא דְתַעֲנִיּוֹת (ב ע"א): אָמַר רַבִּי יוֹחָנָן: שְׁלשָׁה מַפְתְּחוֹת בְּיָדוֹ שֶׁל הַקָּדוֹשׁ בָּרוּךְ הוּא שֶׁלֹּא נִמְסְרוּ לְשָׁלִיחַ, וְאֵלּוּ הֵם: שֶׁל חַיָּה, וְשֶׁל גְּשָׁמִים, וְשֶׁל תְּחִיַּת הַמֵּתִים וְכוּ'. וְכָתְבוּ הַחִדּוּשִׁין, דְּהִקְשָׁה הָרַאֲבָ"ד: אַמַּאי לָא חֲשִׁיב נָמֵי פֻּרְעָנוּתָם שֶׁל רְשָׁעִים, דִּכְתִיב (ירמיה נ, כה): "פָּתַח יְיָ אֶת אוֹצָרוֹ וַיּוֹצֵא אֶת כְּלֵי זַעְמוֹ". וְעַיֵּן בַּתּוֹסָפוֹת (ד"ה וישמע).
<b>וְרָאִיתִי</b> לְמוֹהֲרַ"שׁ יָפֶה זַ"ל בִּבְרֵאשִׁית רַבָּה שֶׁכָּתַב וְזֶה לְשׁוֹנוֹ: וְלִי נִרְאֶה לְהָשִׁיב, דְּאֵין מַפְתֵּחַ זֶה עַתָּה בְּיַד הַקָּדוֹשׁ בָּרוּךְ הוּא, שֶׁכְּבָר מְסָרוֹ לְשָׁלִיחַ. כִּדְמַשְׁמַע בְּפֶרֶק שֵׁנִי דַחֲגִיגָה (יב ע"ב), דְּבַתְּחִלָּה הָיוּ כְּלֵי זַעְמוֹ שֶׁל הַקָּדוֹשׁ בָּרוּךְ הוּא בָּרָקִיעַ עַד שֶׁבָּא דָוִד וּבִקֵּשׁ רַחֲמִים וְהוֹרִידָן לָאָרֶץ וְכוּ'. וְכֵיוָן דְּבָא דָוִד וְהוֹרִידָן לָאָרֶץ, מַשְׁמַע דְּלֵיכָּא אוֹצָרוֹת וְלֵיכָּא פְּתִיחָה. עַד כָּאן דְּבָרָיו. וּתְמֵהַנִי, שֶׁזֶּה שֶׁהָרַב גּוֹזֵר דִּלְאַחַר שֶׁהוֹרִידָן דָּוִד לֵיכָּא לֹא אוֹצָרוֹת וְלֹא פְּתִיחָה, לֹא יָדַעְתִּי מְנָא לֵהּ. דְּאֵימָא, דְּכִי הֵיכִי דְבַשָּׁמַיִם מִמַּעַל אִיכָּא אוֹצָרוֹת וְאִיכָּא פְּתִיחָה וְאֵינָם נִפְתָּחִים אֶלָּא עַל יְדֵי הַקָּדוֹשׁ בָּרוּךְ הוּא בְּעַצְמוֹ, הָכֵי נָמֵי בָּאָרֶץ מִתַּחַת אִיכָּא אוֹצָרוֹת וְאִיכָּא פְּתִיחָה וְאֵינָן נִפְתָּחִים אֶלָּא עַל יְדֵי הַקָּדוֹשׁ בָּרוּךְ הוּא. וּמִלְּבַד זֶה דְּבָרָיו תְּמוּהִים הֵם בְּעֵינַי, דְּהָא פָּסוּק זֶה דְ'פָתַח יְיָ אֶת אוֹצָרוֹ וַיּוֹצֵא אֶת כְּלֵי זַעְמוֹ' הוּא בְּיִרְמְיָה, שֶׁהִתְנַבֵּא עַל מַפַּלְתָּהּ שֶׁל בָּבֶל, שֶׁהוּא זְמַן רַב אַחַר תְּפִלָּתוֹ שֶׁל דָּוִד שֶׁהוֹרִיד כָּל הַזַּעַם לָאָרֶץ, וְאִם כֵּן הֵיכִי קָאָמַר 'פָּתַח יְיָ אֶת אוֹצָרוֹ וַיּוֹצֵא אֶת כְּלֵי זַעְמוֹ'? וַהֲלוֹא כְּפִי דִבְרֵי הָרַב זַ"ל, בִּזְמַנּוֹ דְּיִרְמְיָה, שֶׁכְּבָר הוֹרִיד דָּוִד כְּלֵי הַזַּעַם לָאָרֶץ, לֹא אוֹצָרוֹת אִיכָּא וְלֹא פְּתִיחָה אִיכָּא. וְאִם פָּסוּק זֶה דְ'פָתַח יְיָ אֶת אוֹצָרוֹ וַיּוֹצֵא אֶת כְּלֵי זַעְמוֹ' לָאו דַּוְקָא, אִם כֵּן הֵיכִי מוֹכַח (תענית ב ע"א) דִּלְמָטָר אִיכָּא מַפְתֵּחַ וְלֹא נִמְסַר לְשָׁלִיחַ מִדִּכְתִיב (דברים כח, יב) "יִפְתַּח יְיָ לְךָ אֶת אוֹצָרוֹ הַטּוֹב", וַהֲרֵי זֶה דוֹמֶה לִקְרָא דְ'פָתַח יְיָ אֶת אוֹצָרוֹ וַיּוֹצֵא אֶת כְּלֵי זַעְמוֹ', וְאִידִי וְאִידִי חַד שִׁעוּרָא. אֶלָּא וַדַּאי עַל כָּרְחִין לוֹמַר דְּאַף לְאַחַר תְּפִלָּתוֹ שֶׁל דָּוִד שֶׁהוֹרִידָן לָאָרֶץ אִיכָּא אוֹצָרוֹת וְאִיכָּא פְּתִיחָה וְאֵינָם נִפְתָּחִים אֶלָּא עַל יְדֵי הַקָּדוֹשׁ בָּרוּךְ הוּא בְּעַצְמוֹ. בְּאֹפֶן שֶׁקֻשְׁיַת הָרַאֲבָ"ד בִּמְקוֹמָהּ עוֹמֶדֶת, וְדִבְרֵי הָרַב הַנִּזְכָּר אֵינָן מַעֲלִים אֲרוּכָה.
<b>וְהָרַאֲבָ"ד</b> זַ"ל תֵּרֵץ: מִשּׁוּם דְּאַשְׁכְּחַן פֻּרְעָנוּתָן שֶׁל רְשָׁעִים עַל יְדֵי שָׁלִיחַ, דִּכְתִיב (מ"ב יט, לה): "וַיֵּצֵא מַלְאַךְ יְיָ וַיַּךְ בְּמַחֲנֵה אַשּׁוּר" וְגוֹמֵר. וְהָא דִכְתִיב "פָּתַח יְיָ אֶת אוֹצָרוֹ" — לְכַלּוֹתָם קָאָמַר, וְאֶפְשָׁר שֶׁאֵין כַּלּוֹתָם אֶלָּא עַל יְדֵי הַקָּדוֹשׁ בָּרוּךְ הוּא, כִּי אָז יִהְיֶה הַמִּשְׁפָּט חָזָק. וְנִרְאֶה לִי, לְפִי שֶׁאֵינָם אֶלָּא לְיוֹם הַדִּין וְאֵינוֹ תָּמִיד לָא חֲשִׁיב לֵהּ. עַד כָּאן דְּבָרָיו. וְהִנֵּה מַה שֶּׁכָּתַב הָרַאֲבָ"ד זַ"ל דְּלֶעָתִיד נִפְרָע מֵהָאֻמּוֹת עַל יְדֵי עַצְמוֹ, אַף שֶׁבְּדֶרֶךְ אֶפְשָׁר אֲמָרָהּ, דְּבַר הַשֵּׁם בְּפִיהוּ אֱמֶת. דְּאָמְרִינַן בְּסִפְרִי וְזֶה לְשׁוֹנָם: "לִי נָקָם וְשִׁלֵּם" (דברים לב, לה). אָמַר הַקָּדוֹשׁ בָּרוּךְ הוּא: אַל תִּהְיוּ סְבוּרִים שֶׁאֶפָּרַע מִכֶּם עַל יְדֵי שָׁלִיחַ, כְּשֵׁם שֶׁנִּפְרַעְתִּי מִפַּרְעֹה עַל יְדֵי משֶׁה וּמִסַּנְחֵרִיב עַל יְדֵי מַלְאָךְ; אֲבָל לֶעָתִיד — אֲנִי נִפְרָע מִכֶּם, שֶׁנֶּאֱמַר: "לִי נָקָם וְשִׁלֵּם". עַד כָּאן.
<b>וְאָמְרִינַן</b> בַּמִּדְרָשׁ (ילקוט מיכה רמז תקנט): "כִּימֵי צֵאתְךָ מֵאֶרֶץ מִצְרָיִם אַרְאֶנּוּ נִפְלָאוֹת" (מיכה ז, טו) — אַרְאֶה לַבָּנִים מַה שֶּׁלֹּא הֶרְאֵיתִי לָאָבוֹת. בְּמִצְרַיִם כְּתִיב (שמות טו, יא): "נוֹרָא תְהִלֹּת עֹשֵׂה פֶלֶא", וְכָאן כְּתִיב: "אַרְאֶנּוּ נִפְלָאוֹת" וְכוּ'. וְהִקְשָׁה מַהֲרִימַ"ט בִּדְרָשׁוֹתָיו (פרשת בא דרוש ב), דְּהֵיכִי קָאָמַר דִּבְמִצְרַיִם כְּתִיב 'עֹשֵׂה פֶלֶא' לְשׁוֹן יָחִיד, וַהֲלוֹא כַּמָּה פִּלְאֵי פְּלָאִים הָיוּ בְּמִצְרַיִם. וְתֵרֵץ, דְּלָא חֲשִׁיב פֶּלֶא אֶלָּא מַה שֶּׁנַּעֲשָׂה עַל יְדֵי הַקָּדוֹשׁ בָּרוּךְ הוּא בְּעַצְמוֹ, וּבְמִצְרַיִם לֹא נַעֲשָׂה עַל יְדֵי הַקָּדוֹשׁ בָּרוּךְ הוּא אֶלָּא מַכַּת בְּכוֹרוֹת, וּמִשּׁוּם הָכֵי קָאָמַר 'עֹשֵׂה פֶלֶא'; אֲבָל לֶעָתִיד לָבוֹא כָּל הַפְּעֻלּוֹת שֶׁיַּעֲשֶׂה הַקָּדוֹשׁ בָּרוּךְ הוּא יִהְיוּ עַל יְדֵי עַצְמוֹ, וְזֶהוּ שֶׁאָמַר 'אַרְאֶנּוּ נִפְלָאוֹת'. עַד כָּאן. נִמְצִינוּ לְמֵדִין, דִּכְשֶׁהַמִּשְׁפָּט הוּא עַל יְדֵי הַקָּדוֹשׁ בָּרוּךְ הוּא, אָז הוּא כָּלָה וְנֶחֱרָצָה, לְפִי שֶׁהוּא בָּא בְּמִשְׁפָּט חָזָק.
<b>וְלָזֶה</b> כִּוְּנוּ רַבּוֹתֵינוּ זַ"ל בִּבְרֵאשִׁית רַבָּה (פרשה לט סימן חי) וְזֶה לְשׁוֹנָם: "וַאֲבָרְכָה מְבָרֲכֶיךָ וּמְקַלֶּלְךָ אָאֹר" (בראשית יב, ג). אָמַר רַבִּי יִרְמְיָה: הֶחְמִיר הַקָּדוֹשׁ בָּרוּךְ הוּא בִּכְבוֹדוֹ שֶׁל צַדִּיק יוֹתֵר מִכְּבוֹדוֹ. בִּכְבוֹדוֹ כְּתִיב (ש"א ב, ל): "כִּי מְכַבְּדַי אֲכַבֵּד וּבֹזַי יֵקָלּוּ" — עַל יְדֵי אֲחֵרִים; וּבִכְבוֹדוֹ שֶׁל צַדִּיק כְּתִיב: "וּמְקַלֶּלְךָ אָאֹר" — אֲנָא. עַד כָּאן. וּלְפִי דִבְרֵי הָרַאֲבָ"ד זַ"ל הַדְּבָרִים כִּפְשָׁטָן, שֶׁהֶחְמִיר הַקָּדוֹשׁ בָּרוּךְ הוּא בִּכְבוֹדוֹ שֶׁל צַדִּיק, שֶׁהַמְזַלְזֵל בִּכְבוֹד הַצַּדִּיק — נִפְרָע מִמֶּנּוּ הַקָּדוֹשׁ בָּרוּךְ הוּא בְּעַצְמוֹ, שֶׁהוּא עֹנֶשׁ חָמוּר; אֲבָל הַמְזַלְזֵל כְּנֶגֶד הַמָּקוֹם — נִפְרָע מִמֶּנּוּ עַל יְדֵי שָׁלִיחַ, שֶׁהָעֹנֶשׁ הַהוּא אֵינוֹ כָּל כָּךְ חָזָק.
<b>וְאֶל</b> זֶה סוֹבֵב הוֹלֵךְ כַּוָּנַת הַפָּסוּק (ויקרא כה, יז): "וְלֹא תוֹנוּ אִישׁ אֶת עֲמִיתוֹ וְיָרֵאתָ מֵאֱלֹהֶיךָ, כִּי אֲנִי יְיָ". וְהִנֵּה רַבּוֹתֵינוּ זַ"ל נִתְעוֹרְרוּ בְּאָמְרוֹ 'וְיָרֵאתָ מֵאֱלֹהֶיךָ' שֶׁאֵין זוֹ אַזְהָרָה עַל יִרְאַת הַשֵּׁם, שֶׁהֲרֵי כְּבָר נֶאֱמַר (דברים ו, יג): "אֶת יְיָ אֱלֹהֶיךָ תִּירָא", וְאָמְרוּ (ב"מ נח ע"ב) דִּקְרָא מַיְרֵי בְּאוֹנָאַת דְּבָרִים, וְכָל דָּבָר הַמָּסוּר לַלֵּב נֶאֱמַר בּוֹ 'וְיָרֵאתָ מֵאֱלֹהֶיךָ'. וְתוּ קָשֶׁה בְּסֵיפָא דִקְרָא, דִּכְתִיב "כִּי אֲנִי יְיָ", אֵיךְ הוּא נְתִינַת טַעַם לְמַה שֶּׁקָּדַם? וְתוּ, דְּלֹא הָיָה צָרִיךְ הַדָּבָר לְאָמְרוֹ, וַהֲלוֹא הַכֹּל יוֹדְעִים כִּי הָאֱלֹקִים בַּשָּׁמַיִם, "אֵין עוֹד מִלְּבַדּוֹ" כְּתִיב (שם ד, לה).
<b>אַךְ</b> לְפִי דַרְכֵּנוּ יָבוֹא עַל נָכוֹן. וְנַקְדִּים עוֹד מַה שֶּׁכָּתַב רַשִׁ"י בְּפָרָשַׁת וָאֵרָא (שמות ו, ב), שֶׁכָּל מָקוֹם שֶׁנֶּאֱמַר 'אֲנִי יְיָ', כְּשֶׁהוּא אָמוּר אֵצֶל עֹנֶשׁ, הוּא נֶאֱמָן לִפָּרַע. וְהִנֵּה מַפְתֵּחַ שֶׁל תְּחִיַּת הַמֵּתִים שֶׁלֹּא נִמְסַר לְשָׁלִיחַ יָלְפִינַן לַהּ (תענית ב ע"ב) מִדִּכְתִיב (יחזקאל לז, יג): "וִידַעְתֶּם כִּי אֲנִי יְיָ בְּפִתְחִי אֶת קִבְרוֹתֵיכֶם". וּפֵרֵשׁ רַשִׁ"י: 'אֲנִי יְיָ' — אֲנִי וְלֹא שָׁלִיחַ. וּכְמוֹ שֶׁדָּרְשׁוּ גַבֵּי מַכַּת בְּכוֹרוֹת, דִּכְתִיב בָּהּ (שמות יב, יב): "אֲנִי יְיָ" — אֲנִי וְלֹא שָׁלִיחַ.
<b>וּבְפֶרֶק</b> הַזָּהָב (ב"מ נט ע"א) אָמַר רַבִּי אֶלְעָזָר: הַכֹּל נִפְרָע עַל יְדֵי שָׁלִיחַ, חוּץ מֵאוֹנָאָה, דִּכְתִיב (עמוס ז, ז): "הִנֵּה אֲדֹנָי נִצָּב עַל חוֹמַת אֲנָךְ וּבְיָדוֹ אֲנָךְ". וּפֵרֵשׁ רַשִׁ"י, שֶׁכָּל הָעֲבֵרוֹת נִפְרָעִין עַל יְדֵי שָׁלִיחַ, חוּץ מֵאוֹנָאַת דְּבָרִים, דִּכְתִיב 'וּבְיָדוֹ אֲנָךְ' — לֹא מְסָרָהּ לְשָׁלִיחַ. וְאֵין סָפֵק, שֶׁכָּל זֶה הוּא לְגֹדֶל עָנְשָׁהּ שֶׁל אוֹנָאַת דְּבָרִים. שֶׁהֲרֵי סָמוּךְ לָזֶה אָמְרוּ: כָּל הַשְּׁעָרִים נִנְעָלִים, חוּץ מִשַּׁעֲרֵי אוֹנָאָה. וּפֵרֵשׁ רַשִׁ"י: הַצּוֹעֵק עַל אוֹנָאַת דְּבָרִים, אֵין הַשַּׁעַר נִנְעָל בְּפָנָיו. וְאָמְרִינַן תּוּ הָתָם, דְּעַל אוֹנָאַת דְּבָרִים אֵין הַפַּרְגּוֹד נִנְעָל בְּפָנָיו. וּפֵרֵשׁ רַשִׁ"י: פַּרְגּוֹד — מְחִצָּה שֶׁבֵּין שְׁכִינָה לִצְבָא מָרוֹם, שֶׁתָּמִיד רוֹאֶה זֹאת הָעֲבֵרָה דְאוֹנָאַת דְּבָרִים עַד שֶׁיִּפָּרַע מִמֶּנּוּ. אִם כֵּן אֵפוֹא, גַּם מַה שֶּׁאָמְרוּ דִּבְאוֹנָאַת דְּבָרִים נִפְרָע מִמֶּנּוּ הַקָּדוֹשׁ בָּרוּךְ הוּא בְּעַצְמוֹ וְלֹא עַל יְדֵי שָׁלִיחַ, לְגֹדֶל הָעֲבֵרָה הוּא. כְּלוֹמַר, שֶׁבָּא עִמּוֹ בְּמִשְׁפָּט חָזָק, וּכְמוֹ שֶׁלָּמַדְנוּ מִתּוֹרָתוֹ שֶׁל הָרַאֲבָ"ד.
<b>וְזֶהוּ</b> כַּוָּנַת הַכָּתוּב: "וְלֹא תוֹנוּ אִישׁ אֶת עֲמִיתוֹ וְיָרֵאתָ מֵאֱלֹהֶיךָ", וְאֵין 'אֱלֹהִים' בְּכָל מָקוֹם אֶלָּא דִין. כְּלוֹמַר, הַרְבֵּה יוֹתֵר מִדַּי תִּירָא מֵעֹנֶשׁ אַזְהָרָה זוֹ דְאוֹנָאַת דְּבָרִים. "כִּי אֲנִי יְיָ", כְּלוֹמַר, עַל עֲבֵרָה זוֹ אֲנִי נִפְרָע בְּעַצְמִי וְלֹא עַל יְדֵי שָׁלִיחַ, וְכֹל שֶׁהַפֵּרָעוֹן הוּא עַל יָדִי הוּא בְּמִשְׁפָּט חָזָק, כָּאָמוּר.
<b>וּבָזֶה</b> נָבִין כַּוָּנַת הַמְקוֹנֵן בְּאָמְרוֹ (איכה א, יב-טו): "לֹא אֲלֵיכֶם כָּל עֹבְרֵי דֶרֶךְ, הַבִּיטוּ וּרְאוּ אִם יֵשׁ מַכְאוֹב כְּמַכְאֹבִי אֲשֶׁר עוֹלַל לִי, אֲשֶׁר הוֹגָה יְיָ בְּיוֹם חֲרוֹן אַפּוֹ. מִמָּרוֹם שָׁלַח אֵשׁ בְּעַצְמֹתַי וַיִּרְדֶּנָּה, פָּרַשׂ רֶשֶׁת לְרַגְלַי הֱשִׁיבַנִי אָחוֹר, נְתָנַנִי שֹׁמֵמָה כָּל הַיּוֹם דָּוָה. נִשְׂקַד עֹל פְּשָׁעַי בְּיָדוֹ, יִשְׂתָּרְגוּ עָלוּ עַל צַוָּארִי הִכְשִׁיל כֹּחִי, נְתָנַנִי אֲדֹנָי בִּידֵי לֹא אוּכַל קוּם. סִלָּה כָל אַבִּירַי אֲדֹנָי בְּקִרְבִּי, קָרָא עָלַי מוֹעֵד לִשְׁבֹּר בַּחוּרָי, גַּת דָּרַךְ אֲדֹנָי לִבְתוּלַת בַּת יְהוּדָה". עַד כָּאן. וְיֵשׁ לְדַקְדֵּק בִּפְסוּקִים אֵלּוּ טוּבָא. חֲדָא, דְּלָמָּה בָּרָעוֹת הַלָּלוּ הִפְלִיא לְקוֹנֵן וְלוֹמַר: "לֹא אֲלֵיכֶם כָּל עֹבְרֵי דֶרֶךְ, הַבִּיטוּ וּרְאוּ אִם יֵשׁ מַכְאוֹב כְּמַכְאֹבִי"? בִּתְחִלַּת הַקִּנָּה, שֶׁהִתְחִיל לְסַפֵּר כָּל הָרָעוֹת שֶׁבָּאוּ עָלָיו, הָיָה לוֹ לוֹמַר "לֹא אֲלֵיכֶם כָּל עֹבְרֵי דֶרֶךְ" וְגוֹמֵר, וּמַה נִּשְׁתַּנּוּ צָרוֹת אֵלּוּ שֶׁאָמַר "לֹא אֲלֵיכֶם כָּל עֹבְרֵי דֶרֶךְ" טְפֵי מִצָּרוֹת הָרִאשׁוֹנוֹת?
<b>וְלָזֶה</b> הָיָה אֶפְשָׁר לוֹמַר עִם הַהִיא דְפֶרֶק שֵׁנִי דַחֲגִיגָה (יב ע"ב), כְּשֶׁמָּנוּ שִׁבְעָה רְקִיעִים וּפְעֻלּוֹת כָּל אֶחָד וְאֶחָד, אָמְרוּ: מָכוֹן — שֶׁבּוֹ אוֹצְרוֹת שֶׁלֶג וְאוֹצְרוֹת בָּרָד, וַעֲלִיַּת טְלָלִים רָעִים וַעֲלִיַּת אֲגָלִים, וְחַדְרָהּ שֶׁל סוּפָה וּסְעָרָה, וּמְעָרָה שֶׁל קִיטוֹר. וְכֻלָּן דַּלְתוֹתֵיהֶן שֶׁל אֵשׁ, שֶׁנֶּאֱמַר: "פָּתַח יְיָ אֶת אוֹצָרוֹ וַיּוֹצֵא אֶת כְּלֵי זַעְמוֹ". וְהִקְשׁוּ: וְהָנֵי בִּרְקִיעַ אִיתַנְהוּ? הָנֵי בְּאַרְעָא אִיתַנְהוּ! דִּכְתִיב (תהלים קמח, ז-ח): "הַלְלוּ אֶת יְיָ מִן הָאָרֶץ, תַּנִּינִים וְכָל תְּהֹמוֹת. אֵשׁ וּבָרָד שֶׁלֶג וְקִיטוֹר, רוּחַ סְעָרָה עֹשָׂה דְבָרוֹ". וְתֵרְצוּ: אָמַר רַב יְהוּדָה אָמַר רַב: עַד שֶׁלֹּא בָּא דָוִד הָיוּ בָּרָקִיעַ, וּכְשֶׁבָּא דָוִד בִּקֵּשׁ עֲלֵיהֶם רַחֲמִים וְהוֹרִידָן לָאָרֶץ. אָמַר לְפָנָיו: רִבּוֹנוֹ שֶׁל עוֹלָם, "לֹא אֵל חָפֵץ רֶשַׁע אָתָּה, לֹא יְגֻרְךָ רָע" (שם ה, ה) — צַדִּיק אַתָּה הַשֵּׁם, לֹא יָגוּר בִּמְגוֹרְךָ רָע. עַד כָּאן. וְהִנֵּה מִלִּשָּׁנָא דִגְמָרָא, דְּקָאָמַר דְּדָוִד בִּקֵּשׁ עֲלֵיהֶם רַחֲמִים וְהוֹרִידָן לָאָרֶץ, מַשְׁמַע דְּבַהוֹרָדָה הַלֵּזוּ יֵשׁ תּוֹעֶלֶת לָעוֹלָם; דְּאִם לֹא הָיָה כִּי אִם כָּבוֹד כְּלַפֵּי מַעְלָה שֶׁלֹּא יָגוּר בִּמְגוֹר הַשֵּׁם דָּבָר רָע — לֹא שַׁיָּךְ בָּזֶה בַּקָּשַׁת רַחֲמִים, וְלֹא הָיָה לוֹ לוֹמַר כִּי אִם שֶׁאָמַר דָּוִד: רִבּוֹנוֹ שֶׁל עוֹלָם, אֵין כְּבוֹדְךָ שֶׁיָּגוּר בִּמְגוֹרְךָ רָע; אֶלָּא וַדַּאי דְּאִיכָּא תּוֹעֶלֶת לָעוֹלָם בְּהוֹרָדָה זוֹ שֶׁהוֹרִיד כְּלֵי הַזַּעַם מֵהָרָקִיעַ לָאָרֶץ, וּמִשּׁוּם הָכֵי בִּקֵּשׁ רַחֲמִים עַל הַדָּבָר.
<b>וְתוֹעֶלֶת</b> זֶה יוּבַן עִם הַהִיא דְאָמְרִינַן בִּירוּשַׁלְמִי פֶּרֶק שֵׁנִי דְתַעֲנִיּוֹת (הלכה א): אָמַר רַבִּי לֵוִי: מַהוּ (שמות לד, ו) "אֶרֶךְ אַפַּיִם"? מְרַחֵק רְגַז. לְמֶלֶךְ שֶׁהָיוּ לוֹ שְׁנֵי לִגְיוֹנוֹת קָשִׁים. אָמַר הַמֶּלֶךְ: אִם דָּרִים הֵם עִמִּי בַּמְּדִינָה, עַכְשָׁו בְּנֵי הַמְּדִינָה מַכְעִיסִים אוֹתִי וְהֵן עוֹמְדִין וּמְכַלִּין אוֹתָם; אֶלָּא הֲרֵינִי מְשַׁלְּחָן לְדֶרֶךְ רְחוֹקָה, שֶׁאִם הִכְעִיסוּ אוֹתִי בְּנֵי הַמְּדִינָה — עַד שֶׁאֲנִי מְשַׁלֵּחַ אַחֲרֵיהֶם, בְּנֵי הַמְּדִינָה מְפַיְּסִים אוֹתִי וַאֲנִי מְקַבֵּל פִּיּוּסָן. כָּךְ אָמַר הַקָּדוֹשׁ בָּרוּךְ הוּא: אַף וְחֵמָה מַלְאֲכֵי חַבָּלָה הֵם, הֲרֵי אֲנִי מְשַׁלְּחָן לְדֶרֶךְ רְחוֹקָה; שֶׁאִם מַכְעִיסִין אוֹתִי יִשְׂרָאֵל — עַד שֶׁאֲנִי מְשַׁלֵּחַ אֶצְלָם וּמְבִיאָם, יִשְׂרָאֵל עוֹשִׂין תְּשׁוּבָה וַאֲנִי מְקַבֵּל תְּשׁוּבָתָם. הָדָא הוּא דִכְתִיב (ישעיה יג, ה): "בָּאִים מֵאֶרֶץ מֶרְחָק מִקְצֵה הַשָּׁמָיִם" וְגוֹמֵר. אָמַר רַבִּי יִצְחָק: וְלֹא עוֹד, אֶלָּא שֶׁנָּעַל בִּפְנֵיהֶן. הָדָא הוּא דִכְתִיב: "פָּתַח יְיָ אֶת אוֹצָרוֹ וַיּוֹצֵא אֶת כְּלֵי זַעְמוֹ", עַד דּוּ פָּתַח עַד דּוּ טָרֵק רַחֲמוֹי קְרִיבִין. עַד כָּאן. הֲרֵי שֶׁהַרְחָקַת מַלְאֲכֵי חַבָּלָה מֵאֶצְלוֹ יִתְעַלֶּה הוּא תּוֹעֶלֶת לָעוֹלָם. וְהִנֵּה מֵהַטַּעַם עַצְמוֹ שֶׁרָאָה דָוִד שֶׁהַקָּדוֹשׁ בָּרוּךְ הוּא שִׁלַּח לְאַף וְחֵמָה בְּאֶרֶץ רְחוֹקָה כְּדֵי שֶׁלֹּא יִהְיוּ נִמְצָאִים כְּשֶׁבְּנֵי הַמְּדִינָה מַכְעִיסִים לְפָנָיו, מֵאוֹתוֹ טַעַם עַצְמוֹ בִּקֵּשׁ רַחֲמִים עַל כָּל כְּלֵי זַעְמוֹ שֶׁלֹּא יִהְיוּ עִמּוֹ בַּמָּרוֹם וְהוֹרִידָם לָאָרֶץ. וּמַה שֶּׁכָּתוּב בִּישַׁעְיָה (שם שם, ד-ה): "יְיָ צְבָאוֹת מְפַקֵּד צְבָא מִלְחָמָה, בָּאִים מֵאֶרֶץ מֶרְחָק", הַיְנוּ אַחַר תְּפִלַּת דָּוִד שֶׁהוֹרִידָן לָאָרֶץ.
<b>בְּאֹפֶן</b> שֶׁלָּמַדְנוּ, דִּלְאַחַר תְּפִלַּת דָּוִד אֵין דָּבָר רַע יוֹרֵד מִן הַשָּׁמַיִם. וְעַל זֶה אָמַר הַמְקוֹנֵן: "לֹא אֲלֵיכֶם כָּל עֹבְרֵי דֶרֶךְ, הַבִּיטוּ וּרְאוּ אִם יֵשׁ מַכְאוֹב כְּמַכְאֹבִי" וְגוֹמֵר, וָהוּא כִּי "מִמָּרוֹם שָׁלַח אֵשׁ בְּעַצְמֹתַי וַיִּרְדֶּנָּה". וְאֵיךְ יִתָּכֵן דָּבָר זֶה? וַהֲלוֹא לְאַחַר שֶׁבָּא דָוִד אֵין דָּבָר רַע יוֹרֵד מִן הַשָּׁמַיִם, לְפִי שֶׁהוּא הוֹרִיד כָּל כְּלֵי הַזַּעַם לָאָרֶץ אוּלַי בֵּינֵי וּבֵינֵי יַעֲשׂוּ תְּשׁוּבָה, וְכָאן מִמָּרוֹם שָׁלַח אֵשׁ. בְּאֹפֶן שֶׁמַּכְאוֹב כָּזֶה שֶׁבָּא עָלַי לֹא בָּא לְשׁוּם אֻמָּה וְלָשׁוֹן. שֶׁאַף שֶׁעַל בָּבֶל בָּא חֻרְבָּן וְגָלוּת, מִכָּל מָקוֹם לֹא הָיָה הָרָע בָּא אֲלֵיהֶם מִן הַשָּׁמַיִם. שֶׁהֲרֵי גַבֵּי מַפֶּלֶת בָּבֶל כְּתִיב: "יְיָ צְבָאוֹת מְפַקֵּד צְבָא מִלְחָמָה, בָּאִים מֵאֶרֶץ מֶרְחָק"; אֲבָל הָכָא דִּכְתִיב: "מִמָּרוֹם שָׁלַח אֵשׁ בְּעַצְמֹתַי", דָּבָר זֶה לֹא אֵרַע לְשׁוּם אֻמָּה וְלָשׁוֹן.
<b>אַךְ</b> לְיַשֵּׁב הֶמְשֵׁךְ הַפְּסוּקִים נֹאמַר בְּאֹפֶן אַחֵר. וּנְדַקְדֵּק עוֹד בַּמֶּה שֶׁאָמַר הַמְקוֹנֵן "הֱשִׁיבַנִי אָחוֹר", דִּלְפִי הַפְּשָׁט אֵין לִדְבָרִים אֵלּוּ מוּבָן. עוֹד יֵשׁ לְדַקְדֵּק בַּמֶּה שֶׁאָמַר "נִשְׂקַד עֹל פְּשָׁעַי בְּיָדוֹ", דְּמִלַּת 'בְּיָדוֹ' הִיא מְיֻתֶּרֶת, כִּי מִי לֹא יֵדַע בְּכָל אֵלֶּה כִּי יַד יְיָ עָשְׂתָה זֹאת? עוֹד יֵשׁ לְדַקְדֵּק בַּמֶּה שֶׁאָמַר "סִלָּה כָל אַבִּירַי אֲדֹנָי בְּקִרְבִּי", דַּהֲוָה לֵהּ לְמֵימַר 'סִלָּה כָל אַבִּירַי אֲדֹנָי מִקִּרְבִּי', אֲבָל 'בְּקִרְבִּי' אֵין לוֹ מוּבָן. וּכְבָר נִדְחֲקוּ הַמְפָרְשִׁים בָּזֶה, וְעַיֵּן מַה שֶּׁכָּתַבְנוּ לְעֵיל בְּדֶרֶךְ הָעֲרָבָה (דרוש כב). עוֹד יֵשׁ לְדַקְדֵּק בַּמֶּה שֶׁאָמַר "קָרָא עָלַי מוֹעֵד לִשְׁבֹּר בַּחוּרָי", וְלֹא יָדַעְתִּי מוֹעֵד זֶה מַה הוּא כַּוָּנָתוֹ. וְרָאִיתִי בְּמָרְדְּכִי בְּמוֹעֵד קָטָן, דְּאֵין אוֹמְרִים תַּחֲנוּנִים בְּתִשְׁעָה בְּאָב, מִשּׁוּם דִּכְתִיב "קָרָא עָלַי מוֹעֵד". וְלֹא יָדַעְתִּי לָמָּה נֶהְפַּךְ יוֹם זֶה מֵאֵבֶל לְיוֹם טוֹב וּמִיָּגוֹן לְשִׂמְחָה. וְאִם כַּוָּנַת הַכָּתוּב הוּא עַל שֵׁם הֶעָתִיד, כִּי בְּעֵזֶר הַשֵּׁם לִכְשֶׁיָּבוֹא מְשִׁיחַ צִדְקֵנוּ יִהְיֶה יוֹם זֶה לְשָׂשׂוֹן וּלְשִׂמְחָה, וְכִדְאִיתָא בַּמִּדְרָשׁ — אַכַּתִּי קָשֶׁה, דְּהָיָה לוֹ לִכְתֹּב פָּסוּק זֶה גַבֵּי נֶחֱמָתָא, לֹא גַּבֵּי פֻּרְעָנוּתָא. וְעוֹד יֵשׁ דִּקְדּוּקִים אֲחֵרִים בִּפְסוּקִים אֵלּוּ, וּלְבִלְתִּי אַאֲרִיךְ אָמַרְתִּי לֹא אֶזְכְּרֵם, אַךְ מִתּוֹךְ דְּבָרֵינוּ יוּבְנוּ מֵאֲלֵיהֶם.
<b>וְנִרְאֶה</b> דְּכָל זֶה יוּבַן בְּהַקְדִּים מַאי דְּאָמְרִינַן בְּפֶרֶק חֵלֶק (סנהדרין צד ע"ב): תַּנְיָא מִשְּׁמֵהּ דְּרַבִּי יְהוֹשֻׁעַ בֶּן קָרְחָה: פַּרְעֹה שֶׁחֵרֵף בְּעַצְמוֹ — נִפְרַע מִמֶּנּוּ הַקָּדוֹשׁ בָּרוּךְ הוּא בְּעַצְמוֹ, סַנְחֵרִיב שֶׁחֵרֵף עַל יְדֵי שָׁלִיחַ — נִפְרַע מִמֶּנּוּ עַל יְדֵי שָׁלִיחַ. וּפֵרֵשׁ רַשִׁ"י: פַּרְעֹה שֶׁחֵרֵף בְּעַצְמוֹ, לֹא הָיָה בִּזּוּי כָּל כָּךְ, וּלְכָךְ הַקָּדוֹשׁ בָּרוּךְ הוּא כְּמוֹ כֵן נִפְרַע מִמֶּנּוּ בְּעַצְמוֹ, וְאֵינוֹ מִתְבַּיֵּשׁ כָּל כָּךְ, דְּאֵינוֹ דוֹמֶה מִתְבַּיֵּשׁ מִן הַגָּדוֹל לְמִתְבַּיֵּשׁ מִן הַקָּטָן. סַנְחֵרִיב שֶׁחֵרֵף עַל יְדֵי שָׁלִיחַ, דְּהַיְנוּ בִּזּוּי יוֹתֵר, אַף הַקָּדוֹשׁ בָּרוּךְ הוּא נִפְרַע מִמֶּנּוּ עַל יְדֵי שָׁלִיחַ.
<b>וְעַל</b> פִּי זֶה יוּבַן מַאֲמַר רַבּוֹתֵינוּ זַ"ל בִּפְתִיחָתָא דְאֵיכָה רַבָּתִי (פתיחתא יא) וְזֶה לְשׁוֹנָם: רַבִּי יִצְחָק פָּתַח (דברים כח, מז-מח): "תַּחַת אֲשֶׁר לֹא עָבַדְתָּ אֶת יְיָ אֱלֹהֶיךָ" וְגוֹמֵר, "וְעָבַדְתָּ אֶת אֹיְבֶיךָ". אִלּוּ זְכִיתֶם, הֱיִיתֶם קוֹרְאִים בַּתּוֹרָה (ויקרא ו, ו): "אֵשׁ תָּמִיד תּוּקַד עַל הַמִּזְבֵּחַ"; וְעַכְשָׁו שֶׁלֹּא זְכִיתֶם, הֲרֵי אַתֶּם קוֹרְאִים: "מִמָּרוֹם שָׁלַח אֵשׁ בְּעַצְמֹתַי". עַד כָּאן. וְיֵשׁ לְדַקְדֵּק, דְּמָה עִנְיַן זֶה לָזֶה? וַהֲלוֹא 'אֵשׁ תָּמִיד תּוּקַד עַל הַמִּזְבֵּחַ' הִיא מִצְוָה מְיֻחֶדֶת לְהַדְלִיק אֵשׁ עַל הַמַּעֲרָכָה בְּכָל יוֹם, וְאֵין לָזֶה שׁוּם הִתְיַחֲסוּת עִם קְרָא דְ'מִמָּרוֹם שָׁלַח אֵשׁ'. וְעַל פִּי הָאָמוּר יוּבַן. וְנַקְדִּים עוֹד מַאי דְּאָמְרִינַן בְּפֶרֶק הַדָּר (עירובין סג ע"ב) וּבְפֶרֶק קַמָּא דְיוֹמָא (כא ע"ב): "וְנָתְנוּ בְּנֵי אַהֲרֹן הַכֹּהֵן אֵשׁ עַל הַמִּזְבֵּחַ" (ויקרא א, ז) — אַף עַל פִּי שֶׁהָאֵשׁ יוֹרֶדֶת מִן הַשָּׁמַיִם, מִצְוָה לְהָבִיא מִן הַהֶדְיוֹט. וּמַהֲרַ"שׁ יָפֶה פֶּרֶק שִׁשִּׁי דִשְׁבִיעִית (סימן ג) וּבְוַיִּקְרָא רַבָּה (פרשה ך סימן ו) הִקְשָׁה: מִכֵּיוָן דְּאִיכָּא אֵשׁ מִן הַשָּׁמַיִם, מַה צֹּרֶךְ לְשֶׁל הֶדְיוֹט? וְתֵרֵץ, דְּהַיְנוּ לְהוֹרוֹת שֶׁהַשֵּׁם חָפֵץ בְּשֶׁל יִשְׂרָאֵל טְפֵי. וְכִדְאָמְרִינַן בַּמִּדְרָשׁ פָּרָשַׁת בְּהַעֲלֹתְךָ (תנחומא ו): מָשָׁל לְמֶלֶךְ שֶׁהָיָה לוֹ אוֹהֵב. אָמַר לוֹ הַמֶּלֶךְ: תֵּדַע שֶׁאֶצְלְךָ אֲנִי סוֹעֵד, לֵךְ הַתְקֵן לִי. הָלַךְ אוֹהֲבוֹ וְהִתְקִין מִטָּה שֶׁל הֶדְיוֹט, מְנוֹרָה שֶׁל הֶדְיוֹט. כֵּיוָן שֶׁבָּא הַמֶּלֶךְ בָּאוּ עִמּוֹ שַׁמָּשִׁין, סִבְּבוּ מִכָּאן וּמִכָּאן מְנוֹרוֹת שֶׁל זָהָב לְפָנָיו. וְכֵיוָן שֶׁרָאָה אוֹהֲבוֹ אֶת כָּל הַכָּבוֹד הִתְבַּיֵּשׁ וְהִטְמִין כָּל מַה שֶּׁהִתְקִין לוֹ. אָמַר לוֹ הַמֶּלֶךְ: לֹא אָמַרְתִּי לְךָ שֶׁאֶצְלְךָ אֲנִי סוֹעֵד וְכוּ'. אָמַר לוֹ אוֹהֲבוֹ: רָאִיתִי אֶת כָּל הַכָּבוֹד הַזֶּה וְכוּ'. אָמַר לוֹ הַמֶּלֶךְ: חַיֶּיךָ, שֶׁאֲנִי פּוֹסֵל אֶת כָּל כֵּלַי שֶׁהֵבֵאתִי, וּבִשְׁבִיל אַהֲבָתְךָ אֵינִי מִשְׁתַּמֵּשׁ אֶלָּא בְּשֶׁלְּךָ. עַד כָּאן. נִמְצָא שֶׁזֶּה שֶׁצִּוָּה הַשֵּׁם לְהָבִיא אֵשׁ מִן הַהֶדְיוֹט הוּא לְהוֹרוֹת כְּבוֹדָן שֶׁל יִשְׂרָאֵל, שֶׁפָּסַל אֵשׁ שֶׁל מַעְלָה בִּשְׁבִילָם. וְהַשְׁתָּא הָכֵי קָאָמַר: אִלּוּ זְכִיתֶם, הֱיִיתֶם קוֹרְאִים "אֵשׁ תָּמִיד תּוּקַד". וְיִקְשֶׁה לָכֶם: כֵּיוָן דְּאִיכָּא אֵשׁ מִן הַשָּׁמַיִם, מַה צֹּרֶךְ לְשֶׁל הֶדְיוֹט? וְהַתֵּרוּץ הוּא: לְהַרְאוֹת חִבַּתְכֶם לִפְנֵי הַמָּקוֹם. וְעַכְשָׁו שֶׁלֹּא זְכִיתֶם, אַתֶּם קוֹרְאִים "מִמָּרוֹם שָׁלַח אֵשׁ", דְּהַיְנוּ עַל יְדֵי שָׁלִיחַ, לְהַרְאוֹת שֶׁהֵם בְּתַכְלִית הַשִּׁפְלוּת, לְפִי שֶׁאֵינוֹ דוֹמֶה הַמִּתְבַּיֵּשׁ מֵהַגָּדוֹל לַמִּתְבַּיֵּשׁ מִן הַקָּטָן.
<b>נִמְצִינוּ</b> לְמֵדִין מִבָּרַיְתָא דְּפֶרֶק חֵלֶק הַנִּזְכָּר וּמִדִּבְרֵי הָרַאֲבָ"ד, דִּכְשֶׁהַקָּדוֹשׁ בָּרוּךְ הוּא נִפְרָע עַל יְדֵי עַצְמוֹ אִיכָּא חֲדָא לְטִיבוּתָא וַחֲדָא לְרֵעוּתָא. חֲדָא לְטִיבוּתָא — שֶׁאֵינוֹ מִתְבַּיֵּשׁ כָּל כָּךְ, דְּאֵינוֹ דוֹמֶה מִתְבַּיֵּשׁ מֵהַגָּדוֹל לְמִתְבַּיֵּשׁ מִן הַקָּטָן, וּכְדִבְרֵי רַבִּי יְהוֹשֻׁעַ בֶּן קָרְחָה. וַחֲדָא לְרֵעוּתָא — שֶׁהַמִּשְׁפָּט הוּא חָזָק, וּכְדִבְרֵי הָרַאֲבָ"ד. וְכֵן כְּשֶׁנִּפְרָע עַל יְדֵי שָׁלִיחַ אִיכָּא חֲדָא לְטִיבוּתָא וַחֲדָא לְרֵעוּתָא. חֲדָא לְטִיבוּתָא — שֶׁהָעֹנֶשׁ אֵינוֹ כָּל כָּךְ חָזָק. וַחֲדָא לְרֵעוּתָא — שֶׁמִּתְבַּיֵּשׁ בְּיוֹתֵר. עוֹד נַקְדִּים, דְּאָמְרִינַן בַּמִּדְרָשׁ: מַאי דִּכְתִיב "הֱשִׁיבַנִי אָחוֹר"? אָמַר רַבִּי יִצְחָק: כְּדָבָר הַנִּמְאָס, שֶׁאָדָם מַשְׁלִיכוֹ מִלְּפָנָיו לַאֲחוֹרָיו.
<b>וּבָזֶה</b> נָבוֹא לְבֵאוּר הַפְּסוּקִים. שֶׁיִּשְׂרָאֵל הָיוּ מְקוֹנְנִים דְּתַרְתֵּי לְרֵעוּתָא הֲווֹ בְּהוּ: שֶׁנִּפְרַע מֵהֶם עַל יְדֵי שָׁלִיחַ וְנִתְבַּיְּשׁוּ בְּיוֹתֵר, וְהָיָה בָּהֶם מִשְׁפָּט חָזָק כְּאִלּוּ נִפְרַע מֵהֶם הַקָּדוֹשׁ בָּרוּךְ הוּא בְּעַצְמוֹ. וְזֶה שֶׁאָמַר: "לֹא אֲלֵיכֶם כָּל עֹבְרֵי דֶרֶךְ, הַבִּיטוּ וּרְאוּ אִם יֵשׁ מַכְאוֹב כְּמַכְאֹבִי". כְּלוֹמַר, מֵעוֹלָם לֹא הָיְתָה כָּזֹאת בְּשׁוּם אֻמָּה וְלָשׁוֹן. וָהוּא כִּי "מִמָּרוֹם שָׁלַח אֵשׁ בְּעַצְמֹתַי". וּכְבָר יָדַעְתָּ דְּמֵהַאי קְרָא לָמְדוּ רַבּוֹתֵינוּ זַ"ל בְּפֶרֶק חֵלֶק (סנהדרין קד ע"ב) שֶׁנִּפְרַע מֵהֶם עַל יְדֵי שָׁלִיחַ, מִדִּכְתִיב "שָׁלַח אֵשׁ". וְאַף שֶׁנִּתְבַּיַּשְׁתִּי בְּיוֹתֵר, שֶׁאֵינוֹ דוֹמֶה מִתְבַּיֵּשׁ מִן הַגָּדוֹל לְמִתְבַּיֵּשׁ מִן הַקָּטָן, וְנִמְצָא שֶׁ"הֱשִׁיבַנִי אָחוֹר" כְּדָבָר הַנִּמְאָס שֶׁאָדָם מַשְׁלִיכוֹ מִלְּפָנָיו לַאֲחוֹרָיו, וּלְפִיכָךְ לֹא רָצָה הַקָּדוֹשׁ בָּרוּךְ הוּא לְהַכּוֹת אוֹתִי בְּעַצְמוֹ, כָּל זֶה הָיִיתִי סוֹבֵל אוֹתוֹ, לְפִי שֶׁהָיִיתִי אוֹמֵר: דִּנְהִי דִכְשֶׁמַּעֲנִישׁ אוֹתִי עַל יְדֵי שָׁלִיחַ אֲנִי מִתְבַּיֵּשׁ בְּיוֹתֵר, מִכָּל מָקוֹם הָא אִיכָּא חֲדָא לְטִיבוּתָא, שֶׁהָעֹנֶשׁ אֵינוֹ מִשְׁפָּט חָזָק; אַךְ כְּשֶׁרָאִיתִי הָעֹנֶשׁ, רָאֹה רָאִיתִי דְּהָיָה כְּאִלּוּ נַעֲשָׂה עַל יְדֵי הַקָּדוֹשׁ בָּרוּךְ הוּא בְּעַצְמוֹ. וְזֶה שֶׁאָמַר: "נִשְׂקַד עֹל פְּשָׁעַי בְּיָדוֹ", וּכְהַהִיא דְאָמְרוּ, דְּאוֹנָאַת דְּבָרִים נִפְרָע עַל יְדֵי עַצְמוֹ מִדִּכְתִיב "וּבְיָדוֹ אֲנָךְ". וְזֶה שֶׁאָמַר: נִשְׂקַד עֹל פְּשָׁעַי כְּאִלּוּ הָיָה בְּיָדוֹ, דְּהַיְנוּ מִשְׁפָּט חָזָק, שֶׁהֲרֵי "יִשְׂתָּרְגוּ עָלוּ עַל צַוָּארִי הִכְשִׁיל כֹּחִי". נִמְצָא שֶׁמַּכְאוֹב כָּזֶה לֹא הָיָה בְּשׁוּם אֻמָּה וְלָשׁוֹן, שֶׁתִּהְיֶה עַל יְדֵי שָׁלִיחַ וּבְמִשְׁפָּט חָזָק. וְזֶה שֶׁאָמַר: "נְתָנַנִי אֲדֹנָי בִּידֵי לֹא אוּכַל קוּם".
<b>עוֹד</b> חָזַר הַמְקוֹנֵן וְאָמַר, שֶׁדּוֹמֶה לָזֶה אֵרַע לְיִשְׂרָאֵל דָּבָר אַחֵר. וְהוּא בְּאָמְרוֹ "סִלָּה כָל אַבִּירַי" וְגוֹמֵר. וְנִרְאֶה דְּיוּבַן בְּהַקְדִּים הָא דְגָרְסִינַן בְּפֶרֶק הַמּוֹכֵר פֵּרוֹת (ב"ב צט ע"א) עַל עִנְיַן הַכְּרוּבִים: כֵּיצַד הֵם עוֹמְדִים? רַבִּי יוֹחָנָן וְרַבִּי אֶלְעָזָר. חַד אָמַר: פְּנֵיהֶם אִישׁ אֶל אָחִיו. וְחַד אָמַר: פְּנֵיהֶם לַבַּיִת. וְהִקְשׁוּ: לְמָאן דְּאָמַר פְּנֵיהֶם לַבַּיִת, וְהָא כְּתִיב (שמות כה, כ): "וּפְנֵיהֶם אִישׁ אֶל אָחִיו"? וְתֵרְצוּ: דְּמַצְדְּדִי אַצְדּוֹדֵי. וְכָתְבוּ הַתּוֹסָפוֹת: דְּמַצְדְּדִי אַצְדּוֹדֵי. לָא הֲוָה מָצֵי לְמֵימַר: כָּאן בִּזְמַן שֶׁיִּשְׂרָאֵל עוֹשִׂין רְצוֹנוֹ שֶׁל מָקוֹם, דְּמִסְּתָמָא הֶעֱמִידוּם תְּחִלָּה לְפִי מַה שֶּׁהָיוּ עוֹשִׂין רְצוֹנוֹ שֶׁל מָקוֹם. עַד כָּאן. וְדִבְרֵיהֶם בָּאוּ סְתוּמִים. שֶׁאִם קֻשְׁיָתָם הִיא, דְּגַם מָאן דְּאָמַר פְּנֵיהֶם לַבַּיִת סְבִירָא לֵהּ דְּבִזְמַן שֶׁעוֹשִׂים רְצוֹנוֹ שֶׁל מָקוֹם הָיוּ פְּנֵיהֶם אִישׁ אֶל אָחִיו, וְאִיהוּ מַיְרֵי בִּזְמַן שֶׁאֵין יִשְׂרָאֵל עוֹשִׂים רְצוֹנוֹ וּמִשּׁוּם הָכֵי קָאָמַר שֶׁהָיוּ פְּנֵיהֶם לַבַּיִת — הִנֵּה מִלְּבַד שֶׁאִם כַּוָּנָתָם הִיא זֹאת לֹא תֵּרְצוּ כְּלָל כַּמְבֹאָר, עוֹד קָשֶׁה, דְּאֵיךְ יִתָּכֵן לוֹמַר זֶה? דְּאִם כֵּן, בְּמַאי פְּלִיגִי רַבִּי יוֹחָנָן וְרַבִּי אֶלְעָזָר? וְאִם כַּוָּנָתָם לְהַקְשׁוֹת, דְּמָאן דְּאָמַר פְּנֵיהֶם לַבַּיִת סְבִירָא לֵהּ דְּבִזְמַן שֶׁהָיוּ עוֹשִׂין רְצוֹנוֹ שֶׁל מָקוֹם הָיוּ פְּנֵיהֶם לַבַּיִת, וּבִזְמַן שֶׁלֹּא הָיוּ עוֹשִׂין רְצוֹנוֹ הָיוּ פְּנֵיהֶם אִישׁ אֶל אָחִיו — גַּם זֶה לֹא יִתָּכֵן, דְּמַה סְּבָרָא יֵשׁ דִּכְשֶׁפְּנֵיהֶם אִישׁ אֶל אָחִיו שֶׁיִּהְיֶה זֶה סִימָן לְאוֹת לִבְנֵי מֶרִי שֶׁאֵין עוֹשִׂין רְצוֹנוֹ שֶׁל מָקוֹם? אַדְּרַבָּא! זֶהוּ סִימָן שֶׁיִּשְׂרָאֵל עוֹשִׂין רְצוֹנוֹ שֶׁל מָקוֹם, וְכִדְאָמְרִינַן (יומא נד ע"א), שֶׁהָיוּ מַגְבִּיהִים אֶת הַפָּרֹכֶת וְאוֹמְרִים: רְאוּ חִבַּתְכֶם לִפְנֵי הַמָּקוֹם, כְּחִבַּת זָכָר עִם נְקֵבָה.
<b>וְהַנִּרְאֶה</b> אֶצְלִי בְּכַוָּנַת קֻשְׁיַת הַתּוֹסָפוֹת הוּא, דְּאֵימָא דְּגַם מָאן דְּאָמַר פְּנֵיהֶם לַבַּיִת סְבִירָא לֵהּ דְּבִזְמַן שֶׁהָיוּ עוֹשִׂין רְצוֹנוֹ שֶׁל מָקוֹם הָיוּ פְּנֵיהֶם אִישׁ אֶל אָחִיו, וּבְהָא פְּלִיגִי, דְּמָאן דְּאָמַר פְּנֵיהֶם אִישׁ אֶל אָחִיו סְבִירָא לֵהּ דִּתְחִלַּת הַעֲמָדָה הָיוּ פְּנֵיהֶם אִישׁ אֶל אָחִיו, וּבִזְמַן שֶׁלֹּא הָיוּ עוֹשִׂין רְצוֹנוֹ שֶׁל מָקוֹם הָיָה נַעֲשֶׂה נֵס וְהוֹפְכִין פְּנֵיהֶם לַבַּיִת, נִמְצָא שֶׁהַנֵּס הָיָה בִּזְמַן שֶׁלֹּא הָיוּ עוֹשִׂין רְצוֹנוֹ שֶׁל מָקוֹם. וּמָאן דְּאָמַר פְּנֵיהֶם לַבַּיִת סְבִירָא לֵהּ דִּתְחִלַּת הַעֲמָדָה הָיוּ פְּנֵיהֶם לַבַּיִת, וּכְשֶׁהָיוּ עוֹשִׂין רְצוֹנוֹ הָיָה נַעֲשֶׂה נֵס וְהוֹפְכִין פְּנֵיהֶם אִישׁ אֶל אָחִיו, נִמְצָא שֶׁהַנֵּס הָיָה בִּזְמַן שֶׁיִּשְׂרָאֵל עוֹשִׂין רְצוֹנוֹ. וְתֵרְצוּ, דְּזֶה לֹא יִתָּכֵן, דְּמִסְּתָמָא הֶעֱמִידוּם תְּחִלָּה לְפִי מַה שֶּׁהָיוּ עוֹשִׂין רְצוֹנוֹ שֶׁל מָקוֹם, דְּהַיְנוּ פְּנֵיהֶם אִישׁ אֶל אָחִיו.
<b>וְתוּ</b> הִקְשׁוּ בַּגְּמָרָא: לְמָאן דְּאָמַר פְּנֵיהֶם אִישׁ אֶל אָחִיו, הָא כְּתִיב (דהי"ב ג, יג): "וּפְנֵיהֶם לַבָּיִת"? וְתֵרְצוּ: לָא קַשְׁיָא, כָּאן בִּזְמַן שֶׁיִּשְׂרָאֵל עוֹשִׂין רְצוֹנוֹ שֶׁל מָקוֹם, כָּאן בִּזְמַן שֶׁאֵין יִשְׂרָאֵל עוֹשִׂין רְצוֹנוֹ שֶׁל מָקוֹם. וּפֵרֵשׁ רַשְׁבַּ"ם: בִּזְמַן שֶׁיִּשְׂרָאֵל עוֹשִׂין רְצוֹנוֹ שֶׁל מָקוֹם הוֹפְכִין פְּנֵיהֶם זֶה לָזֶה, דֻּגְמָא לְחִבַּת זָכָר עִם נְקֵבָה הָאוֹהֲבִים זֶה אֶת זֶה, סִימָן שֶׁהַקָּדוֹשׁ בָּרוּךְ הוּא אוֹהֵב אֶת יִשְׂרָאֵל. וּמִתְּחִלָּה כָּךְ נַעֲשׂוּ פָּנִים אֶל פָּנִים, כְּדֵי שֶׁתִּשְׁרֶה שְׁכִינָה עַל יִשְׂרָאֵל וְיַעֲשׂוּ יִשְׂרָאֵל רְצוֹנוֹ שֶׁל מָקוֹם. וּכְשֶׁאֵין יִשְׂרָאֵל עוֹשִׂין רְצוֹנוֹ שֶׁל מָקוֹם הוֹפְכִין פְּנֵיהֶם לַבַּיִת עַל יְדֵי נֵס. נִמְצָא, דִּכְשֶׁהַכְּרוּבִים פְּנֵיהֶם אִישׁ אֶל אָחִיו הוּא סִימָן לְהַשְׁרָאַת שְׁכִינָתוֹ יִתְבָּרַךְ בְּתוֹכֵנוּ.
<b>עוֹד</b> נַקְדִּים מַאי דְּאָמְרִינַן בְּפֶרֶק חֲמִישִׁי דְיוֹמָא (נד ע"ב): אָמַר רֵישׁ לָקִישׁ: בְּשָׁעָה שֶׁנִּכְנְסוּ גוֹיִם לַהֵיכָל מָצְאוּ כְּרוּבִים מְעֹרִין זֶה בָּזֶה. הוֹצִיאוּ אוֹתָם לַשּׁוּק, אָמְרוּ: יִשְׂרָאֵל הַלָּלוּ, שֶׁבִּרְכָתָם בְּרָכָה וְקִלְלָתָם קְלָלָה, עוֹסְקִים בַּדְּבָרִים הַלָּלוּ. מִיָּד הִזִּילוּם. שֶׁנֶּאֱמַר (איכה א, ח): "כָּל מְכַבְּדֶיהָ הִזִּילוּהָ כִּי רָאוּ עֶרְוָתָהּ". עַד כָּאן. וְהַדְּבָרִים תְּמוּהִים, דְּאֵין לְךָ שָׁעָה שֶׁיִּשְׂרָאֵל אֵינָם עוֹשִׂים רְצוֹנוֹ שֶׁל מָקוֹם וְשֶׁהַקָּדוֹשׁ בָּרוּךְ הוּא יְסַלֵּק שְׁכִינָתוֹ מִבֵּינֵיהֶם כְּאוֹתָהּ שָׁעָה שֶׁנִּכְנְסוּ גוֹיִם לַהֵיכָל, וְאִם כֵּן אֵיךְ מָצְאוּ אֶת הַכְּרוּבִים פְּנֵיהֶם אִישׁ אֶל אָחִיו? וּכְבָר עָמְדוּ עַל מְבוּכָה זוֹ אֲבוֹת הָעוֹלָם נוּחֵי נֶפֶשׁ. וְכָתַב הָרִיטְבָ"א בְּשֵׁם הָרְאֵ"ם, שֶׁנַּעֲשָׂה לָהֶם נֵס לְרָעָה כְּדֵי לְגַלּוֹת אֶת עֶרְוָתָם.
<b>וְיֵשׁ</b> לְהִסְתַּפֵּק אַהָא דְאָמְרִינַן בְּפֶרֶק קַמָּא דְיוֹמָא (כא ע"א): עֲשָׂרָה נִסִּים נַעֲשׂוּ בְּבֵית הַמִּקְדָּשׁ, אִם נִסִּים הַלָּלוּ הָיוּ בְּהַתְמָדָה אַף בִּזְמַן שֶׁאֵין יִשְׂרָאֵל עוֹשִׂין רְצוֹנוֹ שֶׁל מָקוֹם, אוֹ דִלְמָא דְּלֹא נַעֲשׂוּ נִסִּים הַלָּלוּ אֶלָּא בִּזְמַן שֶׁיִּשְׂרָאֵל עוֹשִׂין רְצוֹנוֹ שֶׁל מָקוֹם. וְהָיָה נִרְאֶה דְּנִסִּים הַלָּלוּ הָיוּ בְּהַתְמָדָה. שֶׁהֲרֵי בַּגְּמָרָא הִקְשׁוּ: וְתוּ לֵיכָּא? וְהָא אָמַר רַבִּי לֵוִי וְכוּ' מָקוֹם אָרוֹן אֵינוֹ מִן הַמִּדָּה. וְאָמַר רָבִינָא: כְּרוּבִים בְּנֵס הָיוּ עוֹמְדִין וְכוּ'. וְאַמַּאי לֹא הִקְשׁוּ דִּכְרוּבִים הָיוּ הוֹפְכִין אֶת פְּנֵיהֶם אִישׁ אֶל אָחִיו שֶׁהָיָה בְּנֵס? וְהָא חֲשִׁיב נִסֵּי דְבָרָאֵי, וְכִדְאָמְרִינַן פֶּרֶק חֲמִישִׁי דְיוֹמָא (נד ע"א): אָמַר רַב קַטִּינָא: בְּשָׁעָה שֶׁהָיוּ יִשְׂרָאֵל עוֹלִין לְרֶגֶל, הָיוּ מְגַלִּין לָהֶם הַפָּרֹכֶת וּמַרְאִין לָהֶם הַכְּרוּבִים שֶׁהָיוּ מְעֹרִין זֶה בָּזֶה וְכוּ'. וְזֶה הָיָה בְּנֵס, דִּתְחִלַּת עֲמִידָתָם הָיָה פְּנֵיהֶם אֶל הַבַּיִת, וּכְמוֹ שֶׁכָּתַב הָרִיטְבָ"א. אַךְ אִי אָמְרִינַן דַּעֲשָׂרָה נִסִּים דְּחָשֵׁב הָיוּ בְּהַתְמָדָה — נִיחָא, דְּהַךְ דִּכְרוּבִים לֹא הָיָה בְּהַתְמָדָה, כִּי אִם בִּזְמַן שֶׁיִּשְׂרָאֵל עוֹשִׂין רְצוֹנוֹ שֶׁל מָקוֹם. הֵן אֱמֶת שֶׁרָאִיתִי לְרַשִׁ"י (יומא כא ע"ב לפי הגירסא ברש"י שבעין יעקב) שֶׁכָּתַב, שֶׁמַּגְבִּיהִין אוֹתוֹ וּמוֹצִיאִין אוֹתוֹ לַחוּץ, וּלְפִי זֶה לָא דָמֵי לֶחֶם הַפָּנִים לִכְרוּבִים. שׁוּב רָאִיתִי לְהָרִיטְבָ"א פֶּרֶק שְׁלִישִׁי דְיוֹמָא, אַהָא דְאָמְרִינַן הָתָם (לח ע"א): הַלָּלוּ פִּתָּן מִתְעַפֶּשֶׁת, שֶׁכָּתַב וְזֶה לְשׁוֹנוֹ: יֵשׁ שֶׁפֵּרְשׁוּ, דְּהָא בִּזְמַן שֶׁלֹּא הָיוּ עוֹשִׂין רְצוֹנוֹ שֶׁל מָקוֹם, וְלֹא הָיָה נֵס בְּלֶחֶם הַפָּנִים לִהְיוֹת 'חֹם בְּיוֹם הִלָּקְחוֹ' (ש"א כא, ז). עַד כָּאן. וְדוּק. וְנַחֲזֹר לְעִנְיָנֵנוּ.
<b>עוֹד</b> נַקְדִּים מַאי דְּאָמְרִינַן בַּמִּדְרָשׁ (זוהר קרח קעט ע"ב): מֵעוֹלָם לֹא זָזָה שְׁכִינָה מִיִּשְׂרָאֵל בְּשַׁבָּתוֹת וְיָמִים טוֹבִים, וַאֲפִלּוּ בְּשַׁבָּת שֶׁל חֹל. וְהִנֵּה בְּפֵרוּשׁ מַאי דְּקָאָמַר וַאֲפִלּוּ בְּשַׁבָּת שֶׁל חֹל, דְּלִכְאוֹרָה אֵין לוֹ מוּבָן, נְהִירְנָא דַּאדוֹנִי אָבִי זלה"ה סָח לִי, דְּבִהְיוֹתוֹ לוֹמֵד אֵצֶל הָרַב מוהר"ר רַבִּי זְרַחְיָה גוֹטָא זַ"ל בָּא חָכָם אֶחָד מִן הַמַּעֲרָב וְשָׁאַל לוֹ פֵּרוּשׁ מַאֲמָר זֶה, וְהָרַב לְחַדּוֹדֵי לְתַלְמִידָיו אָמַר לָהֶם שֶׁיְּעַיְּנוּ בּוֹ. וַאדוֹנִי אָבִי זַ"ל אָמַר, שֶׁאֶפְשָׁר שֶׁהַכַּוָּנָה הִיא עַל פִּי מַה שֶּׁאָמְרוּ בַּגְּמָרָא (שבת סט ע"ב): הַהוֹלֵךְ בַּמִּדְבָּר וְאֵינוֹ יוֹדֵעַ מָתַי הוּא יוֹם שַׁבָּת — מוֹנֶה שִׁשָּׁה יָמִים וְאַחַר כָּךְ שׁוֹבֵת. וְהַשְׁתָּא הָכֵי קָאָמַר: דַּאֲפִלּוּ בְּיוֹם זֶה שֶׁשּׁוֹבֵת זֶה הָאִישׁ, שֶׁאֶפְשָׁר שֶׁהוּא חֹל גָּמוּר, אֲפִלּוּ הָכֵי לֹא זָזָה שְׁכִינָה מִיִּשְׂרָאֵל, כֵּיוָן שֶׁמִּן הַדִּין חַיָּב לִשְׁבֹּת בּוֹ וְלַעֲשׂוֹתוֹ כְּשַׁבָּת גָּמוּר. וְהָרַב זַ"ל הֵשִׁיב לוֹ: רְאֵה דְבָרֶיךָ טוֹבִים וּנְכוֹחִים, וְחָדֵי קֻדְשָׁא בְּרִיךְ הוּא בְּפִלְפּוּלָא. אַךְ אֲמִתַּת הַדְּבָרִים הוּא, שֶׁיֵּשׁ חֲקִירָה בֵּין הָרִאשׁוֹנִים זַ"ל, שֶׁהַדָּבָר יָדוּעַ אֵצֶל בַּעֲלֵי הַמֶּחְקָר, דְּמַשְׁכַּחַת לַהּ דִּבְמָקוֹם אֶחָד יִהְיֶה בַּיּוֹם הַשִּׁשִּׁי עֲדַיִן יוֹם וְהוּא חֹל גָּמוּר, וּבְמָקוֹם אַחֵר כְּבָר נָטָה הַיּוֹם וְהוּא לַיְלָה וְהוּא שַׁבָּת. וְכֵן לְהֵפֶךְ, בַּיּוֹם הַשְּׁבִיעִי מַשְׁכַּחַת לַהּ שֶׁבְּמָקוֹם אֶחָד עֲדַיִן יוֹם הוּא וְהוּא שַׁבָּת גָּמוּר, וּבְמָקוֹם אַחֵר הוּא לַיְלָה וְהוּא חֹל. וּטְבֶרְיָה וְצִפּוֹרִי יוֹכִיחוּ. וְהִנֵּה אֲנַחְנוּ נַאֲמִין אֱמוּנָה שְׁלֵמָה, דִּכְשֵׁם שֶׁאֲנַחְנוּ מַבְדִּילִין בֵּין יוֹם הַשִּׁשִּׁי לְיוֹם הַשְּׁבִיעִי, כָּךְ בַּשָּׁמַיִם מִמַּעַל יֵשׁ הֶבְדֵּלִים וְהֶפְרֵשִׁים רַבִּים בֵּין יוֹם הַשְּׁבִיעִי לִשְׁאָר הַיָּמִים. וּמִלְּבַד מַה שֶּׁאָמְרוּ רַבּוֹתֵינוּ זַ"ל מֵעִנְיַן גֵּיהִנָּם שֶׁשּׁוֹבְתִין הָרְשָׁעִים בַּיּוֹם הַשְּׁבִיעִי (זוהר בראשית מח ע"א), וּנְהַר סַבַּטְיוֹן (סנהדרין סה ע"ב), עוֹד יֵשׁ הֶבְדֵּלִים רַבִּים וּדְבָרִים מֻפְלָאִים בִּשְׁמֵי הַשָּׁמַיִם בֵּין יְמֵי הַחֹל לְיוֹם שַׁבַּת קֹדֶשׁ, כַּאֲשֶׁר נוֹדָע לְיוֹדְעֵי חֵן. וְהִנֵּה יֵשׁ לַחְקֹר, עַל אֵיזֶה מָקוֹם סוֹמְכִים בַּשָּׁמַיִם מִמַּעַל? וְהֶעֱלוּ, שֶׁהַמָּקוֹם הָאֲמִתִּי לָזֶה הוּא יְרוּשָׁלַיִם, שֶׁהִיא אֶמְצָעִית הָעוֹלָם (זוהר תרומה קנז ע"א), שֶׁנִּקְרָא טַבּוּר הָאָרֶץ. וְעַל זֶה אָמְרוּ וַאֲפִלּוּ בְּשַׁבָּת שֶׁל חֹל, כְּלוֹמַר, שֶׁבְּמָקוֹם אַחֵר הוּא שַׁבָּת וּבִירוּשָׁלַיִם הוּא חֹל, אֲפִלּוּ הָכֵי לֹא זָזָה שְׁכִינָה מִיִּשְׂרָאֵל, אַף שֶׁהוּא חֹל לְגַבֵּי יְרוּשָׁלַיִם שֶׁהוּא הָעִקָּר. אֵלּוּ דִבְרֵיהֶם זַ"ל. וְאֵלּוּ וָאֵלּוּ דִּבְרֵי אֱלֹהִים חַיִּים.
<b>הַכְּלָל</b> הָעוֹלֶה, דִּבְשַׁבָּתוֹת וְיָמִים טוֹבִים לֹא זָזָה שְׁכִינָה מִיִּשְׂרָאֵל. וּפְשִׁיטָא דְּכָל זֶה הוּא אַף בִּזְמַן שֶׁאֵין יִשְׂרָאֵל עוֹשִׂין רְצוֹנוֹ שֶׁל מָקוֹם, דְּאִלּוּ בִּזְמַן שֶׁיִּשְׂרָאֵל עוֹשִׂין רְצוֹנוֹ — מֵעוֹלָם לֹא זָזָה שְׁכִינָה מִיִּשְׂרָאֵל אַף בִּימֵי הַחֹל, וְכִדְאָמְרִינַן בְּסוֹטָה (ג ע"ב): אָמַר רַב חִסְדָּא: קֹדֶם שֶׁחָטְאוּ יִשְׂרָאֵל הָיְתָה שְׁכִינָה שְׁרוּיָה עִם כָּל אֶחָד וְאֶחָד מִיִּשְׂרָאֵל, שֶׁנֶּאֱמַר (דברים כג, טו): "כִּי יְיָ אֱלֹהֶיךָ מִתְהַלֵּךְ בְּקֶרֶב מַחֲנֶךָ".
<b>עוֹד</b> נַקְדִּים, דְּאָמְרִינַן בְּפֶרֶק קַמָּא דִמְגִלָּה (י ע"ב לפי גירסת עין יעקב): אָמַר רַבִּי שְׁמוּאֵל בַּר נַחֲמָנִי אָמַר רַבִּי יוֹנָתָן: מַאי דִּכְתִיב (שמות יד, כ): "וְלֹא קָרַב זֶה אֶל זֶה כָּל הַלָּיְלָה"? בְּאוֹתָהּ שָׁעָה בִּקְשׁוּ מַלְאֲכֵי הַשָּׁרֵת לוֹמַר שִׁירָה לִפְנֵי הַקָּדוֹשׁ בָּרוּךְ הוּא, אָמַר לָהֶם: מַעֲשֵׂה יָדַי טוֹבְעִים בַּיָּם וְאַתֶּם אוֹמְרִים שִׁירָה לְפָנַי?! לוֹמַר לָךְ, שֶׁאֵין הַקָּדוֹשׁ בָּרוּךְ הוּא שָׂמֵחַ בְּמַפַּלְתָּן שֶׁל רְשָׁעִים.
<b>וּמֵעַתָּה</b> נָבוֹא לְכַוָּנַת הַמְקוֹנֵן בְּאָמְרוֹ: "סִלָּה כָל אַבִּירַי אֲדֹנָי בְּקִרְבִּי". כְּלוֹמַר, אֲפִלּוּ בְּשָׁעָה שֶׁ'סִּלָּה כָל אַבִּירַי', דְּהַיְנוּ בְּשָׁעָה שֶׁהָרַג כָּל הַצַּדִּיקִים שֶׁנִּקְרָאִים בְּשֵׁם אַבִּירִים, 'אֲדֹנָי בְּקִרְבִּי', כְּלוֹמַר, שֶׁהָיְתָה שְׁכִינָתוֹ שְׁרוּיָה בֵּינֵינוּ, שֶׁהֲרֵי אַף בְּשָׁעָה שֶׁנִּכְנְסוּ גוֹיִם לַהֵיכָל הָיוּ הַכְּרוּבִים פְּנֵיהֶם אִישׁ אֶל אָחִיו, וְזֶה הוֹרָאָה עַל הַשְׁרָאַת שְׁכִינָתוֹ בֵּינֵינוּ. וְעַל זֶה תָּמַהּ וְאָמַר: שֶׁהֲרֵי אֵין לְךָ שָׁעָה שֶׁאֵין יִשְׂרָאֵל עוֹשִׂין רְצוֹנוֹ שֶׁל מָקוֹם כְּאוֹתָהּ שָׁעָה, וְאִם כֵּן מַאי שְׁיָטֵהּ דְּמַר הָכָא? אֵין לְךָ לוֹמַר אֶלָּא דְ"קָרָא עָלַי מוֹעֵד לִשְׁבֹּר בַּחוּרָי", כְּלוֹמַר, שֶׁחָשַׁב יוֹם שֶׁבֶר בַּחוּרַי כְּיוֹם טוֹב, וּמִשּׁוּם הָכֵי הָיָה הַשֵּׁם בְּקִרְבִּי, דְּלֹא זָזָה שְׁכִינָה מִיִּשְׂרָאֵל בְּשַׁבָּתוֹת וְיָמִים טוֹבִים וַאֲפִלּוּ בִּזְמַן שֶׁאֵין עוֹשִׂין רְצוֹנוֹ שֶׁל מָקוֹם. וְעַל זֶה אָמַר: הֲיֵשׁ מַכְאוֹב כְּמַכְאוֹבִי?! דְּאִלּוּ בְּמַפַּלְתָּן שֶׁל רְשָׁעִים אֵינוֹ שָׂמֵחַ, וְאִלּוּ בְּמַפַּלְתִּי עָשָׂה אוֹתוֹ כְּיוֹם מוֹעֵד.
<b>וּבָזֶה</b> יוּבַן מַאֲמַר רַבּוֹתֵינוּ זַ"ל בְּמִדְרַשׁ אֵיכָה, וְזֶה לְשׁוֹנָם: "קָרָא עָלַי מוֹעֵד". אָמַר לָהֶם הַקָּדוֹשׁ בָּרוּךְ הוּא לְיִשְׂרָאֵל: כְּפוּיֵי טוֹבָה בְּנֵי כְּפוּיֵי טוֹבָה! אֲנִי אָמַרְתִּי (ישעיה מג, יד): "לְמַעַנְכֶם שֻׁלַּחְתִּי בָבֶלָה", וְאַתֶּם אוֹמְרִים: "קָרָא עָלַי מוֹעֵד". עַד כָּאן. וּמַאֲמָר זֶה אוֹמֵר דִּרְשׁוּנִי, דְּמָה עִנְיַן זֶה לָזֶה? גַּם יֵשׁ לְדַקְדֵּק בְּתֹאַר זֶה שֶׁקְּרָאָם כְּפוּיֵי טוֹבָה, דְּמָה עִנְיָנוֹ לְכָאן? אָמְנָם עַל פִּי הָאָמוּר יָבוֹא לִכְלַל יִשּׁוּב.
<b>וְנַקְדִּים,</b> דְּהִנֵּה הַמְפָרְשִׁים זַ"ל תֵּרְצוּ לְקֻשְׁיַת הָרִיטְבָ"א הַנִּזְכָּר, דְּאֵיךְ יִתָּכֵן דִּבְשָׁעָה שֶׁנִּכְנְסוּ גוֹיִם לַהֵיכָל יִמְצְאוּ הַכְּרוּבִים פְּנֵיהֶם אִישׁ אֶל אָחִיו? וְאָמְרוּ שֶׁנַּעֲשָׂה לָהֶם נֵס לְטוֹבָה. וְהוּא עַל פִּי מַה שֶּׁאָמְרוּ רַבּוֹתֵינוּ זַ"ל (תדא"ר יח), שֶׁהַקָּדוֹשׁ בָּרוּךְ הוּא מִצְטַעֵר בְּצָרָתָן שֶׁל יִשְׂרָאֵל, דִּכְתִיב (ישעיה סג, ט): "בְּכָל צָרָתָם לוֹ צָר". וּמִטַּעַם זֶה, כָּל מָקוֹם שֶׁגָּלוּ — שְׁכִינָה עִמָּהֶם (מגילה כט ע"א), לוֹמַר שֶׁגַּם הוּא מִצְטַעֵר בְּצַעֲרָם. וְהִנֵּה בְּאוֹתָהּ שָׁעָה שֶׁנִּכְנְסוּ גוֹיִם לַהֵיכָל, שֶׁהָיְתָה שְׁעַת חֵרוּם, כְּדֵי שֶׁלֹּא יַעֲלֶה עַל דַּעְתֵּנוּ כִּי מָאוֹס מָאַס אֶת יִשְׂרָאֵל וּבְצִיּוֹן גָּעֲלָה נַפְשׁוֹ, וּכְהַהִיא דְאָמְרִינַן בְּפֶרֶק חֵלֶק (סנהדרין קה ע"א), שֶׁאָמְרוּ יִשְׂרָאֵל: עֶבֶד שֶׁמְּכָרוֹ רַבּוֹ וְאִשָּׁה שֶׁנִּתְגָּרְשָׁה מִבַּעְלָהּ — כְּלוּם יֵשׁ לָזֶה עַל זֶה כְּלוּם?! וּכְדֵי לְבַטֵּל סְבָרָא זוֹ הַנִּפְסֶדֶת, רָצָה הַקָּדוֹשׁ בָּרוּךְ הוּא לְהוֹרוֹת לָנוּ דְּאַכַּתִּי חֲבִיבוּתֵהּ גַּבַּן, וְהִשְׁרָה שְׁכִינָתוֹ בֵּינֵינוּ לְהוֹרוֹת שֶׁהוּא מִצְטַעֵר בְּצָרוֹתֵינוּ. וְעַיֵּן בִּשְׁמוֹת רַבָּה סֵדֶר פְּקוּדֵי (פרשה נא סימן ג) וְתִרְאֶה דְּהַשְׁרָאַת שְׁכִינָתוֹ יִתְבָּרַךְ הוּא הוֹרָאָה לַגּוֹיִם שֶׁהַקָּדוֹשׁ בָּרוּךְ הוּא מָחַל לְיִשְׂרָאֵל עֲו‍ֹנָם. וְאָמְרִינַן בַּמִּדְרָשׁ: "תַּם עֲו‍ֹנֵךְ בַּת צִיּוֹן" (איכה ד, כב) — אוֹתוֹ הַיּוֹם נָטְלוּ יִשְׂרָאֵל אֵיפוֹכֵי גְדוֹלָה עַל עֲו‍ֹנוֹתֵיהֶם. וְאֶפְשָׁר שֶׁכְּדֵי שֶׁיֵּדְעוּ הַגּוֹיִם שֶׁהַקָּדוֹשׁ בָּרוּךְ הוּא נִתְרַצָּה לָהֶם, הֻצְרַךְ לְהַרְאוֹת לַגּוֹיִם שֶׁהַשְּׁכִינָה עִמָּנוּ. וְדוּק. וְאָמְרִינַן בַּגְּמָרָא (מגילה כט ע"א): כָּל מָקוֹם שֶׁגָּלוּ יִשְׂרָאֵל — שְׁכִינָה עִמָּהֶם. גָּלוּ לְמִצְרַיִם — שְׁכִינָה עִמָּהֶם, שֶׁנֶּאֱמַר (בראשית מו, ד): "אָנֹכִי אֵרֵד עִמְּךָ". גָּלוּ לְבָבֶל — שְׁכִינָה עִמָּהֶם, שֶׁנֶּאֱמַר: "לְמַעַנְכֶם שֻׁלַּחְתִּי בָבֶלָה".
<b>וְעַל</b> זֶה הִתְרַעֵם הַקָּדוֹשׁ בָּרוּךְ הוּא עַל יִשְׂרָאֵל וּקְרָאָם כְּפוּיֵי טוֹבָה, לְפִי שֶׁאֲנִי בַּמֶּה שֶׁרָצִיתִי לְהַרְאוֹת לַגּוֹיִם שֶׁאַף בְּאוֹתָהּ שָׁעָה שֶׁנִּכְנְסוּ לַהֵיכָל הָיְתָה שְׁכִינָתִי בֵּינֵיכֶם, לוֹמַר שֶׁאֲנִי מִצְטַעֵר בְּצָרַתְכֶם וְאֵינִי זָז מִלְּחַבֵּב אֶתְכֶם, וְאַתֶּם אוֹמְרִים "קָרָא עָלַי מוֹעֵד", כְּאִלּוּ אֲנִי שָׂמֵחַ בְּצָרַתְכֶם. וְחַס וְשָׁלוֹם אֵין הַדָּבָר כֵּן, אֶלָּא לְהַרְאוֹת לִבְנֵי הָאָדָם שֶׁאֲנִי מִשְׁתַּתֵּף בְּכָל צָרַתְכֶם, 'וְאַף גַּם זֹאת בִּהְיוֹתָם בְּאֶרֶץ אֹיְבֵיהֶם לֹא מְאַסְתִּים' (ויקרא כו, מד).
<b>הֵן</b> עַתָּה הִנֵּה מָקוֹם אִתִּי אֵלְכָה וְאָשׁוּבָה לַמַּאֲמָר הַנִּצָּב פֶּתַח הַשַּׁעַר. וְיֵשׁ לִתְמֹהַּ, דְּמַה פִּשְׁעָם שֶׁל רֵעִים הַלָּלוּ שֶׁקְּרָאָם בּוֹגְדִים? וַהֲלוֹא מֻכְרָחִים הָיוּ לְקַיֵּם גְּזֵרַת מֶלֶךְ, וּמַה גַּם שֶׁהָיָה בִּשְׁבוּעָה חֲמוּרָה, וְאִם לֹא הָיוּ מְקַיְּמִים גְּזֵרָתוֹ הֲוָה מָחֵי לְהוּ שִׁתִּין פֻּלְסֵי דְנוּרָא. אָמְנָם עַל פִּי הַקְדָּמָתֵנוּ בִּדְרוּשׁ זֶה אָתֵי שַׁפִּיר, שֶׁתַּרְעֹמֶת יִשְׂרָאֵל עַל הָרֵעִים הוּא עִם סִיּוּם הַפָּסוּק, דִּכְתִיב: "הָיוּ לָהּ לְאֹיְבִים". וְהִנֵּה מָצִינוּ לְרַבּוֹתֵינוּ זַ"ל (איכ"ר פרשה א סימן ג) שֶׁדָּרְשׁוּ: "הָיְתָה כְּאַלְמָנָה" (איכה א, א) — וְלֹא אַלְמָנָה מַמָּשׁ. וְכֵן דָּרְשׁוּ: "הָיָה אֲדֹנָי כְּאוֹיֵב" (שם ב, ה) — וְלֹא אוֹיֵב מַמָּשׁ. נִמְצָא, דִּכְשֶׁהַכָּתוּב מְכַנֶּה וְאוֹמֵר 'כְּאוֹיֵב', הַיְנוּ לוֹמַר דְּאֵין הַנְּקָמָה כָּל כָּךְ בְּחֹזֶק וּכְדַי בִּזָּיוֹן וָקָצֶף. אֲבָל הָכָא הָיוּ יִשְׂרָאֵל מִתְרַעֲמִים וְאָמְרוּ שֶׁהָרֵעִים הַלָּלוּ בָּגְדוּ בָהּ, דְּמֵאַחַר שֶׁרָאוּ שֶׁהַקָּדוֹשׁ בָּרוּךְ הוּא לֹא רָצָה הוּא בְּעַצְמוֹ לְהַצִּית אֵשׁ בְּצִיּוֹן, וְשָׁלַח לְמִיכָאֵל וְגַבְרִיאֵל שֶׁיַּצִּיתוּ אֵשׁ בְּצִיּוֹן, וְרָצָה שֶׁתִּהְיֶה הַנְּקָמָה עַל יְדֵי שָׁלִיחַ, אִם כֵּן הָיָה מִן הַדִּין שֶׁלֹּא יִהְיֶה הָעֹנֶשׁ בְּמִשְׁפָּט חָזָק, וְהֵם לֹא עָשׂוּ כֵּן, אֶלָּא הָיוּ לָהּ לְאוֹיְבִים מַמָּשׁ, וְלֹא כְּאוֹיְבִים, וְעָשׂוּ בָּהֶם מִשְׁפָּט חָזָק, וְזֶהוּ בְּגִידַת הָרֵעִים. שֶׁהֲרֵי הַקָּדוֹשׁ בָּרוּךְ הוּא, כִּי חָפֵץ חֶסֶד הוּא, לֹא רָצָה לְהִנָּקֵם מֵהֶם בְּעַצְמוֹ, כִּי אֵל רַחוּם יְיָ, וּכְדִכְתַבְנָא דְּמִטַּעַם זֶה בְּכָל מָקוֹם שֶׁגָּלוּ שְׁכִינָה עִמָּהֶם, וּכְמַאֲמָרָם זַ"ל (מגילה כט ע"א): "וְשָׁב יְיָ אֱלֹהֶיךָ אֶת שְׁבוּתְךָ" (דברים ל, ג) — 'וְהֵשִׁיב' לֹא נֶאֱמַר, אֶלָּא 'וְשָׁב', מְלַמֵּד דְּהוּא עַצְמוֹ שָׁב, דְּכָל מָקוֹם שֶׁגָּלוּ שְׁכִינָה עִמָּהֶם. וְשָׁנוּי בַּנְּבִיאִים (זכריה ט, ט): "צַדִּיק וְנוֹשָׁע הוּא".

Chapter 24

<big><strong>דֶּרֶךְ צַדִּיקִים</strong></big>
<small>וּבוֹ דְרוּשׁ אֶחָד בְּהֶסְפֵּדָן שֶׁל צַדִּיקִים</small>
גַּבְרָא רַבָּה דְּמוֹרֶה הוֹרָאָה עָדִיף מִסֵּפֶר תּוֹרָה. / כָּל זְמַן שֶׁהָיְתָה הַשְּׁכִינָה לֹא נֶחֱרַב בֵּית הַמִּקְדָּשׁ וְאֵין יַד הָאֻמּוֹת שׁוֹלֶטֶת בְּיִשְׂרָאֵל. / לֹא זָזָה שְׁכִינָה מֵאֵצֶל תִּינוֹקוֹת שֶׁל בֵּית רַבָּן. / בִּירוּשָׁלַיִם אֲפִלּוּ צַדִּיק אֶחָד הָיָה מֵגֵן עָלֶיהָ. / הַמְהַנֶּה תַּלְמִיד חָכָם מִנְּכָסָיו חֲשִׁיב כְּאִלּוּ אִיהוּ גוּפֵהּ צֻרְבָּא מֵרַבָּנָן.
<big><strong>דְּרוּשׁ אַרְבָּעָה וְעֶשְׂרִים</strong></big>
<b>כְּתֻבּוֹת פֶּרֶק בָּתְרָא (קיא ע"ב): אָמַר רַבִּי אֶלְעָזָר: עַמֵּי הָאָרֶץ אֵינָן חַיִּים לֶעָתִיד לָבוֹא. אָמַר לוֹ רַבִּי יוֹחָנָן: לָא נִיחָא לְמָרַיְהוּ דְּאָמְרַת לְהוּ הָכֵי. אָמַר לוֹ: מִקְרָא אֲנִי דוֹרֵשׁ (ישעיה כו, יט): "כִּי טַל אוֹרֹת טַלֶּךָ"; כָּל הַמִּשְׁתַּמֵּשׁ בְּאוֹר תּוֹרָה — אוֹר תּוֹרָה מְחַיֵּהוּ, וְכֹל שֶׁאֵינוֹ מִשְׁתַּמֵּשׁ בְּאוֹר תּוֹרָה — אֵין אוֹר תּוֹרָה מְחַיֵּהוּ. כֵּיוָן דְּחַזְיֵהּ דְּקָא מִצְטַעֵר, אֲמַר לֵהּ: רַבִּי, מָצָאתִי לָהֶם רְפוּאָה מִן הַתּוֹרָה (דברים ד, ד): "וְאַתֶּם הַדְּבֵקִים בַּייָ אֱלֹהֵיכֶם". וְכִי אֶפְשָׁר לִדַּבֵּק בַּשְּׁכִינָה? וַהֲלוֹא כְּתִיב (שם שם, כד): "כִּי יְיָ אֱלֹהֶיךָ אֵשׁ אֹכְלָה הוּא". אֶלָּא כָּל הָעוֹשֶׂה פְּרַקְמַטְיָא לְתַלְמִידֵי חֲכָמִים וְהַמְהַנֶּה תַּלְמִידֵי חֲכָמִים מִנְּכָסָיו — כְּאִלּוּ מִדַּבֵּק בַּשְּׁכִינָה. וּכְתִיב: "חַיִּים כֻּלְּכֶם", אַלְמָא עַל יְדֵי דִּבּוּקָן שֶׁל תַּלְמִידֵי חֲכָמִים יִזְכּוּ לִחְיוֹת. עַד כָּאן.</b>
<b>לֹא</b> בְּמָקוֹם אֶחָד וְלֹא בִּשְׁנֵי מְקוֹמוֹת מָצִינוּ, שֶׁהִפְלִיגוּ רַבּוֹתֵינוּ זַ"ל בְּעֹנֶשׁ הַמִּתְעַצֵּל בְּהֶסְפֵּדָן שֶׁל צַדִּיקִים, לְפִי שֶׁקָּשֶׁה סִלּוּקָן כַּיּוֹם שֶׁנִּשְׁתַּבְּרוּ בּוֹ הַלּוּחוֹת (רש"י דברים י, ז). וְהִנֵּה הַמְקוֹנֵן, בִּהְיוֹתוֹ מֵצֵר בְּצָרָתָן שֶׁל יִשְׂרָאֵל, עִקַּר הַבְּכִי וְהָאֲנָחָה עָשָׂה בָּהּ מַאֲמָר עַל סִלּוּקָן שֶׁל צַדִּיקִים, וּכְמַאֲמַר הַכָּתוּב (איכה ב, ט-י): "טָבְעוּ בָאָרֶץ שְׁעָרֶיהָ אִבַּד וְשִׁבַּר בְּרִיחֶיהָ, מַלְכָּהּ וְשָׂרֶיהָ בַגּוֹיִם אֵין תּוֹרָה, גַּם נְבִיאֶיהָ לֹא מָצְאוּ חָזוֹן מֵיְיָ. יֵשְׁבוּ לָאָרֶץ יִדְּמוּ זִקְנֵי בַת צִיּוֹן הֶעֱלוּ עָפָר עַל רֹאשָׁם" וְגוֹמֵר. וְרַבּוֹתֵינוּ זַ"ל בַּמִּדְרָשׁ הֵם אָמְרוּ, דְּ'מַלְכָּהּ וְשָׂרֶיהָ' הַיְנוּ הַתַּלְמִידֵי חֲכָמִים, וּכְדִכְתִיב (משלי ח, טו-טז): "בִּי מְלָכִים יִמְלֹכוּ, בִּי שָׂרִים יָשׂרוּ". וְכֵן קְרָא דְ'יֵשְׁבוּ לָאָרֶץ יִדְּמוּ זִקְנֵי בַת צִיּוֹן' דָּרְשׁוּ אוֹתוֹ עַל הַסַּנְהֶדְרִין, שֶׁהִגְלָה נְבוּכַדְנֶצַּר עַל אֲשֶׁר הִתִּירוּ שְׁבוּעָתוֹ שֶׁל צִדְקִיָּהוּ, כִּדְאִיתָא בְּפֶרֶק תְּשִׁיעִי דִנְדָרִים (סה ע"א). הֲרֵי שֶׁעִקָּר מַה שֶּׁהָיָה מִצְטַעֵר מֵחֻרְבַּן הַבַּיִת וְהַגָּלוּת הָיָה עַל הַתַּלְמִידֵי חֲכָמִים שֶׁהָלְכוּ בַּגּוֹלָה.
<b>וְיֵשׁ</b> לְדַקְדֵּק בַּמֶּה שֶׁהִקְדִּים הַמְקוֹנֵן לוֹמַר "טָבְעוּ בָאָרֶץ שְׁעָרֶיהָ", דְּמָה עִנְיָן לָזֶה עִם "מַלְכָּהּ וְשָׂרֶיהָ בַגּוֹיִם", דְּהַיְנוּ הַתַּלְמִידֵי חֲכָמִים שֶׁגָּלוּ. וְתוּ קָשֶׁה, לָמָּה זֶה בָּכָה עַל הַשְּׁעָרִים וְלֹא עַל כָּל בֵּית הַמִּקְדָּשׁ, שֶׁהֲרֵי עָרוּ עָרוּ עַד הַיְסוֹד. עוֹד יֵשׁ לְדַקְדֵּק בְּאָמְרוֹ "אֵין תּוֹרָה", דְּאִם הַכַּוָּנָה לוֹמַר דְּמֵאַחַר שֶׁהַתַּלְמִידֵי חֲכָמִים הָלְכוּ בַּגּוֹלָה לֹא נִשְׁאֲרָה תּוֹרָה — מִלְּתָא דִפְשִׁיטָא הִיא, וּדְבָרִים הַלָּלוּ לֹא נִתְּנוּ לִכָּתֵב. וְרַשִׁ"י זַ"ל פֵּרֵשׁ: 'אֵין תּוֹרָה' — אֵין בָּהֶם מוֹרֵה הוֹרָאָה. עוֹד קָשֶׁה בְּסֵיפֵהּ דִּקְרָא "גַּם נְבִיאֶיהָ לֹא מָצְאוּ חָזוֹן מֵיְיָ", מַה קֶּשֶׁר לוֹ עִם הַקּוֹדֵם? עוֹד יֵשׁ לְדַקְדֵּק בַּמֶּה שֶׁחָזַר וְאָמַר "יֵשְׁבוּ לָאָרֶץ יִדְּמוּ זִקְנֵי בַת צִיּוֹן", דְּהַיְנוּ הַסַּנְהֶדְרִין, דְּמֵאַחַר שֶׁאָמַר "מַלְכָּהּ וְשָׂרֶיהָ בַגּוֹיִם", שֶׁהֵם הַתַּלְמִידֵי חֲכָמִים, לְמַאי אִצְטְרִיךְ לִבְכּוֹת עַל הַסַּנְהֶדְרִין בִּפְנֵי עַצְמָם? וַהֲרֵי הַכֹּל הָיוּ בִּכְלַל 'מַלְכָּהּ וְשָׂרֶיהָ'.
<b>וְנִרְאֶה</b> דְּיָבוֹא הַכֹּל לִכְלַל יִשּׁוּב עִם מַאי דְּאָמְרִינַן בְּאֵיכָה רַבָּתִי (פרשה ב סימן יז): "טָבְעוּ בָאָרֶץ שְׁעָרֶיהָ". אָמַר רַב הוּנָא בְּשֵׁם רַבִּי יוֹסֵי: שְׁעָרִים חָלְקוּ כָּבוֹד לָאָרוֹן, שֶׁנֶּאֱמַר (תהלים כד, ז): "שְׂאוּ שְׁעָרִים רָאשֵׁיכֶם", לְפִיכָךְ לֹא שָׁלַט בָּהֶם אוֹיֵב, אֶלָּא "טָבְעוּ בָאָרֶץ שְׁעָרֶיהָ אִבַּד וְשִׁבַּר בְּרִיחֶיהָ". עַד כָּאן.
<b>עוֹד</b> נַקְדִּים מַאי דְּאָמְרִינַן בְּפֶרֶק שְׁלִישִׁי דְמַכּוֹת (כב ע"ב): כְּמָה טַפְּשָׁאֵי שְׁאָר אֱנָשֵׁי, דְּקָיְמִי מִקַּמֵּי סֵפֶר תּוֹרָה וְלָא קָיְמִי מִקַּמֵּי גַבְרָא רַבָּה. דְּאִלּוּ בְּסֵפֶר תּוֹרָה כְּתִיב (דברים כה, ג): "אַרְבָּעִים יַכֶּנּוּ", וַאֲתוֹ רַבָּנָן וּבַצַּרוּ חֲדָא. נִלְמַד מִזֶּה, דְּיוֹתֵר רָאוּי לַחֲלֹק כָּבוֹד לְתַלְמִיד חָכָם יוֹתֵר מִלְּסֵפֶר תּוֹרָה. וְהִקְשׁוּ הַמְפָרְשִׁים, דְּמִסֻּגְיָא דְקִדּוּשִׁין (לג ע"ב) מַשְׁמַע דְּסֵפֶר תּוֹרָה עָדִיף מִתַּלְמִיד חָכָם. וְזֶה מִדְּאִבַּעְיָא לָן הָתָם: מַהוּ לַעֲמֹד מִפְּנֵי סֵפֶר תּוֹרָה? וְאָמְרוּ: קַל וָחֹמֶר! מִפְּנֵי לוֹמְדֶיהָ עוֹמְדִין, מִפָּנֶיהָ לֹא כָּל שֶׁכֵּן?! וּמַהֲרִימַ"ט זַ"ל בְּחִדּוּשָׁיו לְקִדּוּשִׁין כָּתַב בְּשֵׁם רַבִּי יְשַׁעְיָה זַ"ל, דִּלְעוֹלָם סֵפֶר תּוֹרָה עָדִיף מִתַּלְמִיד חָכָם, וְהַהִיא דְמַכּוֹת דְּאָמְרִינַן: כְּמָה טַפְּשָׁאֵי שְׁאָר אֱנָשֵׁי דְּקָיְמִי מִקַּמֵּי סֵפֶר תּוֹרָה וְלָא קָיְמִי מִקַּמֵּי גַבְרָא רַבָּה, הָכֵי פֵּרוּשׁוֹ: כְּלוּם לָמַדְנוּ קִימָה לְסֵפֶר תּוֹרָה אֶלָּא מִקַּל וָחֹמֶר דְּגַבְרָא רַבָּה, וְאֵיךְ יִתָּכֵן דְּקָיְמִי מִקַּמֵּי סֵפֶר תּוֹרָה וְלָא קָיְמִי מִקַּמֵּי גַבְרָא רַבָּה? דְּאִם בַּמְלַמֵּד לָא קָיְמִי, הֵיכִי נִלְמַד סֵפֶר תּוֹרָה? וְהָרַב זַ"ל דָּחָה פֵּרוּשׁ זֶה, דְּהָתָם בְּמַכּוֹת יָהֵב טַעְמָא: דְּאִלּוּ בְּסֵפֶר תּוֹרָה כְּתִיב "אַרְבָּעִים יַכֶּנּוּ", וַאֲתוֹ רַבָּנָן וּבַצַּרוּ חֲדָא; אַלְמָא מִשּׁוּם עֲדִיפוּת שֶׁיֵּשׁ לְתַלְמִיד חָכָם עַל סֵפֶר תּוֹרָה הוּא דְקָרֵי לְהוּ טַפְּשָׁאֵי. וְהוּא זַ"ל יִשֵּׁב הַשְּׁמוּעוֹת הַלָּלוּ בְּאֹפֶן זֶה: דְּהַהִיא דְקִדּוּשִׁין, דְּאָמְרִינַן מִפְּנֵי לוֹמְדֶיהָ עוֹמְדִין מִפָּנֶיהָ לֹא כָּל שֶׁכֵּן, מַיְרֵי בְּלוֹמְדֶיהָ דְּלָאו גַּבְרָא רַבָּה, אֶלָּא שֶׁהוּא בַּעַל שְׁמוּעוֹת וְתַלְמוּדוֹ בְּיָדוֹ, וְזֶהוּ זָקֵן שֶׁקָּנָה חָכְמָה, וְעָלָיו הַכָּתוּב אוֹמֵר (ויקרא יט, לב): "וְהָדַרְתָּ פְּנֵי זָקֵן", וּמִשּׁוּם הָכֵי אָמְרִינַן תּוֹרָה עַצְמָהּ לֹא כָּל שֶׁכֵּן, שֶׁהֲרֵי אֵין אָנוּ חוֹלְקִין לוֹ כָּבוֹד אֶלָּא מִפְּנֵי תּוֹרָתוֹ. וְהַהִיא דְמַכּוֹת, דְּעָבֵד קַל וָחֹמֶר מִסֵּפֶר תּוֹרָה, מַיְרֵי בְּגַבְרָא רַבָּה, דְּהַיְנוּ מוֹרֵה הוֹרָאוֹת, דְּעָדִיף מִסֵּפֶר תּוֹרָה, שֶׁהוּא יוֹדֵעַ לְפָרֵשׁ הַתּוֹרָה, וְכִדְקָאָמַר: וַאֲתוֹ רַבָּנָן וּבַצַּרוּ חֲדָא. וְכַיּוֹצֵא בָּזֶה כָּתַב הָרַב עַצְמוֹ בִּדְרָשׁוֹתָיו פָּרָשַׁת בַּמִּדְבָּר (דרוש א), יְעֻיַּן שָׁם. נִמְצִינוּ לְמֵדִין מִדִּבְרֵי הָרַב זַ"ל, דִּסְתַם תַּלְמִיד חָכָם שֶׁאֵינוֹ מוֹרֵה הוֹרָאָה — סֵפֶר תּוֹרָה עָדִיף מִנֵּהּ, אֲבָל גַּבְרָא רַבָּה שֶׁהוּא מוֹרֵה הוֹרָאָה — עָדִיף מִסֵּפֶר תּוֹרָה.
<b>וְעַל</b> זֶה תָּמַהּ הַמְקוֹנֵן וְאָמַר: "טָבְעוּ בָאָרֶץ שְׁעָרֶיהָ" — שֶׁחָלַק לָהֶם הַשֵּׁם כָּבוֹד שֶׁלֹּא יִשְׁלְטוּ בָּהֶם הָאוֹיְבִים בִּשְׁבִיל מַה שֶּׁחָלְקוּ כָּבוֹד לָאָרוֹן; וּ"מַלְכָּה וְשָׂרֶיהָ", שֶׁהֵם הַתַּלְמִידֵי חֲכָמִים, "בַּגּוֹיִם" — אֶתְמְהָא! וַהֲלוֹא הַתַּלְמִידֵי חֲכָמִים רְאוּיִים לְכָבוֹד יוֹתֵר מִסֵּפֶר תּוֹרָה. וְזֶהוּ שֶׁסִּיֵּם "אֵין תּוֹרָה", כְּלוֹמַר, אֵין שׁוּם מוֹרֵה הוֹרָאָה שֶׁיְּשִׁיבֵנוּ עַל זֶה. "גַּם נְבִיאֶיהָ לֹא מָצְאוּ חָזוֹן מֵיְיָ" לְיַשֵּׁב קֻשְׁיָא זוֹ. עַל דֶּרֶךְ אָמְרָם (נדרים פא ע"א): דָּבָר זֶה נִשְׁאַל לַחֲכָמִים וְלַנְּבִיאִים וְלֹא פֵּרְשׁוּהוּ, הָכָא נָמֵי לֹא מָצָא הַמְקוֹנֵן מַעֲנֶה לִתְמִיהָתוֹ לֹא מֵהַחֲכָמִים וְלֹא מֵהַנְּבִיאִים, וְכֹל אֲשֶׁר בְּתוֹכוֹ יִתְמַ"הּ, דְּאֵיךְ יִתָּכֵן שֶׁחָלַק הַשֵּׁם כָּבוֹד לַשְּׁעָרִים שֶׁלֹּא יִשְׁלְטוּ בָּהֶם הָאוֹיְבִים בִּשְׁבִיל שֶׁחָלְקוּ כָּבוֹד לָאָרוֹן, וּמַלְכָּהּ וְשָׂרֶיהָ, שֶׁהֵם הַתַּלְמִידֵי חֲכָמִים, בַּגּוֹיִם? וַהֲלוֹא כְּבוֹד הַתַּלְמִיד חָכָם יוֹתֵר גָּדוֹל מִסֵּפֶר תּוֹרָה. וְכִי תֹּאמַר: מֶה חָרַדְתָּ עָלֵינוּ אֶת כָּל הַחֲרָדָה הַזֹּאת, וַהֲלוֹא מִסֻּגְיָא דְקִדּוּשִׁין מוּכָח דְּסֵפֶר תּוֹרָה עָדִיף מִתַּלְמִיד חָכָם, שֶׁהֲרֵי אָמְרוּ: מִפְּנֵי לוֹמְדֶיהָ עוֹמְדִין, מִפָּנֶיהָ לֹא כָּל שֶׁכֵּן?! וְכֵיוָן שֶׁכֵּן, אֵין זֶה מִן הַתֵּמַהּ אִם חָלַק הַשֵּׁם כָּבוֹד לַשְּׁעָרִים וְלֹא חָלַק כָּבוֹד לְתַלְמִידֵי חֲכָמִים. לָזֶה אָמַר: "יֵשְׁבוּ לָאָרֶץ יִדְּמוּ זִקְנֵי בַת צִיּוֹן". כְּלוֹמַר, עַל כָּרְחִין אִית לָן לְמֵימַר כְּדֵי לְיַשֵּׁב שְׁמוּעָה זוֹ נָאָה עִם אוֹתָהּ סֻגְיָא דְמַכּוֹת, דְּיֵשׁ חִלּוּק בֵּין תַּלְמִיד חָכָם שֶׁאֵינוֹ מוֹרֵה הוֹרָאָה לְתַלְמִיד חָכָם שֶׁמּוֹרֵה הוֹרָאָה וָבָא, דְּאוֹתוֹ שֶׁמּוֹרֵה הוֹרָאָה עָדִיף מִסֵּפֶר תּוֹרָה, וּכְמוֹ שֶׁכָּתַב מַהֲרִימַ"ט. וְאִם כֵּן אֵפוֹא אֶתְמְהָא: לָמָּה זֶה יֵשְׁבוּ לָאָרֶץ יִדְּמוּ זִקְנֵי בַת צִיּוֹן, שֶׁהֵם הַסַּנְהֶדְרִין אֲשֶׁר עַל פִּיהֶם יִהְיֶה כָּל רִיב וְכָל נָגַע, וְאֵיךְ וְלָמָּה חָלַק הַשֵּׁם כָּבוֹד לַשְּׁעָרִים בִּשְׁבִיל שֶׁחָלְקוּ כָּבוֹד לָאָרוֹן, וְלַסַּנְהֶדְרִין דַּעֲדִיפִי מִסֵּפֶר תּוֹרָה לֹא חָלַק לָהֶם כָּבוֹד? זוֹ רָעָה חוֹלָה קָשָׁה כִּקְרִיעַת יַם סוּף.
<b>עוֹד</b> רָאִינוּ לְהַמְקוֹנֵן שֶׁנִּצְטַעֵר עַל סִלּוּקָן שֶׁל צַדִּיקִים, אָמַר מַר (איכה א, טו): "סִלָּה כָל אַבִּירַי אֲדֹנָי בְּקִרְבִּי, קָרָא עָלַי מוֹעֵד לִשְׁבֹּר בַּחוּרָי". וְהִנֵּה 'אַבִּירַי' הַכָּתוּב כָּאן הֲלוֹא הֵמָּה הַחֲסִידִים וְאַנְשֵׁי מַעֲשֶׂה, וְכִדְאָמְרִינַן בְּפֶרֶק שֵׁנִי דִבְרָכוֹת (יז ע"ב): "שִׁמְעוּ אֵלַי אַבִּירֵי לֵב" (ישעיה מו, יב). מָאן אַבִּירֵי לֵב וְכוּ', שֶׁכָּל הָעוֹלָם נִזּוֹנִין בִּצְדָקָה וְהֵם נִזּוֹנִין בִּזְרוֹעַ. וְכָל הַמְפָרְשִׁים זַ"ל נִתְעוֹרְרוּ בְּפָסוּק זֶה, דַּהֲוָה לֵהּ לְמֵימַר 'סִלָּה כָל אַבִּירַי אֲדֹנָי מִקִּרְבִּי', דִּ'בְקִרְבִּי' אֵין לוֹ מוּבָן, וּכְבָר הֶאֱרַכְתִּי בָּזֶה בְּדֶרֶךְ הָעֲרָבָה וּבְדֶרֶךְ עֹצֶב (דרוש כב ודרוש כג), יְעֻיַּן שָׁם.
<b>עוֹד</b> לֶאֱלוֹהַּ מִלִּין עִם אוֹתָהּ שֶׁאָמְרוּ רַבּוֹתֵינוּ זַ"ל בַּמִּדְרָשׁ (תנחומא ויקהל ט) וְזֶה לְשׁוֹנָם: "אֵלֶּה פְקוּדֵי הַמִּשְׁכָּן מִשְׁכַּן הָעֵדֻת" (שמות לח, כא). אָמַר לוֹ הַקָּדוֹשׁ בָּרוּךְ הוּא לְמשֶׁה: מִשְׁכָּן זֶה אֲנִי עָתִיד לְמַשְׁכְּנוֹ שְׁתֵּי פְּעָמִים בִּשְׁבִיל עֲו‍ֹנוֹתֵיהֶם שֶׁל יִשְׂרָאֵל. הַיְנוּ דִכְתִיב: "הַמִּשְׁכָּן מִשְׁכָּן". אָמַר לוֹ משֶׁה: תִּינַח בִּזְמַן שֶׁבֵּית הַמִּקְדָּשׁ קַיָּם, בִּזְמַן שֶׁאֵין בֵּית הַמִּקְדָּשׁ קַיָּם מָה אַתָּה עוֹשֶׂה? אָמַר לוֹ: אֲנִי לוֹקֵחַ צַדִּיק אֶחָד מִבֵּינֵיהֶם וּמְכַפֵּר עַל הַדּוֹר. עַד כָּאן.
<b>עוֹד</b> נַקְדִּים מַאי דְּאָמְרִינַן בִּפְתִיחָתָא דְאֵיכָה רַבָּתִי (פתיחתא לב) עַל פָּסוּק (ירמיה ח, יח) "מַבְלִיגִיתִי עֲלֵי יָגוֹן עָלַי לִבִּי דַוָּי". "הַיְיָ אֵין בְּצִיּוֹן אִם מַלְכָּהּ אֵין בָּהּ" (שם שם, יט) — אִלּוּ הָיָה שָׁם לֹא הָיוּ גוֹלִים. וְהָכֵי אִיתָא בִּפְתִיחְתָּא דְ'מַשָּׂא גֵּיא חִזָּיוֹן' (פתיחתא כד) וְזֶה לְשׁוֹנָם: בְּשָׁעָה שֶׁבִּקֵּשׁ הַקָּדוֹשׁ בָּרוּךְ הוּא לְהַחֲרִיב אֶת בֵּית הַמִּקְדָּשׁ, אָמַר: כָּל זְמַן שֶׁאֲנִי בְּתוֹכוֹ אֵין אֻמּוֹת הָעוֹלָם נוֹגְעִים בּוֹ, אֲסַלֵּק שְׁכִינָתִי מִמֶּנּוּ וְאֶעֱלֶה לִמְכוֹנִי הָרִאשׁוֹן. הָדָא הוּא דִכְתִיב (הושע ה, טו): "אֵלֵךְ אָשׁוּבָה אֶל מְקוֹמִי עַד אֲשֶׁר יֶאְשְׁמוּ וּבִקְשׁוּ פָנָי". עַד כָּאן. הֲרֵי שֶׁכָּל זְמַן שֶׁהָיְתָה הַשְּׁכִינָה שָׁם לֹא הָיָה נֶחֱרָב בֵּית הַמִּקְדָּשׁ.
<b>וְעַל</b> פִּי הַקְדָּמָה זוֹ יוּבַן מַאֲמַר רַבּוֹתֵינוּ זַ"ל בְּפֶרֶק כָּל כִּתְבֵי (שבת קיט ע"ב לפי גירסת עין יעקב) וְזֶה לְשׁוֹנָם: אָמַר רַב כָּהֲנָא: לֹא חָרְבָה יְרוּשָׁלַיִם אֶלָּא בִּשְׁבִיל שֶׁבִּטְּלוּ בָּהּ תִּינוֹקוֹת שֶׁל בֵּית רַבָּן. וְיֵרָאֶה לְיַשֵּׁב בְּהַקְדִּים עוֹד מַאֲמַר רַבּוֹתֵינוּ זַ"ל בְּאֵיכָה רַבָּתִי (פרשה א סימן לג) בְּפָסוּק (איכה א, ה) "כִּי יְיָ הוֹגָהּ עַל רֹב פְּשָׁעֶיהָ", וְזֶה לְשׁוֹנָם: אָמַר רַבִּי יְהוּדָה: בּוֹא וּרְאֵה כַּמָּה חֲבִיבִין תִּינוֹקוֹת לִפְנֵי הַקָּדוֹשׁ בָּרוּךְ הוּא! גָּלְתָה סַנְהֶדְרִין וְלֹא גָלְתָה שְׁכִינָה עִמָּהֶם, גָּלוּ מִשְׁמָרוֹת וְלֹא גָלְתָה שְׁכִינָה עִמָּהֶם, וְכֵיוָן שֶׁגָּלוּ תִּינוֹקוֹת גָּלְתָה שְׁכִינָה עִמָּהֶם. הָדָא הוּא דִכְתִיב (שם): "עוֹלָלֶיהָ הָלְכוּ שְׁבִי לִפְנֵי צָר", מִיָּד (שם שם, ו) "וַיֵּצֵא מִבַּת צִיּוֹן כָּל הֲדָרָהּ". עַד כָּאן. הֲרֵי שֶׁהַשְּׁכִינָה אֵינָהּ זָזָה לְעוֹלָם מֵאֵצֶל תִּינוֹקוֹת שֶׁל בֵּית רַבָּן. וּכְבָר אָמַרְנוּ, שֶׁכָּל זְמַן שֶׁהָיְתָה הַשְּׁכִינָה שׁוֹרָה בְּבֵית הַמִּקְדָּשׁ אֵין כָּל אֻמָּה וְלָשׁוֹן יְכוֹלִין לִשְׁלֹחַ יָד בּוֹ. וְזֶהוּ שֶׁאָמַר רַב כָּהֲנָא: לֹא חָרְבָה יְרוּשָׁלַיִם אֶלָּא בִּשְׁבִיל שֶׁבִּטְּלוּ בָּהּ תִּינוֹקוֹת שֶׁל בֵּית רַבָּן. כְּלוֹמַר, שֶׁכָּל זְמַן שֶׁהָיוּ בִּירוּשָׁלַיִם תִּינוֹקוֹת שֶׁל בֵּית רַבָּן הָיְתָה הַשְּׁכִינָה עִמָּהֶם וְלֹא יָכֹל הָאוֹיֵב לִכָּנֵס שָׁם, וְכֵיוָן שֶׁבִּטְּלוּ תִּינוֹקוֹת שֶׁל בֵּית רַבָּן נִסְתַּלְּקָה הַשְּׁכִינָה וְנִתַּן כֹּחַ לָאוֹיְבִים לְהַחֲרִיב אֶת יְרוּשָׁלַיִם.
<b>וְאֶל</b> זֶה סוֹבֵב הוֹלֵךְ כַּוָּנַת רַבּוֹתֵינוּ זַ"ל בַּמִּדְרָשׁ סֵדֶר תּוֹלְדֹת (פרשה סה סימן יו) וְזֶה לְשׁוֹנָם: "הַקֹּל קוֹל יַעֲקֹב וְהַיָּדַיִם יְדֵי עֵשָׂו" (בראשית כז, כב). אָמַר רַבִּי אַבָּא בַּר כָּהֲנָא: לֹא עָמְדוּ פִילוֹסוֹפִין בָּעוֹלָם כְּבִלְעָם בֶּן בְּעוֹר וּכְאַבְנִימוּס הַגַּרְדִּי. נִתְכַּנְּסוּ כָּל הָאֻמּוֹת אֶצְלוֹ, אָמְרוּ לוֹ: תֹּאמַר שֶׁאָנוּ יְכוֹלִין לְהִזְדַּוֵּג לְאֻמָּה זוֹ? אָמַר לָהֶם: לְכוּ וְחִזְרוּ עַל בָּתֵּי כְּנֵסִיּוֹת וְעַל בָּתֵּי מִדְרָשׁוֹת שֶׁלָּהֶן, וְאִם מְצָאתֶם שָׁם תִּינוֹקוֹת מְצַפְצְפִים בְּקוֹלָם — אֵין אַתֶּם יְכוֹלִים לְהִזְדַּוֵּג לָהֶם. שֶׁכָּךְ הִבְטִיחָם אֲבִיהֶם הַזָּקֵן וְאָמַר לָהֶם: "הַקֹּל קוֹל יַעֲקֹב" וְגוֹמֵר; בִּזְמַן שֶׁקּוֹלוֹ שֶׁל יַעֲקֹב מָצוּי בְּבָתֵּי כְּנֵסִיּוֹת וּבְבָתֵּי מִדְרָשׁוֹת — אֵין הַיָּדַיִם יְדֵי עֵשָׂו, וְאִם לָאו — הַיָּדַיִם יְדֵי עֵשָׂו וְאַתֶּם יְכוֹלִים לָהֶם. עַד כָּאן. וְהַיְנוּ טַעְמָא כְּדִכְתַבְנָא, שֶׁכָּל זְמַן שֶׁהַתִּינוֹקוֹת מְצַפְצְפִים בְּקוֹלָם הַשְּׁכִינָה הִיא עִמָּהֶם וְאֵינָהּ זָזָה מֵאֶצְלָם, וְכָל עוֹד שֶׁהַשְּׁכִינָה עִמָּנוּ אֵין שׁוּם אֻמָּה יָכוֹל לְהִזְדַּוֵּג, וְלֹא קָרַב זֶה אֶל זֶה.
<b>וּבָזֶה</b> יוּבַן מַאֲמַר רַבּוֹתֵינוּ זַ"ל בַּמִּדְרָשׁ, הֱבִיאוּהוּ הַתּוֹסָפוֹת בְּפֶרֶק קַמָּא דְקִדּוּשִׁין (לג ע"ב ד"ה ואימא) וְזֶה לְשׁוֹנָם: דְּאָמְרִינַן בַּמִּדְרָשׁ: "זָכוֹר אֵת אֲשֶׁר עָשָׂה לְךָ עֲמָלֵק, וְאַתָּה עָיֵף וְיָגֵעַ וְלֹא יָרֵא אֱלֹהִים" (דברים כה, יז-יח), הַיְנוּ בִּשְׁבִיל הַמִּשְׁקָלוֹת, וְעַל עָו‍ֹן זֶה בָּא עֲמָלֵק, דְּבָתַר פָּרָשַׁת מִשְׁקָלוֹת כְּתִיב "זָכוֹר אֵת עָשָׂה לְךָ עֲמָלֵק" בְּפָרָשַׁת כִּי תֵצֵא. וְהַיְנוּ דִכְתִיב בְּמִשְׁלֵי (יא, א): "מֹאזְנֵי מִרְמָה תּוֹעֲבַת יְיָ, וְאֶבֶן שְׁלֵמָה רְצוֹנוֹ", וּסְמִיךְ לֵהּ (פסוק ב): "בָּא זָדוֹן וַיָּבֹא קָלוֹן". כְּלוֹמַר, שֶׁעַל עָו‍ֹן זֶה בָּא זָדוֹן וְקָלוֹן שֶׁל עֲמָלֵק. עַד כָּאן לְשׁוֹנָם. וְיֵשׁ לְדַקְדֵּק, דְּמָה עִנְיַן עָו‍ֹן זֶה דְמִשְׁקָלוֹת לְבִיאַת עֲמָלֵק? אָמְנָם עַל פִּי הָאָמוּר נִיחָא. דְּאָמְרִינַן בְּסִפְרִי פָּרָשַׁת קְדשִׁים וְזֶה לְשׁוֹנָם: "לֹא תַעֲשׂוּ עָוֶל בַּמִּשְׁפָּט בַּמִּדָּה בַּמִּשְׁקָל" (ויקרא יט, לה). אִם לְדִין, כְּבָר נֶאֱמַר (שם שם, טו): "לֹא תַעֲשׂוּ עָוֶל בַּמִּשְׁפָּט", וּמַהוּ מִשְׁפָּט הַשָּׁנוּי כָּאן? הִיא הַמִּדָּה וְהַמִּשְׁקָל וְהַמְּשׂוּרָה. מְלַמֵּד, שֶׁהַמּוֹכֵר נִקְרָא דַיָּן, שֶׁאִם שִׁקֵּר בַּמִּדָּה — הֲרֵי הוּא כִּמְקַלְקֵל אֶת הַדִּין וְכוּ', וְגוֹרֵם לַחֲמִשָּׁה דְבָרִים הָאֲמוּרִים בְּדַיָּן וְכוּ', וּמְסַלֵּק אֶת הַשְּׁכִינָה. עַד כָּאן. וּכְבָר נִתְבָּאֵר, שֶׁכָּל זְמַן שֶׁהַשְּׁכִינָה עִמָּנוּ אֵין הָאוֹיְבִים יְכוֹלִים לִשְׁלֹט בָּנוּ. וְלָזֶה אָמְרוּ שֶׁעַל עֲו‍ֹן הַמִּשְׁקָלוֹת בָּא עֲמָלֵק, דְּכֵיוָן שֶׁחָטְאוּ בַּמִּשְׁקָלוֹת נִסְתַּלְּקָה הַשְּׁכִינָה וְנִתַּן רְשׁוּת לַעֲמָלֵק לָבוֹא לְהִלָּחֵם בְּיִשְׂרָאֵל.
<b>וְהִנֵּה</b> מָצִינוּ, שֶׁקֹּדֶם שֶׁנֶּחֱרַב בֵּית הַמִּקְדָּשׁ נֶהֶרְגוּ כַּמָּה חֲסִידִים וְאַנְשֵׁי מַעֲשֶׂה, וְהֶחָרָשׁ וְהַמַּסְגֵּר גָּלוּ שְׁתֵּי שָׁנִים קֹדֶם הַחֻרְבָּן. וְעַל זֶה הָיָה תָּמֵהַּ הַמְקוֹנֵן בְּאָמְרוֹ: "סִלָּה כָל אַבִּירַי אֲדֹנָי בְּקִרְבִּי". כְּלוֹמַר, בְּעוֹד שֶׁהַשֵּׁם בְּקִרְבִּי, דְּהַיְנוּ בִּזְמַן שֶׁבֵּית הַמִּקְדָּשׁ קַיָּם. וְזֶה תֵּמַהּ. דְּבִשְׁלָמָא אִם כְּבָר הָיָה חָרֵב — כָּךְ הוּא הַמִּדָּה, שֶׁבִּזְמַן שֶׁאֵין בֵּית הַמִּקְדָּשׁ קַיָּם הַקָּדוֹשׁ בָּרוּךְ הוּא נוֹטֵל צַדִּיק אֶחָד בִּשְׁבִיל עֲו‍ֹנוֹתֵיהֶם שֶׁל יִשְׂרָאֵל; אֲבָל בְּעוֹד שֶׁהַשֵּׁם בְּקִרְבִּי, דְּהַיְנוּ בִּזְמַן שֶׁבֵּית הַמִּקְדָּשׁ קַיָּם, וְכִדְאָמְרִינַן דְּכָל זְמַן שֶׁהַשְּׁכִינָה הָיְתָה שׁוֹרָה בְּיִשְׂרָאֵל לֹא נֶחֱרַב בֵּית הַמִּקְדָּשׁ, אִם כֵּן אֵפוֹא לָמָּה זֶה סִלָּה כָל אַבִּירַי, שֶׁהֵם הַצַּדִּיקִים, אֶתְמְהָא! דְּכֵיוָן דְּבֵית הַמִּקְדָּשׁ קַיָּם, אֵינוֹ בְּדִין לַהֲרֹג צַדִּיקִים שֶׁבְּתוֹכָהּ לְכַפֵּר עַל הַדּוֹר, כַּדָּבָר הָאָמוּר לְעֵיל.
<b>גַּם</b> הַנָּבִיא יְשַׁעְיָה כָּל יָמָיו שֶׁל אוֹתוֹ צַדִּיק הָיָה מִצְטַעֵר עַל הַצַּדִּיקִים וְאַנְשֵׁי מַעֲשֶׂה. הַהוּא אָמַר (ישעיה לג, יח-כ): "לִבְּךָ יֶהְגֶּה אֵימָה, אַיֵּה סֹפֵר אַיֵּה שֹׁקֵל אַיֵּה סֹפֵר אֶת הַמִּגְדָּלִים. אֶת עַם נוֹעָז לֹא תִרְאֶה, עַם עִמְקֵי שָׂפָה מִשְּׁמוֹעַ, נִלְעַג לָשׁוֹן אֵין בִּינָה. חֲזֵה צִיּוֹן קִרְיַת מוֹעֲדֵנוּ, עֵינֶיךָ תִרְאֶינָה יְרוּשָׁלַיִם נָוֶה שַׁאֲנָן" וְגוֹמֵר. וְיֵרָאֶה לְפָרֵשׁ כַּוָּנַת פְּסוּקִים אֵלּוּ עִם מַאי דְּאָמְרִינַן פֶּרֶק שֵׁנִי דַחֲגִיגָה (טו ע"ב): 'אַיֵּה סֹפֵר' — שֶׁהָיוּ סוֹפְרִים לְכָל אוֹתִיּוֹת שֶׁבַּתּוֹרָה; 'אַיֵּה שֹׁקֵל' — שֶׁהָיוּ שׁוֹקְלִים כָּל קַלִּין וַחֲמוּרִים שֶׁבַּתּוֹרָה; 'אַיֵּה סֹפֵר אֶת הַמִּגְדָּלִים' — שֶׁהָיוּ שׁוֹנִים שְׁלשׁ מֵאוֹת הֲלָכוֹת בְּמִגְדָּל הַפּוֹרֵחַ בַּאֲוִיר. עַד כָּאן.
<b>עוֹד</b> נַקְדִּים, דְּאָמְרִינַן בַּמִּדְרָשׁ סֵדֶר וַיֵּרָא (פרשה מט סימן כה) וְזֶה לְשׁוֹנָם: "וַיֹּאמֶר אַל נָא יִחַר לַאדֹנָי אוּלַי יִמָּצְאוּן שָׁם עֲשָׂרָה" (בראשית יח, לב). וְלָמָה עֲשָׂרָה? כְּדֵי כְּנִיסָה לְכֻלָּם וְכוּ'. רַבִּי יְהוּדָה בַּר סִימוֹן וְרַבִּי חָנִין בְּשֵׁם רַבִּי יוֹחָנָן: כָּאן עֲשָׂרָה, וּבִירוּשָׁלַיִם אֲפִלּוּ אֶחָד הָיָה מֵגֵן עָלֶיהָ, כְּדִכְתִיב (ירמיה ה, א): "שׁוֹטְטוּ בְּחוּצוֹת יְרוּשָׁלַיִם וּרְאוּ אִם יֵשׁ עֹשֶׂה מִשְׁפָּט מְבַקֵּשׁ אֱמוּנָה וְאֶסְלַח לָהּ". עַד כָּאן. וְכָתַב שָׁם מַהֲרַ"שׁ יָפֶה זַ"ל, דְּהַטַּעַם הוּא: דְּשָׁנֵי יְרוּשָׁלַיִם דַּהֲוָה בַּהּ בֵּית הַמִּקְדָּשׁ, וּמִשּׁוּם הָכֵי בְּחַד סַגִּי לְהַצִּיל אֶת כֻּלָּהּ; אֲבָל בִּשְׁאָר הָעוֹלָם בָּעֵינַן כְּדֵי כְּנִיסָה, דְּהַיְנוּ עֲשָׂרָה.
<b>וְזֶהוּ</b> כַּוָּנַת הַפְּסוּקִים: "לִבְּךָ יֶהְגֶּה אֵימָה אַיֵּה סֹפֵר אַיֵּה שֹׁקֵל" וְגוֹמֵר, שֶׁהֵם תְּאָרִים לַאֲנָשִׁים גְּדוֹלִים, כְּלוֹמַר, לֹא נִמְצָא אֶחָד מֵאֵלּוּ. שֶׁאִם הָיָה נִמְצָא, פְּשִׁיטָא דְ"אֶת עַם נוֹעָז", דְּהַיְנוּ עַזֵּי פָּנִים, כְּמוֹ שֶׁכָּתַב רַדָּ"ק, "לֹא תִרְאֶה", דְּהַיְנוּ שֶׁלֹּא הָיִיתָ מַשְׁגִּיחַ בָּרְשָׁעִים. וְכֵן בְּ"עַם עִמְקֵי שָׂפָה מִשְּׁמוֹעַ" וְ"נִלְעַג לָשׁוֹן אֵין בִּינָה" לֹא הָיָה מַשְׁגִּיחַ בָּהֶם אִם הָיָה נִמְצָא צַדִּיק אֶחָד כַּהֹגֶן. וְכִי תֵּימָא: הָא בָּעֵינַן כְּדֵי כְּנִיסָה? הָא לֵיתָא, מִשּׁוּם דְּהָיִיתִי אוֹמֵר "חֲזֵה צִיּוֹן קִרְיַת מוֹעֲדֵנוּ", וּבִירוּשָׁלַיִם שֶׁיֵּשׁ בָּהּ בֵּית הַמִּקְדָּשׁ אֲפִלּוּ בְּאֶחָד סַגִּי, וּכְדִכְתִיב: "שׁוֹטְטוּ בְּחוּצוֹת יְרוּשָׁלַיִם" וְגוֹמֵר, כַּדָּבָר הָאָמוּר.
<b>הֲלוֹא</b> מֵעַתָּה הִנְנִי בָּא לְבָאֵר מַאֲמָר הַנִּצָּב פֶּתַח הַשַּׁעַר וְאָשִׂימָה עֵינִי עָלָיו. וְאִיכָּא לְמֵידַק, דְּכֵיוָן דְּמֵעִקָּרָא הוֹכִיחַ מִקְּרָא דְ'כִי טַל אוֹרֹת טַלֶּךָ' דְּעַמֵּי הָאָרֶץ אֵינָם חַיִּים, הֵיכִי קָאָמַר בָּתַר הָכֵי מָצָאתִי לָהֶם רְפוּאָה וְכוּ', דְּאִם כֵּן קָשׁוּ קְרָאֵי אַהֲדָדֵי. וְיֵרָאֶה לְיַשֵּׁב בְּמַאֲמַר רַבּוֹתֵינוּ זַ"ל (פסחים נג ע"ב): כָּל הַמְהַנֶּה תַּלְמִידֵי חֲכָמִים וּמֵטִיל מְלַאי לְכִיסָן — זוֹכֶה וְיוֹשֵׁב בִּישִׁיבָה שֶׁל מַעְלָה, שֶׁנֶּאֱמַר (קהלת ז, יב): "כִּי בְּצֵל הַחָכְמָה בְּצֵל הַכָּסֶף". וּפֵרֵשׁ רַשִׁ"י זַ"ל: בִּמְחִצַּת הֶחָכָם יִכָּנֵס בַּעַל הַכֶּסֶף שֶׁהוּא מְהַנֶּה אוֹתוֹ מִנְּכָסָיו. וְטַעְמָא דְמִלְּתָא, דְּהַמְהַנֶּה תַּלְמִיד חָכָם מִנְּכָסָיו שֶׁזּוֹכֶה לְכָל הַכָּבוֹד הַזֶּה שֶׁיּוֹשֵׁב בַּמְּחִצָּה שֶׁתַּלְמִידֵי חֲכָמִים יוֹשְׁבִים בָּהּ, שֶׁהוּא מָקוֹם אָיֹם וְנוֹרָא, שֶׁעָלָיו אָמְרוּ רַבּוֹתֵינוּ זַ"ל (ברכות לד ע"ב) שֶׁנֶּאֱמַר בּוֹ (ישעיה סד, ג): "עַיִן לֹא רָאָתָה אֱלֹהִים זוּלָתְךָ יַעֲשֶׂה לִמְחַכֵּה לוֹ", הַיְנוּ מִשּׁוּם דְּכֵיוָן שֶׁהוּא מְהַנֶּה אוֹתוֹ נִמְצָא דִּבְסִבָּתוֹ עוֹסֵק הַתַּלְמִיד חָכָם בְּתַלְמוּד תּוֹרָה, וְכֵיוָן שֶׁהוּא סִבָּה לְלִמּוּד הַתּוֹרָה חֲשִׁיב כְּאִלּוּ אִיהוּ גוּפֵהּ צֻרְבָּא מֵרַבָּנָן.
<b>וּבָזֶה</b> יוּבַן מַאי דְּאָמְרִינַן פֶּרֶק רְבִיעִי דִפְסָחִים (נג ע"א): אָמַר רַבִּי יוֹסֵי: תּוֹדוֹס אִישׁ רוֹמִי הִנְהִיג אֶת בְּנֵי רוֹמִי לֶאֱכֹל גְּדָיִים מְקֻלָּסִים בְּלֵילֵי פְּסָחִים. שָׁלְחוּ לוֹ: אִלְמָלֵא תּוֹדוֹס אִישׁ רוֹמִי אַתָּה, גּוֹזְרָנוּ עָלֶיךָ נִדּוּי. וּבַגְּמָרָא (שם ע"ב) נִסְתַּפְּקוּ: תּוֹדוֹס אִישׁ רוֹמִי גַּבְרָא רַבָּה הֲוָה אוֹ בַּעַל אֶגְרוֹפִין הֲוָה? תָּא שְׁמַע. עוֹד זוֹ דָרַשׁ תּוֹדוֹס אִישׁ רוֹמִי: מָה רָאוּ חֲנַנְיָה וְכוּ'. שְׁמַע מִנַּהּ גַּבְרָא רַבָּה הֲוָה. רַבִּי יוֹסֵי בַּר אָבִין אָמַר: מֵטִיל מְלַאי לְכִיס תַּלְמִידֵי חֲכָמִים הֲוָה. דְּאָמַר רַבִּי יוֹחָנָן: כָּל הַמֵּטִיל מְלַאי לְכִיס תַּלְמִידֵי חֲכָמִים — זוֹכֶה וְיוֹשֵׁב בִּישִׁיבָה שֶׁל מַעְלָה. עַד כָּאן. וְהַדָּבָר פָּשׁוּט, דְּמַה שֶּׁצִּדְּדוּ בַּגְּמָרָא אִם תּוֹדוֹס אִישׁ רוֹמִי גַּבְרָא רַבָּה הֲוָה, הַיְנוּ אִם הָיָה תַּלְמִיד חָכָם, וּמִשּׁוּם כְּבוֹד הַתּוֹרָה אֵין מְנַדִּין אוֹתוֹ, וְכִדְאָמְרִינַן בְּפֶרֶק וְאֵלּוּ מְגַלְּחִין (מו"ק יז ע"א): אָמַר רֵישׁ לָקִישׁ: תַּלְמִיד חָכָם שֶׁסָּרַח — אֵין מְנַדִּין אוֹתוֹ; אַךְ מִטַּעַם הֱיוֹתוֹ בַּעַל מַעֲשֶׂה אֵין נִמְנָעִים מִלְּנַדּוֹתוֹ. וְאִם כֵּן קָשֶׁה בְּדִבְרֵי רַבִּי יוֹסֵי, דְּמַאי מְהַנֵּי מַה שֶּׁהָיָה מֵטִיל מְלַאי לְכִיס תַּלְמִידֵי חֲכָמִים לְמַה שֶּׁנִּמְנְעוּ מִלְּנַדּוֹתוֹ? וְתוּ, הֲיַעֲלֶה עַל הַדַּעַת שֶׁלֹּא נִמְצְאוּ בְּתוֹדוֹס אִישׁ רוֹמִי מִצְו‍ֹת אֲחֵרוֹת חוּץ מִזּוֹ שֶׁהָיָה מֵטִיל וְכוּ'?! וְלֹא הֲוָה לֵהּ לְמֵימַר אֶלָּא בַּעַל מַעֲשִׂים הֲוָה. וְתוּ, דְּמַאי רְאָיָה מַיְתִי מִדְּאָמַר רַבִּי יוֹחָנָן כָּל הַמֵּטִיל מְלַאי לְכִיס תַּלְמִידֵי חֲכָמִים — זוֹכֶה וְיוֹשֵׁב בִּישִׁיבָה שֶׁל מַעְלָה? דִּנְהִי דְזוֹכֶה לְכָל הַכָּבוֹד הַזֶּה, אַךְ אַכַּתִּי מְנָלַן שֶׁיִּהְיוּ נִמְנָעִים מִלְּנַדּוֹתוֹ בִּשְׁבִיל מִצְוָה זוֹ?
<b>אֶלָּא</b> הוּא הַדָּבָר אֲשֶׁר דִּבַּרְנוּ, וְהָכֵי פֵּרוּשׁוֹ: דְּמִתְּחִלָּה הֵבִיאוּ רְאָיָה דְתוֹדוֹס גַּבְרָא רַבָּה הֲוָה מִמַּה שֶּׁדָּרַשׁ דְּמָה רָאוּ חֲנַנְיָה וְכוּ', וּבָא רַבִּי יוֹסֵי וְאָמַר דְּאֵין צֹרֶךְ לָזֶה, דְּכֵיוָן שֶׁהָיָה מֵטִיל מְלַאי וְכוּ' הֲרֵי הוּא כַּתַּלְמִיד חָכָם עַצְמוֹ, שֶׁכָּל מַה שֶּׁלּוֹמֵד הַתַּלְמִיד חָכָם חָשׁוּב כְּאִלּוּ הוּא בְּעַצְמוֹ חִדֵּשׁ אוֹתָן הַהֲלָכוֹת. וְהֵבִיא רְאָיָה מִדִּבְרֵי רַבִּי יוֹחָנָן דְּאָמַר: כָּל הַמֵּטִיל וְכוּ' זוֹכֶה וְיוֹשֵׁב בִּישִׁיבָה שֶׁל מַעְלָה, דְּהַיְנוּ בִּמְחִצַּת תַּלְמִידֵי חֲכָמִים, וְהַיְנוּ וַדַּאי מִשּׁוּם דְּחָשׁוּב כְּאִלּוּ אִיהוּ גּוּפֵהּ צֻרְבָּא מֵרַבָּנָן, וְאִם כֵּן פְּשִׁיטָא שֶׁנִּמְנָעִים מִלְּנַדּוֹתוֹ, כֵּיוָן דְּחָשׁוּב כַּתַּלְמִיד חָכָם עַצְמוֹ.
<b>וְעִם</b> זֶה יִתְיַשֵּׁב מַאֲמָר הַקּוֹדֵם. דִּלְעוֹלָם דַּוְקָא מִי שֶׁיֵּשׁ בּוֹ אוֹר תּוֹרָה חַי לֶעָתִיד לָבוֹא, וּכְדִכְתִיב: "כִּי טַל אוֹרֹת טַלֶּךָ"; אֶלָּא דְהַמְהַנֶּה תַּלְמִידֵי חֲכָמִים מִנְּכָסָיו, כֵּיוָן שֶׁהוּא סִבָּה שֶׁאֲחֵרִים יַעַסְקוּ בַּתּוֹרָה, קָרֵינַן בֵּהּ 'כִּי טַל אוֹרֹת טַלֶּךָ', וְחַי לָעוֹלָם שֶׁכֻּלּוֹ טוֹב.

Chapter 25

<big><strong>דֶּרֶךְ אֲרֻכָּ"ה</strong></big>
<small>וּבוֹ דְרוּשׁ אֶחָד לְמַעֲלַת הַתְּשׁוּבָה</small>
(וְאַתָּה דוֹרֵשׁ אֶת הַנְּקֻדָּה: זֶה מַעֲלֶה אֲרוּכָה)
טַעַם לַמֵּתִים שֶׁהֶחֱיָה יְחֶזְקֵאל לָמָּה זֶה לֹא הֶחֱיָה אֲנָשִׁים צַדִּיקִים וְטוֹבִים. / אַף כִּי לֵית בְּהוּ הֵימָנוּתָא וּפָלְחִי לַעֲבוֹדָה זָרָה נִקְרָאִים בָּנִים. / כַּוָּנַת דָּנִיֵּאל בַּמֶּה שֶׁנָּתַן עֵצָה לִנְבוּכַדְנֶצַּר לַעֲשׂוֹת צְדָקָה. / תַּלְמִיד חָכָם שֶׁסָּרַח יֵשׁ לוֹ תַּקָּנָה.
<big><strong>דְּרוּשׁ חֲמִשָּׁה וְעֶשְׂרִים</strong></big>
<b>פֶּרֶק שֵׁנִי דַחֲגִיגָה (טו ע"א): שָׁאַל אַחֵר אֶת רַבִּי מֵאִיר לְאַחַר שֶׁיָּצָא לְתַרְבּוּת רָעָה: מַאי דִּכְתִיב (איוב כח, יז): "לֹא יַעַרְכֶנָּה זָהָב וּזְכוּכִית וּתְמוּרָתָהּ כְּלִי פָז"? אָמַר לוֹ: אֵלּוּ דִבְרֵי תּוֹרָה, שֶׁקָּשִׁים לִקְנוֹתָם כִּכְלֵי זָהָב וּכְלִי פָז, וְנוֹחִין לְאַבְּדָם כִּכְלֵי זְכוּכִית. אָמַר לוֹ: אֲבָל רַבִּי עֲקִיבָא רַבְּךָ לֹא כָּךְ אָמַר, אֶלָּא מַה כְּלֵי זָהָב וּכְלֵי זְכוּכִית הַלָּלוּ אַף עַל פִּי שֶׁנִּשְׁתַּבְּרוּ יֵשׁ לָהֶם תַּקָּנָה, כָּךְ תַּלְמִיד חָכָם שֶׁסָּרַח יֵשׁ לוֹ תַּקָּנָה. אָמַר לוֹ: אַף אַתָּה חֲזֹר בְּךָ. אָמַר לוֹ: כְּבָר שָׁמַעְתִּי מֵאֲחוֹרֵי הַפַּרְגּוֹד: שׁוּבוּ בָנִים שׁוֹבָבִים חוּץ מֵאַחֵר.</b>
<b>הֵן</b> כָּל יְקָר רָאֲתָה עֵינֵינוּ גֹּדֶל מַעֲלַת הַתְּשׁוּבָה כִּי רַבָּה הִיא בְּעֵינֵי אֱלֹהִים וְאָדָם. וְאָמְרִינַן בַּמִּדְרָשׁ וְזֶה לְשׁוֹנָם: "יָבְשׁוּ עַצְמוֹתֵינוּ וְאָבְדָה תִקְוָתֵנוּ" (יחזקאל לז, יא). בָּא נָבִיא וְאָמַר לָהֶם לְיִשְׂרָאֵל: חִזְרוּ בִּתְשׁוּבָה. אָמְרוּ לוֹ: עֶבֶד שֶׁמְּכָרוֹ רַבּוֹ, כְּלוּם יֵשׁ לָזֶה עַל זֶה כְּלוּם?! הַיְנוּ דִכְתִיב: "יָבְשׁוּ עַצְמוֹתֵינוּ וְאָבְדָה תִקְוָתֵנוּ". וְאוֹמֵר לָהֶם הַקָּדוֹשׁ בָּרוּךְ הוּא: וְכִי גְרוּשִׁים אַתֶּם?! "אֵי זֶה סֵפֶר כְּרִיתוּת אִמְּכֶם" וְגוֹמֵר (ישעיה נ, א). וּכְבָר הוּבָא בְּפֶרֶק חֵלֶק (סנהדרין קה ע"א) וִכּוּחַ זֶה, שֶׁבָּא הַשֵּׁם עִם בְּנֵי יִשְׂרָאֵל לִפְנֵי הַנָּבִיא וְאָמַר לָהֶם: חִזְרוּ בִּתְשׁוּבָה. אָמְרוּ לוֹ: עֶבֶד שֶׁמְּכָרוֹ רַבּוֹ וְאִשָּׁה שֶׁגֵּרְשָׁהּ בַּעְלָהּ, כְּלוּם יֵשׁ לָזֶה עַל זֶה כְּלוּם?! הַיְנוּ דִכְתִיב (יחזקאל כ, לב-לג): "וְהָעֹלָה עַל רוּחֲכֶם הָיוֹ לֹא תִהְיֶה, אֲשֶׁר אַתֶּם אֹמְרִים נִהְיֶה כַגּוֹיִם כְּמִשְׁפְּחוֹת הָאֲרָצוֹת לְשָׁרֵת עֵץ וָאָבֶן. חַי אָנִי נְאֻם אֲדֹנָי אֱלֹהִים אִם לֹא בְּיָד חֲזָקָה וּבִזְרוֹעַ נְטוּיָה וּבְחֵמָה שְׁפוּכָה אֶמְלוֹךְ עֲלֵיכֶם". עַד כָּאן.
<b>וְרָאִיתִי</b> לְמַהֲרִימַ"ט סוֹף פָּרָשַׁת דְּבָרִים שֶׁכָּתַב, דְּמַאי דִּכְתִיב "אֵי זֶה סֵפֶר כְּרִיתוּת אִמְּכֶם אֲשֶׁר שִׁלַּחְתִּיהָ", הַכַּוָּנָה הִיא: כְּלוּם אַתֶּם יְצָאתֶם מִמֶּנִּי עַל יְדֵי גֵט?! לְמָה הַדָּבָר דּוֹמֶה? לְמִי שֶׁקִּדֵּשׁ אִשָּׁה עַל מְנָת שֶׁלֹּא תִּזְנֶה, שֶׁאִם זָנְתָה הֻפְקְעוּ הַקִּדּוּשִׁין לְמַפְרֵעַ וְנֶעֶקְרוּ לְגַמְרֵי, וּמֵעַתָּה וַדַּאי לֹא נֶאֶסְרָה עַל בַּעְלָהּ אֲפִלּוּ זָנְתָה וְכוּ'. אַף הַקָּדוֹשׁ בָּרוּךְ הוּא כְּשֶׁלְּקָחָם לוֹ לְעַם הָיָה עַל מְנָת שֶׁיְּקַבְּלוּ אֱלָהוּתוֹ וְלֹא יִזְנוּ אַחֲרֵי אֱלֹהִים אֲחֵרִים, עַתָּה שֶׁעָבְדוּ עֲבוֹדָה זָרָה נִתְבַּטֵּל הַתְּנַאי וּבָטְלוּ הַקִּדּוּשִׁין. וְלָזֶה אָמַר: "אֵי זֶה סֵפֶר כְּרִיתוּת אִמְּכֶם אֲשֶׁר שִׁלַּחְתִּיהָ", כְּלוֹמַר, שֶׁפְּטַרְתִּיהָ עַל יְדֵי גֵט. אֵין הַדָּבָר כֵּן, כִּי "בְפִשְׁעֵיכֶם שֻׁלְּחָה אִמְּכֶם" — מֵאֵלֶיהָ, שֶׁנִּתְבַּטְּלוּ הַקִּדּוּשִׁין הָרִאשׁוֹנִים. עַד כָּאן.
<b>וְאַכַּתִּי</b> קָשֶׁה מֵאוֹתָהּ אַגָּדָה דִלְעֵיל, וֶהֱבִיאָהּ הָרַב שָׁם, זֹאת אוֹמֶרֶת דְּיִשְׂרָאֵל אוֹמְרִים: אִשָּׁה שֶׁגֵּרְשָׁהּ בַּעְלָהּ, כְּלוּם יֵשׁ לָזֶה עַל זֶה כְּלוּם?! וְאוֹמֵר לָהֶם הַקָּדוֹשׁ בָּרוּךְ הוּא: וְכִי גְרוּשִׁים אַתֶּם?! "אֵי זֶה סֵפֶר כְּרִיתוּת אִמְּכֶם" וְגוֹמֵר. וּלְפִי דִבְרֵי הָרַב, מַה הֵשִׁיב לָהֶם הַשֵּׁם 'אֵי זֶה סֵפֶר כְּרִיתוּת'? נְהִי דְאֵין כָּאן גֵּט, מִכָּל מָקוֹם כְּבָר נִתְבַּטְּלוּ הַקִּדּוּשִׁין מֵחֲמַת שֶׁנִּתְבַּטֵּל הַתְּנַאי. וּמַה שֶּׁטָּעֲנוּ יִשְׂרָאֵל כְּלוּם יֵשׁ לָזֶה עַל זֶה כְּלוּם — טַעֲנָה חֲזָקָה הִיא, דְּמַה לִּי שֶׁיִּהְיֶה מֵחֲמַת הַגֵּט אוֹ מֵחֲמַת בִּטּוּל הַקִּדּוּשִׁין? וְאוּלַי יֹאמַר הָרַב, דְּהָכָא נִתְקַדְּשׁוּ יִשְׂרָאֵל בִּשְׁתֵּי פְּרוּטוֹת, אַחַת לְקֹדֶם שֶׁיִּזְנוּ וְאַחַת לְאַחַר שֶׁיִּזְנוּ, שֶׁנִּתְבַּטְּלוּ הַקִּדּוּשִׁין הָרִאשׁוֹנִים וְחָלוּ הַקִּדּוּשִׁין הַשְּׁנִיִּים. וַהֲרֵי זֶה דוֹמֶה לְמַה שֶּׁכָּתַב הָרַמְבַּ"ם (פ"ז מהלכות אישות דין יד), דְּהַנּוֹתֵן שְׁתֵּי פְּרוּטוֹת לְאִשָּׁה וְאוֹמֵר לָהּ: בְּאַחַת הִתְקַדְּשִׁי לִי הַיּוֹם וּבְאַחַת לְאַחַר שֶׁתִּתְגָּרְשִׁי, דִּלְאַחַר שֶׁתִּתְגָּרֵשׁ חָיְלִי קִדּוּשִׁין שְׁנִיִּים. וְאַף לְמָאן דִּפְלִיג עֲלֵהּ דְּהָרַמְבַּ"ם בְּהַהִיא, הָכָא מוֹדֶה. מִשּׁוּם דְּשָׁנֵי הָתָם, דְּאַף שֶׁאַחַר כָּךְ נִתְגָּרְשָׁה, מִכָּל מָקוֹם בִּשְׁעַת קַבָּלַת הַקִּדּוּשִׁין הָיְתָה אֵשֶׁת אִישׁ וְאֵין קִדּוּשִׁין תּוֹפְסִין, דְּהָאוֹמֵר לְאִשְׁתּוֹ הֲרֵי אַתְּ מְקֻדֶּשֶׁת לִי לְאַחַר שֶׁתִּתְגָּרְשִׁי — לֹא אָמַר כְּלוּם. אֲבָל הָכָא, כֵּיוָן שֶׁנִּתְבַּטֵּל הַתְּנַאי אִגַּלַּאי מִלְּתָא לְמַפְרֵעַ שֶׁהָיְתָה פְּנוּיָה, וְהָוֵי לֵהּ כְּאוֹמֵר לְאִשָּׁה הֲרֵי אַתְּ מְקֻדֶּשֶׁת לְאַחַר זְמַן, דִּמְהַנֵּי. וְאַל תְּשִׁיבֵנִי מֵאוֹתָהּ שֶׁכָּתַב הָרֹא"שׁ בִּתְשׁוּבָה, בִּמְגָרֵשׁ עַל מְנָת שֶׁתִּנָּשֵׂא לְשִׁמְעוֹן דְּאֵין תַּקָּנָה לַדָּבָר, וַאֲפִלּוּ אִם יְקַדְּשֶׁנָּה וְיַחֲזֹר וִיגָרְשֶׁנָּה גֵּרוּשִׁין גְּמוּרִים — לָא מְהַנֵּי, מִשּׁוּם דְּלָא תָּפְסִי בַּהּ קִדּוּשִׁין, לְפִי שֶׁבִּשְׁעַת קַבָּלַת הַקִּדּוּשִׁין הִיא אֵשֶׁת אִישׁ. וְעַיֵּן בִּתְשׁוּבַת מַהֲרִימַ"ט (חלק א) בְּוִכּוּחוֹ עִם מַהֲרַ"ם קַאשְׂטִילְץ שֶׁתָּמַהּ בְּדִבְרֵי הָרֹא"שׁ הַלָּלוּ.
<b>וְעַיֵּן</b> בְּפֶרֶק הוֹצִיאוּ לוֹ (יומא נד ע"א) דְּאָמְרִינַן: נִתְגָּרְשָׁה קָא אָמְרַת וְכוּ', דְּמַשְׁמַע דְּהָיוּ גֵרוּשִׁין בְּיִשְׂרָאֵל. וּלְדַעַת הָרַב זַ"ל צָרִיךְ לוֹמַר דְּלָאו דַּוְקָא, אֶלָּא שֶׁנִּתְבַּטְּלוּ הַקִּדּוּשִׁין, וְכֵיוָן שֶׁנִּתְבַּטְּלוּ הַקִּדּוּשִׁין לֹא חָזְרָה כִּי אִם לְחִבָּתָהּ הָרִאשׁוֹנָה, דְּהַיְנוּ כְּכַלָּה בְּבֵית אָבִיהָ, וְדוּק. בְּאֹפֶן שֶׁיִּשְׂרָאֵל בִּרְאוֹתָם הַחֻרְבָּן וְתֹקֶף הַגָּלוּת שֶׁהָיָה הָעוֹלָם שָׁמֵם, הָיוּ סְבוּרִים סְבָרָא נִפְסֶדֶת, שֶׁכְּבָר אָבְדָה תִּקְוָתָם וַיַּשְׁלִיכֵם הַשֵּׁם מֵעַל פָּנָיו, וּבָזֶה הָיוּ סְבוּרִים לִפְרֹק מֵעֲלֵיהֶם עֹל מַלְכוּת שָׁמַיִם.
<b>וּבָזֶה</b> נָבוֹא לְבָאֵר מַאי דְּאָמְרִינַן בְּפֶרֶק חֵלֶק (סנהדרין צב ע"ב) וְזֶה לְשׁוֹנָם: תָּנוּ רַבָּנָן: בְּשָׁעָה שֶׁהִפִּיל נְבוּכַדְנֶצַּר לַחֲנַנְיָה מִישָׁאֵל וַעֲזַרְיָה לְכִבְשַׁן הָאֵשׁ, אָמַר לוֹ הַקָּדוֹשׁ בָּרוּךְ הוּא לִיחֶזְקֵאל: לֵךְ וְהַחֲיֵה מֵתִים בְּבִקְעַת דּוּרָא. בָּאוּ עֲצָמוֹת וְטָפְחוּ לוֹ לְאוֹתוֹ רָשָׁע עַל פָּנָיו. אָמַר: מַה טִּיבָן שֶׁל אֵלּוּ? אָמְרוּ לוֹ: חַבְרֵיהֶם שֶׁל אֵלּוּ מְחַיֵּה מֵתִים בְּבִקְעַת דּוּרָא. פָּתַח וְאָמַר (דניאל ג, לג): "אָתוֹהִי כְּמָה רַבְרְבִין וְתִמְהוֹהִי כְּמָה תַקִּיפִין, מַלְכוּתֵהּ מַלְכוּת עָלַם וְשָׁלְטָנֵהּ עִם דָּר וְדָר". עַד כָּאן. וְיֵשׁ לְדַקְדֵּק, דְּמָה רָאָה הַשֵּׁם לַעֲשׂוֹת הַנֵּס הַגָּדוֹל הַזֶּה בְּשָׁעָה שֶׁהִפִּיל נְבוּכַדְנֶצַּר הָרָשָׁע לַחֲנַנְיָה מִישָׁאֵל וַעֲזַרְיָה לְכִבְשַׁן הָאֵשׁ וְלֹא בִּזְמַן אַחֵר? עוֹד יֵשׁ לְדַקְדֵּק בְּדִבְרֵי רַשִׁ"י שֶׁכָּתַב: חַבְרֵיהֶם שֶׁל אֵלּוּ מְחַיֵּה מֵתִים — עַל יְחֶזְקֵאל הָיוּ אוֹמְרִים, שֶׁהָיָה חָבֵר שֶׁל חֲנַנְיָה מִישָׁאֵל וַעֲזַרְיָה, וּנְבוּכַדְנֶצַּר הָיָה יוֹדֵעַ שֶׁהַקָּדוֹשׁ בָּרוּךְ הוּא הָיָה מְחַיֶּה אוֹתָם. עַד כָּאן. וְהִנֵּה דִבְרֵי רַשִׁ"י, שֶׁכָּתַב: וּנְבוּכַדְנֶצַּר הָיָה יוֹדֵעַ שֶׁהַקָּדוֹשׁ בָּרוּךְ הוּא הָיָה מְחַיֶּה אוֹתָם, אֵין לָהֶם מוּבָן לְפִי פְּשָׁטָן; שֶׁאִם הָיָה יוֹדֵעַ, לָמָּה שָׁאַל מַה טִּיבָן שֶׁל אֵלּוּ? וַהֲלוֹא כְּבָר יָדַע שֶׁהָיָה הַקָּדוֹשׁ בָּרוּךְ הוּא מְחַיֶּה אוֹתָם. וְתוּ קָשֶׁה בַּמֶּה שֶׁשִּׁבַּח נְבוּכַדְנֶצַּר וְאָמַר "אָתוֹהִי כְּמָה רַבְרְבִין" וְגוֹמֵר. דְּבִשְׁלָמָא מַה שֶּׁאָמַר "אָתוֹהִי כְּמָה רַבְרְבִין" הוּא צוֹדֵק בְּאוֹתָהּ שָׁעָה שֶׁרָאָה הַנֵּס הַגָּדוֹל הַהוּא שֶׁל תְּחִיַּת הַמֵּתִים, אֲבָל מַה שֶּׁסִּיֵּם וְאָמַר "מַלְכוּתֵהּ מַלְכוּת עָלַם וְשָׁלְטָנֵהּ עִם דָּר וְדָר" אֵין לָזֶה הִתְיַחֲסוּת עִם הַנֵּס שֶׁל תְּחִיַּת הַמֵּתִים.
<b>וְנִרְאֶה</b> לְיַשֵּׁב עִם מַאי דְּאָמְרִינַן בְּפֶרֶק חֵלֶק (סנהדרין שם) וְזֶה לְשׁוֹנָם: מָאן נִינְהוּ מֵתִים שֶׁהֶחֱיָה יְחֶזְקֵאל? אָמַר שְׁמוּאֵל: אֵלּוּ בְּנֵי אָדָם שֶׁכָּפְרוּ בִּתְחִיַּת הַמֵּתִים, שֶׁנֶּאֱמַר (יחזקאל לז, יא): "וַיֹּאמֶר אֵלַי בֶּן אָדָם הָעֲצָמוֹת הָאֵלֶּה כָּל בֵּית יִשְׂרָאֵל הֵמָּה, הִנֵּה אֹמְרִים יָבְשׁוּ עַצְמוֹתֵינוּ וְאָבְדָה תִקְוָתֵנוּ נִגְזַרְנוּ לָנוּ". רַבִּי יִרְמְיָה בַּר אַבָּא אָמַר: אֵלּוּ בְּנֵי אָדָם שֶׁאֵין בָּהֶם לַחְלוּחִית שֶׁל מִצְוָה, שֶׁנֶּאֱמַר (שם שם, ד): "הָעֲצָמוֹת הַיְבֵשׁוֹת שִׁמְעוּ דְּבַר יְיָ". רַבִּי יִצְחָק נַפָּחָא אָמַר: אֵלּוּ בְּנֵי אָדָם שֶׁחִפּוּ אֶת הַהֵיכָל כֻּלּוֹ שְׁקָצִים וּרְמָשִׂים, שֶׁנֶּאֱמַר (שם ח, י): "וָאָבוֹא וָאֶרְאֶה וְהִנֵּה כָל תַּבְנִית רֶמֶשׂ וּבְהֵמָה שֶׁקֶץ וְכָל גִּלּוּלֵי בֵּית יִשְׂרָאֵל מְחֻקֶּה עַל הַקִּיר סָבִיב סָבִיב". כְּתִיב הָכָא 'סָבִיב', וּכְתִיב הָתָם 'סָבִיב', דִּכְתִיב (שם לז, ב): "וְהֶעֱבִירַנִי עֲלֵיהֶם סָבִיב סָבִיב". עַד כָּאן. וְיֵשׁ לִתְמֹהַּ בְּמַאֲמָר זֶה. דְּמֵאַחַר שֶׁרָצָה הַקָּדוֹשׁ בָּרוּךְ הוּא לְהַחֲיוֹת מֵתִים בְּאוֹתוֹ זְמַן לְסִבָּה יְדוּעָה אֶצְלוֹ, לָמָּה זֶה בָּחַר בָּאֲנָשִׁים הַלָּלוּ הַצּוֹלֵעָה וְהַנִּדָּחָה, הֲלוֹא הֵמָּה אֲנָשִׁים שֶׁכָּפְרוּ בִּתְחִיַּת הַמֵּתִים וְשֶׁלֹּא הָיָה בָּהֶם לַחְלוּחִית שֶׁל מִצְוָה וְשֶׁחִפּוּ כָּל הַהֵיכָל שְׁקָצִים וּרְמָשִׂים, לֹא הָיָה לוֹ לְהַחֲיוֹת אֶלָּא אֲנָשִׁים צַדִּיקִים לְיִרְאֵי הַשֵּׁם וּלְחוֹשְׁבֵי שְׁמוֹ.
<b>אָמְנָם</b> נִרְאִים הַדְּבָרִים שֶׁיָּבוֹאוּ לִכְלַל יִשּׁוּב עִם מַה שֶּׁכָּתַבְנוּ, שֶׁיִּשְׂרָאֵל עָלָה עַל דַּעְתָּם שֶׁלֹּא יִהְיֶה לָהֶם עוֹד תַּקָּנָה וּבִקְשׁוּ לִפְרֹק עֹל מַלְכוּת שָׁמַיִם, וּכְמוֹ שֶׁאָמְרוּ: עֶבֶד שֶׁמְּכָרוֹ רַבּוֹ, כְּלוּם יֵשׁ לָזֶה עַל זֶה כְּלוּם?! וְהִנֵּה כְּדֵי לְבַטֵּל סְבָרָא זוֹ הַנִּפְסֶדֶת רָצָה הַקָּדוֹשׁ בָּרוּךְ הוּא לְהַחֲיוֹת מֵתִים בְּבִקְעַת דּוּרָא, וּבִרְאוֹתָם תְּחִיַּת הַמֵּתִים יֵדְעוּ שֶׁלֹּא יָצְאוּ מִתַּחַת מֶמְשַׁלְתּוֹ וַעֲדַיִן חֲבִיבוּתֵהּ גַּבַּן. וָהוּא, שֶׁהַטַּעַם שֶׁעָלָה בְּדַעְתָּם שֶׁל יִשְׂרָאֵל שֶׁאֵין לָהֶם עוֹד תַּקָּנָה וּבִקְשׁוּ לִפְרֹק עֹל הוּא לְפִי שֶׁהָיוּ סְבוּרִים שֶׁיִּשְׂרָאֵל יֵשׁ לָהֶם דִּין עֲבָדִים לַמָּקוֹם, וּמִשּׁוּם הָכֵי אָמְרוּ: עֶבֶד שֶׁמְּכָרוֹ רַבּוֹ, כְּלוּם יֵשׁ לָזֶה עַל זֶה כְּלוּם?! אַךְ אִם יִשְׂרָאֵל נִקְרְאוּ בָּנִים לַמָּקוֹם נִתְבַּטְּלָה סְבָרָא זוֹ לְגַמְרֵי, דְּמִי שֶׁהוּא בֵּן לֹא יְצֻיַּר שֶׁלֹּא יִהְיֶה בֵּן; דְּבִשְׁלָמָא עֶבֶד עַל יְדֵי שֶׁיִּמְכְּרֶנּוּ לְאַחֵר יֵצֵא מִתַּחַת שִׁעְבּוּד הָרִאשׁוֹן, אַךְ הַבֵּן לֹא יְצֻיַּר בְּשׁוּם אֹפֶן שֶׁלֹּא יִהְיֶה בֵּן. וּבִתְחִיַּת הַמֵּתִים אָנוּ מֻכְרָחִים לוֹמַר שֶׁאָנוּ יֵשׁ לָנוּ דִין בָּנִים לַמָּקוֹם, וְהוּא בְּמַאי דְּאָמְרִינַן בְּפֶרֶק רְבִיעִי דְסַנְהֶדְרִין (לט ע"א): אֲמַר לֵהּ הַהוּא מִינָא לְרַבִּי אַבָּהוּ: אֱלֹהֵיכֶם כֹּהֵן הוּא, דִּכְתִיב (שמות כה, ב): "וְיִקְחוּ לִי תְּרוּמָה"; כִּי קַבְרֵהּ לְמשֶׁה בְּמַאי טְבֵל? וְכִי תֵּימָא בְּמַיָּא, וְהָכְתִיב (ישעיה מ, יב): "מִי מָדַד בְּשָׁעֳלוֹ מַיִם". אֲמַר לֵהּ: בְּנוּרָא טְבֵל, דִּכְתִיב (שם סו, טו): "כִּי הִנֵּה יְיָ בָּאֵשׁ יָבוֹא". עַד כָּאן. וְהִנֵּה חֲלֻקָּה זוֹ שֶׁל הַמִּין, שֶׁאָמַר אֱלֹהֵיכֶם כֹּהֵן הוּא, לֹא נִפְלָאת הִיא וְלֹא רְחוֹקָה, וְכִדְאָמְרִינַן בְּפֶרֶק טְבוּל יוֹם (זבחים קב ע"א): כָּבוֹד גָּדוֹל חָלַק לָהּ הַקָּדוֹשׁ בָּרוּךְ הוּא לְמִרְיָם בְּאוֹתָהּ שָׁעָה. אָמַר: אֲנִי כֹּהֵן, אֲנִי מַסְגִּירָהּ, אֲנִי חוֹלְטָהּ וַאֲנִי פּוֹטְרָהּ. עַד כָּאן. הֲרֵי דְהַקָּדוֹשׁ בָּרוּךְ הוּא יֵשׁ לוֹ דִין כֹּהֵן. וְהַתּוֹסָפוֹת זַ"ל, עֲלַהּ דְּהַךְ דְּאָמְרִינַן כִּי קַבְרֵהּ לְמשֶׁה בְּמַאי טְבֵל, כָּתְבוּ: הָא דְלָא קַשְׁיָא לֵהּ הֵיאַךְ נִטְמָא, דְּיִשְׂרָאֵל נִקְרְאוּ בָּנִים לַמָּקוֹם. עַד כָּאן. לָמַדְנוּ מִזֶּה, דְּמַה שֶּׁנִּתְעַסֵּק הַשֵּׁם בִּקְבוּרָתוֹ שֶׁל משֶׁה הוּא מִטַּעַם הֱיוֹת יִשְׂרָאֵל בָּנִים לַמָּקוֹם וְהַכֹּהֵן מִטַּמָּא לִבְנוֹ.
<b>וּבְרִאשׁוֹן</b> דְּתַעֲנִיּוֹת (דף ב) אָמְרִינַן: אָמַר רַבִּי יוֹחָנָן: שְׁלשָׁה מַפְתְּחוֹת בְּיָדוֹ שֶׁל הַקָּדוֹשׁ בָּרוּךְ הוּא שֶׁלֹּא נִמְסְרוּ לְשָׁלִיחַ, וְאֵלּוּ הֵם: שֶׁל חַיָּה, וְשֶׁל גְּשָׁמִים, וְשֶׁל תְּחִיַּת הַמֵּתִים. שֶׁל חַיָּה, דִּכְתִיב (בראשית ל, כב): "וַיִּשְׁמַע אֵלֶיהָ אֱלֹהִים וַיִּפְתַּח אֶת רַחְמָהּ". שֶׁל גְּשָׁמִים, דִּכְתִיב (דברים כח, יב): "יִפְתַּח יְיָ לְךָ אֶת אוֹצָרוֹ הַטּוֹב". וְשֶׁל תְּחִיַּת הַמֵּתִים, דִּכְתִיב (יחזקאל לז, יג): "וִידַעְתֶּם כִּי אֲנִי יְיָ בְּפִתְחִי אֶת קִבְרוֹתֵיכֶם". וּפֵרֵשׁ רַשִׁ"י: 'אֲנִי יְיָ' — אֲנִי וְלֹא שָׁלִיחַ. עַד כָּאן.
<b>וְאָמְרִינַן</b> בִּשְׁמוֹת רַבָּה סֵדֶר בֹּא (פרשה טו סימן ו): "וְעָבַרְתִּי בְאֶרֶץ מִצְרַיִם" (שמות יב, יב). אָמַר רַבִּי שִׁמְעוֹן: גְּדוֹלָה חִבָּתָן שֶׁל יִשְׂרָאֵל, שֶׁנִּגְלָה הַקָּדוֹשׁ בָּרוּךְ הוּא בִּמְקוֹם עֲבוֹדָה זָרָה וּבִמְקוֹם טִנֹּפֶת וּבִמְקוֹם טֻמְאָה בִּשְׁבִיל לְגָאֳלָם. מָשָׁל לְכֹהֵן שֶׁנָּפְלָה תְּרוּמָתוֹ לְבֵית הַקְּבָרוֹת. אָמַר: מָה אֶעֱשֶׂה? לְטַמֵּא אֶת עַצְמִי אִי אֶפְשָׁר, וּלְהַנִּיחַ תְּרוּמָתִי אִי אֶפְשָׁר. מוּטָב לִי לְטַמֵּא אֶת עַצְמִי פַּעַם אַחַת וְחוֹזֵר וּמִטַּהֵר וְלֹא לְאַבֵּד אֶת תְּרוּמָתִי. כָּךְ יִשְׂרָאֵל הֵם תְּרוּמָתוֹ שֶׁל הַקָּדוֹשׁ בָּרוּךְ הוּא, שֶׁנֶּאֱמַר (ירמיה ב, ג): "קֹדֶשׁ יִשְׂרָאֵל לַייָ" וְגוֹמֵר, וְהָיוּ בְּבֵית הַקְּבָרוֹת, שֶׁנֶּאֱמַר (שמות יב, ל): "כִּי אֵין בַּיִת אֲשֶׁר אֵין שָׁם מֵת", וְאוֹמֵר (במדבר לג, ד): "וּמִצְרַיִם מְקַבְּרִים". אָמַר הַקָּדוֹשׁ בָּרוּךְ הוּא: אֵיךְ אֲנִי גוֹאֲלָם? לְהַנִּיחָם אִי אֶפְשָׁר, מוּטָב לֵירֵד וּלְהַצִּילָם. שֶׁנֶּאֱמַר (שמות ג, ח): "וָאֵרֵד לְהַצִּילוֹ מִיַּד מִצְרַיִם". כְּשֶׁהוֹצִיאָם קָרָא לְאַהֲרֹן וְטִהֵר אוֹתוֹ, שֶׁנֶּאֱמַר: "וְכִפֶּר אֶת מִקְדַּשׁ הַקֹּדֶשׁ" (ויקרא טז, לג), "וְכִפֶּר עַל הַקֹּדֶשׁ" (שם שם, טז). עַד כָּאן. וְכָתַב שָׁם מַהֲרַ"שׁ יָפֶה זַ"ל: צָרִיךְ עִיּוּן, כִּי אֵין הַמָּשָׁל דּוֹמֶה לַנִּמְשָׁל. כִּי הַכֹּהֵן לֹא יָכוֹל לְהָבִיא מִבֵּית הַקְּבָרוֹת מִבִּלְתִּי שֶׁיְּטַמֵּא עַצְמוֹ בְּבֵית הַקְּבָרוֹת, אֲבָל הַקָּדוֹשׁ בָּרוּךְ הוּא לָמָּה לֹא הָיָה יָכוֹל לְהוֹצִיא יִשְׂרָאֵל מִמִּצְרַיִם בְּמַסּוֹת בְּאוֹתוֹת וּמוֹפְתִים מִבְּלִי שֶׁיִּכָּנֵס הוּא בְּמִצְרַיִם? וְתֵרֵץ, שֶׁהֻצְרַךְ הַשֵּׁם בִּכְבוֹדוֹ וּבְעַצְמוֹ לָבוֹא בְּמִצְרַיִם לְמַכַּת בְּכוֹרוֹת, כְּדִכְתִיב: "וְעָבַרְתִּי בְאֶרֶץ מִצְרַיִם אֲנִי יְיָ" — אֲנִי וְלֹא מַלְאָךְ, אֲנִי וְלֹא שָׁלִיחַ. עַד כָּאן.
<b>לָמַדְנוּ</b> מִזֶּה, דְּבִשְׁבִיל דִּפְעֻלָּה זוֹ דְמַכַּת בְּכוֹרוֹת כְּתִיב בָּהּ 'אֲנִי יְיָ', דְּהַיְנוּ אֲנִי וְלֹא שָׁלִיחַ, דִּמּוּ לִגְאֻלַּת יִשְׂרָאֵל לְכֹהֵן שֶׁנָּפְלָה תְּרוּמָתוֹ בְּבֵית הַקְּבָרוֹת וְהֻכְרַח לְטַמֵּא עַצְמוֹ לְהַצִּיל תְּרוּמָתוֹ, וְנוֹדְעָה חִבָּתָם שֶׁל יִשְׂרָאֵל שֶׁנִּגְלָה בִּמְקוֹם הַטֻּמְאָה לִגְאֹל אֶת יִשְׂרָאֵל. וּלְפִי זֶה, בִּתְחִיַּת הַמֵּתִים דִּכְתִיב בָּהּ 'אֲנִי יְיָ', דְּהַיְנוּ שֶׁאֵינָהּ עַל יְדֵי שָׁלִיחַ, חָזְרָה קֻשְׁיַת הַתּוֹסָפוֹת לִמְקוֹמָהּ, דְּמֵאַחַר שֶׁהַקָּדוֹשׁ בָּרוּךְ הוּא הוּא כֹּהֵן הֵיאַךְ מְחַיֶּה מֵתִים? וְאֵין לָנוּ אֶלָּא מַה שֶּׁתֵּרְצוּ הַתּוֹסָפוֹת, שֶׁיִּשְׂרָאֵל נִקְרְאוּ בָּנִים לַמָּקוֹם וְכֹהֵן מִטַּמָּא לִבְנוֹ. וְאִם כֵּן, מֵאַחַר שֶׁעַל יְדֵי תְּחִיַּת הַמֵּתִים אָנוּ מֻכְרָחִים לוֹמַר שֶׁיִּשְׂרָאֵל נִקְרְאוּ בָּנִים לַמָּקוֹם, אִם כֵּן בָּטְלָה טַעֲנַת יִשְׂרָאֵל שֶׁהָיוּ אוֹמְרִים עֶבֶד שֶׁמְּכָרוֹ רַבּוֹ כְּלוּם יֵשׁ לָזֶה עַל זֶה כְּלוּם, שֶׁהֲרֵי יִשְׂרָאֵל אֵין לָהֶם דִּין עֲבָדִים, אֶלָּא דִין בָּנִים יֵשׁ לָהֶם, וּמִי שֶׁהוּא בֵּן לֹא יְצֻיַּר שֶׁלֹּא יִהְיֶה בֵּן. וּמִשּׁוּם הָכֵי הֻכְרַח הַשֵּׁם לְהַחֲיוֹת מֵתִים, לְבַטֵּל טַעֲנָה זוֹ שֶׁל יִשְׂרָאֵל דְּעֶבֶד שֶׁמְּכָרוֹ רַבּוֹ כְּלוּם יֵשׁ לָזֶה עַל זֶה כְּלוּם.
<b>וּמִפְּנֵי</b> שֶׁעֲדַיִן הָיָה לָהֶם לְיִשְׂרָאֵל טַעֲנָה לִטְעֹן, הֻכְרַח הַשֵּׁם לְהַחֲיוֹת הַיּוֹתֵר רְשָׁעִים שֶׁבָּעוֹלָם. וָהוּא, דְּאָמְרִינַן בָּרִאשׁוֹן דְּקִדּוּשִׁין (לו ע"א): תַּנְיָא. "בָּנִים אַתֶּם לַייָ אֱלֹהֵיכֶם" (דברים יד, א). בִּזְמַן שֶׁאַתֶּם נוֹהֲגִין מִנְהַג בָּנִים — אַתֶּם קְרוּיִם בָּנִים, אֵין אַתֶּם נוֹהֲגִים מִנְהַג בָּנִים — אֵין אַתֶּם קְרוּיִם בָּנִים. דִּבְרֵי רַבִּי יְהוּדָה. רַבִּי מֵאִיר אוֹמֵר: בֵּין כָּךְ וּבֵין כָּךְ אַתֶּם קְרוּיִם בָּנִים. שֶׁנֶּאֱמַר (ירמיה ד, כב): "בָּנִים סְכָלִים הֵמָּה". וְכִי תֵּימָא: סְכָלִים הוּא דְמִקְּרוּ בָּנִים, כִּי לֵית בְּהוּ הֵימָנוּתָא לָא מִקְּרוּ בָּנִים. וְאוֹמֵר (דברים לב, כ): "בָּנִים לֹא אֵמֻן בָּם". וְכִי תֵּימָא: כִּי לֵית בְּהוּ הֵימָנוּתָא הוּא דְמִקְּרוּ בָּנִים, כִּי פָּלְחִי לַעֲבוֹדָה זָרָה לָא מִקְּרוּ בָּנִים. וְאוֹמֵר (ישעיה א, ד): "זֶרַע מְרֵעִים בָּנִים מַשְׁחִיתִים". וְכִי תֵּימָא: בָּנִים מַשְׁחִיתִים הוּא דְמִקְּרוּ, בְּנֵי מְעַלְּיָא לָא מִקְּרוּ. וְאוֹמֵר (הושע ב, א): "וְהָיָה בִּמְקוֹם אֲשֶׁר יֵאָמֵר לָהֶם לֹא עַמִּי אַתֶּם יֵאָמֵר לָהֶם בְּנֵי אֵל חָי". עַד כָּאן. הֲרֵי דִלְרַבִּי מֵאִיר, אַף כִּי לֵית בְּהוּ הֵימָנוּתָא וּפָלְחִי לַעֲבוֹדָה זָרָה נִקְרָאִים בָּנִים. וְאִם כֵּן, אִם הַמֵּתִים שֶׁהֶחֱיָה הַשֵּׁם לֹא הָיוּ רְשָׁעִים גְּמוּרִים — לֹא הָיְתָה מִתְבַּטֶּלֶת סְבָרַת יִשְׂרָאֵל, שֶׁהָיוּ אוֹמְרִים שֶׁיֵּשׁ לָהֶם דִּין עֲבָדִים וְעֶבֶד שֶׁמְּכָרוֹ רַבּוֹ כְּלוּם יֵשׁ לָזֶה עַל זֶה כְּלוּם, לְפִי שֶׁהָיוּ אוֹמְרִים כִּסְבָרַת רַבִּי יְהוּדָה, דְּבִזְמַן שֶׁיִּשְׂרָאֵל עוֹשִׂין רְצוֹנוֹ שֶׁל מָקוֹם נִקְרָאִים בָּנִים, וּבִזְמַן שֶׁאֵין יִשְׂרָאֵל עוֹשִׂין רְצוֹנוֹ אֵינָם נִקְרָאִים בָּנִים. וְהָיוּ אוֹמְרִים, שֶׁאֵלּוּ שֶׁהֶחֱיָה הַשֵּׁם, לְפִיכָךְ הֶחֱיָה אוֹתָם לְפִי שֶׁהָיוּ עוֹשִׂים רְצוֹנוֹ שֶׁל מָקוֹם וְנִקְרְאוּ בָּנִים וְהַכֹּהֵן מִטַּמָּא לִבְנוֹ; אֲבָל אוֹתוֹ הַדּוֹר שֶׁנֶּחֱרַב הַבַּיִת בִּימֵיהֶם, שֶׁלֹּא הָיוּ עוֹשִׂים רְצוֹנוֹ שֶׁל מָקוֹם, יֹאמְרוּ שֶׁאֵינָם נִקְרָאִים בָּנִים אֶלָּא עֲבָדִים, וְהָיוּ פּוֹרְקִין עֹל מַלְכוּת שָׁמַיִם מֵעֲלֵיהֶם בְּאָמְרָם: עֶבֶד שֶׁמְּכָרוֹ רַבּוֹ כְּלוּם יֵשׁ לָזֶה עַל זֶה כְּלוּם. לָזֶה מֶה עָשָׂה הַקָּדוֹשׁ בָּרוּךְ הוּא? בָּחַר מִכָּל יִשְׂרָאֵל הַיּוֹתֵר רְשָׁעִים שֶׁבָּעוֹלָם, וְהֵם הָאֲנָשִׁים שֶׁכָּפְרוּ בִּתְחִיַּת הַמֵּתִים וְשֶׁלֹּא הָיָה בָּהֶם לַחְלוּחִית שֶׁל מִצְוָה וְשֶׁחִפּוּ אֶת הַהֵיכָל כֻּלּוֹ שְׁקָצִים וּרְמָשִׂים, וְהֶחֱיָה אוֹתָם. וְאִם כֵּן, עַל כָּרְחִין לוֹמַר כִּסְבָרַת רַבִּי מֵאִיר, דַּאֲפִלּוּ כִּי לֵית בְּהוּ הֵימָנוּתָא וּפָלְחִי לַעֲבוֹדָה זָרָה נִקְרָאִים בָּנִים לַמָּקוֹם, וּמִשּׁוּם הָכֵי הֶחֱיָה אוֹתָם כְּדִין הַכֹּהֵן שֶׁמִּטַּמָּא לִבְנוֹ. וְאִם כֵּן, נִתְבַּטְּלָה מִכֹּל וָכֹל סְבָרַת יִשְׂרָאֵל דְּעֶבֶד שֶׁמְּכָרוֹ רַבּוֹ כְּלוּם יֵשׁ לָזֶה עַל זֶה כְּלוּם, שֶׁהֲרֵי מִכֹּחַ אוֹתָם שֶׁהֶחֱיָה הַדָּבָר מֻכְרָח שֶׁאֲפִלּוּ רְשָׁעִים גְּמוּרִים נִקְרָאִים בָּנִים, וּמִי שֶׁהוּא בֵּן לֹא יְצֻיַּר שֶׁלֹּא יִהְיֶה בֵּן.
<b>וּבָזֶה</b> יוּבְנוּ קְצָת פְּסוּקִים בִּיחֶזְקֵאל (לז, יא-יג), וְזֶה תָּאֳרָם: "וַיֹּאמֶר אֵלַי בֶּן אָדָם הָעֲצָמוֹת הָאֵלֶּה כָּל בֵּית יִשְׂרָאֵל הֵמָּה, הִנֵּה אֹמְרִים יָבְשׁוּ עַצְמוֹתֵינוּ וְאָבְדָה תִקְוָתֵנוּ נִגְזַרְנוּ לָנוּ. לָכֵן הִנָּבֵא וְאָמַרְתָּ אֲלֵיהֶם כֹּה אָמַר אֲדֹנָי אֱלֹהִים הִנֵּה אֲנִי פֹתֵחַ אֶת קִבְרוֹתֵיכֶם וְהַעֲלֵיתִי אֶתְכֶם מִקִּבְרוֹתֵיכֶם עַמִּי" וְגוֹמֵר. "וִידַעְתֶּם כִּי אֲנִי יְיָ בְּפִתְחִי אֶת קִבְרוֹתֵיכֶם". עַד כָּאן. וְיֵשׁ לְדַקְדֵּק בִּפְסוּקִים אֵלּוּ טוּבָא. חֲדָא, בְּאָמְרוֹ "הָעֲצָמוֹת הָאֵלֶּה כָּל בֵּית יִשְׂרָאֵל הֵמָּה", דְּאֵין לוֹ מוּבָן, דְּאֵיךְ יִתָּכֵן שֶׁיִּהְיוּ הָעֲצָמוֹת הַלָּלוּ כָּל בֵּית יִשְׂרָאֵל? וְעוֹד יֵשׁ לְדַקְדֵּק בְּאָמְרוֹ "הִנֵּה אֹמְרִים יָבְשׁוּ עַצְמוֹתֵינוּ וְאָבְדָה תִקְוָתֵנוּ נִגְזַרְנוּ לָנוּ", לְהֵיכָא קָאֵי? אִם הוּא מַאֲמַר הַמֵּתִים — זֶה לֹא יִתָּכֵן, דְּאַטּוּ לֹא יָדְעוּ דִּזְמַן הַתְּחִיָּה הוּא בִּלְתִּי נִגְלֶה לְשׁוּם אָדָם, וְלִבָּא לְפֻמָּא לָא גַלִּי, וְהָאֱלֹהִים יָדַע מְקוֹמָהּ וּשְׁעָתָהּ, וְאֶפֶס בִּלְעָדוֹ לֹא יֵדַע דָּבָר זֶה, וְאִם כֵּן לָמָה אִבְּדוּ הַתִּקְוָה וְאָמְרוּ "יָבְשׁוּ עַצְמוֹתֵינוּ וְאָבְדָה תִקְוָתֵנוּ"? וְאִם הוּא מַאֲמַר יִשְׂרָאֵל בַּחַיִּים חַיָּתָם — קָשֶׁה, דְּאֵיךְ יֹאמְרוּ דְאָבְדָה תִּקְוָתָם חַס וְשָׁלוֹם? וְעוֹד יֵשׁ לְדַקְדֵּק בַּמֶּה שֶׁסִּיֵּם הַכָּתוּב וְאָמַר: "לָכֵן הִנָּבֵא וְאָמַרְתָּ אֲלֵיהֶם הִנֵּה אֲנִי פֹתֵחַ אֶת קִבְרוֹתֵיכֶם", דְּאֵיךְ תָּלָה זֶה בָּזֶה? וְאֶפְשָׁר דְּאוֹתָם שֶׁהֵם בַּחַיִּים חַיָּתָם אָבְדָה תִּקְוָתָם חַס וְשָׁלוֹם וּכְמַאֲמָרָם, וְהַמֵּתִים יְהַלְלוּ יָהּ. עוֹד יֵשׁ לְדַקְדֵּק בַּמֶּה שֶׁסִּיֵּם הַפָּסוּק וְאָמַר: "וִידַעְתֶּם כִּי אֲנִי יְיָ בְּפִתְחִי אֶת קִבְרוֹתֵיכֶם", כִּי מִי לֹא יָדַע בְּכָל אֵלֶּה כִּי יַד הַשֵּׁם עָשְׂתָה זֹאת וְהוּא הַמְחַיֶּה מֵתִים? וָעוֹד, מַה זֶּה לְשׁוֹן יְדִיעָה, כְּאִלּוּ הוּא דָבָר נִסְתָּר? לָא הֲוָה לֵהּ לְמֵימַר אֶלָּא 'וּרְאִיתֶם כִּי אֲנִי יְיָ בְּפִתְחִי אֶת קִבְרוֹתֵיכֶם', שֶׁהֲרֵי לְעֵינֵי הַכֹּל הֶחֱיָה הַשֵּׁם אוֹתָם.
<b>וּבַמֶּה</b> שֶׁאָמַרְנוּ יִתְיַשְּׁבוּ אֵלּוּ הַדִּקְדּוּקִים. שֶׁכְּבָר נִתְבָּאֵר, שֶׁיִּשְׂרָאֵל שֶׁבְּאוֹתוֹ הַדּוֹר הָיוּ רוֹצִים לִפְרֹק עֹל מַלְכוּת שָׁמַיִם מֵעֲלֵיהֶם בְּאָמְרָם שֶׁהֵם נִקְרָאִים עֲבָדִים, וְעֶבֶד שֶׁמְּכָרוֹ רַבּוֹ כְּלוּם יֵשׁ לָזֶה עַל זֶה כְּלוּם, וְהֻכְרַח הַשֵּׁם לִתְחִיַּת מֵתִים לְבַטֵּל מֵהֶם סְבָרָא זֹאת הַנִּפְסֶדֶת וּלְהַכְרִיחַ שֶׁהֵם קְרוּיִים בָּנִים, וּמִי שֶׁהוּא בֵּן לֹא יְצֻיַּר שֶׁלֹּא יִהְיֶה בֵּן. וְהִנֵּה רַשִׁ"י זַ"ל פֵּרֵשׁ: "הָעֲצָמוֹת הָאֵלֶּה כָּל בֵּית יִשְׂרָאֵל הֵמָּה" — רֶמֶז וְדֻגְמָא לְכָל בֵּית יִשְׂרָאֵל בְּגָלוּתָם, שֶׁהֵם אוֹמְרִים: "יָבְשׁוּ עַצְמוֹתֵינוּ וְאָבְדָה תִקְוָתֵנוּ", וּמַה נוֹחִיל לִתְשׁוּעָה עוֹד. וּכְבָר אָמַרְנוּ בִּתְחִלַּת דְּבָרֵינוּ, שֶׁגַּם בְּסִפְרִי אָמְרוּ שֶׁמַּאֲמָר זֶה דְ"יָבְשׁוּ עַצְמוֹתֵינוּ וְאָבְדָה תִקְוָתֵנוּ" הוּא מַאֲמַר בְּנֵי הַגּוֹלָה.
<b>וְזֶהוּ</b> כַּוָּנַת הַכְּתוּבִים: בֶּן אָדָם, הָעֲצָמוֹת הָאֵלֶּה הֵם רֶמֶז וְדֻגְמָא לְכָל בֵּית יִשְׂרָאֵל, אֲשֶׁר הֵם סְבוּרִים לִפְרֹק מֵעֲלֵיהֶם עֹל מַלְכוּת שָׁמַיִם וְאוֹמְרִים 'יָבְשׁוּ עַצְמוֹתֵינוּ וְאָבְדָה תִקְוָתֵנוּ', בְּאָמְרָם שֶׁהֵם עֲבָדִים, וְעֶבֶד שֶׁמְּכָרוֹ רַבּוֹ כְּלוּם יֵשׁ לָזֶה עַל זֶה כְּלוּם. לָכֵן בּוֹא וּבַטֵּל סְבָרָתָם הַלֵּזוּ הַנִּפְסֶדֶת, "וְאָמַרְתָּ אֲלֵיהֶם הִנֵּה אֲנִי פֹתֵחַ אֶת קִבְרוֹתֵיכֶם", וּמִכֹּחַ תְּחִיַּת הַמֵּתִים תֵּדְעוּ שֶׁאַתֶּם קְרוּיִים בָּנִים. וְכִי תֵּימָא: אֵיךְ יְחֻיַּב מִתְּחִיַּת הַמֵּתִים שֶׁיִּשְׂרָאֵל נִקְרָאִים בָּנִים? לָזֶה סִיֵּם הַכָּתוּב וְאָמַר: "וִידַעְתֶּם כִּי אֲנִי יְיָ בְּפִתְחִי אֶת קִבְרוֹתֵיכֶם". כְּלוֹמַר, תֵּדְעוּ שֶׁהַפְּעֻלָּה הַלֵּזוּ שֶׁל תְּחִיַּת הַמֵּתִים אֵינָהּ נַעֲשֵׂית עַל יְדֵי שָׁלִיחַ, אֶלָּא "אֲנִי יְיָ בְּפִתְחִי אֶת קִבְרוֹתֵיכֶם" — אֲנִי וְלֹא שָׁלִיחַ, דְּמֵהָכָא לָמְדוּ בַּגְּמָרָא דְּמַפְתֵּחַ שֶׁל תְּחִיַּת הַמֵּתִים לֹא נִמְסַר לְשָׁלִיחַ. וְאִם כֵּן, כְּפִי סְבָרַתְכֶם שֶׁאַתֶּם עֲבָדִים, אֵיךְ אֲנִי מְחַיֶּה אוֹתָם בְּעַצְמִי וְלֹא עַל יְדֵי שָׁלִיחַ? אֶלָּא וַדַּאי שֶׁאַתֶּם נִקְרָאִים בָּנִים, וּמִשּׁוּם הָכֵי אֲנִי מְחַיֶּה אוֹתָם בְּעַצְמִי אַף שֶׁאֲנִי כֹּהֵן, לְפִי שֶׁהַכֹּהֵן מִטַּמָּא לִבְנוֹ, וְאִם כֵּן נִתְבַּטְּלָה סְבָרַתְכֶם שֶׁאַתֶּם אוֹמְרִים עֶבֶד שֶׁמְּכָרוֹ רַבּוֹ כְּלוּם יֵשׁ לָזֶה עַל זֶה כְּלוּם, לְפִי שֶׁאַתֶּם בָּנַי, וּמִי שֶׁהוּא בֵּן לֹא יְצֻיַּר שֶׁלֹּא יִהְיֶה בֵּן.
<b>וְזֶהוּ</b> כַּוָּנַת הַמַּאֲמָר שֶׁהִתְחַלְנוּ: בְּשָׁעָה שֶׁהִפִּיל נְבוּכַדְנֶצַּר לַחֲנַנְיָה מִישָׁאֵל וַעֲזַרְיָה לְכִבְשַׁן הָאֵשׁ, אָמַר לוֹ הַקָּדוֹשׁ בָּרוּךְ הוּא לִיחֶזְקֵאל: לֵךְ וְהַחֲיֵה מֵתִים בְּבִקְעַת דּוּרָא. וְהַכַּוָּנָה הִיא: דְּיֵשׁ לְהִתְיַשֵּׁב, דְּאֵיךְ עָלָה בְּדַעְתּוֹ שֶׁל נְבוּכַדְנֶצַּר לְהַכְרִיחַ לְיִשְׂרָאֵל לַעֲבֹד עֲבוֹדָה זָרָה? וְכִי לֹא יָדַע שֶׁהֵם עַבְדֵי הַשֵּׁם וְנִצְטַוּוּ שֶׁלֹּא לַעֲבֹד עֲבוֹדָה זָרָה?! וְכִי זֶה הָרָשָׁע בָּא לַחֲלֹק כְּלַפֵּי מַעְלָה?! זֶה דָבָר קָשֶׁה, דִּנְבוּכַדְנֶצַּר רָשָׁע הָיָה וְלֹא טִפֵּשׁ. וְהִנֵּה נְבוּזַרְאֲדָן אָמַר לוֹ לְיִרְמְיָה הַנָּבִיא (ירמיה מ, ב-ג): "יְיָ אֱלֹהֶיךָ דִּבֶּר אֶת הָרָעָה הַזֹּאת אֶל הַמָּקוֹם הַזֶּה" וְגוֹמֵר, "כִּי חֲטָאתֶם לַייָ וְלֹא שְׁמַעְתֶּם בְּקוֹלוֹ". וְאִם כֵּן, אֵיךְ עָלָה בְּדַעְתּוֹ שֶׁל נְבוּכַדְנֶצַּר לְהַכְרִיחַ לְיִשְׂרָאֵל לַעֲבֹד עֲבוֹדָה זָרָה? וְנִרְאֶה דִּנְבוּכַדְנֶצַּר נָמֵי הָיָה סָבוּר כִּסְבָרַת יִשְׂרָאֵל, דְּמֵאַחַר שֶׁהֶחֱרִיב הַשֵּׁם אֶת הַבַּיִת וְהִגְלָה אוֹתָם בְּיָדוֹ כְּבָר יָצְאוּ יִשְׂרָאֵל מֵרְשׁוּת הַשֵּׁם, דְּעֶבֶד שֶׁמְּכָרוֹ רַבּוֹ כְּלוּם יֵשׁ לָזֶה עַל זֶה כְּלוּם, וַהֲרֵי הֵם בִּרְשׁוּת עַצְמָם לַעֲבֹד עֲבוֹדָה זָרָה, וּכְמַאֲמַר יִשְׂרָאֵל: "נִהְיֶה כַגּוֹיִם כְּמִשְׁפְּחוֹת הָאֲרָצוֹת לְשָׁרֵת עֵץ וָאָבֶן", וּמִשּׁוּם הָכֵי הִכְרִיחַ אֶת יִשְׂרָאֵל לַעֲבֹד עֲבוֹדָה זָרָה.
<b>וְזֶהוּ</b> שֶׁאָמְרוּ: בְּשָׁעָה שֶׁהִפִּיל נְבוּכַדְנֶצַּר לַחֲנַנְיָה מִישָׁאֵל וַעֲזַרְיָה לְכִבְשַׁן הָאֵשׁ, אָמַר לוֹ הַקָּדוֹשׁ בָּרוּךְ הוּא: לֵךְ וְהַחֲיֵה מֵתִים בְּבִקְעַת דּוּרָא. כְּלוֹמַר, לְבַטֵּל סְבָרָתוֹ הַנִּפְסֶדֶת דְּסָבוּר דְּיִשְׂרָאֵל אֵינָם בָּנִים. וְכֵיוָן שֶׁהֶחֱיָה אוֹתָם בָּאוּ עֲצָמוֹת וְטָפְחוּ לוֹ עַל פָּנָיו. וְאָמְרוּ רַבּוֹתֵינוּ זַ"ל (רש"י סנהדרין שם), שֶׁמֵּאוֹתָם הָעֲצָמוֹת שֶׁהָיָה הַקָּדוֹשׁ בָּרוּךְ הוּא מְחַיֶּה הָיוּ לוֹ כֵּלִים, וּכְשֶׁהִגִּיעַ הַשָּׁעָה שֶׁיִּחְיוּ טָפְחוּ לוֹ עַל פָּנָיו כְּשֶׁהָיָה רוֹצֶה לִשְׁתּוֹת בָּהֶם. וְהִנֵּה בְּשָׁעָה שֶׁרָאָה הָעֲצָמוֹת שֶׁטָּפְחוּ לוֹ עַל פָּנָיו תָּמַהּ וְאָמַר: מַה טִּיבָן שֶׁל אֵלּוּ? שֶׁזֶּה מוֹרֶה שֶׁיֵּשׁ תְּחִיַּת הַמֵּתִים, וְעַל זֶה תָּמַהּ וְאָמַר דְּאֵיךְ יִתָּכֵן זֶה? וַהֲלוֹא הֵם עֲבָדִים, וְהַכֹּהֵן אֵינוֹ מִטַּמָּא לְעַבְדּוֹ, וְאֵיךְ הַשֵּׁם מְחַיֶּה אוֹתָם? וְאָמְרוּ לוֹ: אַל תִּשְׁתּוֹמֵם עַל הַדָּבָר הַזֶּה, דְּחַבְרֵיהֶם שֶׁל אֵלּוּ הוּא מְחַיֶּה מֵתִים בְּבִקְעַת דּוּרָא. כְּלוֹמַר, דִּפְעֻלָּה זוֹ שֶׁל תְּחִיַּת הַמֵּתִים אֵינָהּ עַל יְדֵי הַקָּדוֹשׁ בָּרוּךְ הוּא בְּעַצְמוֹ אֶלָּא עַל יְדֵי שָׁלִיחַ, וְחַבְרֵיהֶם שֶׁל אֵלּוּ הוּא שֶׁמְּחַיֶּה מֵתִים בְּבִקְעַת דּוּרָא. וְאִם כֵּן, עֲדַיִן סְבָרָתְךָ בִּמְקוֹמָהּ עוֹמֶדֶת, דִּלְעוֹלָם יִשְׂרָאֵל הֵם עֲבָדִים, וְעֶבֶד שֶׁמְּכָרוֹ רַבּוֹ אֵין לָזֶה עַל זֶה כְּלוּם, וַעֲשֵׂה בָּהֶם כִּרְצוֹנְךָ. אֲבָל לֹא נִכְנְסוּ דִבְרֵיהֶם בְּאָזְנָיו, לְפִי שֶׁנְּבוּכַדְנֶצַּר הָיָה יוֹדֵעַ שֶׁהַקָּדוֹשׁ בָּרוּךְ הוּא הָיָה מְחַיֶּה אוֹתָם, כְּלוֹמַר, שֶׁאֵין פְּעֻלָּה זֹאת שֶׁל תְּחִיַּת הַמֵּתִים נַעֲשֵׂית עַל יְדֵי שָׁלִיחַ אֶלָּא עַל יְדֵי הַקָּדוֹשׁ בָּרוּךְ הוּא בְּעַצְמוֹ. וּמִשּׁוּם הָכֵי תָּמַהּ וְאָמַר, דְּאֵיךְ יִתָּכֵן דָּבָר זֶה שֶׁהַקָּדוֹשׁ בָּרוּךְ הוּא יְחַיֶּה אוֹתָם מֵאַחַר שֶׁהֵם עֲבָדִים? לָזֶה פָּתַח וְאָמַר: "אָתוֹהִי כְּמָה רַבְרְבִין וְתִמְהוֹהִי כְּמָה תַקִּיפִין, מַלְכוּתֵהּ מַלְכוּת עָלַם" וְגוֹמֵר. כְּלוֹמַר, שֶׁחָזַר וְהוֹדָה שֶׁטָּעָה בִּסְבָרָתוֹ שֶׁהָיָה סָבוּר שֶׁיִּשְׂרָאֵל הֵם עֲבָדִים, וְעֶבֶד שֶׁמְּכָרוֹ רַבּוֹ אֵין לוֹ עָלָיו כְּלוּם, וְאִם כֵּן אֵינָם תַּחַת מֶמְשַׁלְתּוֹ לְפִי שֶׁכְּבָר מְכָרָם. אַךְ מֵאוֹת זֶה הַגָּדוֹל שֶׁל תְּחִיַּת הַמֵּתִים מוּכָח דְּ'מַלְכוּתֵהּ מַלְכוּת עָלַם' וּלְעוֹלָם הֵם תַּחַת מֶמְשַׁלְתּוֹ, לְפִי שֶׁיִּשְׂרָאֵל הֵם בָּנִים, וְהַבֵּן לֹא יְצֻיַּר שֶׁלֹּא יִהְיֶה בֵּן, וְאִם כֵּן הֲרֵי הֵם לְעוֹלָם תַּחְתָּיו וּ'מַלְכוּתֵהּ מַלְכוּת עָלַם', וּכְמַאֲמַר הַכָּתוּב: "חַי אָנִי אִם לֹא בְּחֵמָה שְׁפוּכָה אֶמְלוֹךְ עֲלֵיכֶם", לְפִי שֶׁלֹּא יְצָאתֶם מֵרְשׁוּתִי. וְזֶהוּ שֶׁשִּׁבְּחוֹ רַבִּי יִצְחָק וְאָמַר: יוּצַק זָהָב רוֹתֵחַ לְתוֹךְ פִּיו שֶׁל אוֹתוֹ רָשָׁע! שֶׁאִלְמָלֵי לֹא בָּא מַלְאָךְ וּסְטָרוֹ עַל פִּיו, בִּקֵּשׁ לְגַנּוֹת כָּל שִׁירוֹת וְתִשְׁבָּחוֹת שֶׁאָמַר דָּוִד. לְפִי שֶׁכִּוֵּן אֶל הָאֱמֶת וְדִבֵּר דְּבָרִים מְצֻדָּקִים, שֶׁמַּלְכוּתוֹ שֶׁל הַקָּדוֹשׁ בָּרוּךְ הוּא עָלֵינוּ הִיא מַלְכוּת עָלַם, וְלֹא נִפְסְקָה וְלֹא תִּפָּסֵק לְעוֹלָם.
<b>וְזוֹ</b> הָיְתָה כַּוָּנַת דָּנִיֵּאל בַּמֶּה שֶׁנָּתַן עֵצָה לִנְבוּכַדְנֶצַּר שֶׁיַּעֲשֶׂה צְדָקָה עִם יִשְׂרָאֵל, וּכְדִכְתִיב (דניאל ד, כד): "לָהֵן מַלְכָּא מִלְכִּי יִשְׁפַּר עֲלָךְ וַחֲטָאָךְ בְּצִדְקָה פְרֻק וַעֲוָיָתָךְ בְּמִחַן עֲנָיִן". וְרַבּוֹתֵינוּ זַ"ל אָמְרוּ, שֶׁרָאָה דָנִיֵּאל לִבְנֵי הַגּוֹלָה שֶׁהָיוּ מְחַזְּרִים עַל הַפְּתָחִים, לְפִיכָךְ נָתַן לוֹ עֵצָה שֶׁיַּעֲשֶׂה עִמָּהֶם צְדָקָה, וְאָמַר לוֹ: עֲנִיִּים אֵלּוּ שֶׁהִגְלֵיתָ רְעֵבִים הֵם, פַּרְנְסֵם. וְרַבּוֹתֵינוּ זַ"ל הֶאֱשִׁימוּ לְדָנִיֵּאל עַל זֶה וְאָמְרוּ בְּפֶרֶק קַמָּא דְבָתְרָא (ד ע"א): מִפְּנֵי מָה נֶעֱנַשׁ דָּנִיֵּאל? מִפְּנֵי שֶׁהִשִּׂיא עֵצָה לִנְבוּכַדְנֶצַּר. וְיֵשׁ לְדַקְדֵּק, מָה רָאָה דָנִיֵּאל לְהַשִּׂיא עֵצָה לִנְבוּכַדְנֶצַּר?
<b>אָמְנָם</b> עַל פִּי הָאָמוּר בָּעִנְיָן יִתְבָּאֵר שֶׁדָּנִיֵּאל מִדַּעַת קוֹנוֹ הָיָה בּוֹ. דְּבִרְאוֹתוֹ שֶׁהַקָּדוֹשׁ בָּרוּךְ הוּא רָצָה לְבַטֵּל סְבָרַת נְבוּכַדְנֶצַּר הַנִּפְסֶדֶת, שֶׁהָיָה סָבוּר דְּיִשְׂרָאֵל יֵשׁ לָהֶם דִּין עֲבָדִים וְאֵינָן נִקְרָאִים בָּנִים, וּמִשּׁוּם הָכֵי הָיָה סָבוּר דְּעֶבֶד שֶׁמְּכָרוֹ רַבּוֹ אֵין לוֹ עָלָיו כְּלוּם, וּמִשּׁוּם הָכֵי הֶחֱיָה מֵתִים בְּבִקְעַת דּוּרָא לְהַכְרִיחַ הַדָּבָר שֶׁיִּשְׂרָאֵל הֵם בָּנִים, הִנֵּה כִי כֵן אָחַז צַדִּיק דַּרְכּוֹ וְנָתַן עֵצָה לִנְבוּכַדְנֶצַּר שֶׁיַּעֲשֶׂה צְדָקָה עִם יִשְׂרָאֵל. וְאָמַר לוֹ, שֶׁכָּל מַה שֶּׁנִּגְזַר עָלָיו הָיָה בִּשְׁבִיל אוֹתָהּ הַסְּבָרָא הַנִּפְסֶדֶת שֶׁהָיָה סָבוּר שֶׁהָיוּ נִקְרָאִים עֲבָדִים וְלֹא בָּנִים, וּלְתַקֵּן אֵת אֲשֶׁר עִוְּתוֹ צָרִיךְ שֶׁיַּעֲשֶׂה פְּעֻלָּה שֶׁיּוֹרֶה בָּהּ אֵיךְ חָזַר בּוֹ מֵאוֹתָהּ הַסְּבָרָא וְאָזֵל וּמוֹדֶה אֵיךְ יִשְׂרָאֵל הֵם בָּנִים לַמָּקוֹם. וְזֶהוּ בַּמֶּה שֶׁיַּעֲשֶׂה צְדָקָה עִם יִשְׂרָאֵל, שֶׁזֶּה מוֹרֶה שֶׁהֵם בָּנִים לַמָּקוֹם וְלֹא עֲבָדִים, וּכְמוֹ שֶׁנִּתְבָּאֵר הַקְדָּמָה זוֹ בְּדֶרֶךְ צְדָקָה (דרוש יז), יְעֻיַּן שָׁם.
<b>וּבָזֶה</b> יִתְבָּאֵר מַאי דְּאָמְרִינַן פֶּרֶק קַמָּא דְבָבָא בָּתְרָא (י ע"א) וְזֶה לְשׁוֹנָם: תַּנְיָא, רַבִּי יְהוֹשֻׁעַ בֶּן קָרְחָה אוֹמֵר: כָּל הַמַּעְלִים עֵינָיו מִן הַצְּדָקָה — כְּאִלּוּ עוֹבֵד עֲבוֹדָה זָרָה. כְּתִיב הָכָא (דברים טו, ט): "הִשָּׁמֶר לְךָ פֶּן יִהְיֶה דָבָר עִם לְבָבְךָ בְלִיַּעַל", וּכְתִיב הָתָם (שם יג, יד): "יָצְאוּ אֲנָשִׁים בְּנֵי בְלִיַּעַל"; מַה לְּהַלָּן עֲבוֹדָה זָרָה, אַף כָּאן עֲבוֹדָה זָרָה. עַד כָּאן. וְיֵשׁ לְהַקְשׁוֹת, דִּנְהִי דְהַמַּעְלִים עֵינָיו מִן הַצְּדָקָה הוּא עָו‍ֹן פְּלִילִי, מִכָּל מָקוֹם צָרִיךְ לָדַעַת מַה הִתְיַחֲסוּת יֵשׁ לוֹ עִם הָעוֹבֵד עֲבוֹדָה זָרָה. אַךְ בַּמֶּה שֶׁכָּתַבְנוּ יָבוֹא עַל נָכוֹן. דְּהַמַּעְלִים עֵינָיו מִן הַצְּדָקָה עַל כָּרְחִין אִית לֵהּ דְּיִשְׂרָאֵל נִקְרָאִים עֲבָדִים, וְכִסְבָרַת טוֹרְנוֹסְרוֹפוֹס הָרָשָׁע, כְּמוֹ שֶׁכָּתַבְנוּ בְּדֶרֶךְ צְדָקָה (דרוש יז); וְכֵיוָן שֶׁהֵם עֲבָדִים בָּאִים לִטְעֹן עֶבֶד שֶׁמְּכָרוֹ רַבּוֹ כְּלוּם יֵשׁ לוֹ עָלָיו כְּלוּם, וּבָאִים לִפְרֹק עֹל מַלְכוּת שָׁמַיִם מֵעֲלֵיהֶם, וּכְמַאֲמַר הַכָּתוּב: "נִהְיֶה כַגּוֹיִם כְּמִשְׁפְּחוֹת הָאֲרָצוֹת לְשָׁרֵת עֵץ וָאָבֶן", וְאִם כֵּן הָוֵי לֵהּ כְּאִלּוּ עוֹבֵד עֲבוֹדָה זָרָה.
<b>הִנֵּה</b> מָקוֹם אִתִּי אֵלְכָה וְאָשׁוּבָה לַמַּאֲמָר הַנִּצָּב פֶּתַח הַשַּׁעַר. וְיֵשׁ לְדַקְדֵּק בּוֹ בֵּין לְשִׁיטַת רַבִּי מֵאִיר בֵּין לְשִׁיטַת רַבִּי עֲקִיבָא. דִּכְפִי רַבִּי מֵאִיר, שֶׁהִמְשִׁיל אֶת הַתּוֹרָה לִכְלֵי זָהָב וּזְכוּכִית לוֹמַר שֶׁקָּשֶׁה לִקְנוֹתָהּ כִּכְלֵי זָהָב וְנוֹחַ לְאַבְּדָהּ כִּכְלֵי זְכוּכִית, קָשֶׁה דְּמַה הוּא זֶה שֶׁסִּיֵּם הַכָּתוּב וְאָמַר "וּתְמוּרָתָהּ כְּלִי פָז"? דְּמֵאַחַר שֶׁהִמְשִׁיל הַתּוֹרָה לִכְלֵי זְכוּכִית לְעִנְיָן שֶׁנּוֹחִין לְאַבְּדָן כִּכְלֵי זְכוּכִית, לָמָּה חָזַר וְהִמְשִׁילָהּ לִכְלִי פָז? וָעוֹד, דְּמַאי שְׁנָא בַּתְּחִלָּה הִמְשִׁיל הַתּוֹרָה לְזָהָב סְתָם, וּכְשֶׁחָזַר וְהִמְשִׁילָהּ לִזְכוּכִית חָזַר וְהִמְשִׁילָהּ לִכְלִי פָז שֶׁהוּא יָקָר מִזָּהָב סְתָם? וַהֲוָה לֵהּ לְמֵימַר 'לֹא יַעַרְכֶנָּה זָהָב וּכְלִי פָז' וְאַחֲרֵי כֵן יַמְשִׁילֶנָּה לִזְכוּכִית, וּכְדִבְרֵי רַבִּי מֵאִיר שֶׁאָמַר: אֵלּוּ דִבְרֵי תּוֹרָה שֶׁקָּשִׁים לִקְנוֹתָם כִּכְלֵי זָהָב וּכְלִי פָז, וְלָמָה הִפְסִיק בִּזְכוּכִית בֵּין זָהָב לִכְלִי פָז? וָעוֹד, דִּלְאֵיזֶה תַּכְלִית אִצְטְרִיךְ לְהַמְשִׁיל הַתּוֹרָה לִכְלֵי זָהָב וּכְלִי פָז, בַּחֲדָא מִנַּיְהוּ סַגִּי?
<b>וְנִרְאֶה</b> דְּזֶה יוּבַן עִם מַאי דְּאָמְרִינַן בְּפֶרֶק שְׁלִישִׁי דְיוֹמָא (כט ע"א): אָמַר רַפְרָם: מִגְמַר בְּעַתִּיקָא קָשֵׁי מֵחַדְתָּא, וְסִימָנָךְ: טִינָא בַּר טִינָא. וּפֵרֵשׁ רַשִׁ"י: מִגְמַר בְּעַתִּיקָא — מִי שֶׁלָּמַד וְהִסִּיחַ דַּעְתּוֹ וְשָׁכַח, קָשֶׁה לַחֲזֹר וְלִלְמֹד מַה שֶּׁשָּׁכַח יוֹתֵר מִשֶּׁאִם לֹא לָמַד. נִמְצָא שֶׁהַדָּבָר שֶׁכְּבָר לָמַד אוֹתוֹ וְשָׁכַח אוֹתוֹ, אִם רוֹצֶה לַחֲזֹר וּלְלָמְדוֹ, הוּא קָשֶׁה בְּיוֹתֵר מֵאִלּוּ הָיָה דָבָר חָדָשׁ שֶׁלֹּא לָמַד אוֹתוֹ. וְהִנֵּה רַשִׁ"י זַ"ל פֵּרֵשׁ בְּמַאי דְּאָמְרִינַן וְנוֹחִין לְאַבְּדָם כִּכְלֵי זְכוּכִית, דְּהַיְנוּ עַל יְדֵי שִׁכְחָה. וְזֶהוּ כַּוָּנַת הַכָּתוּב אַלִּבָּא דְרַבִּי מֵאִיר: "לֹא יַעַרְכֶנָּה זָהָב וּזְכוּכִית וּתְמוּרָתָהּ כְּלִי פָז". דְּבַתְּחִלָּה הִמְשִׁיל הַתּוֹרָה לִכְלֵי זָהָב, שֶׁקָּשֶׁה לִקְנוֹתָהּ כִּכְלֵי זָהָב; וְחָזַר וְהִמְשִׁילָהּ לִזְכוּכִית, לוֹמַר שֶׁנּוֹחִין לְאַבְּדָם עַל יְדֵי שִׁכְחָה כִּכְלֵי זְכוּכִית; וְחָזַר וְהִמְשִׁילָהּ לִכְלִי פָז, לוֹמַר שֶׁאִם הָיוּ כִּכְלֵי זְכוּכִית, דְּהַיְנוּ שֶׁיִּשְׁכָּחֵם, נַעֲשׂוּ כְּלִי פָז שֶׁהוּא יָקָר בְּיוֹתֵר, וְקָשֶׁה לִקְנוֹתָם כִּכְלִי פָז, מִשּׁוּם דִּלְמִגְמַר בְּעַתִּיקָא קָשֵׁי מֵחַדְתָּא. וְרַבִּי מֵאִיר דְּאָמַר: אֵלּוּ דִבְרֵי תּוֹרָה שֶׁקָּשִׁים לִקְנוֹתָם כִּכְלֵי זָהָב וּכְלִי פָז, נָקַט דֶּרֶךְ קְצָרָה. כְּלוֹמַר, דִּפְעָמִים נִמְשְׁלָה תּוֹרָה לִכְלֵי זָהָב, וְהַיְנוּ בִּתְחִלַּת הַלִּמּוּד, וּפְעָמִים נִמְשְׁלוּ לְפָז, וְהַיְנוּ כְּשֶׁלָּמַד אוֹתָם וּשְׁכֵחָם, אָז קָשֶׁה לַחֲזֹר וְלִקְנוֹתָם כִּכְלִי פָז.
<b>וּלְפִי</b> פֵּרוּשׁ רַבִּי עֲקִיבָא יֵשׁ לְהַקְשׁוֹת, דִּלְאֵיזֶה תַּכְלִית דִּמָּה הַתּוֹרָה לִזְכוּכִית? וּבִשְׁלָמָא לְרַבִּי מֵאִיר נִיחָא, דְּהַיְנוּ שֶׁהִמְשִׁילָהּ לִכְלֵי זָהָב לוֹמַר שֶׁקָּשֶׁה לִקְנוֹתָהּ כִּכְלֵי זָהָב, וְהִמְשִׁילָהּ לִזְכוּכִית לוֹמַר שֶׁנּוֹחִין לְאַבְּדָן כִּכְלֵי זְכוּכִית; אַךְ לְרַבִּי עֲקִיבָא דְּאָמַר שֶׁהַדִּמְיוֹן הוּא לְלַמֵּד: מַה כְּלֵי זָהָב וּזְכוּכִית אַף עַל פִּי שֶׁנִּשְׁבְּרוּ יֵשׁ לָהֶם תַּקָּנָה, כָּךְ תַּלְמִיד חָכָם שֶׁסָּרַח יֵשׁ לוֹ תַּקָּנָה — מֵאַחַר שֶׁדִּמָּה הַכָּתוּב לְתַלְמִיד חָכָם לִכְלִי זָהָב שֶׁהוּא דָבָר חָשׁוּב, לְאֵיזֶה תַּכְלִית חָזַר וְדִמָּהוּ לִכְלִי זְכוּכִית שֶׁהוּא דָבָר פָּחוּת? וָעוֹד, דְּנִרְאֶה דְּעִקַּר הַקֻּשְׁיָא שֶׁהֻקְשָׁה לוֹ לְאַחֵר בְּפָסוּק זֶה אֵינוֹ אֶלָּא בַּמֶּה שֶׁדִּמָּה הַכָּתוּב לַתּוֹרָה בִּשְׁנֵי דְבָרִים הַלָּלוּ, דְּהַיְנוּ זָהָב וּזְכוּכִית; דְּאִלּוּ לְמַה שֶּׁדִּמָּה הַתּוֹרָה לְזָהָב הָא לָא קַשְׁיָא כְּלָל, דְּמִי לֹא יֵדַע שֶׁהַתּוֹרָה נִמְשְׁלָה לְזָהָב, וּכְדִכְתִיב (תהלים יט, יא): "הַנֶּחֱמָדִים מִזָּהָב וּמִפַּז". וּלְעֵיל מֵהַאי קְרָא דְ'לֹא יַעַרְכֶנָּה' כְּתִיב (איוב כח, טז): "לֹא תְסֻלֶּה בְּכֶתֶם אוֹפִיר, בְּשֹׁהַם יָקָר וְסַפִּיר", וְלֹא הֻקְשָׁה לוֹ לְאַחֵר בָּזֶה כְּלָל. מַשְׁמַע דְּבַמֶּה שֶׁנִּמְשְׁלָה הַתּוֹרָה לְכֶתֶם אוֹפִיר וְדִכְוָתֵהּ לָא הֲוָה קַשְׁיָא לֵהּ כְּלָל, וְלֹא הֻקְשָׁה לוֹ אֶלָּא בַּמֶּה שֶׁנִּמְשְׁלָה הַתּוֹרָה לִזְכוּכִית. וְאִם כֵּן, מַה יִּשֵּׁב לָזֶה רַבִּי עֲקִיבָא בַּמֶּה שֶׁתֵּרֵץ וְאָמַר: מַה כְּלֵי זָהָב וּזְכוּכִית אַף עַל פִּי שֶׁנִּשְׁבְּרוּ יֵשׁ לָהֶם תַּקָּנָה, כָּךְ תַּלְמִיד חָכָם שֶׁסָּרַח יֵשׁ לוֹ תַּקָּנָה?
<b>וְנִרְאֶה</b> דְּזֶה יוּבַן בְּמַאי דְּקַיְמָא לָן, דִּכְלֵי עֵץ וּכְלֵי עוֹר וּכְלֵי עֶצֶם שֶׁנִּטְמְאוּ וְנִשְׁבְּרוּ — טָהֲרוּ מִטֻּמְאָתָם, וַאֲפִלּוּ שֶׁחָזַר וְעָשָׂה מֵהַשְּׁבָרִים כֵּלִים — הֲרֵי הֵם טְהוֹרִים וְאֵינָם חוֹזְרִים לְטֻמְאָתָם הָרִאשׁוֹנָה; אַךְ כְּלֵי מַתָּכוֹת שֶׁנִּשְׁבְּרוּ וְשׁוּב עָשָׂה כֵּלִים מֵהַשְּׁבָרִים — חוֹזְרִים לְטֻמְאָתָם הָרִאשׁוֹנָה. וְכָל זֶה הוּא בְּכָל מִין מַתֶּכֶת חוּץ מִכְּלֵי זְכוּכִית, דְּקַיְמָא לָן שֶׁאִם נִשְׁבְּרוּ וְחָזַר וְעָשָׂה כֵּלִים מֵהַשְּׁבָרִים — אֵינָם חוֹזְרִים לְטֻמְאָתָם הָרִאשׁוֹנָה, וּכְמוֹ שֶׁכָּתַב הָרַ"ם בְּפֶרֶק שְׁנֵים עָשָׂר מֵהִלְכוֹת כֵּלִים. וְהִנֵּה דִמְיוֹן זֶה שֶׁדִּמָּה הַכָּתוּב לְתַלְמִיד חָכָם שֶׁסָּרַח לִכְלֵי זָהָב, הוּא לוֹמַר: שֶׁלֹּא יַעֲלֶה עַל הַדַּעַת שֶׁתַּלְמִיד חָכָם כֵּיוָן שֶׁסָּרַח שׁוּב אֵין לוֹ תַּקָּנָה, וְאִם כֵּן לֹא יַחֲזֹר בִּתְשׁוּבָה; לָזֶה דִמָּהוּ לִכְלֵי זָהָב לוֹמַר: דְּמַה כְּלֵי זָהָב אַף עַל פִּי שֶׁנִּשְׁבְּרוּ יֵשׁ לָהֶם תַּקָּנָה, כָּךְ תַּלְמִיד חָכָם אַף עַל פִּי שֶׁסָּרַח יֵשׁ לוֹ תַּקָּנָה, דְּהַיְנוּ בִּתְשׁוּבָה. וְזֶה שֶׁאָמַר לוֹ רַבִּי מֵאִיר לְאַחֵר כְּשֶׁאָמַר דְּרָשָׁה הַלֵּזוּ דְרַבִּי עֲקִיבָא: אַף אַתָּה חֲזֹר בְּךָ וְכוּ'.
<b>וְהִנֵּה</b> נְהִי שֶׁהַכָּתוּב דִּמָּה לְתַלְמִיד חָכָם לִכְלֵי זָהָב לוֹמַר שֶׁתַּלְמִיד חָכָם שֶׁסָּרַח יֵשׁ לוֹ תַּקָּנָה דּוּמְיָא דִכְלֵי זָהָב, אַךְ עֲדַיִן הָיִיתִי סָבוּר שֶׁעֲו‍ֹנוֹתָיו הָרִאשׁוֹנִים בִּמְקוֹמָם הֵם עוֹמְדִים וְלֹא תּוֹעִיל הַתְּשׁוּבָה לְכַפֵּר עַל הָרִאשׁוֹנוֹת. וְהַכָּתוּב רוֹצֶה לְלַמְּדֵנוּ, שֶׁתַּלְמִיד חָכָם שֶׁסָּרַח, אִם חָזַר וְעָשָׂה תְּשׁוּבָה — כָּל עֲו‍ֹנוֹתָיו הָרִאשׁוֹנִים לֹא תִזָּכַרְנָה עוֹד. וּכְמוֹ שֶׁאָמְרוּ רַבּוֹתֵינוּ זַ"ל (יומא פו ע"ב), שֶׁאִם חָזַר מֵאַהֲבָה — עֲו‍ֹנוֹתָיו נֶחְשָׁבִים כִּזְכֻיּוֹת, וְאִם שָׁב מִיִּרְאָה — עֲו‍ֹנוֹתָיו נֶחְשָׁבִים כִּשְׁגָגוֹת; בֵּין הָכֵי וּבֵין הָכֵי, הַתְּשׁוּבָה מוֹעֶלֶת לְטַהֲרוֹ מִמַּה שֶּׁחָטָא. לָזֶה בָּא הַכָּתוּב וְדִמָּהוּ לִכְלֵי זְכוּכִית, לוֹמַר: דְּמַה כְּלֵי זְכוּכִית, אִם חָזַר וַעֲשָׂאָם כֵּלִים — טָהֲרוּ מִטֻּמְאָתָם וְאֵינָם חוֹזְרִים לְטֻמְאָתָם הָרִאשׁוֹנָה; כָּךְ תַּלְמִיד חָכָם שֶׁסָּרַח, אִם חָזַר וְעָשָׂה תְּשׁוּבָה — נִטְהַר מִכָּל טֻמְאוֹתָיו, וְכָל עֲו‍ֹנוֹתָיו אֲשֶׁר עָשָׂה לֹא תִזָּכַרְנָה עוֹד. וּלְפִי זֶה, דִּמָּה לְתַלְמִיד חָכָם לִכְלִי זָהָב לוֹמַר שֶׁתַּלְמִיד חָכָם שֶׁסָּרַח יֵשׁ לוֹ תַּקָּנָה, דּוּמְיָא דִכְלֵי זָהָב שֶׁאַף שֶׁנִּשְׁבְּרוּ חוֹזֵר וְעוֹשֶׂה מֵהֶם כֵּלִים; וְחָזַר וְאָמַר שֶׁיֵּשׁ עוֹד סְגֻלָּה בְּתַלְמִיד חָכָם שֶׁסָּרַח וְעָשָׂה תְּשׁוּבָה, דְּכָל מַה שֶּׁחָטָא לֹא תִזָּכַרְנָה עוֹד, דּוּמְיָא דִכְלֵי זְכוּכִית דְּאֵינָם חוֹזְרִים לְטֻמְאָתָם הָרִאשׁוֹנָה. הַכְּלָל הָעוֹלֶה, שֶׁדִּמְיוֹן הַתַּלְמִיד חָכָם לִכְלִי זָהָב הוּא לְלַמֵּד: דְּמַה כְּלִי זָהָב יֵשׁ לוֹ תַּקָּנָה, כָּךְ תַּלְמִיד חָכָם שֶׁסָּרַח יֵשׁ לוֹ תַּקָּנָה.
<b>וְזֶה</b> אֶצְלִי כַּוָּנַת הַכָּתוּב (איכה ד, ב): "בְּנֵי צִיּוֹן הַיְקָרִים הַמְסֻלָּאִים בַּפָּז, אֵיכָה נֶחְשְׁבוּ לְנִבְלֵי חֶרֶשׂ מַעֲשֵׂה יְדֵי יוֹצֵר". וְיֵשׁ לְדַקְדֵּק בְּתֹאַר זֶה דִ'מְסֻלָּאִים בַּפָּז' מַהוּ? וְרַבּוֹתֵנוּ זַ"ל אָמְרוּ, שֶׁהוּא עַל הַיֹּפִי שֶׁהָיָה בָּהֶם. וְקָשֶׁה, דְּאַטּוּ לֹא מָצָא הַנָּבִיא בְּיִשְׂרָאֵל כִּי אִם שְׁלֵמוּת זֶה שֶׁל הַיֹּפִי?! עוֹד יֵשׁ לְדַקְדֵּק בַּמֶּה שֶׁסִּיֵּם הַפָּסוּק "מַעֲשֵׂה יְדֵי יוֹצֵר", דְּמִלְּתָא דִפְשִׁיטָא הִיא דְּכָל נִבְלֵי כְּלֵי חֶרֶשׂ הֵם מַעֲשֵׂה יְדֵי יוֹצֵר. אָמְנָם עַל פִּי הָאָמוּר לְעֵיל יִתְבָּאֵר הֵיטֵב.
<b>וְנַקְדִּים</b> עוֹד מַאי דְּאָמְרִינַן בַּמִּדְרָשׁ סֵדֶר בְּרֵאשִׁית (פרשה יד סימן ח): מַעֲשֶׂה בְּאֶחָד בְּצִפּוֹרִי שֶׁמֵּת בְּנוֹ, וּמִין אֶחָד הֲוָה יָתֵב גַּבֵּהּ. סְלֵק רַבִּי יוֹסֵי בֶּן חֲלַפְתָּא לְמֶחֱמֵי לֵהּ אַפִּין. יָתֵב וְשָׂחֵק. אֲמַר לֵהּ: לְמָה אַתְּ שָׂחֵק? אֲמַר לֵהּ: אֲנָא רְחִיצְנָא בְּמָרֵי שְׁמַיָּא, דְּאִתְחֲמֵי לְאַפּוֹי בְּעָלְמָא דְאָתֵי. אֲמַר לֵהּ: אִית חַסְפִּין מִתְדַּבְּקִין? לָא כָּךְ כְּתִיב (תהלים ב, ט): "כִּכְלִי יוֹצֵר תְּנַפְּצֵם"?! אֲמַר לֵהּ: כְּלִי חֶרֶס בְּרִיָּתוֹ מֵהַמַּיִם וְהֶכְשֵׁרוֹ בָּאוּר, כְּלִי זְכוּכִית בְּרִיָּתוֹ בָּאוּר וְהֶכְשֵׁרוֹ בָּאוּר; זֶה נִשְׁבָּר וְיֵשׁ לוֹ תַּקָּנָה, וְזֶה נִשְׁבָּר וְאֵין לוֹ תַּקָּנָה. אֶתְמְהָא! אֲמַר לֵהּ: עַל יְדֵי שֶׁהוּא עָשׂוּי בִּנְפִיחָה. אֲמַר לֵהּ: יִשְׁמְעוּ אָזְנֶיךָ מַה שֶּׁפִּיךָ אוֹמֵר! וּמָה אִם כְּלִי זְכוּכִית, עַל יְדֵי שֶׁעָשׂוּי בִּנְפִיחָתוֹ שֶׁל בָּשָׂר וָדָם, יֵשׁ לוֹ תַּקָּנָה; הָאָדָם, שֶׁעָשׂוּי בִּנְפִיחָתוֹ שֶׁל הַקָּדוֹשׁ בָּרוּךְ הוּא, עַל אַחַת כַּמָּה וְכַמָּה שֶׁיֵּשׁ לוֹ תַּקָּנָה. עַד כָּאן. נִמְצִינוּ לְמֵדִין, שֶׁיֵּשׁ שְׁנֵי דְבָרִים שֶׁאֲפִלּוּ אִם נִשְׁבְּרוּ יֵשׁ לָהֶם תַּקָּנָה: הָאֶחָד הוּא כְּלִי זָהָב וּכְלִי פָּז, וְזֹאת שֵׁנִית מַה שֶּׁעָשׂוּי עַל יְדֵי נְפִיחָה שֶׁל בָּשָׂר וָדָם, וְכָל שֶׁכֵּן מַה שֶּׁעָשׂוּי עַל יְדֵי נְפִיחָתוֹ שֶׁל הַקָּדוֹשׁ בָּרוּךְ הוּא.
<b>וְלָזֶה</b> בָּא הַנָּבִיא לְהַאֲשִׁים לְיִשְׂרָאֵל, שֶׁחָשְׁבוּ שֶׁכְּבָר אָבְדָה תִּקְוָתָם וְאֵין לָהֶם עוֹד תַּקָּנָה, וְאָמַר: "בְּנֵי צִיּוֹן הַיְקָרִים הַמְסֻלָּאִים בַּפָּז", וּכְלֵי זָהָב אַף עַל פִּי שֶׁנִּשְׁבְּרוּ יֵשׁ לָהֶם תַּקָּנָה, "אֵיכָה נֶחְשְׁבוּ לְנִבְלֵי חֶרֶשׂ" — שֶׁחָשְׁבוּ בְּעַצְמָם שֶׁהֵם כִּכְלֵי חֶרֶשׂ, שֶׁאִם נִשְׁבְּרוּ אֵין לָהֶם תַּקָּנָה. זֹאת וָעוֹד, שֶׁהֵם "מַעֲשֵׂה יְדֵי יוֹצֵר" — הַקָּדוֹשׁ בָּרוּךְ הוּא, כְּדִכְתִיב (בראשית ב, ז): "וַיִּפַּח בְּאַפָּיו נִשְׁמַת חַיִּים", וּפְשִׁיטָא דְּיֵשׁ לָהֶם תַּקָּנָה, מִכָּל שֶׁכֵּן דִּכְלֵי זְכוּכִית שֶׁעַל יְדֵי שֶׁעֲשׂוּיִין בִּנְפִיחָה יֵשׁ לָהֶם תַּקָּנָה, כָּל שֶׁכֵּן בְּנֵי אָדָם שֶׁעֲשׂוּיִין בִּנְפִיחָתוֹ שֶׁל הַקָּדוֹשׁ בָּרוּךְ הוּא שֶׁיֵּשׁ לָהֶם תַּקָּנָה, וּכְדִבְרֵי רַבִּי יוֹסֵי בֶּן חֲלַפְתָּא.
<b>וְאָמְרִינַן</b> בַּמִּדְרָשׁ: בְּשָׁעָה שֶׁעָלָה משֶׁה לַמָּרוֹם מְצָאוֹ לְהַקָּדוֹשׁ בָּרוּךְ הוּא שֶׁהָיָה כּוֹתֵב 'אֶרֶךְ אַפַּיִם'. אָמַר לוֹ: מַהוּ 'אֶרֶךְ אַפַּיִם'? אָמַר לוֹ: אֶרֶךְ אַפַּיִם לָרְשָׁעִים וְלַצַּדִּיקִים. אָמַר לוֹ: רְשָׁעִים יֹאבֵדוּ. אָמַר לוֹ: מֶלֶךְ בָּשָׂר וָדָם, שֶׁהַיּוֹם כָּאן וּלְמָחָר בַּקֶּבֶר, נִפְרָע מֵאוֹיְבוֹ מִיָּד; אֲבָל אֲנִי, שֶׁאֲנִי חַי וְקַיָּם לְעוֹלָם, אֲנִי מַאֲרִיךְ לָרְשָׁעִים, שֶׁמָּא יַחְזְרוּ בִּתְשׁוּבָה. עַד כָּאן. וּבָזֶה יוּבַן כַּוָּנַת אִיּוֹב (איוב י, ה-ו): "הֲכִימֵי אֱנוֹשׁ יָמֶיךָ, אִם שְׁנוֹתֶיךָ כִּימֵי גָבֶר, כִּי תְבַקֵּשׁ לַעֲו‍ֹנִי וּלְחַטָּאתִי תִדְרוֹשׁ". וְהַכַּוָּנָה, דְּרָאָה אִיּוֹב שֶׁבָּאוּ עָלָיו צָרוֹת תְּכוּפוֹת זוֹ לָזוֹ, וּכְדִכְתִיב (שם א, יד-יט): "הַבָּקָר הָיוּ חֹרְשׁוֹת" וְגוֹמֵר. "וַתִּפֹּל שְׁבָא וַתִּקָּחֵם" וְגוֹמֵר. "עוֹד זֶה מְדַבֵּר וְזֶה בָּא וַיֹּאמַר אֵשׁ אֱלֹהִים" וְגוֹמֵר. "עוֹד זֶה מְדַבֵּר" וְגוֹמֵר. "עַד זֶה מְדַבֵּר וְזֶה בָּא" וְגוֹמֵר. "וְהִנֵּה רוּחַ גְּדוֹלָה" וְגוֹמֵר. וְאַחַר כָּךְ בָּאָה עָלָיו מַכַּת הַשְּׁחִין. וְעַל זֶה תָּמַהּ וְאָמַר: "הֲכִימֵי אֱנוֹשׁ יָמֶיךָ, אִם שְׁנוֹתֶיךָ כִּימֵי גָבֶר, כִּי תְבַקֵּשׁ לַעֲו‍ֹנִי וּלְחַטָּאתִי תִדְרוֹשׁ" תֵּכֶף וּמִיָּד? וַהֲלוֹא לֹא כְּמִדַּת בָּשָׂר וָדָם מִדַּת הַקָּדוֹשׁ בָּרוּךְ הוּא, וּמִשּׁוּם דְּאֵין יָמֶיךָ כִּימֵי אֱנוֹשׁ וְאֵין שְׁנוֹתֶיךָ כִּימֵי גֶבֶר אַתָּה מַאֲרִיךְ אַפְּךָ לָרְשָׁעִים שֶׁמָּא יַחְזְרוּ בִּתְשׁוּבָה. כִּי אֵל רַחוּם יְיָ, יָדוֹ פְּשׁוּטָה לְקַבֵּל שָׁבִים, כִּי חָפֵץ חֶסֶד הוּא.

Chapter 26

<big><strong>דֶּרֶךְ מִצְפָּה</strong></big>
<small>וּבוֹ דְרוּשׁ אֶחָד עַל הַגְּאֻלָּה הָעֲתִידָה</small>
דָּבָר שֶׁהוּא קֹדֶשׁ וְנִשְׁתַּמֵּשׁ בָּהֶם גָּבוֹהַּ אַף שֶׁבָּא לְיַד גּוֹי לָא נָפֵק מִקְּדֻשָּׁתֵהּ. / אוֹתָהּ מִנְחָה שֶׁנָּתַן יַעֲקֹב לְעֵשָׂו הֵם וּוַלְדוֹתֵיהֶן עַד סוֹף כָּל הַדּוֹרוֹת עֲתִידִין אֻמּוֹת הָעוֹלָם לְשַׁלֵּם בְּמֵיטְבָא. / גַּבֵּי הֶקְדֵּשׁ אָדָם לוֹקֶה וּמְשַׁלֵּם. / גַּבֵּי גֵר שֶׁנִּתְגַּיֵּר לֹא שַׁיָּךְ בֵּהּ לוֹמַר 'מִי הִקְדִּימַנִי וַאֲשַׁלֵּם'. / לֹא שַׁיָּךְ לִשָּׁנָא דִישַׁלֵּם אֶלָּא בַּמֶּה שֶׁהוּא חַיָּב מִן הַדִּין. / מַה שֶּׁהִשְׁרָה שְׁכִינָתוֹ עַל יִשְׂרָאֵל אִם הוּא כִּדְמוּת אֵרוּסִין אוֹ נִשּׂוּאִין.
<big><strong>דְּרוּשׁ שִׁשָּׁה וְעֶשְׂרִים</strong></big>
<b>בַּמִּדְרָשׁ (איכה רבתי סוף פתיחתא כד): בְּשָׁעָה שֶׁהִגְלָה נְבוּזַרְאֲדָן אֶת יִשְׂרָאֵל עָבְרוּ דֶרֶךְ קְבוּרָתָהּ שֶׁל רָחֵל, וְעָמְדָה עַל קִבְרָהּ וְאָמְרָה: רִבּוֹנוֹ שֶׁל עוֹלָם! וּמָה אֲנִי, שֶׁאֲנִי בָּשָׂר וָדָם עָפָר וָאֵפֶר, לֹא קִנֵּאתִי לַצָּרָה שֶׁלִּי וְלֹא הוֹצֵאתִיהָ לְבוּשָׁה וּלְחֶרְפָּה, וְלֹא עוֹד אֶלָּא שֶׁמָּסַרְתִּי לָהּ הַסִּימָנִין שֶׁמָּסַר לִי יַעֲקֹב כְּדֵי שֶׁלֹּא תִּתְבַּיֵּשׁ; וְאַתָּה מֶלֶךְ חַי וְקַיָּם וְרַחֲמָן, מִפְּנֵי מָה קִנֵּאתָ בַּעֲבוֹדָה זָרָה שֶׁאֵין בָּהּ מַמָּשׁ, וְהִגְלֵיתָ אֶת בָּנַי, וְנֶהֶרְגוּ בַּחֶרֶב, וְעָשׂוּ בָּהֶם אוֹיְבִים כִּרְצוֹנָם? מִיָּד נִתְגַּלְגְּלוּ רַחֲמָיו שֶׁל הַקָּדוֹשׁ בָּרוּךְ הוּא וְאָמַר: בִּשְׁבִילֵךְ רָחֵל אֲנִי מַחֲזִיר אֶת יִשְׂרָאֵל לִמְקוֹמָן. הָדָא הוּא דִכְתִיב (ירמיה לא, יד): "כֹּה אָמַר יְיָ קוֹל בְּרָמָה נִשְׁמָע נְהִי בְּכִי תַמְרוּרִים רָחֵל מְבַכָּה עַל בָּנֶיהָ, מֵאֲנָה לְהִנָּחֵם עַל בָּנֶיהָ כִּי אֵינֶנּוּ". וּכְתִיב (שם שם, טו): "כֹּה אָמַר יְיָ מִנְעִי קוֹלֵךְ מִבֶּכִי וְעֵינַיִךְ מִדִּמְעָה, כִּי יֵשׁ שָׂכָר לִפְעֻלָּתֵךְ" וְגוֹמֵר. וּכְתִיב (שם שם, טז): "וְיֵשׁ תִּקְוָה לְאַחֲרִיתֵךְ נְאֻם יְיָ, וְשָׁבוּ בָנִים לִגְבוּלָם". עַד כָּאן.</b>
<b>הָאֲנָשִׁים</b> הַנִּגָּשִׁים אֶל יְיָ עוֹמְדִים צְפוּפִי"ם, ל"וֹ הֶאֱמִינוּ מַלְכֵי אֶרֶץ, אִם יִתְמַהְמַהּ חַכֵּה לוֹ, יָקִים יְיָ אֶת דְּבָרוֹ וְהֵשִׁיב מֵעָלָיו אַפּוֹ לְהוֹשִׁיעַ אֶת יִשְׂרָאֵל מִיַּד מְבַקְשֵׁי רָעָתָם, וְהוּא יִתֵּן מַעֲדַנֵּי מֶלֶךְ, וְשָׁבוּ בָנִים לִגְבוּלָם. וְכָל הַמֵּצֵר לְיִשְׂרָאֵל נַעֲשֶׂה רֹא"שׁ, כִּי הַמִּשְׁפָּט לֵאלֹהִים הוּא, כַּאֲשֶׁר חֲכָמִים יַגִּידוּ: לֶעָתִיד לָבוֹא הַקָּדוֹשׁ בָּרוּךְ הוּא יוֹשֵׁב בְּדִין עַל מַלְכוּת הָרְשָׁעָה וְאוֹמֵר לָהּ: לָמָה הָיִית מְשַׁעְבֶּדֶת בְּבָנַי? וְהִיא אוֹמֶרֶת: לֹא אַתָּה מְסַרְתָּם בְּיָדֵנוּ?! וְהַקָּדוֹשׁ בָּרוּךְ הוּא אוֹמֵר לָהּ: בִּשְׁבִיל שֶׁמָּסַרְתִּי אוֹתָם לָךְ לֹא שַׂמְתְּ עֲלֵיהֶם רַחֲמִים? וְלִכְאוֹרָה הִנֵּה מָקוֹם לְבַעַל דִּין לַחֲלֹק וְלוֹמַר, דְּאִינְהוּ סָבְרִי דִּמְסָרָם הַקָּדוֹשׁ בָּרוּךְ הוּא לְהַשְׁמִיד לַהֲרֹג וּלְאַבֵּד, חַס וְשָׁלוֹם, וְאִם כֵּן מַה מָּקוֹם לְקֻשְׁיַת הַקָּדוֹשׁ בָּרוּךְ הוּא לָמָה הָיִית מְשַׁעְבֶּדֶת בְּבָנַי? אַךְ הַדָּבָר בָּרוּר כִּי יִסָּכֵר פִּי דוֹבְרֵי שָׁקֶר, דְּמֵאַחַר שֶׁרָאִינוּ שֶׁהַקָּדוֹשׁ בָּרוּךְ הוּא מִמָּרוֹם שָׁלַח אֵשׁ וְשָׁפַךְ חֲמָתוֹ עַל הָעֵצִים וְעַל הָאֲבָנִים, עַל כָּרְחִין לוֹמַר דִּכְשֶׁהִגְלָה אוֹתָם וּמְסָרָם בְּיַד אוֹיְבֵיהֶם לֹא הָיְתָה כַּוָּנָתוֹ אֶלָּא שֶׁיִּשְׁתַּעְבְּדוּ בָּהֶם שִׁעְבּוּד בְּעָלְמָא בְּפֶה רַךְ.
<b>וְזֶה</b> אֶצְלִי כַּוָּנַת הַכָּתוּב בִּישַׁעְיָה (מז, ו): "קָצַפְתִּי עַל עַמִּי חִלַּלְתִּי נַחֲלָתִי וָאֶתְּנֵם בְּיָדֵךְ, לֹא שַׂמְתְּ לָהֶם רַחֲמִים, עַל זָקֵן הִכְבַּדְתְּ עֻלֵּךְ מְאֹד". וְיֵשׁ לְדַקְדֵּק, דְּמַאי 'חִלַּלְתִּי נַחֲלָתִי' דְּקָאָמַר? דְּכֵיוָן דְּעִנְיַן הַכָּתוּב הוּא לוֹמַר שֶׁהַקָּדוֹשׁ בָּרוּךְ הוּא יוֹשֵׁב בְּדִין עַל הָאֻמּוֹת לוֹמַר מַדּוּעַ נִשְׁתַּעְבְּדוּ בְּיִשְׂרָאֵל, אִם כֵּן אֵפוֹא מַאי שְׁיָטֵהּ דְּחֻרְבַּן בֵּית הַמִּקְדָּשׁ הָכָא? אֶלָּא הוּא הַדָּבָר אֲשֶׁר דִּבַּרְנוּ, שֶׁזֶּה הוּא לְהַכְרִיחַ דְּבָרָיו שֶׁמֵּעוֹלָם לֹא גָזַר הַשֵּׁם אֶלָּא שֶׁיִּשְׁתַּעְבְּדוּ בָּהֶם וְיִהְיוּ גוֹלִים וּמְטֻלְטָלִים כְּעֵינֵי עֲבָדִים אֶל יַד אֲדוֹנֵיהֶם, וּכְמַאֲמַר הַכָּתוּב (זכריה א, טו): "אֲנִי קָצַפְתִּי מְעָט וְהֵמָּה עָזְרוּ לְרָעָה". וְזֶה אָמְרוֹ: "קָצַפְתִּי עַל עַמִּי חִלַּלְתִּי נַחֲלָתִי". כְּלוֹמַר, הֵן אֱמֶת שֶׁאֲנִי <b>קָצַפְתִּי עַל עַמִּי</b> וְגָזַרְתִּי עֲלֵיהֶם לִזְרוֹתָם בַּגּוֹיִם זְעֵיר שָׁם זְעֵיר שָׁם, אָמְנָם לֹא הָיְתָה כַּוָּנָתִי אֶלָּא לְטוֹבָתָם, שֶׁעַל יְדֵי הַגָּלוּת יִתְכַּפֵּר לָהֶם מַה שֶּׁחָטְאוּ לְפָנַי, כִּי בְאֵלֶּה חָפַצְתִּי וְלֹא שֶׁחַס וְשָׁלוֹם הָיָה אֲדֹנָי כְּאוֹיֵב. וְהָעֵד עַל זֶה, שֶׁהֲרֵי <b>חִלַּלְתִּי נַחֲלָתִי</b> — שֶׁהֶחֱרַבְתִּי אֶת בֵּיתִי. וְכִדְאָמְרִינַן בְּעָלְמָא (זבחים קיט ע"א): "כִּי לֹא בָאתֶם עַד עָתָּה אֶל הַמְּנוּחָה וְאֶל הַנַּחֲלָה" (דברים יב, ט). 'מְנוּחָה' — זוֹ שִׁילֹה, 'נַחֲלָה' — זוֹ בֵּית עוֹלָמִים. וְכֵיוָן שֶׁכֵּן, מַדּוּעַ <b>לֹא שַׂמְתְּ לָהֶם רַחֲמִים</b>? וְעַל זֶה יוֹשֵׁב הַקָּדוֹשׁ בָּרוּךְ הוּא וְדָן אוֹתָם לַעֲשׂוֹת בָּהֶם מִשְׁפָּט כָּתוּב, וּכְמַאֲמַר הַנָּבִיא (ירמיה ב, ג): "קֹדֶשׁ יִשְׂרָאֵל לַייָ רֵאשִׁית תְּבוּאָתֹה, כָּל אֹכְלָיו יֶאְשָׁמוּ רָעָה תָּבֹא אֲלֵיהֶם נְאֻם יְיָ".
<b>וְיֵשׁ</b> לְדַקְדֵּק, דְּאִם כַּוָּנַת הַכָּתוּב הִיא לוֹמַר שֶׁכָּל הַמֵּצֵר לְיִשְׂרָאֵל שׁוּב הַקָּדוֹשׁ בָּרוּךְ הוּא נִפְרָע מִמֶּנּוּ, מַה צֹּרֶךְ לְהַמְשִׁיל אֶת יִשְׂרָאֵל לְקֹדֶשׁ וּתְרוּמָה? דְּהֵן לוּ יְהִי שֶׁאֵין לָהֶם דִּין קֹדֶשׁ כִּי אִם דֶּרֶךְ חֹל, מִכָּל מָקוֹם מִלְּתָא דִפְשִׁיטָא הוּא שֶׁלֹּא יִהְיֶה חוֹטֵא נִשְׂכָּר וּגְמוּלוֹ יָשׁוּב בְּרֹאשׁוֹ. וְתוּ קָשֶׁה, דִּלְאֵיזֶה תַּכְלִית אִצְטְרִיךְ קְרָא לְדַמּוֹת אֶת יִשְׂרָאֵל לִשְׁנֵי דְבָרִים, דְּהַיְנוּ קֹדֶשׁ וּתְרוּמָה, כְּדִכְתִיב: "קֹדֶשׁ יִשְׂרָאֵל לַייָ רֵאשִׁית תְּבוּאָתֹה". וְאַף שֶׁהַמְתַרְגֵּם סְבִירָא לֵהּ דְּפֵרוּשׁ 'רֵאשִׁית תְּבוּאָתֹה' הַיְנוּ חָדָשׁ קֹדֶם לְהַקְרָבַת הָעֹמֶר, מִכָּל מָקוֹם מֵהַסֻּגְיָא דְפֶרֶק הָאִישׁ מְקַדֵּשׁ (קידושין נג ע"א) מוּכָח דִּסְבִירָא לֵהּ לְתַלְמוּדָא דִידַן דְּפֵרוּשׁ 'רֵאשִׁית תְּבוּאָתֹה' הַיְנוּ תְּרוּמָה. שֶׁהִקְשׁוּ: וַהֲרֵי תְּרוּמָה, דְּאִקְּרֵי קֹדֶשׁ, כְּדִכְתִיב: "קֹדֶשׁ יִשְׂרָאֵל לַייָ רֵאשִׁית תְּבוּאָתוֹ", וּתְנַן: הַמְקַדֵּשׁ בִּתְרוּמָה — מְקֻדֶּשֶׁת וְכוּ'. עוֹד יֵשׁ לְדַקְדֵּק בַּמֶּה שֶׁסִּיֵּם הַפָּסוּק "כָּל אֹכְלָיו יֶאְשָׁמוּ רָעָה תָּבֹא אֲלֵיהֶם נְאֻם יְיָ", כֶּפֶל דְּבָרִים הַלָּלוּ מַה הִיא כַּוָּנָתָם?
<b>וְנִרְאֶה</b> שֶׁפָּסוּק זֶה הוּא מְקֻשָּׁר עִם הַפָּסוּק שֶׁלְּמַעְלָה הֵימֶנּוּ. דִּכְתִיב: "הָלֹךְ וְקָרָאתָ בְאָזְנֵי יְרוּשָׁלַיִם לֵאמֹר, זָכַרְתִּי לָךְ חֶסֶד נְעוּרַיִךְ אַהֲבַת כְּלוּלֹתָיִךְ, לֶכְתֵּךְ אַחֲרַי בַּמִּדְבָּר בְּאֶרֶץ לֹא זְרוּעָה. קֹדֶשׁ יִשְׂרָאֵל לַייָ" וְגוֹמֵר. וְיֵשׁ לְדַקְדֵּק בְּתֹאַר זֶה דְ"לֶכְתֵּךְ אַחֲרַי בַּמִּדְבָּר" מַה הִיא הַכַּוָּנָה? וָעוֹד, מַה קֶּשֶׁר יֵשׁ לְתֹאַר זֶה עִם מַה שֶּׁאָמַר "קֹדֶשׁ יִשְׂרָאֵל לַייָ"? דְּאַטּוּ אִם לֹא הָיוּ הוֹלְכִים אַחֲרָיו, לֹא הָיוּ קֹדֶשׁ?! עוֹד יֵשׁ לְדַקְדֵּק בְּמַאי דִּכְתִיב "כָּל אֹכְלָיו יֶאְשָׁמוּ", דְּהַאי מִלַּת 'כָּל' הִיא מְיֻתֶּרֶת, וַהֲוָה לֵהּ לְמֵימַר 'אֹכְלָיו יֶאְשָׁמוּ', דְּמֵהֵיכָא תֵּיתֵי דְּהָיָה עוֹלֶה עַל הַדַּעַת דְּמִקְצָת הָאוֹכְלִים יֶאְשְׁמוּ וּמִקְצָתָם לֹא יֶאְשְׁמוּ, דְּאִצְטְרִיךְ קְרָא לוֹמַר 'כָּל אֹכְלָיו יֶאְשָׁמוּ'?
<b>וְנִרְאֶה</b> דְּזֶה יוּבַן עִם מַאי דְּאָמְרִינַן בְּפֶרֶק רְבִיעִי דַעֲבוֹדָה זָרָה (נב ע"ב): מִזְרָחִית צְפוֹנִית — בָּהּ גָּנְזוּ בֵּית חַשְׁמוֹנַאי אַבְנֵי הַמִּזְבֵּחַ שֶׁשִּׁקְּצוּ אַנְשֵׁי יָוָן. וְהִקְשׁוּ בַּגְּמָרָא: וְלִשְׁקְלִינְהוּ לְנַפְשַׁיְהוּ? מִי לָא אָמַר רַב הוֹשַׁעְיָא: בִּקְשׁוּ לִגְנֹז כָּל כֶּסֶף וְזָהָב שֶׁבָּעוֹלָם מִשּׁוּם כַּסְפָּא וְדַהֲבָא שֶׁל יְרוּשָׁלַיִם, עַד שֶׁמָּצְאוּ לָהּ מִקְרָא מִן הַתּוֹרָה שֶׁהוּא מֻתָּר (יחזקאל ז, כב): "וּבָאוּ בָהּ פָּרִיצִים וְחִלְּלוּהָ". דְּהַיְנוּ, דְּכֵיוָן שֶׁנִּכְנְסוּ גוֹיִם יָצְאוּ כָּל דָּבָר שֶׁבִּקְדֻשָּׁה לְחֻלִּין. וְתֵרְצוּ: הָתָם לָא אִשְׁתַּמַּשׁוּ בְּהוּ לְגָבוֹהַּ, הָכָא כֵּיוָן דְּאִשְׁתַּמַּשׁ בְּהוּ לְגָבוֹהַּ לָאו אֹרַח אַרְעָא לְאִשְׁתַּמּוֹשֵׁי בְּהוּ הֶדְיוֹט. עַד כָּאן. נִמְצִינוּ לְמֵדִין מִסֻּגְיָא זוֹ, דְּאַף דְּכָל דָּבָר שֶׁבִּקְדֻשָּׁה כֹּל שֶׁבָּא לְיַד גּוֹי נָפֵק מִקְּדֻשָּׁתוֹ וְהוּא חֻלִּין לְגַמְרֵי, דּוּמְיָא דְכַסְפָּא וְדַהֲבָא שֶׁל יְרוּשָׁלַיִם, זֶהוּ דַוְקָא בְּדָבָר שֶׁהוּא קֹדֶשׁ אַךְ לֹא נִשְׁתַּמֵּשׁ בּוֹ גָבוֹהַּ, דּוּמְיָא דְכַסְפָּא וְדַהֲבָא דִירוּשָׁלַיִם; אַךְ בְּדָבָר שֶׁנִּשְׁתַּמֵּשׁ בּוֹ גָבוֹהַּ, אַף שֶׁבָּא לְיַד גּוֹי — לָא נָפֵק מִקְּדֻשָּׁתֵהּ וְאָסוּר לְהִשְׁתַּמֵּשׁ בּוֹ, דּוּמְיָא דְאַבְנֵי מִזְבֵּחַ.
<b>וְהִנֵּה</b> הָיָה עוֹלֶה עַל הַדַּעַת, דִּנְהִי דְיִשְׂרָאֵל אִקְּרוּ קֹדֶשׁ, וְהַמְשַׁעְבֵּד וְנֶהֱנֶה מֵהֶם הֲרֵי זֶה מוֹעֵל בַּקֹּדֶשׁ, מִכָּל מָקוֹם הַיְנוּ הַמּוֹעֵל הָרִאשׁוֹן, אֲבָל מֵאַחַר שֶׁכְּבָר פַּעַם אַחַת נִשְׁתַּעְבְּדוּ וְנֶהֱנוּ מֵהֶם — כְּבָר יָצְאוּ לְחֻלִּין, וְהַנֶּהֱנֶה מֵהֶם אַחַר זֶה לָא מִקְּרֵי מוֹעֵל בַּקֹּדֶשׁ. לָזֶה בָּא הַכָּתוּב וְאָמַר: "זָכַרְתִּי לָךְ חֶסֶד נְעוּרַיִךְ לֶכְתֵּךְ אַחֲרַי בַּמִּדְבָּר" וְגוֹמֵר, נִמְצָא שֶׁנִּשְׁתַּמֵּשׁ בָּהֶם גָּבוֹהַּ, מֵאַחַר שֶׁהָלְכוּ אַחֲרָיו לִכְבוֹד הַשֵּׁם הֲרֵי נִשְׁתַּמֵּשׁ בָּהֶם גָּבוֹהַּ, וְאִם כֵּן "קֹדֶשׁ יִשְׂרָאֵל לַייָ", וּלְעוֹלָם בִּקְדֻשָּׁתָן הֵם עוֹמְדִים, וְאִם כֵּן "כָּל אֹכְלָיו יֶאְשָׁמוּ", אֲפִלּוּ בָּזוֹזֵי בָּתַר בָּזוֹזֵי, מִשּׁוּם דִּלְעוֹלָם בִּקְדֻשָּׁתָם הֵם עוֹמְדִים, וּמִשּׁוּם הָכֵי "רָעָה תָּבֹא אֲלֵיהֶם" וְגוֹמֵר.
<b>אַךְ</b> כְּפִי דַרְכֵּנוּ נֹאמַר בְּאֹפֶן אַחֵר. וָהוּא, דְּאָמְרִינַן בַּמִּדְרָשׁ: "כַּרְמִי שֶׁלִּי לְפָנָי" (שה"ש ח, יב). לֶעָתִיד לָבוֹא מֵבִיא הַקָּדוֹשׁ בָּרוּךְ הוּא אֶת הָאֻמּוֹת בַּמִּשְׁפָּט וְאוֹמֵר לָהֶם: כַּרְמִי אַף עַל פִּי שֶׁמְּסַרְתִּיו בְּיֶדְכֶם שֶׁלִּי הוּא, שֶׁנֶּאֱמַר (ישעיה ה, ז): "כִּי כֶרֶם יְיָ צְבָאוֹת בֵּית יִשְׂרָאֵל", וּלְפָנַי בָּא כָּל מַה שֶּׁחֲטַפְתֶּם מֵהֶם, וְלֹא נִכְחַד מִמֶּנִּי מַה שֶּׁגְּנַבְתֶּם מֵהֶם. וְהֵם מְשִׁיבִים וְאוֹמְרִים (שה"ש שם): "הָאֶלֶף לְךָ שְׁלֹמֹה וּמָאתַיִם לְנֹטְרִים אֶת פִּרְיוֹ". כְּמוֹ הַנֶּהֱנֶה מִן הַהֶקְדֵּשׁ שֶׁמְּשַׁלֵּם קֶרֶן וָחֹמֶשׁ, אַף אָנוּ נְשַׁלֵּם עַל 'קֹדֶשׁ יִשְׂרָאֵל לַייָ רֵאשִׁית תְּבוּאָתֹה' קֶרֶן וָחֹמֶשׁ; שֶׁנֶּאֱמַר: "הָאֶלֶף לְךָ שְׁלֹמֹה וּמָאתַיִם לְנֹטְרִים אֶת פִּרְיוֹ" — אֵלּוּ תַּלְמִידֵי חֲכָמִים, שֶׁנֶּאֱמַר (ישעיה כג, יח): "כִּי לַיּשְׁבִים לִפְנֵי יְיָ יִהְיֶה סַחְרָהּ וְאֶתְנַנָּהּ". וּמָאתַיִם הֵם חֻמְשׁוֹ שֶׁל קֶרֶן. עַד כָּאן. וּכְבָר הֵבִיא רַשִׁ"י אַגָּדָה הַלֵּזוּ בְּפֵרוּשׁוֹ. אֶלָּא שֶׁאֲנִי תָּמֵהַּ עַל רַשִׁ"י: לָמָּה שָׁנָה מִשְׁנָתוֹ דְּלָא כְּהִלְכְתָא? דְּהָא אֲנַן קַיְמָא לָן (רמב"ם פ"ז מהל' גזילה ואבידה ה"ו) דְּחֻמְשָׁא מִלְּבַר, דְּהַיְנוּ רְבִיעַ מֵהַקֶּרֶן, וְאִם כֵּן בָּאֶלֶף שֶׁלָּקְחוּ הַגּוֹיִם הָיָה לָהֶם לִתֵּן מָאתַיִם וַחֲמִשִּׁים, וּמֵאֲנָה הִנָּחֵם נַפְשִׁי בַּעֲבוּר הַחֲמִשִּׁים.
<b>וּבָאַגָּדָה</b> הַלֵּזוּ אֶפְשָׁר לְיַשֵּׁב הַפָּסוּק הַסָּמוּךְ לָזֶה (שה"ש ח, יג), דְּקָאָמַר: "הַיּוֹשֶׁבֶת בַּגַּנִּים חֲבֵרִים" וְגוֹמֵר. וְהִנֵּה חֲבֵרִים הַמֻּזְכָּרִים כָּאן הֵם תַּלְמִידֵי חֲכָמִים, וְכִדְאָמְרִינַן בְּפֶרֶק שְׁלִישִׁי דְשַׁבָּת (סג ע"א): אָמַר רַבִּי אַבָּא אָמַר רַבִּי שִׁמְעוֹן בֶּן לָקִישׁ: שְׁנֵי תַּלְמִידֵי חֲכָמִים הַמַּקְשִׁיבִים זֶה לָזֶה בַּהֲלָכָה — הַקָּדוֹשׁ בָּרוּךְ הוּא שׁוֹמֵעַ לְקוֹלָם, שֶׁנֶּאֱמַר: "הַיּוֹשֶׁבֶת בַּגַּנִּים חֲבֵרִים מַקְשִׁיבִים לְקוֹלֵךְ הַשְׁמִיעִנִי". עַד כָּאן. וּבְפֶרֶק חֲמִישִׁי דְבָתְרָא (עה ע"א) אָמְרִינַן: וְאֵין חֲבֵרִים אֶלָּא תַּלְמִידֵי חֲכָמִים, שֶׁנֶּאֱמַר: "הַיּוֹשֶׁבֶת בַּגַּנִּים" וְגוֹמֵר. וְיֵשׁ לְדַקְדֵּק, דְּמַאי שְׁיָטַיְהוּ דְתַלְמִידֵי חֲכָמִים בְּגַנּוֹת וּפַרְדֵּסִים דְּקָאָמַר "הַיּוֹשֶׁבֶת בַּגַּנִּים חֲבֵרִים"?
<b>וְנִרְאֶה</b> דְּזֶה יוּבַן עִם מַאי דְּאָמְרִינַן בִּבְרֵאשִׁית רַבָּה (פרשה עח סימן יו): חַד עַם דְּאַרְעָא אֲמַר לֵהּ לְרַבִּי הוֹשַׁעְיָא: כָּל אוֹתָם דּוֹרוֹנוֹת שֶׁנָּתַן אָבִינוּ יַעֲקֹב לְעֵשָׂו עֲתִידִין אֻמּוֹת הָעוֹלָם לְהַחֲזִירָן לְמֶלֶךְ הַמָּשִׁיחַ לֶעָתִיד לָבוֹא. מַה טַּעַם? "מַלְכֵי תַרְשִׁישׁ וְאִיִּים מִנְחָה יָשִׁיבוּ" (תהלים עב, י). 'יָבִיאוּ' אֵין כְּתִיב כָּאן, אֶלָּא 'יָשִׁיבוּ'. וְהִנֵּה שָׁמַעְתִּי בְּשֵׁם הָרַב מַהֲרַ"שׁ פְּרִימוֹ זלה"ה, שֶׁהָיָה מַקְשֶׁה, דְּמַה זּוֹ הַבְטָחָה שֶׁהִבְטִיחָנוּ הַכָּתוּב שֶׁיָּבִיאוּ לְמֶלֶךְ אָיֹם וְנוֹרָא מְשִׁיחַ צִדְקֵנוּ עִזִּים מָאתַיִם וּתְיָשִׁים עֶשְׂרִים? עוֹד הָיָה מַקְשֶׁה הָרַב הַנִּזְכָּר בְּמַאי דְּאָמְרִינַן בִּבְרֵאשִׁית רַבָּה (פרשה עו סימן ו): "עִזִּים מָאתַיִם וּתְיָשִׁים עֶשְׂרִים" (בראשית לב, יד). אָמַר רַבִּי אֶלְעָזָר: מִכָּאן לָעוֹנָה הָאֲמוּרָה בַּתּוֹרָה וְכוּ'. וּפֵרֵשׁ רַשִׁ"י בְּפֵרוּשׁ הַחֻמָּשׁ, שֶׁמָּסַר לְכָל תַּיִשׁ עֶשֶׂר עִזִּים, לְפִי שֶׁהֵם פְּנוּיִים מִמְּלָאכָה דַּרְכָּן לְהַרְבּוֹת תַּשְׁמִישׁ וּלְעַבֵּר עֶשֶׂר נְקֵבוֹת. וּפָרִים, שֶׁעֲסוּקִים בִּמְלָאכָה, לֹא מָסַר לְזָכָר אֶלָּא אַרְבַּע נְקֵבוֹת. וְלַחֲמוֹר, שֶׁהוֹלֵךְ בְּדֶרֶךְ רְחוֹקָה, שְׁתֵּי נְקֵבוֹת לְזָכָר. וְלִגְמַלִּים, שֶׁהוֹלְכִים דֶּרֶךְ יוֹתֵר רְחוֹקָה, נְקֵבָה אַחַת לְזָכָר. עַד כָּאן דְּבָרָיו. שֶׁאֵין דֶּרֶךְ לְשׁוֹלְחֵי מִנְחָה לְדַקְדֵּק בְּאֵלּוּ הַדְּבָרִים, וְשִׁעוּרִים אֵלּוּ אָדָם עוֹשֶׂה אוֹתָם בְּשֶׁלּוֹ. וְתֵרֵץ הָרַב זַ"ל, דְּהַכֹּל הוּא דָבָר אֶחָד, וּבָא זֶה וְלִמֵּד עַל זֶה. דְּאֵין הַכַּוָּנָה שֶׁיָּבִיאוּ לְמֶלֶךְ הַמָּשִׁיחַ עִזִּים מָאתַיִם וּתְיָשִׁים עֶשְׂרִים, אֶלָּא כְּהַהִיא דְאָמְרִינַן בְּפֶרֶק שְׁלִישִׁי דְתַעֲנִיּוֹת (כה ע"א): מַעֲשֶׂה וְעָבַר אָדָם אֶחָד עַל פֶּתַח בֵּיתוֹ שֶׁל רַבִּי חֲנִינָא בֶּן דּוֹסָא וְהִנִּיחַ שָׁם תַּרְנְגוֹלִין וְכוּ', וְהִרְבּוּ בֵּיצִים וְתַרְנְגוֹלִים וְכוּ', וּמְכָרָן וְקָנָה בִּדְמֵיהֶם עִזִּים וְכוּ', וּבָא אוֹתוֹ אָדָם וְנָתַן לוֹ רַבִּי חֲנִינָא אֶת הָעִזִּים, וְהֵן הֵן עִזֵּי דְאַיְתוֹ דֻבֵּי בְּקַרְנַיְהוּ. עַד כָּאן. הָכָא נָמֵי אוֹתָהּ מִנְחָה שֶׁהֵבִיא יַעֲקֹב אָבִינוּ לְעֵשָׂו, הֵם וּוַלְדוֹתֵיהֶן וּוַלְדוֹת וַלְדוֹתֵיהֶן עַד סוֹף כָּל הָעוֹלָם עֲתִידִין אֻמּוֹת הָעוֹלָם לְהָבִיא לְמֶלֶךְ הַמָּשִׁיחַ. וּלְפִיכָךְ יַעֲקֹב אָבִינוּ, כְּשֶׁשָּׁלַח הַמִּנְחָה לְעֵשָׂו, שְׁלָחָהּ בְּאוֹתוֹ סֵדֶר כְּאָדָם הָעוֹשֶׂה בְּשֶׁלּוֹ, לְפִי שֶׁכְּבָר יָדַע שֶׁכָּל אוֹתָהּ הַמִּנְחָה הֵם וּוַלְדוֹתֵיהֶן וּוַלְדוֹת וַלְדוֹתֵיהֶן עַד סוֹף כָּל הָעוֹלָם עֲתִידִין לְהַחֲזִירָן לְמֶלֶךְ הַמָּשִׁיחַ. אֵלּוּ דְבָרָיו זַ"ל.
<b>וְהִנֵּה</b> אֵין סָפֵק גַּם כֵּן, דְּזֶה שֶׁהִבְטִיחָנוּ הַכָּתוּב דְּכָל מַה שֶּׁגָּזְלוּ וְחָמְסוּ הַגּוֹיִם מִמֶּנּוּ שֶׁעֲתִידִין לְשַׁלֵּם — אֵין הַכַּוָּנָה שֶׁיְּשַׁלְּמוּ דַוְקָא מַה שֶּׁגָּזְלוּ וְחָמְסוּ, דְּזֶה מִלְּתָא דִפְשִׁיטָא הִיא, דְּמֵהֵיכָא תֵּיתֵי שֶׁלֹּא יְשַׁלְּמוּ מַה שֶּׁלָּקְחוּ מִמֶּנּוּ בְּגָזֵל וּבְחָמָס? אֶלָּא הַכַּוָּנָה הִיא שֶׁיְּשַׁלְּמוּ מַה שֶּׁלָּקְחוּ מִמֶּנּוּ הֵם וּפֵרוֹתֵיהֶם וּפֵרוֹת פֵּרוֹתֵיהֶם עַד סוֹף הָעוֹלָם. וְדָבָר זֶה הִיא הַבְטָחָה גְדוֹלָה, דַּאֲפִלּוּ אַבְנֵט אֵינוֹ שֶׁלָּהֶם. אֶלָּא שֶׁהָיָה עוֹלֶה עַל הַדַּעַת, דְּאֵין לְשַׁלֵּם אֶלָּא אִם הִרְוִיחוּ וְעָשׂוּ פֵּרוֹת בַּמֶּה שֶׁלָּקְחוּ מִמֶּנּוּ, אַךְ אִם לֹא עָשׂוּ פֵּרוֹת אֵינָם מְשַׁלְּמִים אֶלָּא קֶרֶן בִּלְבַד. אַךְ תְּנַן בִּמְצִיעָא (קד ע"א): הַמְקַבֵּל שָׂדֶה מֵחֲבֵרוֹ וְהוֹבִירָהּ — שָׁמִין אוֹתָהּ כַּמָּה הִיא רְאוּיָה לַעֲשׂוֹת וְנוֹתֵן לוֹ, שֶׁכָּךְ כּוֹתֵב לוֹ: אִם אוֹבִיר וְלָא אַעֲבֵד, אֲשַׁלֵּם בְּמֵיטְבָא. עַד כָּאן. וְכָתְבוּ גְדוֹלֵי הַמּוֹרִים: וְאַף עַל פִּי שֶׁלֹּא כָּתַב לוֹ מַמָּשׁ לָשׁוֹן זֶה, הָוֵי דִינוֹ כְּמוֹ שֶׁכָּתַב, דְּכִתְנַאי בֵּית דִּין דָּמֵי. עַד כָּאן.
<b>וְזֶהוּ</b> כַּוָּנַת הַכָּתוּב. דְּבַתְּחִלָּה אָמַר: "הָאֶלֶף לְךָ שְׁלֹמֹה", דְּהַכַּוָּנָה הִיא קֶרֶן וּפֵרוֹת וּפֵרֵי פֵּרוֹת, וּכְמוֹ שֶׁכָּתַבְנוּ. וְאַף אִם לֹא נַעֲשׂוּ פֵּרוֹת, מִכָּל מָקוֹם הֵם מְשַׁלְּמִין, דְּשָׁמִין לָהֶם כַּמָּה פֵּרוֹת הָיוּ רְאוּיִים לַעֲשׂוֹת וְנוֹתְנִים. וְזֶה שֶׁאָמַר: "הַיּוֹשֶׁבֶת בַּגַּנִּים" — נִשְׁאַל לַחֲבֵרִים, שֶׁהֵם הַתַּלְמִידֵי חֲכָמִים, "מַקְשִׁיבִים לְקוֹלֵךְ הַשְׁמִיעִנִי", מָה הַדִּין בְּיוֹשֶׁבֶת בַּגַּנִּים וְהוֹבִירָהּ. וְכִי הֵיכִי דְהָתָם שָׁמִין אוֹתָהּ כַּמָּה רְאוּיָה לַעֲשׂוֹת וְנוֹתֵן, הָכֵי נָמֵי הָכָא בַּמֶּה שֶׁלָּקְחוּ הַגּוֹיִם, אַף בַּמֶּה שֶׁלֹּא עָשׂוּ פֵּרוֹת שָׁמִין לָהֶם כַּמָּה פֵּרוֹת הָיוּ רְאוּיִן לַעֲשׂוֹת וְנוֹתְנִים.
<b>אוֹ</b> נֹאמַר דְּקָאֵי עַל חֵלֶק תַּלְמִידֵי חֲכָמִים, וּכְמוֹ שֶׁנִּתְבָּאֵר בַּמִּדְרָשׁ שֶׁכָּתַבְנוּ: "וּמָאתַיִם לְנֹטְרִים אֶת פִּרְיוֹ", דְּהַיְנוּ שֶׁמְּשַׁלְּמִין חֹמֶשׁ לְתַלְמִידֵי חֲכָמִים. וְהָיָה עוֹלֶה עַל הַדַּעַת, דְּדַוְקָא בַּמֶּה שֶׁגָּזְלוּ וְחָמְסוּ מִמֶּנּוּ הֵם מְשַׁלְּמִים פֵּרוֹת וּפֵרֵי פֵּרוֹת, שֶׁלָּקְחוּ דָבָר הַמְסֻיָּם; אֲבָל הַחֹמֶשׁ, שֶׁיִּשְׂרָאֵל לֹא זָכוּ בּוֹ וּקְנָס הוּא דְקָנְסוּ אוֹתָם שֶׁיְּשַׁלְּמוּ חֹמֶשׁ, דַּיָּם שֶׁיִּפְרְעוּ דַוְקָא חֹמֶשׁ וְלֹא פֵּרוֹת וּפֵרֵי פֵּרוֹת דְּחֹמֶשׁ. לָזֶה אָמַר: "הַיּוֹשֶׁבֶת בַּגַּנִּים חֲבֵרִים". כְּלוֹמַר, דְּכִי הֵיכִי דְהַיּוֹשֶׁבֶת בַּגַּנִּים מִדִּינָא אֲפִלּוּ הִתְנָה לֹא הָיָה חַיָּב לְשַׁלֵּם מַה שֶּׁהוֹבִירָהּ, וּכְמוֹ שֶׁכָּתַב הָרַשְׁבָּ"א (בחלק ב, סימן רסח), וַאֲפִלּוּ הָכֵי שָׁמִין לוֹ כַּמָּה הִיא רְאוּיָה לַעֲשׂוֹת וְנוֹתֵן; הָכֵי נָמֵי בְּחֵלֶק הַחֲבֵרִים, אַף שֶׁמִּן הַדִּין אֵינָם חַיָּבִים לִתֵּן פֵּרוֹת, מִכָּל מָקוֹם שָׁמִין כַּמָּה פֵּרוֹת הָיוּ רְאוּיִין לַעֲשׂוֹת מֵהַחֹמֶשׁ וּמְשַׁלְּמִין, דּוּמְיָא דְהַיּוֹשֶׁבֶת בַּגַּנִּים, וּכְמוֹ שֶׁכָּתַבְנוּ.
<b>וּבָזֶה</b> נָבוֹא לְכַוָּנַת הַכָּתוּב דְּ"קֹדֶשׁ יִשְׂרָאֵל לַייָ". וְהִנֵּה הַתּוֹסָפוֹת בְּפֶרֶק כָּל שָׁעָה (פסחים כט ע"א ד"ה מאן) וּבְפֶרֶק אֵלּוּ נְעָרוֹת (כתובות ל ע"ב ד"ה זר) הִכְרִיחוּ, דְּכִי הֵיכִי דִלְדִידַן, דְּקַיְמָא לָן דְּבִמְחֻיְּבֵי מִיתַת בֵּית דִּין אֵין אָדָם מֵת וּמְשַׁלֵּם, אֵין חִלּוּק בֵּין מֵזִיד לְשׁוֹגֵג, דִּבְשׁוֹגֵג נָמֵי אֵין אָדָם מֵת וּמְשַׁלֵּם, מֵהֶקֵּשָׁא דְתַנָּא דְבֵי חִזְקִיָּה: הִקִּישׁ הַכָּתוּב (ויקרא כד, כא) מַכֵּה אָדָם לְמַכֵּה בְהֵמָה: מַה מַכֵּה בְהֵמָה לֹא חִלֵּק בּוֹ בֵּין בְּשׁוֹגֵג בֵּין בְּמֵזִיד, אַף מַכֵּה אָדָם לֹא תַּחֲלֹק בּוֹ בֵּין בְּשׁוֹגֵג בֵּין בְּמֵזִיד; הָכֵי נָמֵי לְרַבִּי נְחוּנְיָא, שֶׁהָיָה עוֹשֶׂה אֶת יוֹם הַכִּפּוּרִים כְּשַׁבָּת, אֵין לְחַלֵּק בֵּין שׁוֹגֵג לְמֵזִיד, דְּגַם שׁוֹגֵג בְּמִיתָה בִּידֵי שָׁמַיִם אֵין אָדָם מֵת וּמְשַׁלֵּם. וּמִכֹּחַ זֶה הֻקְשָׁה לָהֶם אַלִּבָּא דְרַבִּי, דְּאָמַר: הֵזִיד בִּמְעִילָה — בְּמִיתָה בִּידֵי שָׁמַיִם, אֵיךְ חִיֵּב הַכָּתוּב תַּשְׁלוּמִין בִּמְעִילָה בְּנֶהֱנֶה מִן הַהֶקְדֵּשׁ? וַהֲלוֹא כֵּיוָן שֶׁחַיָּב מִיתָה, אֵין אָדָם מֵת וּמְשַׁלֵּם. וְתֵרְצוּ, דִּגְזֵרַת הַכָּתוּב הִיא בְּהֶקְדֵּשׁ דְּלָא אָמְרִינַן קָם לֵהּ בִּדְרַבָּה מִנֵּהּ; דְּאִם לֹא כֵּן, אֵין לְךָ אָדָם שֶׁמּוֹעֵל בְּהֶקְדֵּשׁ. וְהָרַב בְּצַלְאֵל בְּחִדּוּשָׁיו הִרְחִיב הַדִּבּוּר בָּזֶה, וְכָתַב דְּאַף לְדִידַן דְּלָא קַיְמָא לָן כְּרַבִּי נְחוּנְיָא, מִכָּל מָקוֹם צְרִיכִין אָנוּ לְתֵרוּץ הַתּוֹסָפוֹת. דְּהָא אֲנַן קַיְמָא לָן דְּהֵיכָא דְאִיכָּא מַלְקוּת אֵין אָדָם לוֹקֶה וּמְשַׁלֵּם, וְאִלּוּ הָרַמְבַּ"ם בְּפֶרֶק רִאשׁוֹן מֵהִלְכוֹת מְעִילָה כָּתַב: כָּל הַמּוֹעֵל בְּזָדוֹן — לוֹקֶה, וּמְשַׁלֵּם מַה שֶּׁפָּגַם מִן הַקֹּדֶשׁ בְּרֹאשׁוֹ. הֲרֵי דְגַבֵּי הֶקְדֵּשׁ סְבִירָא לֵהּ לְהָרַמְבַּ"ם דְּאָדָם לוֹקֶה וּמְשַׁלֵּם.
<b>עוֹד</b> הִקְשׁוּ הַתּוֹסָפוֹת אַלִּבָּא דְרַבִּי נְחוּנְיָא מֵאוֹכֵל תְּרוּמָה, דְּחִיֵּב הַכָּתוּב קֶרֶן וָחֹמֶשׁ, כְּדִכְתִיב (ויקרא כב, יד): "וְאִישׁ כִּי יֹאכַל קֹדֶשׁ וְיָסַף חֲמִשִׁיתוֹ עָלָיו". וְתֵרְצוּ, דִּגְזֵרַת הַכָּתוּב הִיא גַבֵּי תְּרוּמָה דְּלָא אָמְרִינַן קָם לֵהּ בִּדְרַבָּה מִנֵּהּ. נִמְצִינוּ לְמֵדִין, דְּאַף לְרַבִּי נְחוּנְיָא דְּהָיָה עוֹשֶׂה אֶת יוֹם הַכִּפּוּרִים כְּשַׁבָּת, קֹדֶשׁ וּתְרוּמָה נִשְׁתַּנָּה דִינָם מִכָּל הַתּוֹרָה, דִּבְכָל הַתּוֹרָה קַיְמָא לָן אֵין אָדָם מֵת וּמְשַׁלֵּם, וּבְהָנֵי גְּזֵרַת הַכָּתוּב הוּא דְּאָדָם מֵת וּמְשַׁלֵּם.
<b>וְהִנֵּה</b> מָצִינוּ בְּכַמָּה מְקוֹמוֹת שֶׁפֵּרוּשׁ 'אָשָׁם' הוּא הַקֶּרֶן, וּכְדִכְתִיב (במדבר ה, ז): "וְהֵשִׁיב אֶת אֲשָׁמוֹ בְּרֹאשׁוֹ". וְכֵן "הָאָשָׁם הַמּוּשָׁב" (שם שם, ח) אָמְרִינַן בְּפֶרֶק הַגּוֹזֵל עֵצִים (ב"ק קי ע"א) שֶׁהוּא הַקֶּרֶן. וְכֵן "וְנָתַן לַאֲשֶׁר אָשַׁם לוֹ" (במדבר ה, ז) פֵּרוּשׁוֹ לְמִי שֶׁהוּא חַיָּב. וּכְבָר נִתְבָּאֵר לְעֵיל, שֶׁהַשֵּׁם הִבְטִיחָם לְיִשְׂרָאֵל, שֶׁכָּל מַה שֶּׁלָּקְחוּ הַגּוֹיִם מִמֶּנּוּ עֲתִידִין לְשַׁלֵּם קֶרֶן וָחֹמֶשׁ, מִלְּבַד מַה שֶּׁיַּעֲנִישׁ אוֹתָם הַשֵּׁם עַל מַה שֶּׁצִּעֲרוּ אוֹתָנוּ. וְאֶפְשָׁר שֶׁיִּהְיֶה עוֹלֶה בְּדַעְתָּם שֶׁל יִשְׂרָאֵל, דְּהָא תִּינַח אִם הֲלָכָה כְּרַבָּנָן דִּבְמִיתָה בִּידֵי שָׁמַיִם לָא אָמְרִינַן קָם לֵהּ בִּדְרַבָּה מִנֵּהּ; אַךְ אִם הֲלָכָה כְּרַבִּי נְחוּנְיָא שֶׁהָיָה עוֹשֶׂה אֶת יוֹם הַכִּפּוּרִים כְּשַׁבָּת, אֵיךְ יִתָּכֵן שֶׁיְּשַׁלְּמוּ הַגּוֹיִם מַה שֶּׁלָּקְחוּ מִמֶּנּוּ וְגַם שֶׁיֵּעָנְשׁוּ בִּידֵי שָׁמַיִם?
<b>לָזֶה</b> בָּא הַכָּתוּב לָצֵאת יְדֵי חוֹבָתָם שֶׁל יִשְׂרָאֵל אֲפִלּוּ אַלִּבָּא דְרַבִּי נְחוּנְיָא, וְאָמַר: "קֹדֶשׁ יִשְׂרָאֵל לַייָ רֵאשִׁית תְּבוּאָתוֹ", וְאֵין אַתֶּם מוֹדִים דַּאֲפִלּוּ לְרַבִּי נְחוּנְיָא בְּהָנֵי תַּרְתֵּי דְּהֵם קֹדֶשׁ וּתְרוּמָה אָדָם מֵת וּמְשַׁלֵּם?! וְאִם כֵּן, כֵּיוָן שֶׁאַתֶּם נִקְרָאִים קֹדֶשׁ וּתְרוּמָה, אַלִּבָּא דְכֻלֵּי עָלְמָא "כָּל אֹכְלָיו יֶאְשָׁמוּ" — דְּהַיְנוּ שֶׁיְּשַׁלְּמוּ מַה שֶּׁאָכְלוּ, וְ"רָעָה תָּבוֹא אֲלֵיהֶם" — שֶׁיֵּעָנְשׁוּ בִּידֵי שָׁמַיִם, וְלָא אָמְרִינַן קָם לֵהּ בִּדְרַבָּה מִנֵּהּ. כִּי עַם יְיָ אֵלֶּה בָּחַר לוֹ יָהּ יִשְׂרָאֵל לִסְגֻלָּתוֹ, וַיִּנָּחֶם עַל הָרָעָה אֲשֶׁר דִּבֶּר לַעֲשׂוֹת לְעַמּוֹ. כַּדָּבָר הָאָמוּר בַּמַּאֲמָר הַפּוֹנֶה קָדִים: מִיָּד נִתְגַּלְגְּלוּ רַחֲמָיו שֶׁל הַקָּדוֹשׁ בָּרוּךְ הוּא וְאָמַר: בִּשְׁבִילֵךְ רָחֵל אֲנִי מַחֲזִיר אֶת יִשְׂרָאֵל לִמְקוֹמָם.
<b>וּבָזֶה</b> יוּבַן מַאי דְּאָמְרִינַן בְּפֶרֶק יֵשׁ נוֹחֲלִין (ב"ב קכג ע"א): בְּעָא מִנֵּהּ רַבִּי חֶלְבּוֹ מֵרַבִּי שְׁמוּאֵל בַּר נַחֲמָנִי: מָה רָאָה יַעֲקֹב שֶׁנָּטַל בְּכוֹרָה מֵרְאוּבֵן וּנְתָנָהּ לְיוֹסֵף? וְהִקְשׁוּ: מָה רָאָה?! "וּבְחַלְּלוֹ יְצוּעֵי אָבִיו" כְּתִיב (דהי"א ה, א). אֶלָּא מָה רָאָה שֶׁנְּתָנָהּ לְיוֹסֵף? אָמַר לוֹ: אֶמְשֹׁל לְךָ מָשָׁל. לְמָה הַדָּבָר דּוֹמֶה? לְבַעַל הַבַּיִת שֶׁגִּדֵּל יָתוֹם בְּתוֹךְ בֵּיתוֹ. לְיָמִים הֶעֱשִׁיר אוֹתוֹ הַיָּתוֹם וְאָמַר: אַהֲנֵהוּ לְבַעַל הַבַּיִת מִנְּכָסַי. וּפֵרֵשׁ רַשְׁבַּ"ם זַ"ל: בַּעַל הַבַּיִת זֶה יוֹסֵף, יָתוֹם זֶה יַעֲקֹב, דִּכְתִיב (בראשית מז, יב): "וַיְכַלְכֵּל אֶת אָבִיו". לַסּוֹף הֶעֱשִׁיר יַעֲקֹב, שֶׁבָּאת לְיָדוֹ בְּכוֹרַת רְאוּבֵן עַל יְדֵי שֶׁבִּלְבֵּל יְצוּעֵי אָבִיו, וְהָיָה יָכוֹל לִתְּנָהּ לְכָל מִי שֶׁיִּרְצֶה, נְתָנָהּ לְיוֹסֵף. וְהִקְשׁוּ בַּגְּמָרָא: וְאִי לָאו דַּחֲטָא רְאוּבֵן, לָא הֲוָה מַהֲנֵי לֵהּ לְיוֹסֵף?! כְּלוֹמַר, מַה נָּתַן יַעֲקֹב לְיוֹסֵף? שֶׁהֲרֵי מֵחֵלֶק שְׁאָר אֶחָיו נָתַן לוֹ, אֲבָל מִשֶּׁלּוֹ לֹא נָתַן לוֹ כְּלוּם, דְּמִשֶּׁלּוֹ הָיָה לוֹ לְהַהֲנוֹתוֹ וְלֹא מִשֶּׁל אֲחֵרִים. וְתֵרְצוּ, דְּרַבִּי יוֹנָתָן אָמַר: רְאוּיָה הָיְתָה בְּכוֹרָה לָצֵאת מֵרָחֵל, דִּכְתִיב (שם לז, ב): "אֵלֶּה תֹּלְדוֹת יַעֲקֹב יוֹסֵף", אֶלָּא שֶׁקִּדְּמַתָּה לֵאָה בְּרַחֲמִים, דִּכְתִיב (שם כט, לא): "וַיַּרְא יְיָ כִּי שְׂנוּאָה לֵאָה וַיִּפְתַּח אֶת רַחְמָהּ", וּמִתּוֹךְ צְנִיעוּת שֶׁהָיְתָה בְּרָחֵל הֶחֱזִירָהּ הַקָּדוֹשׁ בָּרוּךְ הוּא לָהּ. מַאי צְנִיעוּתָא דְרָחֵל? שֶׁמָּסְרָה הַסִּימָנִים שֶׁמָּסַר לָהּ יַעֲקֹב לְרָחֵל מְסָרָתַם רָחֵל לְלֵאָה כִּי הֵיכִי דְלָא לִיכַּסּוֹפֵי לֵאָה. עַד כָּאן.
<b>וְדִקְדְּקוּ</b> הַמְפָרְשִׁים זַ"ל בְּמַאֲמָר זֶה: דְּכִי הֵיכִי דְמֵעִקָּרָא, כְּשֶׁהָיִינוּ סְבוּרִים שֶׁמַּה שֶּׁנָּתַן יַעֲקֹב הַבְּכוֹרָה לְיוֹסֵף הָיָה בִּשְׁבִיל שֶׁכִּלְכֵּל אֶת אָבִיו, הִקְשׁוּ דְּהָיָה לוֹ לְיַעֲקֹב לִתֵּן מִשֶּׁלּוֹ וְלֹא מִשֶּׁל אֲחֵרִים, דְּהָא מִשֶּׁחָטָא רְאוּבֵן זָכוּ כָּל שְׁאָר אֶחָיו בְּחֵלֶק הַבְּכוֹרָה; גַּם לְפִי הַמַּסְקָנָא, דְּמַה שֶּׁזָּכָה יוֹסֵף הָיָה בִּשְׁבִיל צְנִיעוּת רָחֵל שֶׁמָּסְרָה הַסִּימָנִים לְלֵאָה, תִּקְשֵׁי נָמֵי דְּאַמַּאי נִתַּן לְרָחֵל מַתַּן שְׂכָרָהּ שֶׁל צְנִיעוּת מִנִּכְסֵי הַשְּׁבָטִים, שֶׁזָּכוּ בַּבְּכוֹרָה מֵאָז מִשֶּׁחִלֵּל רְאוּבֵן יְצוּעֵי אָבִיו, הָיָה מִן הָרָאוּי שֶׁיִּנָּתֵן לָהּ מַתַּן שְׂכָרָהּ מִמָּקוֹם אַחֵר וְלֹא מִנִּכְסֵי הַשְּׁבָטִים שֶׁלֹּא חָטְאוּ. וְתֵרוּצִים הַרְבֵּה נֶאֶמְרוּ בָּזֶה.
<b>וְהַנִּרְאֶה</b> אֶצְלִי לְיַשֵּׁב עִם הַדָּבָר הָאָמוּר בְּדִבְרֵי רַבּוֹתֵינוּ זַ"ל בַּמַּאֲמָר הַקּוֹדֵם, שֶׁרָחֵל הָיְתָה סִבָּה שֶׁנִּתְגַּלְגְּלוּ רַחֲמָיו שֶׁל הַקָּדוֹשׁ בָּרוּךְ הוּא וְאָמַר לָהּ: בִּשְׁבִילֵךְ רָחֵל אֲנִי מַחֲזִיר אֶת יִשְׂרָאֵל לִמְקוֹמָם. וּלְפִי זֶה, בִּשְׁלָמָא לְפִי הַסָּלְקָא דַעְתָּךְ, דְּמַה שֶּׁזָּכָה יוֹסֵף בַּבְּכוֹרָה הָיָה בִּשְׁבִיל מַה שֶּׁכִּלְכֵּל אֶת יַעֲקֹב, הִקְשׁוּ בַּגְּמָרָא דְּלֹא הָיָה לוֹ לְיַעֲקֹב לָתֵת מִשֶּׁל אֲחֵרִים בִּשְׁבִיל מַה שֶּׁזָּן אוֹתוֹ, אֶלָּא מִשֶּׁלּוֹ הָיָה לוֹ לִתֵּן. אֲבָל לְפִי הַמַּסְקָנָא, דְּמַה שֶּׁזָּכָה יוֹסֵף הוּא בִּשְׁבִיל צְנִיעוּת רָחֵל, וּבִשְׁבִיל צְנִיעוּת זֶה נִמְשַׁךְ תּוֹעֶלֶת לְכָל הַשְּׁבָטִים, תּוּ לֵיכָּא קֻשְׁיָא דְּאַמַּאי נִתַּן לָהּ מַתַּן שְׂכָרָהּ מִנִּכְסֵי הַשְּׁבָטִים, דְּאַדְּרַבָּה, כֵּיוָן דְּמִצְּנִיעוּת זֶה נִמְשַׁךְ תּוֹעֶלֶת לְכָל הַשְּׁבָטִים דִּין הוּא שֶׁכָּל הַשְּׁבָטִים יִתְּנוּ מֵחֶלְקָם לְרָחֵל בִּשְׁבִיל הַצְּנִיעוּת.
<b>וּבָזֶה</b> נָבִין קְצָת פְּסוּקִים בְּפָרָשַׁת וַיְחִי (מח, ג-ז), הֵם הַמְדַבְּרִים: "וַיֹּאמֶר יַעֲקֹב אֶל יוֹסֵף אֵל שַׁדַּי נִרְאָה אֵלַי בְּלוּז בְּאֶרֶץ כְּנָעַן וַיְבָרֶךְ אֹתִי. וַיֹּאמֶר אֵלַי הִנְנִי מַפְרְךָ וְהִרְבִּיתִךָ וּנְתַתִּיךָ לִקְהַל עַמִּים" וְגוֹמֵר. "וַאֲנִי בְּבֹאִי מִפַּדָּן מֵתָה עָלַי רָחֵל" וְגוֹמֵר. עַד כָּאן. וְיֵשׁ לְדַקְדֵּק בַּמֶּה שֶׁסִּיֵּם יַעֲקֹב דְּבָרָיו וְאָמַר: "וַאֲנִי בְּבֹאִי מִפַּדָּן מֵתָה עָלַי רָחֵל", דְּמַה קֶּשֶׁר יֵשׁ לַדְּבָרִים הַלָּלוּ עִם מַה שֶּׁקָּדַם, שֶׁסִּפֵּר לוֹ שֶׁנִּרְאָה אֵלָיו הַשֵּׁם וְהִבְטִיחוֹ "הִנְנִי מַפְרְךָ וְהִרְבִּיתִךָ" וְגוֹמֵר. וְרָאִיתִי לְרַבּוֹתֵינוּ זַ"ל שֶׁנִּתְעוֹרְרוּ בָּזֶה וְאָמְרוּ: "וַאֲנִי בְּבֹאִי מִפַּדָּן". וְאַף עַל פִּי שֶׁאֲנִי מַטְרִיחַ עָלֶיךָ לְהוֹלִיכֵנִי לִקָּבֵר בְּאֶרֶץ כְּנַעַן וְלֹא כֵן עָשִׂיתִי לְאִמְּךָ, וְיָדַעְתִּי שֶׁיֵּשׁ בְּלִבְּךָ עָלַי, אֲבָל דַּע לְךָ שֶׁעַל פִּי הַדִּבּוּר קְבַרְתִּיהָ שָׁם, שֶׁתְּהֵא עֶזְרָה לְבָנֶיהָ כְּשֶׁיַּגְלֶה אוֹתָם נְבוּזַרְאֲדָן. וַאֲנִי תָּמֵהַּ בָּזֶה, דִּכְפִי שִׁיטַת רַבּוֹתֵינוּ זַ"ל הָיָה לוֹ לְיַעֲקֹב לוֹמַר כָּל זֶה בַּפָּרָשָׁה הַקּוֹדֶמֶת (מז, ל), כְּשֶׁצִּוָּה אוֹתוֹ "וּנְשָׂאתַנִי מִמִּצְרַיִם וּקְבַרְתַּנִי בִּקְבֻרָתָם", אָז הָיָה לוֹ לְסַיֵּם דְּבָרָיו "וַאֲנִי בְּבֹאִי מִפַּדָּן מֵתָה עָלַי רָחֵל"; אֲבָל הָכָא, שֶׁאֵינוֹ מַזְהִיר אוֹתוֹ עַל הַקְּבוּרָה, לְאֵיזֶה תַּכְלִית מְסַפֵּר לוֹ מִיתַת רָחֵל?
<b>וּלְיַשֵּׁב</b> שִׁיטַת רַבּוֹתֵינוּ זַ"ל הַלֵּזוּ אֶפְשָׁר לוֹמַר עִם הַהִיא דְאָמְרִינַן בְּמִדְרַשׁ בְּרֵאשִׁית רַבָּה סֵדֶר וַיֵּצֵא (פרשה עב סימן ב): "לָכֵן יִשְׁכַּב עִמָּךְ הַלַּיְלָה" (בראשית ל, טו). תָּנֵי רַבִּי שִׁמְעוֹן: לְפִי שֶׁזִּלְזְלָה בַּצַּדִּיק, לְפִיכָךְ אֵינָהּ נִכְנֶסֶת עִמּוֹ בִּקְבוּרָה. הָדָא הוּא דִכְתִיב: "לָכֵן יִשְׁכַּב עִמָּךְ הַלַּיְלָה". אָמְרָה לָהּ: עִמָּךְ הוּא דָמֵךְ, עִמִּי לֵית הוּא דָמֵךְ. עַד כָּאן. נִמְצָא לְפִי אַגָּדָה זוֹ, שֶׁנֶּעֶנְשָׁה רָחֵל בִּשְׁבִיל חֲלִיפִין אֵלּוּ שֶׁל הַדּוּדָאִים. תּוּ אָמְרִינַן הָתָם בַּמִּדְרָשׁ: אָמַר רַבִּי אֶלְעָזָר: לֵאָה הִפְסִידָה דוּדָאִים וּבְכוֹרָה, וְרָחֵל נִשְׂתַּכְּרָה דוּדָאִים וּבְכוֹרָה. עַד כָּאן. וְכָתַב שָׁם מַהֲרַ"שׁ יָפֶה זַ"ל דְּהָכֵי פֵּרוּשׁוֹ, דְּנִטְּלָה בְּכוֹרָה מֵרְאוּבֵן וְנִתְּנָה לְיוֹסֵף. וְאַף עַל פִּי שֶׁנְּטִילָתָהּ מֵרְאוּבֵן הָיָה בְּחַלְּלוֹ יְצוּעֵי אָבִיו, מִכָּל מָקוֹם צָרִיךְ לָתֵת טַעַם לָמָּה נִתְּנָה לְיוֹסֵף וְלֹא לְשִׁמְעוֹן הַקָּרוֹב אֵלָיו אוֹ לִיהוּדָה שֶׁהוּא מֶלֶךְ. וּבְפֶרֶק יֵשׁ נוֹחֲלִין בִּקְשׁוּ טַעַם לָמָּה נִתְּנָה הַבְּכוֹרָה לְיוֹסֵף. וְרַבִּי אֶלְעָזָר סְבִירָא לֵהּ, דְּזָכְתָה רָחֵל לָזֶה בִּשְׁבִיל שֶׁבִּקְשָׁה הַדּוּדָאִים לְפַתּוֹת אֶת בַּעְלָהּ בָּהֶם. וּכְמוֹ שֶׁכָּתַב הָרַמְבַּ"ן, שֶׁהַדּוּדָאִים הָיוּ מְבֻקָּשִׁים לְרָחֵל לְבַשֵּׂם יְצוּעֵי יַעֲקֹב, כְּעִנְיַן "נַפְתִּי מִשְׁכָּבִי" (משלי ז, יז), וְזֶה לְאַהֲבָתָהּ מִשְׁכָּבוֹ שֶׁל צַדִּיק לְהַעֲמִיד מִמֶּנּוּ זֶרַע. וְכָתַב עוֹד, דְּלִסְבָרָא זוֹ דְרַבִּי אֶלְעָזָר, מַה שֶּׁלֹּא זָכְתָה רָחֵל לִקָּבֵר עִמּוֹ הָיָה מִטְּעָמִים אֲחֵרִים, אוֹ מִפְּנֵי שֶׁהָיוּ שְׁתֵּי אֲחָיוֹת וְאֵינוֹ רָאוּי שֶׁיִּהְיוּ שְׁתֵּי אֲחָיוֹת קְבוּרוֹת עִמּוֹ, וְזָכְתָה לֵאָה כִּי הִיא הַגְּדוֹלָה וְהַנְּשׂוּאָה בָּרִאשׁוֹנָה.
<b>הַכְּלָל</b> הָעוֹלֶה: דְּרַבִּי שִׁמְעוֹן וְרַבִּי אֶלְעָזָר פְּלִיגִי בַּמַּעֲשֶׂה הַלֵּזוּ דְרָחֵל שֶׁהֶחֶלִיפָה מִשְׁכַּב הַצַּדִּיק בְּדוּדָאִים, יֵשׁ דּוֹרְשִׁים אוֹתוֹ לְשֶׁבַח וְיֵשׁ דּוֹרְשִׁים אוֹתוֹ לִגְנַאי. דְּרַבִּי שִׁמְעוֹן סְבִירָא לֵהּ לִגְנַאי, דְּזִלְזְלָה בִּכְבוֹד הַצַּדִּיק, וּמִשּׁוּם הָכֵי לֹא נִכְנְסָה עִמּוֹ לִקְבוּרָה; וְרַבִּי אֶלְעָזָר דָּרֵשׁ אוֹתוֹ לְשֶׁבַח, שֶׁכַּוָּנָתָהּ הָיְתָה לְחַבֵּב מִשְׁכָּבוֹ שֶׁל צַדִּיק בְּקַחְתָּהּ הַדּוּדָאִים, וּמִשּׁוּם הָכֵי זָכְתָה לִבְכוֹרָה. וְיָדוּעַ הוּא, שֶׁהַבְּכוֹרָה הִיא מַה שֶּׁאָמַר יַעֲקֹב (בראשית מח, ה): "אֶפְרַיִם וּמְנַשֶּׁה כִּרְאוּבֵן וְשִׁמְעוֹן יִהְיוּ לִי", וְכַמְבֹאָר.
<b>וְהִנֵּה</b> בְּמַחֲלֹקֶת זֶה דְרַבִּי שִׁמְעוֹן וְרַבִּי אֶלְעָזָר הָיוּ מִתְוַכְּחִים יַעֲקֹב עִם יוֹסֵף. וּבַתְּחִלָּה כְּשֶׁאָמַר יַעֲקֹב "וּקְבַרְתַּנִי בִּקְבֻרָתָם", שֶׁהִטְרִיחַ לְיוֹסֵף לְהוֹלִיכוֹ מִמִּצְרַיִם לְחֶבְרוֹן, לֹא הָיָה בְּלִבּוֹ שֶׁל יוֹסֵף כְּלוּם עַל מַה שֶּׁלֹּא עָשָׂה כֵּן לְאִמּוֹ, שֶׁהָיָה מִן הָרָאוּי שֶׁיִּטְרַח גַּם הוּא בִּקְבוּרָתָהּ וְיוֹלִיכֶנָּה מִבֵּית לֶחֶם לְחֶבְרוֹן כְּדֵי שֶׁתְּהֵא נִקְבֶּרֶת עִמּוֹ, שֶׁהֲרֵי מַהֲלַךְ חֲצִי יוֹם הוּא מִבֵּית לֶחֶם לְחֶבְרוֹן, וּכְמוֹ שֶׁכָּתַב הָרַמְבַּ"ן, לְפִי שֶׁהָיָה סָבוּר יוֹסֵף שֶׁאִמּוֹ נֶעֶנְשָׁה בַּמֶּה שֶׁזִּלְזְלָה בְּמִשְׁכַּב הַצַּדִּיק בַּמֶּה שֶׁהֶחֱלִיפָה מִשְׁכַּב הַצַּדִּיק בִּשְׁבִיל דּוּדָאִים, וְכִסְבָרַת רַבִּי שִׁמְעוֹן, וְלֹא רָצָה לִהְיוֹת עִם אָבִיו בִּטְעָנוֹת, שֶׁלֹּא לְפַרְסֵם הַדָּבָר בִּשְׁבִיל כְּבוֹד אִמּוֹ, וְאַדְּרַבָּה 'כְּבֹד אֱלֹהִים הַסְתֵּר דָּבָר' (משלי כה, ב). אֲבָל עַכְשָׁו, שֶׁרָאָה שֶׁאָמַר לוֹ יַעֲקֹב "אֶפְרַיִם וּמְנַשֶּׁה כִּרְאוּבֵן וְשִׁמְעוֹן יִהְיוּ לִי", שֶׁנָּתַן הַבְּכוֹרָה לְיוֹסֵף, וְהֻקְשָׁה לוֹ דְּלָמָּה נִתְּנָה הַבְּכוֹרָה לְיוֹסֵף? דִּנְהִי דִנְטָלָהּ מֵרְאוּבֵן מִשּׁוּם חַלְּלוֹ יְצוּעֵי אָבִיו, מִכָּל מָקוֹם הָיָה לוֹ לִתְּנָהּ לְשִׁמְעוֹן הַקָּרוֹב אֵלָיו אוֹ לִיהוּדָה שֶׁהוּא מֶלֶךְ. אֶלָּא וַדַּאי עַל כָּרְחִין לוֹמַר כִּסְבָרַת רַבִּי אֶלְעָזָר שֶׁאָמַר שֶׁזָּכְתָה רָחֵל בָּזֶה בִּשְׁבִיל הַדּוּדָאִים, שֶׁבּוֹחֵן לִבּוֹת יָדַע שֶׁכַּוָּנָתָהּ הָיְתָה לְחַבֵּב מִשְׁכָּבוֹ שֶׁל צַדִּיק, וְאִם כֵּן חָזְרָה הַקֻּשְׁיָא עַל יַעֲקֹב: לָמָּה לֹא טָרַח עִם רָחֵל לְהוֹלִיכָהּ לְחֶבְרוֹן?
<b>וְעַל</b> זֶה הֵשִׁיב יַעֲקֹב וְאָמַר: "וַאֲנִי בְּבֹאִי מִפַּדָּן מֵתָה עָלַי רָחֵל בַּדֶּרֶךְ וָאֶקְבְּרֶהָ שָּׁם בְּדֶרֶךְ אֶפְרָת". כְּלוֹמַר, מִלְּבַד קֻשְׁיָתְךָ שֶׁלֹּא טָרַחְתִּי עִמָּהּ לְהוֹלִיכָהּ לְחֶבְרוֹן כְּדֵי שֶׁתְּהֵא נִקְבֶּרֶת עִמִּי, עוֹד יִקְשֶׁה שֶׁמֵּתָה בַּדֶּרֶךְ וּקְבַרְתִּיהָ בַּדֶּרֶךְ וְלֹא הוֹלַכְתִּיהָ לְעִיר; דְּלָא מִבַּעְיָא שֶׁלֹּא הוֹלַכְתִּיהָ לְחֶבְרוֹן, אֶלָּא אֲפִלּוּ לְעִיר שֶׁלֹּא הָיָה טֹרַח כָּל כָּךְ לֹא הוֹלַכְתִּיהָ. וְעַל כָּרְחִין יֵשׁ לְךָ לְהוֹדוֹת שֶׁעַל פִּי הַדִּבּוּר עָשִׂיתִי כָּל זֶה, כְּדֵי שֶׁתְּהֵא עֶזְרָה לְבָנֶיהָ כְּשֶׁיַּגְלֶה אוֹתָם נְבוּזַרְאֲדָן, וּבְטַעַם זֶה יְתֹרַץ הַכֹּל — מַה שֶּׁלֹּא נִקְבְּרָה עִמִּי וְגַם שֶׁקְּבַרְתִּיהָ בַּדֶּרֶךְ. בְּאֹפֶן שֶׁאֶפְשָׁר לְיַשֵּׁב קֶשֶׁר הַפְּסוּקִים לְפִי שִׁיטַת רַבּוֹתֵינוּ זַ"ל.
<b>אַךְ</b> כְּפִי דַרְכֵּנוּ נְיַשֵּׁב קֶשֶׁר הַפְּסוּקִים בְּאֹפֶן אַחֵר. דְּיַעֲקֹב נָתַן הַבְּכוֹרָה לְיוֹסֵף, כְּדִכְתִיב: "אֶפְרַיִם וּמְנַשֶּׁה כִּרְאוּבֵן וְשִׁמְעוֹן יִהְיוּ לִי", הַיְנוּ הַבְּכוֹרָה שֶׁהָיְתָה לִרְאוּבֵן, וְכִדְאִיתָא בְּפֶרֶק יֵשׁ נוֹחֲלִין (ב"ב קכג ע"א). אֶלָּא שֶׁהֻקְשָׁה לְיוֹסֵף מַה שֶּׁהִקְשׁוּ הַמְפָרְשִׁים זַ"ל שֶׁכָּתַבְנוּ, דְּאַמַּאי נִתַּן מַתַּן שְׂכָרָהּ שֶׁל רָחֵל מֵהַצְּנִיעוּת שֶׁהָיָה בָּהּ מִנִּכְסֵי הַשְּׁבָטִים? הָיָה לָהּ לְקַבֵּל שְׂכָרָהּ מִמָּקוֹם אַחֵר! לָזֶה הֵשִׁיב לוֹ יַעֲקֹב, דְּהָא לָא קַשְׁיָא וְלָא מִידִי, לְפִי שֶׁ"אֲנִי בְּבֹאִי מִפַּדָּן מֵתָה עָלַי רָחֵל בְּאֶרֶץ כְּנַעַן וָאֶקְבְּרֶהָ שָּׁם בְּדֶרֶךְ אֶפְרָת", וְלֹא הוֹלַכְתִּיהָ אֲפִלּוּ לְבֵית לֶחֶם לְהַכְנִיסָהּ לָאָרֶץ, וְעַל פִּי הַדִּבּוּר קְבַרְתִּיהָ שָׁם, שֶׁתְּהֵא עֶזְרָה לְבָנֶיהָ כְּשֶׁיַּגְלֶה אוֹתָם נְבוּזַרְאֲדָן וְיִהְיוּ עוֹבְרִים דֶּרֶךְ שָׁם וְרָחֵל עוֹמֶדֶת עַל קִבְרָהּ וּבוֹכָה וּמְבַקֶּשֶׁת רַחֲמִים עֲלֵיהֶם, שֶׁנֶּאֱמַר: "קוֹל בְּרָמָה נִשְׁמָע רָחֵל מְבַכָּה עַל בָּנֶיהָ", וְהַקָּדוֹשׁ בָּרוּךְ הוּא מְשִׁיבָהּ: "יֵשׁ שָׂכָר לִפְעֻלָּתֵךְ וְשָׁבוּ בָנִים לִגְבוּלָם". וּבְאֵיזוֹ טַעֲנָה בָּאָה לִפְנֵי הַקָּדוֹשׁ בָּרוּךְ הוּא? בַּטַּעֲנָה שֶׁמָּסְרָה הַסִּימָנִים לְלֵאָה וְלֹא נִתְקַנְּאָה בָּהּ. נִמְצָא דְּבִצְנִיעוּת זֶה שֶׁהָיָה בְּרָחֵל נִמְשַׁךְ תּוֹעֶלֶת לְכָל הַשְּׁבָטִים, וְאִם כֵּן מִן הַדִּין שֶׁתִּטֹּל שְׂכָרָהּ שֶׁל צְנִיעוּת זֶה מִנִּכְסֵי הַשְּׁבָטִים. וְיַעֲקֹב אַגַּב שֶׁרָצָה לָתֵת טַעַם לָמָּה נִתַּן מַתַּן שְׂכָרָהּ שֶׁל רָחֵל מִנִּכְסֵי הַשְּׁבָטִים, הִתְנַצֵּל גַּם כֵּן שֶׁלֹּא יִהְיֶה בְּלִבּוֹ שֶׁל יוֹסֵף תְּלֻנָּה עַל יַעֲקֹב אָבִיו שֶׁהוּא מַטְרִיחַ אוֹתוֹ לְקָבְרוֹ בְּחֶבְרוֹן וְלֹא כֵן עָשָׂה לְאִמּוֹ, לְפִי שֶׁעַל פִּי הַדִּבּוּר קְבָרָהּ שָׁם וּכְמוֹ שֶׁפֵּרֵשׁ רַשִׁ"י זַ"ל.
<b>וְהִנֵּה</b> כִּי הֵיכִי דְעַל יְדֵי רָחֵל אִמֵּנוּ נִמְשַׁךְ לָנוּ תּוֹעֶלֶת לֶעָתִיד לָבוֹא, כִּי רָחֵל מְבַכָּה עַל בָּנֶיהָ וְהַקָּדוֹשׁ בָּרוּךְ הוּא שׁוֹמֵעַ בְּקוֹלָהּ, הָכֵי נָמֵי עַל יְדֵי יוֹסֵף בְּנָהּ, כִּי הוּא יְסוֹד הַבִּנְיָן אֲשֶׁר הַבַּיִת נָכוֹן עָלָיו וְצַדִּיק יְסוֹד עוֹלָם. וְכִדְאָמְרִינַן בְּתַנְחוּמָא, הֱבִיאוֹ מַהֲרַ"שׁ יָפֶה בְּסֵדֶר וַיֵּצֵא (פרשה עג סימן ה), וְזֶה לְשׁוֹנוֹ: אָמַר רַבִּי שְׁמוּאֵל בַּר נַחֲמָנִי: מָסֹרֶת הוּא בְּיָדֵנוּ שֶׁאֵין עֵשָׂו נוֹפֵל אֶלָּא בְּיַד בָּנֶיהָ שֶׁל רָחֵל. לָמָּה? שֶׁאִם בָּאִים הַשְּׁבָטִים לְדִין עִם עֵשָׂו לוֹמַר לוֹ: לָמָּה רָדַפְתָּ אֶת אָחִיךָ? הוּא אוֹמֵר לָהֶם: לָמָּה רְדַפְתֶּם אֶת יוֹסֵף אֲחִיכֶם? וְאֵינְכֶם מְעֻלִּים מִמֶּנִּי. וְכֵיוָן שֶׁהוּא בָּא אֵצֶל יוֹסֵף, אוֹמֵר לוֹ: לָמָּה רָדַפְתָּ אֶת אָחִיךָ? וְאֵינוֹ יָכוֹל לַהֲשִׁיבוֹ. אִם תֹּאמַר שֶׁעָשָׂה לְךָ רָעָה, אַף אַחַי שִׁלְּמוּ לִי רָעָה וַאֲנִי שִׁלַּמְתִּי לָהֶם טוֹבָה. מִיָּד הוּא שׁוֹתֵק. וְעָלָיו הַכָּתוּב אוֹמֵר (ישעיה מז, יד): "הִנֵּה הָיוּ כְקַשׁ אֵשׁ שְׂרָפָתַם, לֹא יַצִּילוּ אֶת נַפְשָׁם מִיַּד לֶהָבָה". 'הִנֵּה הָיוּ כְקַשׁ' — זֶה עֵשָׂו, שֶׁנֶּאֱמַר (עובדיה א, יח): "וּבֵית עֵשָׂו לְקַשׁ"; 'אֵשׁ שְׂרָפָתָם' — זֶה יַעֲקֹב, שֶׁנֶּאֱמַר (שם): "וְהָיָה בֵית יַעֲקֹב אֵשׁ"; 'לֹא יַצִּילוּ אֶת נַפְשָׁם מִיַּד לֶהָבָה' — זֶה יוֹסֵף, שֶׁנֶּאֱמַר (שם): "וּבֵית יוֹסֵף לֶהָבָה". זֶה כָּתוּב בּוֹ נַעַר, שֶׁנֶּאֱמַר (בראשית לז, ב): "וְהוּא נַעַר", וְזֶה כָּתוּב בּוֹ קָטֹן, שֶׁנֶּאֱמַר (עובדיה א, ב): "הִנֵּה קָטֹן נְתַתִּיךָ"; יָבוֹא זֶה וְיִפֹּל בְּיַד זֶה. עַד כָּאן.
<b>וּבָזֶה</b> יוּבַן מַאֲמַר רַבּוֹתֵינוּ זַ"ל בַּמִּדְרָשׁ וְזֶה לְשׁוֹנָם: "לוּ יִשְׂטְמֵנוּ יוֹסֵף וְהָשֵׁב יָשִׁיב לָנוּ" (בראשית נ, טו). 'וְהָשֵׁב' — זֶה יוֹסֵף, 'יָשִׁיב' — זֶה עֵשָׂו. עַד כָּאן. וְיֵשׁ לְהַקְשׁוֹת: מָאן דְּכַר שְׁמֵהּ דְּעֵשָׂו הָכָא? אָמְנָם עַל פִּי דִבְרֵי הַתַּנְחוּמָא הַנִּזְכָּר הַדְּבָרִים כִּפְשָׁטָן. לְפִי שֶׁכָּל טַעֲנוֹתֵינוּ עִם עֵשָׂו בַּמֶּה שֶׁהֵרַע לְיַעֲקֹב הוּא, שֶׁאַף בְּמֻנָּח שֶׁיַּעֲקֹב עָשָׂה לוֹ רָעָה — הֲרֵי יוֹסֵף, שֶׁאַף שֶׁאֶחָיו שִׁלְּמוּ לוֹ רָעָה וְהוּא גָמַל אוֹתָם טוֹבָה. וְזֶה שֶׁאָמְרוּ: 'הָשֵׁב' — זֶה יוֹסֵף, 'יָשִׁיב' — זֶה עֵשָׂו. שֶׁאִם יוֹסֵף יָשִׁיב לָנוּ רָעָה, אֵין לָנוּ טַעֲנָה בַּמֶּה שֶׁרָדַף עֵשָׂו אֶת אָחִיו, כֵּיוָן שֶׁאָחִיו עָשָׂה עִמּוֹ רָעָה, דּוּמְיָא דְיוֹסֵף שֶׁגָּמַל לְאֶחָיו רָעָה בִּשְׁבִיל שֶׁעָשׂוּ עִמּוֹ רָעָה. מִשּׁוּם הָכֵי הָיוּ חוֹשְׁשִׁים 'לוּ יִשְׂטְמֵנוּ יוֹסֵף'.
<b>סָמוּךְ</b> לַחֲתִימָה לְסַיֵּם בְּכִי טוֹב אֲפָרֵשׁ מַאֲמַר הַנָּבִיא יְשַׁעְיָה (כד, כג), הַהוּא אָמַר: "וְחָפְרָה הַלְּבָנָה וּבוֹשָׁה הַחַמָּה, כִּי מָלַךְ יְיָ צְבָאוֹת בְּהַר צִיּוֹן וּבִירוּשָׁלַיִם וְנֶגֶד זְקֵנָיו כָּבוֹד". וְיֵשׁ לְדַקְדֵּק בְּסֵיפֵהּ דִּקְרָא דִּ"וְנֶגֶד זְקֵנָיו כָּבוֹד", מַה שַּׁיָּכוּת לוֹ עִם הַקּוֹדֵם? וְנִרְאֶה שֶׁהַדְּבָרִים נִמְשָׁכִים עִם מַאי דְּאָמְרִינַן בִּפְסָחִים (סח ע"א): רַב חִסְדָּא רָמֵי: כְּתִיב: "וְחָפְרָה הַלְּבָנָה וּבוֹשָׁה הַחַמָּה", וּכְתִיב (ישעיה ל, כו): "וְהָיָה אוֹר הַלְּבָנָה כְּאוֹר הַחַמָּה, וְאוֹר הַחַמָּה יִהְיֶה שִׁבְעָתַיִם" וְגוֹמֵר. לָא קַשְׁיָא, כָּאן בְּמַחֲנֵה שְׁכִינָה, כָּאן בְּמַחֲנֵה צַדִּיקִים. וּפֵרֵשׁ רַשִׁ"י: בְּמַחֲנֵה שְׁכִינָה — וְחָפְרָה מִזִּיו הַשְּׁכִינָה. וְאָמְרִינַן בְּפֶרֶק קַמָּא דְבָתְרָא (י ע"ב): אָמַר רַבִּי אַבָּהוּ: שָׁאֲלוּ אֶת שְׁלֹמֹה: אֵיזֶהוּ בֶּן הָעוֹלָם הַבָּא? כֹּל שֶׁכְּ'נֶגֶד זְקֵנָיו כָּבוֹד'. וְזֶהוּ כַּוָּנַת הַכָּתוּב: "וְחָפְרָה הַלְּבָנָה וּבוֹשָׁה הַחַמָּה, כִּי מָלַךְ יְיָ צְבָאוֹת בְּהַר צִיּוֹן וּבִירוּשָׁלַיִם". כְּלוֹמַר, מֵחֲמַת זִיו הַשְּׁכִינָה שֶׁהָיָה בְּהַר צִיּוֹן וִירוּשָׁלַיִם וְחָפְרָה הַלְּבָנָה וּבוֹשָׁה הַחַמָּה. אַךְ "נֶגֶד זְקֵנָיו", דְּהַיְנוּ בְּמַחֲנֵה צַדִּיקִים, אָז "כָּבוֹד" — לַחַמָּה וְלַלְּבָנָה, וּכְמַאֲמַר הַכָּתוּב: "וְהָיָה אוֹר הַלְּבָנָה כְּאוֹר הַחַמָּה, וְאוֹר הַחַמָּה יִהְיֶה שִׁבְעָתַיִם".
<b>גַּם</b> אֶת זֹאת עָשָׂה הָאֱלֹהִים, נֶאֱמָן לְשַׁלֵּם שָׂכָר טוֹב לְאוֹהֲבָיו וּלְשׁוֹמְרֵי מִצְו‍ֹתָיו. וְאָמְרִינַן בְּמִדְרַשׁ רוּת (פרשה ה סימן ד) וְזֶה לְשׁוֹנָם: "יְשַׁלֵּם יְיָ פָּעֳלֵךְ וּתְהִי מַשְׂכֻּרְתֵּךְ שְׁלֵמָה מֵעִם יְיָ אֱלֹהֵי יִשְׂרָאֵל" (רות ב, יב). אָמַר רַבִּי חָסָא: "אֲשֶׁר בָּאת לַחֲסוֹת תַּחַת כְּנָפָיו" (שם). עַד כָּאן. וְכָל כַּת הַדַּרְשָׁנִים הָיוּ תְּמֵהִים: מַה חִדֵּשׁ רַבִּי חָסָא בִּדְבָרָיו? וְנִרְאֶה דְּיוּבַן עִם מַאֲמַר רַבּוֹתֵינוּ זַ"ל בַּמִּדְרָשׁ סֵדֶר אֱמֹר (פרשה כז סימן ב) וְזֶה לְשׁוֹנָם: אָמַר רַבִּי יִרְמְיָה: עֲתִידָה בַּת קוֹל לִהְיוֹת מְפוֹצֶצֶת בְּרָאשֵׁי הֶהָרִים וְאוֹמֶרֶת: כָּל מִי שֶׁפָּעַל עִם אֵל יָבוֹא וְיִטֹּל שְׂכָרוֹ. הָדָא הוּא דִכְתִיב (במדבר כג, כג): "כָּעֵת יֵאָמֵר לְיַעֲקֹב וּלְיִשְׂרָאֵל מַה פָּעַל אֵל". וְרוּחַ הַקֹּדֶשׁ אוֹמֶרֶת: "מִי הִקְדִּימַנִי וַאֲשַׁלֵּם" (איוב מא, ג). מִי מָל עַד שֶׁלֹּא נָתַתִּי לוֹ בֵּן? מִי עָשָׂה לִי מַעֲקֶה עַד שֶׁלֹּא נָתַתִּי לוֹ גַג? מִי עָשָׂה לִי מְזוּזָה עַד שֶׁלֹּא נָתַתִּי לוֹ בַּיִת? וְכוּ'. הֱוֵי: "מִי הִקְדִּימַנִי וַאֲשַׁלֵּם". עַד כָּאן. נִמְצָא דְּאֵין הַשֵּׁם חַיָּב לְשׁוּם בְּרִיָּה בִּשְׁבִיל קִיּוּם הַמִּצְו‍ֹת, שֶׁהֲרֵי קֹדֶם שֶׁיַּעֲשֶׂה הַמִּצְוָה כְּבָר קִבֵּל שְׂכָרוֹ.
<b>אַךְ</b> אִיכָּא גַוְנָא שֶׁהוּא בְּדִין שֶׁיִּטֹּל שָׂכָר, כִּדְאָמְרִינַן בַּמִּדְרָשׁ פָּרָשַׁת נָשׂא (פרשה יד) וְזֶה לְשׁוֹנָם: "מִי הִקְדִּימַנִי וַאֲשַׁלֵּם". אָמַר רַבִּי תַּנְחוּם בַּר אַבָּא: מִי שֶׁאֵין לוֹ נְכָסִים וְעוֹשֶׂה צְדָקָה וּגְמִילוּת חֲסָדִים, מִי שֶׁאֵין לוֹ בָּנִים וְנוֹתֵן שְׂכַר סוֹפְרִים וְכוּ', אָמַר הַקָּדוֹשׁ בָּרוּךְ הוּא: זֶה הִקְדִּים וְקִיֵּם מִצְו‍ֹתַי עַד שֶׁלֹּא נָתַתִּי לוֹ בַּמֶּה לְקַיְּמָן, צָרִיךְ אֲנִי לִתֵּן לוֹ מָמוֹן וּבָנִים שֶׁיִּהְיוּ קוֹרְאִין בַּסְּפָרִים. הֱוֵי: מִי הִקְדִּימַנִי לַעֲשׂוֹת מִצְוָה וַאֲשַׁלֵּם לוֹ שְׂכָרוֹ. עַד כָּאן. וְאֵין סָפֵק, דְּכָל שֶׁכֵּן גֵּר שֶׁנִּתְגַּיֵּר דְּשַׁיָּךְ בֵּהּ לוֹמַר שֶׁזֶּה הִקְדִּים לְקַיֵּם מִצְו‍ֹתָיו. דְּבִשְׁלָמָא בְּיִשְׂרָאֵל, שֶׁאוֹמֵר לָהֶם הַשֵּׁם: לִכְשֶׁאֶתֵּן לְךָ בֵּן מוּל אוֹתוֹ, וְכֵן טַלִּית הָטֵל בּוֹ צִיצִית, וְדִכְוָתֵהּ — שַׁיָּךְ לוֹמַר 'מִי הִקְדִּימַנִי'; אַךְ בְּגֵר, שֶׁהָיָה לוֹ טַלִּית וּבֵן וְלֹא הָיָה חַיָּב בְּשׁוּם דָּבָר, וְהוּא בְּעַצְמוֹ מִתְגַּיֵּר וּמְקַבֵּל עָלָיו עֹל מִצְו‍ֹת — לֹא שַׁיָּךְ לוֹמַר 'מִי הִקְדִּימַנִי', שֶׁכָּל מַה שֶּׁנָּתַן לוֹ הַשֵּׁם לֹא הָיָה חַיָּב בְּשׁוּם דָּבָר, וְהוּא מֵעַצְמוֹ מִדַּעְתּוֹ הַטּוֹב וּרְצוֹנוֹ הַגָּמוּר מִתְחַיֵּב. וְדוֹמֶה לָזֶה אָמְרִינַן הָתָם בַּמִּדְרָשׁ וְזֶה לְשׁוֹנָם: "מִי הִקְדִּימַנִי וַאֲשַׁלֵּם" — מְדַבֵּר בְּאַבְרָהָם, שֶׁמֵּעַצְמוֹ הִכִּיר לְהַקָּדוֹשׁ בָּרוּךְ הוּא. עַד כָּאן. וְאִם כֵּן, כָּל מִי שֶׁמִּתְגַּיֵּר הָוֵי דִכְוָתֵהּ, שֶׁהוּא מַקְדִּים לְקַיֵּם הַמִּצְו‍ֹת.
<b>עוֹד</b> נַקְדִּים הָא דְאָמְרִינַן בְּפֶרֶק הַזְּרוֹעַ (חולין קל ע"ב): אָמַר רַב חִסְדָּא: הַמַּזִּיק מַתְּנוֹת כְּהֻנָּה אוֹ שֶׁאֲכָלָן — פָּטוּר מִלְּשַׁלֵּם, מִשּׁוּם דְּהָוֵי לְהוּ מָמוֹן שֶׁאֵין לוֹ תּוֹבְעִין. וּפָרֵךְ מִדִּתְנַן: בַּעַל הַבַּיִת שֶׁהָיָה עוֹבֵר מִמָּקוֹם לְמָקוֹם וְצָרִיךְ לִטֹּל לֶקֶט שִׁכְחָה וּפֵאָה וּמַעְשַׂר עָנִי — נוֹטֵל, וְלִכְשֶׁיַּחֲזֹר יְשַׁלֵּם. דִּבְרֵי רַבִּי אֱלִיעֶזֶר. וּמְשַׁנֵּי, אָמַר רַב חִסְדָּא: מִדַּת חֲסִידוּת שָׁנוּ כָּאן. וּפָרֵךְ רָבָא: תַּנָּא תָּנֵי יְשַׁלֵּם, וְאַתְּ אָמְרַת מִדַּת חֲסִידוּת שָׁנוּ כָּאן?! עַד כָּאן. נִמְצִינוּ לְמֵדִין מִסֻּגְיָא זוֹ, דְּלֹא שַׁיָּךְ לֵאמֹר לִשָּׁנָא דִישַׁלֵּם אֶלָּא בַּמֶּה שֶׁהוּא חַיָּב מִן הַדִּין, לֹא בַּמֶּה שֶׁנּוֹתֵן בְּמִדַּת הַחֶסֶד.
<b>וּבָזֶה</b> נָבוֹא לְכַוָּנַת הַמַּאֲמָר. שֶׁהֻקְשָׁה לְרַבּוֹתֵינוּ זַ"ל: הֵיכִי קָאָמַר בֹּעַז "יְשַׁלֵּם יְיָ פָּעֳלֵךְ"? כֵּיוָן דְּאֵין הַשֵּׁם חַיָּב לְשׁוּם בְּרִיָּה, וְכָל מַה שֶּׁנּוֹתֵן הוּא עַל צַד הַחֶסֶד, וּכְדִכְתִיב: "מִי הִקְדִּימַנִי וַאֲשַׁלֵּם", אִם כֵּן אֵפוֹא הֵיכִי קָאָמַר בֹּעַז "יְשַׁלֵּם יְיָ פָּעֳלֵךְ"? וּכְמוֹ שֶׁהִקְשׁוּ בַּגְּמָרָא, דִּבְמִדַּת חֲסִידוּת לֹא שַׁיָּךְ לִשָּׁנָא דִישַׁלֵּם. לָזֶה בָּא רַבִּי חָסָא וְאָמַר: "אֲשֶׁר בָּאת לַחֲסוֹת תַּחַת כְּנָפָיו". כְּלוֹמַר, דִּבְגֵר הַמִּתְגַּיֵּר שַׁיָּךְ לוֹמַר יְשַׁלֵּם, וּבְדִין הוּא שֶׁיִּטֹּל שְׂכָרוֹ, כַּדָּבָר הָאָמוּר.
<b>כָּתַב</b> מַהֲרִימַ"ט בִּדְרָשׁוֹתָיו (פרשת שמיני דרוש ב) וְזֶה לְשׁוֹנוֹ: כָּל מַה שֶּׁהִשְׁרָה הַקָּדוֹשׁ בָּרוּךְ הוּא שְׁכִינָתוֹ עַל יִשְׂרָאֵל הָיָה כִּדְמוּת אֵרוּסִין, אֲבָל לֶעָתִיד לָבוֹא כִּדְמוּת נִשּׂוּאִין, כְּעֵין מַה שֶּׁכָּתַב הָרַב בַּעַל הָעֲקֵדָה (בשער ן). וְהֵבִיא הָרַב זַ"ל רְאָיָה לִדְבָרָיו מִדְּאָמְרִינַן בְּפֶרֶק הַמַּדִּיר (כתובות עא ע"ב): "וְהָיָה בַיּוֹם הַהוּא נְאֻם יְיָ תִּקְרְאִי אִישִׁי וְלֹא תִקְרְאִי לִי עוֹד בַּעְלִי" (הושע ב, יח). אָמַר רַבִּי יוֹחָנָן: כְּכַלָּה בְּבֵית חָמִיהָ, וְלֹא כְּכַלָּה בְּבֵית אָבִיהָ. מִכְּלָל שֶׁעַד עַכְשָׁו כְּכַלָּה בְּבֵית אָבִיהָ. עַד כָּאן. וְאִיכָּא לְמֵידַק מֵהָא דְאָמְרִינַן בְּפֶרֶק הוֹצִיאוּ לוֹ (יומא נד ע"א): מָתִיב רַב חִסְדָּא: "וְלֹא יָבֹאוּ לִרְאוֹת כְּבַלַּע" (במדבר ד, כ). אָמַר רַב נַחֲמָן: מָשָׁל לְכַלָּה, כָּל זְמַן שֶׁהִיא בְּבֵית אָבִיהָ צְנוּעָה הִיא מִבַּעְלָהּ, כֵּיוָן שֶׁבָּאת לְבֵית חָמִיהָ אֵינָהּ צְנוּעָה מִבַּעְלָהּ. אַלְמָא בְּמִקְדָּשׁ (שְׁלִישִׁי) [רִאשׁוֹן] חֲשִׁיבָא כְּכַלָּה בְּבֵית חָמִיהָ. וְאוֹתָהּ דְּפֶרֶק הַמַּדִּיר לָא קַשְׁיָא, מִשּׁוּם דְּהָתָם בְּפֶרֶק הוֹצִיאוּ לוֹ הִקְשׁוּ מֵהַהִיא עוֹבָדָא דְכֹהֵן אֶחָד שֶׁהָיָה מִתְעַסֵּק וְכוּ'. וְתֵרְצוּ: נִתְגָּרְשָׁה קָא אָמְרַת? נִתְגָּרְשָׁה חָזְרָה לְחִבָּתָהּ הָרִאשׁוֹנָה. כְּלוֹמַר, כְּכַלָּה בְּבֵית אָבִיהָ. וְאִם כֵּן, סָלְקָא דַעְתָּךְ אָמֵינָא, דְּכָל שֶׁכֵּן בַּבַּיִת הַשְּׁלִישִׁי דְּנִתְגָּרְשָׁה שְׁתֵּי פְּעָמִים דְּלֹא חָזְרָה אֶלָּא לְחִבָּתָהּ הָרִאשׁוֹנָה, דְּהַיְנוּ כְּכַלָּה בְּבֵית אָבִיהָ. לְהָכֵי אֲתָא קְרָא לוֹמַר דְּהָא לֵיתָא, כִּי אִם בְּזֹאת כִּי יָבוֹא שִׁילֹה בַּבַּיִת הַשְּׁלִישִׁי תִּהְיֶה כְּכַלָּה בְּבֵית חָמִיהָ, וְגָדוֹל יִהְיֶה כְּבוֹד הַבַּיִת הָאַחֲרוֹן, וְהָיְתָה לַייָ הַמְּלוּכָה כַּאֲשֶׁר הָיְתָה בְאָמְנָה.