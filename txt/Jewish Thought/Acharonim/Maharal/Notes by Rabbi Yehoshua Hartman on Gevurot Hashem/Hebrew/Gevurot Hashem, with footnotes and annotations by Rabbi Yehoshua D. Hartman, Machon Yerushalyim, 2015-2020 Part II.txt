Notes by Rabbi Yehoshua Hartman on Gevurot Hashem
פירושים והערות מהרב יהושע הרטמן על גבורות השם
Gevurot Hashem, with footnotes and annotations by Rabbi Yehoshua D. Hartman, Machon Yerushalyim, 2015-2020 Part II
https://www.nli.org.il/he/books/NNL_ALEPH003874699/NLI

פירושים והערות מהרב יהושע הרטמן על גבורות השם

הקדמה א



הקדמה ב



הקדמה ג







Chapter 1



Chapter 2



Chapter 3



Chapter 4



Chapter 5



Chapter 6



Chapter 7



Chapter 8



Chapter 9



Chapter 10



Chapter 11



Chapter 12



Chapter 13



Chapter 14



Chapter 15



Chapter 16



Chapter 17



Chapter 18



Chapter 19



Chapter 20



Chapter 21



Chapter 22



Chapter 23



Chapter 24



Chapter 25



Chapter 26



Chapter 27



Chapter 28



Chapter 29



Chapter 30



Chapter 31



Chapter 32



Chapter 33



Chapter 34



Chapter 35



Chapter 36



Chapter 37



Chapter 38



Chapter 39



Chapter 40



Chapter 41



Chapter 42



Chapter 43



Chapter 44



Chapter 45



Chapter 46



Chapter 47



Chapter 48



Chapter 49



Chapter 50



Chapter 51



Chapter 52



Chapter 53



Chapter 54



Chapter 55



Chapter 56



Chapter 57



Chapter 58



Chapter 59



Chapter 60



Chapter 61



Chapter 62



Chapter 63

(1) המלים "ויטול ידיו" אינן נמצאות בגמרא, אך כנראה שהן לקוחות מלשון הטור [או"ח ר"ס תעה], שכתב: "ויטול ידיו, ויקח הקערה שהמצות בתוכה וכו' ויברך על השלימה המוציא וכו'". וסדר דבריו בפרק זה הוא כפי סדר דברי הטור [או"ח סימנים תעה-תפ]. וראה להלן הערות 87, 97, 153, 159, 182, 192, 237. ולהלן פס"ה [הערות 82, 241] נתבאר שגם שם המהר"ל מצטט לשון הטור, מבלי להזכירו בשמו.
(2) לכאורה יפלא שמתחיל פרק חדש במלים "ואמרינן שם", ומאן דכר שמיה גמרא זו עד כה. ואולי משום שהפרק הקודם [פס"ב] הסתיים בהבאת דברי המשנה [פסחים קטז:] "וחותם בגאולה לומר אשר גאלנו וגאל את אבותינו", לכך דבריו כאן הם המשך ביאור הנהגות ליל הסדר לפי דברי הגמרא בערבי פסחים.
(3) לשון הגמרא [שם]: "נטילת ידים תרי זימני למה לי, הא משא ליה ידיה חדא זימנא. אמרי, כיון דבעי למימר אגדתא והלילא, דילמא אסוחי אסחיה לדעתיה ונגע", ורש"י [שם] כתב "ונגע בבשרו", והרשב"ם [שם] כתב: "ונגע בשום דבר טינוף". והב"י [או"ח סימן תעה ס"א]: "ויטול ידיו. אע"פ שנטל ידיו בטיבול ראשון, אמרינן בפרק ערבי פסחים חוזר ונוטל ידיו שנייה ומברך על נטילת ידים, מפני שהסיח דעתו בשעת קריאת ההגדה". והמשנ"ב [שם ס"ק א] כתב: "יטול ידיו וכו' - ר"ל אע"ג שנטל להירקות... מ"מ כיון דאמר בינתים הגדה והלל, חיישינן שמא הסיח דעתו ונגע במקום מטונף, שהידים עסקניות הן".
(4) ברכות לט:, וכמו שיביא מיד.
(5) דעתו כשיטת הרא"ש [פסחים פ"י סימן ל] שיש שתי מצות שלימות [משום לחם משנה], ופרוסה ביניהן [משום "לחם עוני"], וכמו שיבאר.
(6) נקודתו העיקרית היא שבוצע [ואוכל] רק מהמצה הפרוסה, ולא מן המצה השלימה, והשלימה נמצאת שם רק בשביל הדור ברכה, וכמו שיבאר.
(7) בגמרא שלפנינו איתא "הביאו לפניהם", אולם הרא"ש שם [פסחים פ"ו סימן כא] וכן בתוספות רא"ש [ברכות לט:] גרס "הביאו לפניו".
(8) פת שאינה שלימה.
(9) "אם רצה מברך על הפתיתין, ואם הפתיתין גדולים מן השלמין, צריך לברך עליהן" [רש"י שם].
(10) לפנינו בגמרא: רב נחמן בר יצחק.
(11) "ידי מחלוקת של רב הונא ורבי יוחנן" [רש"י שם]. אמנם המהר"ל להלן סובר לא כן [ראה הערה 16].
(12) "מניח פרוסה תחת השלימה - ונמצאו שתיהן בידו, ובוצע או משתיהן או מן השלימה" [רש"י שם]. וראה להלן הערה 43.
(13) כן הוא לפנינו בגמרא ["רב פפא"], וכן כתב להלן [לאחר ציון 55].
(14) "ודרכו של עני בפרוסה, לפיכך צריך שיראה כבוצע מן הפרוסה" [רש"י שם]. וראה להלן הערה 35.
(15) "מאי טעמא, 'לחם משנה' [שמות טז, כב] כתיב" [המשך לשון הגמרא]. ונוקט כאן במימרא זו, כי להלן [ציון 59] יבאר מדוע מימרא זו הובאה כאן.
(16) מבאר את הסוגיא כדברי תוספות [ברכות לט: ד"ה מניח] שמה שאמרו בגמרא "מניח פרוסה בתוך השלימה ובוצע" נאמר "לענין פרוסה של חטים ושלימה מן השעורין". וכן פסקו הרמב"ם [הלכות ברכות פ"ז ה"ד], טושו"ע [או"ח סימן קסח ס"א]. ולשון המחבר [שם] הוא "היו לפניו חתיכות של פת, ופת שלם, הכל ממין אחד, מברך על השלם אפילו הוא פת קיבר וקטן, והחתיכות פת נקיה וגדולה. אבל אם השלם שעורים והחתיכות מחטים, אפילו היא קטנה, מניח הפרוסה תחת השלימה, ובוצע משתיהן יחד". אך רש"י [ברכות לט:] כתב שמה שאמרו בגמרא "מניח פרוסה בתוך השלימה ובוצע" נאמר בנוגע למחלוקת של רב הונא ורבי יוחנן [ראה למעלה הערה 11, ולהלן הערה 56].
(17) הרמב"ם [הלכות ברכות פ"ז ה"ד] כתב להדיא לא כך, וכלשונו: "אם היתה שם שלימה של שעורים ופרוסה של חטים, מניח שלימה בתוך פרוסה ובוצע משתיהן, כדי שיבצע מחטים ומשלימה". וראה להלן הערה 25.
(18) נראה להטעים סברה זו שהבציעה היא מצרכי האכילה, וכמו שכתב הפרי חדש [או"ח סימן קמ אות ג], וז"ל: "ולי נראה דהא ודאי שתיקה הויא הפסק לענין זה שאם בירך על שום דבר, ושהה כדי דיבור בשתיקה, דלא מהניא אותה ברכה, וצריך לברך פעם אחרת. והא דקיימא לן כרבא דמברך ואחר כך בוצע [ברכות לט.], אינו ענין לכאן, דהא בציעה הויא צרכי המוציא". לכך הבציעה נגדרת לפי האכילה, והואיל ולענין האכילה החטים עדיפים, לכך הבציעה תיעשה בחטים, ולא בשעורים. וראה להלן הערה 31.
(19) לא מצאתי את המקור לביטוי "הדור הברכה". וכן בסמוך [לפני ציון 27] כתב: "ולענין ברכה דבעינן הדור". ורבינו יונה [ברכות כח. בדפי הרי"ף] כתב: "הכל מודים בפסח שמניח פרוסה לתוך שלימה ובוצע. כלומר מניח שלימה להידור מפני המועד". והשו"ע [או"ח סימן קסח ס"א] כתב: "היו לפניו חתיכות של פת ופת שלם הכל ממין אחד, מברך על השלם", והמשנ"ב [שם ס"ק א] כתב: "מברך על השלם. משום הידור מצוה". ובפשטות כוונתו שזהו כבוד ונוי לברכה שתהיה על דבר חשוב. אמנם הביטוי "כבוד הברכה" נמצא בב"י [או"ח סימנים קנח, קפא]. והמשנ"ב [סימן קסז ס"ק כז] כתב: "לא יבצע עד שיביאו לפניו מלח, כדי שתהא נאכלת בטעם משום כבוד הברכה". ובספר הליכות שלמה [מועדי השנה ניסן-אב] במילואים [עמוד תקמז] כתב: "בוצע רק מהפרוסה, וכנראה שהשלימה באה רק לכבוד הברכה". וראה להלן ציון 58.
(20) אולי צ"ל "השלימה". וכוונתו שאמרו בגמרא פעמיים "מניח הפרוסה בתוך השלימה ובוצע"; בנוגע לפרוסה של חטין ושלימה משעורין, ובנוגע לפסח. וכשם שבפעם הראשונה הכוונה היא שבוצע על הפרוסה ולא על השלימה, כך הוא גם בנוגע לפסח, שבוצע על הפרוסה ולא על השלימה.
(21) כי דין לחם משנה הוא גם ביום טוב [טושו"ע או"ח סימן תקכט ס"א]. וראה להלן הערות 49, 60.
(22) ולא בעי שגם יאכל מהשלימה.
(23) אודות שככרות הלחם משנה צריכות להיות שלימות, כן כתבו רש"י [פסחים ריש קטז.], רי"ף שם [כה: בדפי הרי"ף], ורמ"א [שו"ע או"ח סימן קסז ס"א, ושם רעד ס"א].
(24) לשון הסמ"ג [מ"ע ל]: "צריך לבצוע על שתי ככרות שלמות בלילי שבת, וכן למחרתו, זכר ללחם משנה, ואמרינן התם [שבת קיז:] שצריך לאחוז בשתי ככרות בשעת בציעה, כל זה לכבוד שבת". וכן כתבו האחרונים, וכמו פתח הדביר [סימן רעד ס"ק ו (ד)], שו"ת בית שערים [או"ח סימן עד], שו"ת מחזה אברהם [או"ח סימן לח ד"ה אך לענין דינא], ערוך השולחן [או"ח סימן רעד ס"ה], תוספת שבת [סימן רעד ס"ק א], ועוד. וכוונת המהר"ל לומר שהצורך בלחם משנה שלם הוא משום כבוד שבת, ולזה סגי שהברכה תיעשה על שלימה, אך לא בעי שגם יאכל מהשלימה. <b>וצרף לכאן</b> את הדעה הסוברת שגדר מעשה המצוה של לחם משנה הוא שתהא ברכת הפת נאמרת על לחם משנה [הררי קדם ח"ב סימן סט בשם ר"ח סולובייצ'יק]. וכן משמע מהקרבן נתנאל [פסחים פ"י סימן טז אות ה] שהשווה את דין לחם משנה לברכת הקידוש על הכוס. ובשו"ת להורות נתן [חלק י סימן לב אות א] כתב שמי שבצע על שתי ככרות לחם, ולא ברך עליהן ברכת הפת, שכשמברך ברכת הפת צריך להביא שתי ככרות לחם נוספות ויברך עליהן, שאע"פ שכבר בצע לחם משנה, מ"מ מעשה המצוה של לחם משנה הוא לברך ברכת הפת על לחם משנה. וכן יש נפקא מינה הפוכה; מי שנמצא באמצע סעודתו באופן שאין עליו חובה לברך ברכת הפת, וכגון שברך ברכת הפת על פרוסת לחם בתחילת הסעודה, ונזכר שלא בצע על לחם משנה, שבאופן זה [שאין מברכים ברכת הפת] אין צריך לבצוע לחם משנה, כי מעשה המצוה של לחם משנה מתקיים רק בברכת הפת על לחם משנה, ובציור זה לא תאמר ברכת הפת [שו"ת האלף לך שלמה או"ח סימן קיג]. ונראה שדעת המהר"ל היא כדעה זו.
(25) כמו שאמרו בגמרא [ברכות לט:] שירא שמים מניח פרוסה [של חטין] בתוך השלימה [של שעורין] ומברך "המוציא" רק על הפרוסה [כמו שכתב למעלה לאחר ציון 16].
(26) כי הדור ברכה ולחם משנה בני חדא בקתא אינון, ששניהם משום כבוד נגעו בה [הדור ברכה, וכבוד שבת]. וכשם שסגי להדור ברכה הנחת השלימה בלבד [ללא אכילתה], כך לענין לחם משנה סגי בכך. ובלשון למודים כתב דברים אלו כך: "דודאי לא בעינן לחם משנה משלימות דוקא רק משום כבוד שבת בלבד, אבל ביום טוב יש לומר דכמו דלענין ברכת 'המוציא' סגי להדור ברכה כשמניח עליו השלימה, הכי נמי לענין לחם משנה סגי במה שמניח שלימה עם הפרוסה".
(27) כן כתבו תוספות [ברכות לט: ד"ה הכל]: "רבינו מנחם מווינ"א היה רגיל לעשות הכל על הפרוסה, ואין השלימה באה כי אם בשביל לחם משנה". וכן כתב הסמ"ג [מ"ע מא]: "הרב רבי מנחם מיונ"י היה מברך 'המוציא' ו'על אכילת מצה' על הפרוסה, ובשלימה לא היה נוגע כלל, שאינה אלא משום לחם משנה". וכן כתבו רבינו יונה [ברכות כח. בדפי הרי"ף], רמב"ן [ברכות לט:], רשב"א [שם], ריטב"א [שם, ור"ה כט.], מגיד משנה [הלכות חמץ ומצה פ"ח ה"ו] בדעת הרמב"ם, וב"י [או"ח סימן תעה בשם תשובות הרשב"א]. ובלשון למודים כתב דברים אלו כך: "אבל לענין לבצוע כזית ראשון לצאת בו ידי אכילת מצה, משמע מסוגיא דשמעתא אליבא דכו"ע דבוצע רק מן הפרוסה, כדאמרינן 'מה דרכו של עני בפרוסה'. ולענין הדור ברכה הרי מניח שלימה עמה".
(28) רש"י [פסחים ריש קטז.], תוספות [ברכות לט:], ורא"ש [פסחים פ"י סימן ל]. וראה הערה הבאה.
(29) לשון הטור [או"ח סימן תעה ס"א]: "השלימה למעלה והפרוסה תחתיה, ויברך על השלימה 'המוציא' ויבצע, ולא יאכל עד שיברך על הפרוסה 'על אכילת מצה', ויאכל משנים ביחד, כזית מכל אחת".
(30) "ואיני כד[א]י להשיב" - כן הוא בדפוס ראשון [כמצויין במדור "שינויי נוסחאות"], ולפי זה נראה שמיד לאחר מכן חסרות התיבות "אך קשיא". וכנראה מחמת קושי זה באו הדפוסים המאוחרים והגיהו "ואינו כדאי להשיב". אך דוחק לומר שכך יתבטא על שיטת כמה מהראשונים [ראה הערות 28, 29].
(31) כי הבציעה נעשית בשביל צרכי "המוציא", וכמבואר למעלה הערה 18. ובלשון למודים כתב דברים אלו כך: "למה מביא הפרוסה לברכת 'המוציא'. דבשלמא אי בוצע מפרוסה משום לחם עוני ומברך עליה גם 'המוציא'... שפיר דמייתי הפרוסה עם השלימה לצורך הברכה".
(32) לברכת "המוציא", היה מספיק שיביא רק את השלימה, ללא הפרוסה.
(33) של "המוציא". ובלשון למודים כתב: "אבל אם נאמר דבוצע מן השלימה ומברך עליה 'המוציא', למה מייתי הפרוסה לצורך הברכה עם השלימה, דהא 'לחם עוני' לא צריך כלל לברכת 'המוציא'".
(34) ויברך על הפרוסה "על אכילת מצה".
(35) בספר קובץ רשימות שיעורים פסחים [ערבי פסחים כרך ב, תחילת סימן קי] הקשה כן, ומציין שכך הקשה המהר"ל, וז"ל: "שיטת הרא"ש דבפסח בעינן לשתי מצות ומחצה; שתי מצות שלימות משום דינא דלחם משנה, והפרוסה משום דינא דמצות אכילת המצה, ומברך 'המוציא' על השלימות, ובוצע, ואח"כ מברך 'על אכילת מצה' על הפרוסה, ובוצע, ואוכלן ביחד. וצריך ביאור הא דאמר [ברכות לט:] הכל מודים בפסח שמניח פרוסה בתוך שלימה ובוצע, מ"ט, 'לחם עוני' כתיב, דלכאורה למאי בעינן בזה שיניח הפרוסה בתוך השלימה, דמשום כבוד הברכה ד'המוציא' הרי מברך ובוצע מהשלימה, ולמאי בעינן בזה שיניח הפרוסה בתוך השלימה. דבשלמא לשיטת התוספות דמברך 'המוציא' על הפרוסה, צריך שיניחנה בתוך השלימה כדי שיהא נראה שבצע מן השלימה, דמדין כבוד הברכה הרי צריך שיברך על השלימה, ולזה מהני מה שמניחה בתוך הפרוסה, דנראה כבוצע מן השלימה, וכמו שכתב בספר המנהיג [הלכות פסח אות פב] 'שמניח הפרוסה בתוך השלימה לכסות חסרון הפרוסה משום כבוד שמים'. אכן להך שיטה דמברך 'המוציא' על השלימה, צריך ביאור למאי צריך בזה שיניח הפרוסה בתוך השלימה, דלמה לא יברך תחלה 'המוציא' על השלימות, ואח"כ יקח הפרוסה ויברך עליה ברכת המצוה דהמצה, ולמאי בעינן בזה שתהא בתוך השלימה. ומצאתי אחר כך בגבורות ה' למהר"ל בפס"ג דתמה כן". גם בשו"ת חת"ם סופר [ח"ז סימן טז] הקשה כן, וכלשונו: "ואין להקשות, למה יניח כלל פרוסה בתוך השלימה, כיון שבוצע רק מן השלימה. בלאו הכי צריכין לומר לדעת רש"י בזה כמו שכתבו כמה פוסקים, מפני מראית העין שיסברו שנושא פנים לשניהם". וביאור דבריו, שרש"י [ברכות לט:] כתב: "לחם עוני כתיב - ודרכו של עני בפרוסה, לפיכך צריך שיראה כבוצע מן הפרוסה" [הובא למעלה הערה 14]. לכך צריך להניח פרוסה בתוך שלימה, כדי שיראה שבוצע מן הפרוסה גם כן.
(36) "אף על גב שלא היתה לחם עוני" [הוספה בלשון למודים]. כי דין "לחם עוני" [פרוסה] הוא רק לכתחילה ואינו מעכב, וכמו שהביא הר"ן [פסחים כה: בדפי הרי"ף], וז"ל: "כתב רבינו האי גאון דלא איתמר אלא בהביאו לפניו פתיתין, דומיא דהתם כשהביאו לפניו פתיתין, הכי נמי בהביאו לפניו פרוסה, וקאמר שהוא רשאי לברך על הפרוסה. אבל אם הביאו לפניו שלמין, שיהא רשאי לפרוס אין לנו, דאי משום דדרשינן לה מ'לחם עוני', לא איתמר אלא לרשות". וכן כתב שער הציון [סימן תעה ס"ק ו]: "אם יאכל של 'המוציא' תחילה יצא בה ידי חובת מצה, ואנן בעינן לכתחילה 'לחם עוני' לשם מצה, דהיא פרוסה, ולא השלימה". <b>ויש להעיר</b> מדבריו למעלה פמ"ח [תריז:], שחידש "שכל מה שאוכל מצה בליל פסח לכתחלה צריך הסבה. דאף על גב דיוצא בכזית אחד [פסחים מ.], אם אכל הרבה הכל היא מצוה אחת... ולפיכך יש לו לאכול כל האכילה של מצה בהסבה, שהוא דרך חירות... כי אכילת כזית שאמרו חכמים בכל מקום היינו לענין זה שיוצא בו, אבל אם אכל יותר, הכל נחשב אכילת מצה של מצוה". והואיל וגם בכזית השניה יש קיום מצוה של אכילת מצה, ובציור דידן הכזית השניה נאכלה מפרוסה, מדוע אין בזה קיום ל"לחם עוני", הרי קיים מצוותו גם בפרוסה. אך זה לא קשה, כי מה שאינו יוצא באכילת כזית שניה מהפרוסה אינו משום שאין בפרוסה קיום מצוה [עד שתבוא להקשות שיש עדיין קיום מצוה בפרוסה], אלא משום שכבר יצא ידי חובתו בכזית הראשונה שאכל מהמצה השלימה, ואין זה מעלה או מוריד כלום אם יש גם מצוה בכזית השניה או לא, דאף אם יש בו מצוה, מ"מ הכזית הראשונה לא זזה ממקומה, וסוף סוף כבר יצא ידי חובתו בכזית הראשונה, ולא יועיל לזה שהמצוה ממשיכה לשאר הכזיתים שנאכלו מפרוסה. ואין לומר שכאשר אוכל כזית שניה מקיים מצוה חדשה בפני עצמה, ויכול לקיים כמה פעמים את החיוב של אכילת מצה, דזה אינו מסתבר כלל. ועוד, שלשונו למעלה [פמ"ח] הוא "אם אכל הרבה הכל היא מצוה אחת", לכך הכזית השניה היא המשכה של הכזית הראשונה, ולא שהיא באה במקומה, וכבר יצא ידי חובתו בכזית הראשונה [ראה בספר ברוך טעם מהדורה חדשה, כרך ג, בהוספות שבסוף הספר (עמוד רכז), ולמעלה פמ"ח הערה 250].
(37) בלשון למודים דברים אלו נכתבו כך: "ואם כן אין יוצא תו במה דבעינן 'לחם עוני', דהיינו פרוסה, שהרי כבר יצא ידי מצה מן השלימה, ועיקר מצות 'לחם עוני' היא בכזית מצה שיוצא בו".
(38) כמו שפסקו הרא"ש [פסחים פ"י סימן ל], הטור והמחבר [או"ח סימן תעה ס"א].
(39) כי יצא ידי חובתו באכילת השלימה.
(40) עירובין נ., ונדרים סט:.
(41) דע שקושיא זו הובאה משמו בהרבה פוסקים; הב"ח [או"ח סימן תעה], הט"ז [שם ס"ק ב], הפרי חדש [שם ס"ק א], החוק יעקב [שם ס"ק ה], ועוד. ומצינו תשובות שונות על שאלתו; (א) הב"ח תירץ שבאמת עיקר הקפידא של "לחם עוני" הוא רק על הבציעה והברכה, אך לא על האכילה, ורק לכתחילה כתבו שיאכל משניהם. (ב) הט"ז תירץ שעל ידי שמדביק שתי המצות יחד, אזי כאילו שתי המצות הללו הן גוף אחד, ורק משום שאין עושין מצוות חבילות חבילות [ברכות מט.] נוטל לכל ברכה מצה אחת. (ג) החוק יעקב תירץ שכך היא צורת המצוה לאכול ביחד, כמו מצוות ד' מינים בלולב, שחייבים לקחתם ביחד, וכל מין בפני עצמו לא יצא. וכן "כורך" אליבא דהלל, דבהכי חייביה רחמנא. (ד) יש מתרצים [ראה משנת מהר"ל כאן אות סה, ומכון מהר"ל כאן הערה 370] על פי מה שכתב הגר"ח ז"ל [הלכות נדרים פי"ג הכ"ב] שכאשר הסתירה בין שני הדברים היא לא מפני שהם בעצם סותרים זה את זה [דוגמת שתי אחיות (קידושין נ:)], אלא שמבחינת הסדר לא יתכן שאחד יבוא אחרי השני [דוגמת "קיים לכי ומיפר לכי" (נדרים סט:)], אזי אמרינן בזה דבבת אחת מהני. וא"כ כאן שהחסרון הוא במציאות [שאכילת מצה שלימה מונעת לאחריה אכילת מצה פרוסה לשם מצוות מצה משום שכבר יצא יד"ח], הרי אין זו סתירה בעצם, ולכך יועיל בבת אחת. אך החזון איש בגליונות [שם] חלק על דברי הגר"ח, והוכיח מהגמרא [קידושין נא. לגבי "המרבה במעשר"] שגם כאשר איירי בחסרון במציאות אמרינן "כל שאינו בזה אחר זה אפילו בבת אחת אינו". ומקושית המהר"ל מבואר שסובר כסברת החזו"א [והגר"ח עצמו הראה שהדבר שנוי במחלוקת ראשונים].
(42) כמו שפסק הטור, וכמו שכתב למעלה [לאחר ציון 40]: "אנו שנוהגין לברך על שתיהן ולאכול משתיהן, כמו שפסק הטור". וכן הב"י כתב [שם] "וכן נהגו". ובלשון לימודים כתב: "ומה שנראה לפי עניות דעתי אמרתי לדינא. אבל מכל מקום במקומות שנתפשט המנהג כפסק הטור לברך על שתיהן ולאכול משתיהן, אין ראוי לשנות המנהג".
(43) אמנם רש"י [ברכות לט:] כתב: "מניח פרוסה תחת השלמה - ונמצאו שתיהן בידו, ובוצע או משתיהן או מן השלמה" [הובא למעלה הערה 12], ומשמע מכך שאין לבצוע מן הפרוסה בלבד. ותוספות [שם ד"ה מניח] כתבו: "פירש רש"י ובוצע לשתיהן או בוצע לשלמה בלבד... ודוקא בוצע לשלמה, אבל לא רצה לפרש ובוצע לאיזה מהן שירצה, או לפרוסה או לשלמה, דמדקאמר 'לתוך השלמה', משמע דהשלמה עיקר". ואולי כל זה שייך בשאר ימות השנה [כי בגמרא מדובר ב"הביאו לפניהם פתיתין ושלמין... וירא שמים... מניח פרוסה בתוך השלמה ובוצע"]. אך בפסח אין השלמה יותר עיקר מהפרוסה, כי "לחם עוני" מתקיים רק על ידי הפרוסה. לכך בפסח גם רש"י יודה שיכול לבצוע מן הפרוסה בלבד.
(44) של "לחם עוני".
(45) פירוש - הקפידא שיש ב"לחם עוני" היא שיניח פרוסה בתוך שלימה ויברך על שתיהן, אך אין קפידא על איזו מהן יבצע ויאכל.
(46) בזה מיישב את שאלתו הראשונה מלמעלה [לאחר ציון 30], שהקשה: "דאם כן למה הכל מודים שמניח הפרוסה בתוך השלימה ובוצע, למה יניח הפרוסה בתוך השלימה. בשלמא אי בצע ליה מפרוסה ואכל מן הפרוסה משום 'לחם עוני', כיון דבצע ליה מפרוסה הכי נמי מברך עליו 'המוציא', ולא בעינן שלימה רק להדור הברכה, ובשביל לחם משנה. אבל אם נאמר דבצע לה משלימה, למה מייתי לחם עוני עם השלימה". ועל כך מיישב שאכן יכול לבצוע מפרוסה, ולכך שפיר יש צורך להניח פרוסה בתוך שלימה. וכן בזה מיישב את שאלתו השניה [למעלה לאחר ציון 35], שהקשה שאם אינו יכול לאכול פרוסה לאחר שלימה [כי כבר באכילת מצה שלימה יצא ידי חובתו], אזי גם לא יוכל לאכול שתיהן כאחת, ד"כל שאינו בזה אחר זה, אפילו בבת אחת אינו". ועל כך מיישב שהחיוב של "לחם עוני" מתקיים לא באכילת הפרוסה, אלא בהנחת הפרוסה עם השלימה, וכלשונו: "דאין קפידא רק שיניח פרוסה תוך שלימה, וכאן יש פרוסה, הרי יש כאן עניות".
(47) כן כתב בראבי"ה ברכות סימן קיא, וז"ל: "יש מפרש מאיזה מהם שירצה, מדקאמר סתם 'ובוצע'".
(48) בלשון למודים נכתב משפט זה כך: "ולענין מספר המצות שצריך להניח לצורך הסדר".
(49) כי דין לחם משנה הוא גם ביום טוב [טושו"ע או"ח סימן תקכט ס"א]. וראה למעלה הערה 21, ולהלן הערה 60.
(50) כן כתבו תוספות [פסחים ק:, עירובין לח:, וביצה ב:].
(51) לשון המכילתא [שמות טז, כו] "'ששת ימים תלקטוהו' [שם]. רבי יהושע אומר, למדנו שלא היה המן יורד בשבת. ביום טוב מנין, תלמוד לומר 'שבת לא יהיה בו'". וראה להלן ציון 67.
(52) לשון הרי"ף [פסחים כה: בדפי הרי"ף]: "בפסח מברכינן על חדא ופרוסה, אבל בשאר ימים טובים בצעינן על תרתין ריפאתא שלמאתא כשבת, דאמר רבי אבא [ברכות לט:] חייב אדם לבצוע על שתי ככרות בשבת, מאי טעמא, 'לקטו לחם משנה' כתוב [שמות טז, כב], ופרשו רבנן דבימים טובים נמי בעינן לבצוע על שתי ככרות כשבת, דעיקר חיובא בשבת משום דלא הוה המן נחית בשבת, אלא הוה נחית בערב שבת זוגי זוגי. ובימים טובים נמי לא הוה נחית, אלא הוה נחית בערבי ימים טובים זוגי זוגי, כמה דהוה נחית בערבי שבתות. הילכך בעינן למיבצע ביום טוב על תרתין ריפאתא שלמאתא כדמחייבינן בשבת, ובפסח אתא 'לחם עוני' וגרעא לפלגא דחדא, הילכך בצעינן אחדא ופלגא". וראה בסמוך הערה 61.
(53) פירוש - אף כאשר ליל טו נופל ביום חול, ולא בשבת [שאז פשיטא לכו"ע שצריך שתי שלימות מצד שבת]. ולאפוקי מהדעה שהובאה בטור [או"ח סימן תעה] שכתב: "בחילוף מנהגים כתוב אנשי בבל כשחל פסח בשבת מניח פרוסה בין ב' השלימות, וכשחל בחול מביא פרוסה ושלימה, ומברך עליה ב' ברכות... וכן חילק בעל הלכות גדולות [הלכות פסח, ל:], שכתב והיכא דמיקלע פסחא בליל שבת בוצע על תרתין ופרוסה".
(54) לשון הרא"ש [פסחים פ"י סימן ל (לאחר שהביא את דברי הרי"ף)]: "ולא נראה, דמאי שנא פסח לענין לחם משנה משאר כל הימים טובים, שלא יבצע על שתי ככרות שלימים. דהא דדרשינן 'לחם עוני' לפרוסה, היינו אותו לחם שיוצא בו ידי אכילת מצה. אבל 'המוציא', פשיטא דעל שלימים בעינן כשאר ימים טובים... הלכך נהגו העם לעשות שלש מצות".
(55) כן פסקו הטושו"ע או"ח סימן תעג ס"ד. והב"י [שם] כתב: "ומביאין לפניו קערה שבה שלש מצות. בסוף סימן תע"ה כתב שזהו לדעת התוספות [פסחים קטז.] והרא"ש [פסחים פ"י סימן ל]. אבל הרי"ף [פסחים כה: בדפי הרי"ף] סובר דסגי בשתים. וכן דעת הרמב"ם [הלכות חמץ ומצה פ"ח ה"ו]. והעולם נוהגים כדעת התוספות והרא"ש". וכן חזר וכתב להלן [ציון 85].
(56) שאמרו בגמרא שם [ברכות לט:] "איתמר, הביאו לפניהם פתיתין ושלמין, אמר רב הונא, מברך על הפתיתין, ופוטר את השלמין. ורבי יוחנן אמר, שלמה מצוה מן המובחר. אבל פרוסה של חטין ושלמה מן השעורין, דברי הכל מברך על הפרוסה של חטין, ופוטר את השלמה של שעורין... אמר רב נחמן בר יצחק, וירא שמים יוצא ידי שניהן, ומנו מר בריה דרבינא, דמר בריה דרבינא מניח פרוסה בתוך השלמה ובוצע". והמהר"ל מבאר את הסוגיא כדברי תוספות [ברכות לט: ד"ה מניח] שמה שאמרו בגמרא "מניח פרוסה בתוך השלימה ובוצע" נאמר לענין פרוסה של חטים ושלימה מן השעורין. ולשון המחבר [או"ח סימן קסח ס"א] הוא "היו לפניו חתיכות של פת, ופת שלם, הכל ממין אחד, מברך על השלם אפילו הוא פת קיבר וקטן, והחתיכות פת נקיה וגדולה. אבל אם השלם שעורים והחתיכות מחטים, אפילו היא קטנה, מניח הפרוסה תחת השלימה, ובוצע משתיהן יחד" [ראה למעלה הערה 16, והערה הבאה].
(57) פירוש - מה שאמרו בגמרא "וירא שמים יוצא ידי שניהן, ומנו מר בריה דרבינא, דמר בריה דרבינא מניח פרוסה בתוך השלמה ובוצע" בא להוסיף שיש לברך על השעורים והחטים כאחת, ולא לברך רק על החטים ולפטור את השעורים, אע"פ שמעיקר הדין "דברי הכל מברך על הפרוסה של חטין ופוטר את השלמה של שעורין" [לשון הגמרא שם].
(58) ראה למעלה הערה 19.
(59) "מאי טעמא, 'לחם משנה' [שמות טז, כב] כתיב" [המשך לשון הגמרא]. ולמעלה [לאחר ציון 14] הביא מימרא זו, וראה הערה 15.
(60) כי אין הבדל בין שבת ויום טוב בנוגע לדין לחם משנה, וכמבואר למעלה [הערות 21, 49]. ומקור דבריו הוא בתוספות פסחים קטז. [ד"ה מה], וז"ל: "וקאמר בתר הכי אמר רבי חייא בר אבא בשבת חייב לבצוע על שני ככרות... עיקר מילתיה דרבי חייא בר אבא בפרק כל כתבי [שבת קיז:], אלא להכי מייתי התם אחר פסח לומר שצריך שם מצה שלישית משום לחם משנה, וחייב לבצוע על שתי ככרות, בין בשבת בין ביום טוב. דאי לאו הכי, למה הביא שם מילתיה דרבי חייא".
(61) "הילכך בעינן למיבצע ביום טוב על תרתין ריפאתא שלמאתא כדמחייבינן בשבת, ובפסח אתא 'לחם עוני' וגרעא לפלגא דחדא, הילכך בצעינן אחדא ופלגא" [לשון הרי"ף שם (הובא למעלה הערה 52)].
(62) מדגיש בזאת שלפי הרי"ף המצה השלימה אינה באה משום הדור ברכה [כפי שביאר לפי הרא"ש], אלא היא באה בשביל לחם משנה, ולולא הדין של לחם משנה היתה באה הפרוסה בגפה. נמצא שהמלים של רב פפא ["הכל מודים בפסח שמניח פרוסה בתוך שלמה ובוצע"] באות לגרוע את פסח משאר ימים טובים; בשאר ימים טובים יש צורך בשתי ככרות שלימות [כמבואר למעלה הערות 23, 24], ואילו בפסח סגי בשלימה אחת ופרוסה אחת.
(63) זו שאלה שניה על הרי"ף.
(64) זו שאלה שלישית על הרי"ף, והיא "מכל שכן", כי בעוד ששתי השאלות הראשונות הן מצד השוואת לשונו של רב פפא למסופר על מר בריה דרבינא, הרי שאלה זו היא על רב פפא מיניה וביה, ולא מחמת השוואת דבריו לזולתו. וראה הערה 66.
(65) כמו "מניח ידו על פיו" [ברכות כד:], "מת המוטל בחמה... מניח עליו ככר או תינוק ומטלטלו" [שבת מג:], "מניח שתי הלחם על גבי שני הכבשין" [סוכה לז:], "מניח ישראל בשר על גבי גחלים" [ע"ז לח:], "מניח ידו הימנית על גבי רגלו הימנית" [זבחים יט:], ועוד.
(66) ששתיהן [השלימה והפרוסה] באות יחד בשביל לחם משנה. נמצא שהקשה על הרי"ף שלש קושיות; (א) הלשון של רב פפא ["הכל מודים בפסח שמניח פרוסה בתוך שלמה ובוצע"] אמור להיות תואם ללשון שאמרו קודם לכן בגמרא ["מר בריה דרבינא מניח פרוסה בתוך השלמה ובוצע"], ולפי הרי"ף רב פפא בא לגרוע [מהלחם משנה], ואילו מר בריה דרבינא בא להוסיף [לברך על פרוסה של חטים ושלימה של שעורים, ולא רק על פרוסה של חטים]. (ב) מר בריה דרבינא חיבר שלימה ופרוסה בשביל ברכת "המוציא", ואילו לפי הרי"ף רב פפא מחברן בשביל לחם משנה. (ג) הלשון "מניח" שנקט בו רב פפא משתמע שמחבר שני דברים מחולקים ["דפרוסה הוא בשביל 'לחם עוני', ושלימה משום (הדור) ברכה" (לשונו כאן)], ואילו לפי הרי"ף שתיהן באות בשביל לחם משנה, ו"לחם עוני" רק בא לגרוע משלימות הככרות הנצרכת בדרך כלל ללחם משנה.
(67) כמבואר למעלה הערות 50, 51.
(68) כמו נאמר [שמות טז, כב] "ויהי ביום הששי לקטו לחם משנה שני העומר לאחד ויבאו כל נשיאי העדה ויגידו למשה", ופירש רש"י [שם] "לקטו לחם משנה - כשמדדו את לקיטתם באהליהם מצאו כפלים, שני העומר לאחד. ויגידו למשה - שאלוהו מה היום מיומים". הרי שלא כיוונו ללקוט יותר משאר ימים, ועם כל זה לקטו כפול משאר ימים.
(69) ואל תשיב שהואיל והיה מספיק מן ליומיים [בערב יו"ט] זהו הכפל של ערב יו"ט, שכבר אמרו חכמים [ילקו"ש ח"א רמז רנח] ש"מזון אלפים שנה היה מן יורד בכל יום", ולא היה זה יחודי לערב יו"ט. וכן כתב בגו"א בראשית פ"ב אות ג [נג.]: "גם בשאר הימים היה יורד הרבה יותר מעומר לגלגולת".
(70) הלשון שיביא הוא קרוב יותר ללשון הילקו"ש [ח"א רמז רסא] מאשר ללשון השוחר טוב שמציין. וכבר נתבאר למעלה [פ"מ הערה 2, פנ"ד הערה 72, וש"נ, ולהלן פס"ו הערה 44] שבספר זה מצוי שהמהר"ל יביא דברים בשם המכילתא או המדרש אחר, אך דבריו נמצאים יותר בדיוק בילקו"ש.
(71) דרשו כן מכפילות "מות יומת".
(72) "מזמורה כפול, [תהלים צב, א] 'מזמור שיר ליום השבת'" [המשך לשון הילקו"ש שם].
(73) עונשה, קרבנה, שכרה, אזהרתה, ומזמורה. ורבינו בחיי [במדבר כח, ט] כתב: "וביום השבת שני כבשים. בשלושה החגים, גם בראש חודש, וכן בראש השנה ויום הכפורים, תמצא בכל יום שבעה כבשים מלבד עולת התמיד, וכאן בשבת לא צוה להקריב כי אם שני כבשים... וטעם שלא היו כי אם שנים, מפני שהשבת כבודו כפול... ולכך באו כל עניני שבת כפולים; עומר כפול, אזהרותיו כפולות, שכרו כפול, עונשו כפול, שירו כפול, קרבנו כפול".
(74) לשונו בגו"א דברים פ"ה אות ג [קח.]: "יש בזה דבר עוד מופלג בחכמה, כי זהו ענין שבת שיש בו כפל תמיד. אמרו במדרש [מביא את המדרש שוחר טוב שהביא כאן]... וכל זה רמז כי השבת כפול בעולם הזה ובעולם הבא, ולפיכך כל ענין שבת כפול". ובתפארת ישראל פמ"ד [תרפח.] כתב: "ועוד נראה כי לכך לא כתב בדברות ראשונות 'זכור ושמור' ביחד, מפני שבא לומר כי יש אל מצות השבת שתי מדרגות זו על זו; האחת היא 'שמור', ויותר מזה 'זכור'. ואילו נכתבו ביחד, לא היה זה רק ענין אחד, לא שני דברים. וזה שרמזו חכמים במדרש כל ענינה של שבת כפול... וכל זה סוד אחד מורה על מדרגת השבת, והוא ידוע למבין. ואילו נכתב ביחד, לא היה כאן כפול, רק עשה ולא תעשה, והבן זה". ובנצח ישראל פי"ט [תכד:] כתב: "'מזמור שיר ליום השבת וכו'' [תהלים צב, א-טז]. ולא מצאנו בכל המזמור הזה שנזכר יום השבת, שאמר 'מזמור שיר ליום השבת'. אבל מפני כי השבת בו השלים השם יתברך העולם, ומפני כי יש שהם אומרים כי נמצא דברים שהם חסרון בעולם, ובפרט שיש צדיק ורע לו רשע וטוב לו [ברכות ז.], דבר זה יחשב חסרון. ועל זה אמר 'מזמור שיר ליום השבת טוב להודות לה''. כי יש להודות השם יתברך על שלימות הבריאה, ושלא ימצא חסרון בבריאה, רק הכל בהשלמה. ומפני כי השלמה הזאת אינה רק מצד עולם הבא, ועל ידו יושלם הכל... ולכך אומר 'מזמור שיר ליום השבת', ופירשו ז"ל [תמיד לג:] ליום שכולו שבת, והוא מנוחה לחי עולמים. כי אף אם נראה בעולם הזה דבר מה שהוא חסרון, אבל מצד עולם הבא יושלם הכל. ולפיכך כל המזמור הזה כפול; [תהלים צב, ב] 'טוב להודות ולזמר לשמך עליון'. וכן [שם פסוק ג] 'להגיד בבוקר חסדך ואמונתך בלילות', כל המזמור הזה הוא כפול, מפני שהוא מיוסד על עולם שהוא עולם כפול".
(75) נראה להטעים דבריו, כי כפילות השבת נובעת מפאת שהשבת היא מעין עולם הבא [ברכות נז:, וראה למעלה פל"ט (נה:)], ש"השבת כפול בעולם הזה ובעולם הבא" [לשונו בגו"א דברים פ"ה אות ג, והובא בהערה קודמת]. אך יום טוב אינו מעין עוה"ב, אלא מעין ימות המשיח, וכפי שהשריש בנצח ישראל פמ"ו [תשעב., וראה למעלה פל"ט הערה 194]. וכבר נתבאר למעלה [הקדמה ראשונה (יב:)] "שענין המשיח הוא ענין עולם הזה, ואינו נבדל מן האדם לגמרי, שהרי הוא בעולם הזה" [ושם הערה 35, ולמעלה פנ"ב הערה 162]. לכך ברי הוא שהכפילות של שבת אינה שייכת ליום טוב, כי כפילותה של שבת באה לה מחמת שייכותה לעוה"ב, וליו"ט אין שייכות כזו, ואם אין שייכות - כפילות מנין [הרציתי דברים אלו למו"ר הגאון רבי יונתן דיוויד שליט"א, וקלסיה].
(76) וכן כתב רש"י [בראשית ב, ג]: "ויברך ויקדש - ברכו במן, שכל ימות השבוע ירד להם עומר לגולגולת, ובששי לחם משנה. וקדשו במן, שלא ירד כלל בשבת".
(77) בגו"א שמות פט"ז אות כה [שלה:] עמד על שאלה זו, ויישבה באופן אחר, שכתב: "לרבות יום הכפורים וימים טובים [שלא ירד בהם מן (רש"י שמות טז, כו)]. אין זה סותר הא דכתב [רש"י] בפרשת בראשית [ב, ג] 'ויקדש אותו' במן, שלא ירד המן ביום השביעי... ומאי קדוש הוא זה, שהרי אף ביום טוב לא היה יורד. אין זה קשיא, כי מה שלא ירד המן ביום טוב וביום הכיפורים הוא מפני שהוא גם כן נקרא 'שבת', שהרי יום הכיפורים נקרא 'שבת שבתון' [ויקרא כג, לב], ויום טוב נקרא 'שבת', 'ביום הראשון שבתון וביום השביעי שבתון' [שם פסוק לט], ומפני זה לא ירד המן בהם. והכי קאמר, כי הקב"ה ברך יום השבת ויקדש אותו שלא ירד בו מן, וכל אשר בשם 'שבת' נקרא לא ירד המן, כי הקדושה הזאת אין לו מצד יום השביעי, רק מפני שהוא יום שביתה, וכל אשר הוא יום שביתה לא ירד בו המן... מה שלא היה יורד המן בימים טובים מפני ששם 'שבת' עליהם, ועם השבת ועל ידו נתקדשו הימים טובים, ומכל מקום השבת עיקר". הרי שכאן מבאר ששבת עומדת לעצמה לגבי ברכתה וקדושתה, ואין ליום טוב חלק עמה, לעומת זאת בגו"א ביאר ששם "שבת" חל גם על יום טוב.
(78) ויש שוב להקשות [כפי שהקשה למעלה לגבי ברכה] "ומה קדושה יש בשבת, כיון שאף ביום טוב היה".
(79) לכאורה בגו"א בראשית פ"ב אות ג [נג:] כתב שאי ירידת המן היא אכן קדושה, וכלשונו: "הביאו רז"ל ראיה מן המן, שלא ירד בשבת, ולא היו יכולים לעשות מלאכה, וזה קדושה, שהיו קדושים ממלאכת חול". וכן בתפארת ישראל פ"מ [תרכג.] כתב: "הקדושה גם כן במן, כלומר שמה שלא ירד מן בשבת מורה שהיום קדוש. שכל הויה היא בזמן, וכל זמן הוא תולה בתנועה, וכל תנועה היא לגשם, שאינו קדוש. ולכך כל הויה אין בה קדושה, מטעם אשר אמרנו. ולכך קדושת שבת היה גורם שלא היה בו הוית המן... המן שלא היה טבעי לא ירד בשבת, כי אין הויה בשבת, ודבר זה מבואר" [ראה למעלה פמ"ה הערה 7, ופמ"ו הערה 17, וש"נ]. אמנם כוונתו מתבארת בהמשך דבריו, שרק כאשר ירד עומר כפול בערב שבת, אז אי הירידה בשבת נחשבת לקדושה. וראה הערה הבאה.
(80) נראה לבאר דבריו על פי מה שכתב למעלה פמ"ה [שכג.], וז"ל: "בדברות השניות נאמר [דברים ה, טו] 'שמור את יום השבת', ואין השמירה, שהוא לא תעשה מלאכה, קדושה לשבת, שאין זה רק מניעת מלאכה". ויש להעיר על כך, שבעוד ששם מבאר שאין מניעת מלאכה קדושה לשבת, הרי בכמה מקומות לכאורה כתב להיפך. וכגון, בתפארת ישראל פ"מ [תרכד.] כתב: "כי מה שאין לעשות מלאכה ביום השבת הוא קדושה לשבת, שהיום הזה אין בו תנועת מלאכה, שכל תנועה גשמית... ולפיכך בטול מלאכה לאדם ביום השבת, שאין בו תנועת מלאכה, וזה מורה על קדושה". וקודם לכן בפכ"ז [תיג.] כתב: "כי יום השבת הוא קדוש ונבדל מן הגשמי, במה שאין בו מלאכה". ושם פמ"ד [תרפה:] כתב: "השביתה מן המלאכה היא קדושה נבדלת". ובגו"א בראשית פ"ב אות ד [נג:] כתב: "לא היו יכולים לעשות מלאכה, וזה קדושה, שהיו קדושים ממלאכת חול". ובח"א לשבת קיג. [א, נ:] כתב: "כי השבת הוא קודש... [ו]כל דבר שהוא קודש נבדל מן עניני החמרי, כמו שהוא השבת נבדל מן המלאכה. שכל מלאכה הוצאה לפעל, וכל הוצאה לפעל הוא שייך לגשם, אשר יוצא לפעל. ולפיכך המלאכה אסורה ביום השבת, שהוא קודש". ונראה לבאר כוונתו למעלה לפי מה שכתב בתפארת ישראל פמ"ד [תרפ:], וז"ל: "אצל 'שמור' שאינו רק לא תעשה, שלא יעשה מלאכה, ומה שהאדם יושב בטל ואינו עושה מלאכה, אין זה מעלת השבת, שהרי אין זה דבר נראה, שכמה בטלנים יש. רק עיקר מעלת השבת על ידי מצות עשה להזכיר יום השבת, שזהו מעלת השבת בפעל". ובגו"א דברים פ"ה אות ג [קז:] כתב: "בשלילת המלאכה מן היום הזה לא נמצא בו השבת, כי כמה פעמים שהאדם הוא שובת מן המלאכה, ולא יהיה ניכר שיש לו שבת". והרמב"ן [דברים ה, טו] כתב: "אין לרואה אותנו בטלים ממלאכה ידיעה בזה". ונמצא, שאין בטול מלאכה דבר <b>ניכר לרואה</b> כמורה על הקדושה, כי אין ההעדר מפעולת הפועל [כמבואר למעלה פנ"ו הערה 14]. וזהו דיוק לשונו, שכתב למעלה: "ואין השמירה... קדושה לשבת, שאין זה רק <b>מניעת</b> מלאכה", ולא כתב "בטול מלאכה" כדרכו. ולשון "מניעה" מורה באצבע שכוונתו להעדר מלאכה יותר מאשר לבטול מלאכה. והרי כך מוכח מיניה וביה; לשון הפסוק הוא "שמור את יום השבת לקדשו" [דברים ה, יב], הרי להדיא נאמר שהשמירה שייכת אף היא לקדושת השבת, יהיה הטעם אשר יהיה. לכך בהכרח שהשמירה שייכת לקדושת השבת, אך אין בזה הכרה לרואה, וכמו שנתבאר [הובא למעלה פמ"ה הערה 7]. ואף בנדון דידן [לגבי ירידת המן] נאמר כן; מה שהמן לא ירד בשבת אינו בהכרח הוראה על קדושת השבת, כי "כמה בטלנים יש". אך כאשר ירד בע"ש עומר כפול, זה מורה באצבע שכבר מראש תוכנן שלא ירד מן בשבת, ואין בטלנות מעיקרא, אלא בהכרח שזהו מחמת קדושת השבת.
(81) פירוש - הואיל וישראל הוצרכו ללקוט פעמיים בעיו"ט [מחמת שלא יֵרֵד מן ביו"ט], א"כ לא נחסכה מהם שום טירחה מאי ירידת המן ביו"ט, כי עדיין היו צריכים ללקט פעמיים בעיו"ט, ולא נגרע דבר ממלאכתם. אך מה שבע"ש לקטו בלקיטה אחת שני עומרים, בכך נחסכה מהם הלקיטה שהיתה אמורה להיות בשבת, והפחתת הטירחה נובעת מקדושת שבת.
(82) עד כאן שאלתו, שמנין שבעינן לחם משנה ביום טוב, שהרי אע"פ שלא ירד מן ביו"ט עצמו, אין הכרח לומר שבעיו"ט מצאו לחם משנה בפעם אחת, כי "שמא לקטו וחזרו ולקטו עד שהיה להם לחם משנה" [לשונו למעלה (לאחר ציון 67)]. ומוכח כדבריו מתפילת ערבית דשבת, שאומרים "אתה קדשת את יום השביעי לשמך, תכלית מעשה שמים וארץ, וברכתו מכל הימים, וקדשתו מכל הזמנים". הרי שלהדיא אמרו שברכת שבת וקדושתה אינן נמצאות בשאר ימים וזמנים, דמה הן שאר ימים וזמנים, אם לא ימים טובים. ויתירה מזאת, שתוספות [עירובין לח:, ופסחים קטז.] למדו מתפילה זו ["וקדשת מכל הזמנים"] שירד מן ביו"ט, וכלשונם [בעירובין שם]: "ב'אתה קדשת' 'וברכתו מכל הימים וקדשתו מכל הזמנים', משמע דירד מן ביום טוב".
(83) "בערב יום טוב היו לוקטין עד שהיה להם שני עומרים" [לשונו למעלה לאחר ציון 68].
(84) כי היה נס במה שהמן שנלקט בעיו"ט לא הבאיש ביו"ט. והרי אף בשבת גופא מה שלא הבאיש בשבת שייך לעומר הכפול של שבת, וכפי שכתב הפחד יצחק שבת מאמר יג [אות ז]: "כך נאמר בתורה [שמות טז, כט] 'ראו כי השם נתן לכם השבת על כן הוא נותן לכם ביום הששי לחם יומים'. ראייה זו משני מאורעות היא מצטרפת; משנה לחם ביום הששי, ומניעת הביאוש והרימה ביום השביעי... דרק מניעת הביאוש והרימה בבקר דשבת היא שגילתה למפרע כי הכפל ביום הששי היה משום הכנה לשבת". <b>ויש להעיר</b>, מדוע לא ביאר שהנס היה בעיו"ט במה שיכלו לאסוף שני עומרים [מיהת בשתי פעמים], כי זאת לא יכלו לעשות בשאר ימים, שנאמר [שמות טז, יז-יח] "ויעשו כן בני ישראל וילקטו המרבה והממעיט, וימודו בעומר ולא העדיף המרבה והממעיט לא החסיר איש לפי אכלו לקטו", ופירש רש"י [שם פסוק יז] "המרבה והממעיט - יש שלקטו הרבה, ויש שלקטו מעט, וכשבאו לביתם ומדדו בעומר איש איש מה שלקטו ומצאו שהמרבה ללקוט לא העדיף על עומר לגולגולת אשר באהלו, והממעיט ללקוט לא מצא חסר מעומר לגולגולת, וזהו נס גדול שנעשה בו". ואולי יש לומר, כי מה שלא הצליחו בשאר ימים לאסוף יותר "זהו נס גדול שנעשה בו", אך מה שהצליחו לאסוף בעיו"ט יותר, אין זה נס, אלא אדרבה, זהו ביטול הנס שנעשה בשאר ימים. מה שאין כן מה שהבאיש בשאר ימים [כשהותירו למחרת], אין זה נס, אלא כך טבעו של המן, שמבאיש ביום המחרת. אך מה שלא הבאיש ביו"ט, זהו הנס שנעשה בו. <b>והנה בספר</b> שו"ת בנין שלמה [לר"ש כהן] ריש סימן יט כתב: "תימה גדולה על מה דלא אשתמיט בשום דוכתא בדברי הפוסקים ז"ל ובשו"ע דביום טוב שחל להיות בע"ש או במוצ"ש דצריך להניח שלשה לחמים על השולחן. דלכאורה כיון דעיקר הטעם הוא משום דצריך להניח לחם משנה בשבת ויו"ט הוא משום זכר למן, דבע"ש ובעיו"ט ירד לחם משנה שני העומר לאחד, וא"כ ביו"ט שחל בע"ש או שחל לאחר השבת, דהוצרך לירד אז לשלשה ימים, היה צריך לכאורה להניח על השולחן ג"כ שלשה לחמים, כדי שיהיה ג"כ זכר למן שירד אז שלשה עומרים לאחד". ולכאורה שאלה זו קשה גם למהר"ל, דנהי שלחם משנה של יו"ט אינו מחמת הנס שירד כפול בעיו"ט, אך יש בו נס מה שלא הבאיש ביו"ט, וסו"ס יש כאן שני נסים; עומר כפול בשביל שבת, ומן שלא הבאיש ביו"ט. ומדוע אין חיוב של שלשה לחמים כדי לזכור את שני הנסים שהתרחשו במן שקדם לשבת ויו"ט. ויש לומר, דמאחר שהמן של יו"ט היה יחד עם המן של שבת, והנס שלא הבאיש בשבת אינו מחייב לחם משנה [אלא מה שהיה עומר כפול בע"ש], לכך אין מקום לחייב לחם משנה על מה שלא הבאיש ביו"ט שלמחרת, כי מן זה כבר הופקע מטבעו להבאיש למחרת. ובני הרה"ג רבי חנוך דוב שליט"א הראה לי שגם המשך חכמה [שמות טז, כ] עמד על קושי זה [מדוע אין שלשה לחמים ביו"ט שחל לפני או אחרי השבת], וכתב סברה דומה לדברינו כאן, יעו"ש. אך עדיין ישאר קשה, דכאשר יו"ט נפל בע"ש, ובעיו"ט [יום חמישי בשבוע] היו שלשה עומרים לאחד, וזה קדם לשבת, ומדוע אין נס זה [מה שלא הבאיש ביו"ט (ע"ש)] חולק מקום לעצמו. ויש לומר, שהואיל והעומר של יו"ט ירד יחד עם העומר של שבת [בעיו"ט ביום חמישי], ואין העומר של שבת מבאיש, לכך אף מה שהעומר של יו"ט לא הבאיש אינו חולק מקום לעצמו.
(85) כמבואר למעלה הערה 55. והמשנה ברורה [סימן תעג ס"ק יח] כתב: "שיש בה שלש מצות - שנים בשביל לחם משנה כשאר יו"ט, ואחת כדי לבצעה לשתים; חציה לקיים בה מצות אכילת מצה, ד'לחם עוני' קרייה רחמנא, ומה דרכו של עני בפרוסה. וחציה השני בשביל אפיקומן".
(86) להלן בפרק זה [לאחר ציון 117].
(87) כן פסק הטור [או"ח ריש סימן תעה], וז"ל: "יברך 'המוציא' ו'על אכילת מצה' מיד זה אחר זה... ויאכל בהסיבה. ואם לא היסב, לא יצא, וצריך לאכול פעם אחרת בהסיבה". וראה למעלה הערה 1.
(88) הוא רב עמרם גאון [בסדר רב עמרם ח"ב סימן פב], והובא בטור או"ח ר"ס תעה, וז"ל: "כתב רב עמרם, ויברך 'המוציא' ויטבול בחרוסת ויאכל, וכן כתב הרמב"ם ז"ל". והב"י [שם] כתב: "אף על פי שמדברי הרמב"ם נראה דעל כזית דאכילת מצה קאמר דמטבל בחרוסת, ולא אכזית דהמוציא, לא דק רבינו בהכי, מאחר שהוא סובר ששום אחד מהם אינו מטבל בחרוסת".
(89) נראה שכוונתו להשגת הראב"ד על הרמב"ם [הלכות חמץ ומצה פ"ח ה"ח], שהרמב"ם כתב: "חוזר ומברך על אכילת מצה ומטבל בחרוסת". ועל זה השיג הראב"ד: "אמר אברהם, זה הבל". ובפשטות כוונת הראב"ד היא שאין מקום לטבל בחרוסת אלא מרור, ולא מצה [עיין עמק אפרים מועדים, סימן ו אות א]. וראה להלן הערה 108.
(90) כן כתבו תוספות [פסחים קיד. ד"ה מטבל], וז"ל: "אמר בגמרא דחרוסת משום קפא, וליכא קפא אלא במרור", ולא במצה.
(91) זכר לתפוח, שכשהיו ישראל במצרים היו יולדות שם בשדה תחת התפוח [פסחים קטז.], או שהיא זכר לטיט [שם].
(92) פירוש - היה ניתן להכריע את המחלוקת הזאת [אם חרוסת היא משום קפא או מצוה] אם חז"ל תיקנו לטבל המצה בחזרת; אם תיקנו כן [כפי שיטת הרמב"ם ורב עמרם] מוכח שאין הטיבול משום קפא, שהרי אין קפא במצה.
(93) לדעת תנא קמא [הסוברים שהחרוסת משום קפא] לא יצטרך לטבל המצה בחרוסת, ולדעת רבי אליעזר בן צדוק [הסובר שהחרוסת מצוה] יצטרך לטבל המצה בחרוסת. ואכן כך מבאר הב"ח [או"ח סימן תעה], וז"ל: "ודאי דלתנא קמא דאינו מצוה, ואינו מביאו אלא משום קפא, לא בעינן ליה אלא למרור וירקות. אבל לרבי אלעזר בר צדוק דמצוה הוא זכר לטיט, אם כן אף למצה בעינן ליה".
(94) נראה שהעדיפות שהמחלוקת תהיה אודות אם יש לטבל את המצה בחרוסת על פני המחלוקת אם החרוסת היא מצוה, היא כפי שכתב הב"ח [או"ח סימן תעה], וז"ל: "קשיא, במאי קמיפלגי, דכיון דהכל מודים דצריך להביא חרוסת, מאי נפקא מינה אם הוא מצוה אם לאו". לכך עדיף להעמיד את המחלוקת בציור שבולטת בו הנפקא מינה בין הצדדים.
(95) כן הקשה הטור [או"ח ר"ס תעה] על רב עמרם והרמב"ם בשם המנהיג, וז"ל: "ועוד הקשה בעל המנהיג [הלכות פסח אות עט] לדבריהם, שמצה היא זכר לחירות, וחרוסת זכר לטיט, והאיך יתחברו זה עם זה", שהרי אין ההפכים נמצאים ביחד בנושא אחד [כמבואר למעלה פכ"ב הערה 77, פמ"ז הערה 72, פנ"ב הערה 217, פנ"ד הערה 71, ופנ"ט הערה 80]. ולמעלה פנ"א [לאחר ציון 118] כתב: "כי אין המצה רק זכר לחירות ואין בה רק חירות". ולמעלה פ"ס [לאחר ציון 123] כתב: "אמנם ענין המצה כבר בארנו לך למעלה ענין המצה, והארכנו בזה בפרק שלשים וששה ובפרק חמשים ואחד, באיזה ענין המצה מורה על החירות. ואתה תעיין באותן דברים, כי כולם הם דברי אלקים חיים. והנה עוד נבאר באיזה ענין המצה מורה חירות דוקא... ועוד יש לפרש לפי פשוטו... והנה לכל הפירושים המצה היא חירות גמור". ולמעלה פנ"א נאמרו חמשה הסברים לטעם שהמצה מורה על חירות בעצם, ולמעלה פ"ס הוסיף עוד שני הסברים [ראה למעלה פ"ס הערה 125].
(96) כן הכריע הב"ח [או"ח סימן תעה], שלאחר שענה על שאלות הטור על הרמב"ם ורב עמרם, כתב: "ומן הדין עלינו להחמיר כדעת הגאונים הראשונים [שהצריכו לטבל מצה בחרוסת], אלא שלא נהגו כן". וראה להלן הערה 108.
(97) זהו המשך דברי הטור [או"ח סימן תעה], וז"ל: "אחר כך יקח כזית מרור וישקענו כולו בחרוסת, ולא ישהנו בתוכו שלא יתבטל טעם מרירתו... ויברך 'על אכילת מרור' ויאכלנו". וראה למעלה הערה 1.
(98) החרוסת.
(99) "שהיו יולדות בניהן שם בלא עצב, שלא יכירו בהן מצריים, דכתיב [שיה"ש ח, ה] 'תחת התפוח עוררתיך'" [רש"י שם]. וראה להלן הערה 111.
(100) "לזכר [שמות א, יד] ד'וימררו את חייהם בחומר'" [תוספות פסחים קיד.], והחרוסת דומה לטיט [מאירי פסחים קטז.].
(101) "להטיל בו תפוחין ויין ומילתא דאית בו קיוהא" [רש"י שם], או תפוחים חמוצים וחומץ [ר"ן (פסחים כה: בדפי הרי"ף)].
(102) "לכתוש בו ירקות הרבה כדי שיהא עבה" [רשב"ם שם].
(103) "בשמים שמטילין בחרוסת זכר לתבן, וחרוסת שכותשין בו הדק זכר לטיט" [רשב"ם שם].
(104) בא לבאר מדוע לרבי אלעזר בר צדוק יש מצוה לזכור את הטיט, ואין זכירה זו נכללת באכילת מרור.
(105) משנה [פסחים קטז:] "מרור על שום שמררו המצריים את חיי אבותינו במצרים, שנאמר [שמות א, יד] 'וימררו את חייהם וגו''".
(106) לשונו למעלה פט"ו [מג.]: "מלאכת הטיט, כי מלאכה הזו במה שהיא עבודה שפלה ופחותה, היא נגד חיי האדם, עד שזה נקרא מרירות חיים, שאינה לפי החיים שלו, כמו שאמר [בראשית כז, מו] 'קצתי בחיי'. כך כאשר היו משעבדים אותם בדברים אשר אינם ראוים לחיי האדם, ואין חיי האדם נוחים בהם, כמו בחומר ובלבנים, כאילו חייו אינם חיים". ובכת"י שם [שנט:] כתב: "מרירות חיים לגמרי, עד שחייו אינם חיים. ואילו היו משעבדים אותם במלאכה לעשות זהב, אף כי היתה המלאכה קשה כל כך כמו בחומר ובלבינים [לא היה זה מרירות], כי המלאכה בזהב הוא עבודה שהיא ראוי לאדם. אבל השעבוד הקשה בדבר כמו טיט, נקרא מרירות חיים". ולמעלה פמ"ז [תלה:] כתב: "כי שיעבדו את ישראל בדבר קשה בלי רחמים, והוא בחומר ובלבנים. ואין דבר יותר קשה מן מלאכת הטיט, שכך אמרו במדרש אין מלאכה יותר קשה מן מלאכת הטיט". ובכת"י שם [תקל.] כתב: "אין מלאכה יותר קשה ממלאכת הטיט... כי הוא נקרא 'חמר' על שם החומר, וכל דבר שהוא חומרי מלאכתו בו יותר קשה לפי שהוא [אינו נמצא] בשלימות כלל, וזה נקרא חומר, וצריך להשלים אותו. וזהו שאמר חבקוק [ג, טו] 'דרכת בים סוסיך חומר מים רבים', בשביל החומר הזה, שהיא המלאכה הקשה היותר גדולה, הבאת עליהם מים רבים". ולהלן בסוף הספר ב"הלכות פסח בקצרה" [לאחר ציון 71] כתב: "יש לטבול המרור בחרוסת, כי המרירות שלהם היה עבודת הטיט, שאין מרירות יותר מזה". וראה למעלה פ"ס הערה 211, פס"א הערה 45, ולהלן "הלכות פסח בקצרה" הערה 73.
(107) כמבואר למעלה הערה 99.
(108) "דאין החרוסת מצוה רק עם המרור" [לשונו למעלה לאחר ציון 88].
(109) ואין עושין כן, וכפי שהסיק למעלה [לאחר ציון 95] ש"אין טיבול בחרוסת אל המצה".
(110) החרוסת [בנוסף למצה].
(111) אלא קשור לרבוים של ישראל במצרים, וכמו שאמרו חכמים [סוטה יא:] "כיון שמתעברות [נשי ישראל במצרים], באות לבתיהם, וכיון שמגיע זמן מולדיהן הולכות ויולדות בשדה תחת התפוח, שנאמר [שיה"ש ח, ה] 'תחת התפוח עוררתיך וגו'', והקב"ה שולח משמי מרום מי שמנקיר ומשפיר אותן, כחיה זו שמשפרת את הולד".
(112) היא גזירת השעבוד. ולמעלה פכ"ג [שלט.] ביאר לפי זה שהקב"ה נגלה למשה מתוך הסנה [שמות ג, ד] "כי היו ישראל בשעבוד קשה, ואין אילן קשה מן הסנה. רמז בזה כי לפי המדה שנוהגת עם ישראל באותה שעה, במדה קשה, כך היה נגלה עליו"
(113) ו"אלקים" זו מדת הדין [ב"ר לג, ג]. ואם תאמר, הרי קודם לכן [בראשית כט, לא] נאמר "וירא הויה כי שנואה לאה ויפתח את רחמה וגו'", וזה השם [הויה] הוא מדת הרחמים [ב"ר לג, ג], ועד שאתה מוכיח מרחל שהלידה היא במדת הדין ["ויזכור אלקים את רחל וישמע אליה אלקים ויפתח את רחמה"], תוכיח מלאה שהלידה היא במדת הרחמים. ונראה, שהנה הגמרא [תענית ב.] הוכיחה שמפתח של חיה לא נמסר לשליח מהפסוק המאוחר יותר שנאמר אצל רחל [בראשית ל, כב] "ויזכור אלקים את רחל וישמע אליה אלקים ויפתח את רחמה". והעיר על כך המהרש"א [שם] בזה"ל: "יש לדקדק, אמאי לא מייתי קרא דלעיל מיניה גבי לאה, דכתיב 'וירא ה' כי שנואה לאה ויפתח את רחמה'. ויש לומר, דניחא ליה לאתויי קרא דרחל, שנסמך מלת 'ויפתח' לשם; 'וישמע אליה אלקים ויפתח וגו''... אבל האי קרא דלאה לא נסמכה הפתיחה לשם ["וירא הויה כי שנואה לאה ויפתח את רחמה וגו'"], איכא לפרושי דכינוי 'ויפתח' לא קאי אשם, אלא אמי שבידו לפתוח, שנתן הקב"ה המפתח בידו". ותשובה זו כחה יפה גם לבאר מדוע הפסוק הנאמר ברחל מורה שהלידה היא במדת הדין, ואילו הפסוק הנאמר אצל לאה אינו סותר לזה, כי שם הויה שהוזכר אצל לאה אינו מתייחס ללידה, אלא לראיית שנאתה של לאה. וראה למעלה פנ"ב הערה 163.
(114) לשונו למעלה פמ"ג [רכז.]: "ומה שאמר [סוטה יא:] שהיו מולידות תחת התפוח. דבר זה יש לך לדעת, כי ההולדה נמשך מן מדת הדין, כמו שתקנו בברכות 'אתה גבור', שמדבר על גבורתו יתברך, 'ומתיר אסורים וסומך נופלים', 'ומתיר אסורים' זהו שפותח לולד שיוצא לאויר העולם. לפיכך אמרו שהיו יולדות תחת התפוח, שיש לו ריח נכבד מאוד, כדכתיב [בראשית כז, כז] 'כריח השדה אשר ברכו ה'', ואמרו רבותינו ז"ל [תענית כט:] זהו שדה של תפוחים. והריח מתיחס אל מדת הדין, כדכתיב [דברים לג, י] 'ישימו קטורה באפך'. וכלל הדבר רמזו בזה שהיתה לידה שלהם במדת הדין המתיחסת לזה, וזה נקרא 'תחת התפוח'. ומפני כי מדת הדין היה מתוחה נגדם, לכך היו מתקשרים במדה זאת לגמרי, שהיו יולדות תחת התפוח, והוא התקשרות והחבור במדה הטהורה לגמרי". ובכת"י שם [תקכא:] כתב: "כי ההולדה שהיא בתכלית העלוי היא תחת התפוח... במקום הראוי לזה, שזהו מתיחס אל הלידה שהוא ממדת הדין. ומורה זה על עלוי הולד שנולד, שמוכן הוא למעלה בשביל שהוא דבק במדה אלקית. וכמו שמחמת מדת הדין אשר מתוחה כנגדם היו פרים ורבים מאוד, כדמבואר בקרא, כך היה להם מעלה זאת שמחמת הדין בא להם דבר זה, שהיו יולדות תחת התפוח, והוא התקשרות וחבור במדה הטהורה הידועה". ואמרו חכמים [שבת פט.] "'מדבר פארן' [במדבר י, יב], שפרו ורבו עליו", וכתב על כך בתפארת ישראל פכ"ו [ת:]: "פירוש, כאשר רצה השם יתברך להרבות את ישראל... לא היה ראוי לזה רק המדבר. ודבר זה ידוע למבינים בחכמה, כי המדבר הוא מיוחד למדת הדין... וכל הוצאת תולדות הוא בכח גבורת מדת הדין... שכאשר היה מדת הדין כנגדם, היו פרים ורבים ביותר. וכמו שתמצא בכל הבריאה שיצאת לפעל בכח שם 'אלקים', שהוא מדת הדין... ולפיכך מדת הדין הוא מיוחד לרבוי התולדות". ושם פמ"א [תרמט:] כתב: "וידוע כי כל התולדות באים לעולם במדת הדין, כמו שנזכר בכל מעשה בראשית שם 'אלקים'". ובבאר הגולה באר הששי [רטו:] כתב: "יציאת הנשמה הוא בגבורה. וכן הלידה, שנאמר 'ויפתח אלקים את רחמה'". ונאמר [בראשית כא, א] "וה' פקד את שרה כאשר אמר ויעש ה' לשרה כאשר דבר", ופירש רש"י [שם] "פקד את שרה - בהריון. כאשר דבר - בלידה". ובגו"א שם אות ב [שמז.] כתב: "אצל הריון כתיב לשון 'אמירה', ואצל הלידה לשון 'דבור'. הדבור הוא קשה [מכות יא.], והלידה הוא במדה זאת, כמו שזכרו מפתח הלידה בברכת אתה גבור, והבן זה". <b>והטעם שההולדה</b> נמשכת ממדת הדין מבואר להלן פע"א [לאחר ציון 100], וז"ל: "הברכה שיורדת לעולם באה במדת הדין לעולם, ודבר זה ידוע בכמה מקומות, שכל דבר שהוא בא מעולם העליון לתחתונים, בא במדת הדין. והוא נרמז בברכת 'אתה גבור לעולם ה' מחיה מתים מכלכל חיים בחסד', כי אף שהוא מפרנס אותם בחסד, מכל מקום כאשר נתגלה בעולם באה הפרנסה בדין, לכך נקבע בברכת 'אתה גבור'. וידוע הוא שכל התגלות לפועל הוא בדין, וזה מפני שכל יציאה לפועל הוא שנוי, וכל שנוי צריך אל זה כח וחוזק המשנה הדבר, וכל כח וחוזק הוא במדת הדין, ודבר זה הוא ידוע לחכמים". וראה למעלה פי"ב הערה 30, פ"כ הערות 53, 82, פמ"ג הערות 93, 96, 101, פמ"ז הערה 321, פנ"ב הערה 163, ולהלן פע"א הערה 101.
(115) פמ"ג [רכז.].
(116) הובא בהערה 114. ואמרו חכמים [שבת פח.] "מאי דכתיב [שיה"ש ב, ג] 'כתפוח בעצי היער וגו'', למה נמשלו ישראל לתפוח, לומר לך מה תפוח זה פריו קודם לעליו ["כך דרכו, וחלוק משאר אילנות, חנטת פריו קודם לעליו" (רש"י שם)] אף ישראל הקדימו 'נעשה' ל'נשמע' [שמות כד, ז]". ובתפארת ישראל פכ"ט [תלט:] כתב: "בשאר האילנות העלים קודמים. וזה מפני כי העלין קלים ליציאה, והפרי אינו קל להוציא, ולפיכך העלין קודמים. אבל התפוח יש בו כח הוצאה ביותר, ולכך מוציא פריו קודם, כמו שראוי אל דבר שהוא עיקר, ואחר כך הטפל, שהם עליו, שהם שומרי הפרי, ודבר זה ראוי להבין. ודבר זה נרמז במה שאמר הכתוב [שיה"ש ח, ה] 'תחת התפוח עוררתיך שמה חבלתך אמך שם חבלה ילדתך', וכבר התבאר דבר זה בחבור גבורות ה' בביאור רחב". וראה שם הערה 40. ועוד אמרו חכמים [ב"ב קמג:] "'ובני דן חושים' [בראשית מו, כג]... שהיו מרובין כחושים של קנה ["שגדלים הרבה ביחד" (רשב"ם שם)]". ובח"א שם [ג, קכח.] כתב: "דבר זה יש לך להבין מפני כי שמו נקרא 'דן', ולכן תמצא בדן מה שלא היה לדן רק בן אחד, ונתרבו בניו בפעם אחד, ולא נתרבו מעט מעט כמו שהיה אצל אחרים, רק נתרבו בפעם אחד. לכך אמרו שהיו בניו כחושים של קנה, שהרבוי בא ביחד, כי מדתו הוא הדין, ומזה תמצא יוצא הרבוי בפעם אחד. ובארנו זה במסכת סוטה [יא:] אצל רבוי ישראל אצל 'תחת התפוח עוררתיך'... כי כל זה מצד מדת הדין שהיתה בישראל, עד שעבדו בהם בפרך. ונאמר [שמות א, יב] 'כאשר יענו כן יפרוץ וגו''. ולפיכך בני דן, שנקרא 'דן' על שם הדין, כדמוכח בפ"ק דפסחים [ד.] האי דאמר 'דון דינא' אמרי מדן קאתי, שתראה מזה כי היה דן מיוחד לדין. ולפיכך היו לו בנים כחושים של קנה, ודי בזה למבין דברי חכמה". הרי רבוי בני ישראל במצרים הוא כרבוי בניו של דן [ראה להלן פס"ט הערה 97].
(117) בא לבאר דיני כורך.
(118) הרמב"ם [הלכות חמץ ומצה פ"ח הלכות ו, ז] כתב שהלל לא היה כורך הפסח עמהם, ועיין לחם משנה [שם]. אך יש אומרים שאף הפסח היה כורך עמהם ואוכל שלשתם ביחד [ירושלמי חלה פ"א ה"א, וכ"ה גירסת רש"י בזבחים (עט.) ורש"י ורשב"ם ומאירי (פסחים קטו.)]. והמהר"ל סובר כדעתם. וראה להלן הערה 143.
(119) זהו המשך דברי הגמרא [שם], וכמובא בהערה הבאה.
(120) לשון הגמרא [שם]: "תניא, אמרו עליו על הלל שהיה כורכן בבת אחת ואוכלן, שנאמר 'על מצות ומרורים יאכלוהו'. אמר רבי יוחנן, חולקין עליו חביריו על הלל, דתניא, יכול יהא כורכן בבת אחת ואוכלן כדרך שהלל אוכלן, תלמוד לומר 'על מצות ומרורים יאכלוהו', אפילו זה בפני עצמו וזה בפני עצמו... השתא דלא איתמר הלכתא לא כהלל ולא כרבנן, מברך 'על אכילת מצה' ואכיל, והדר מברך 'על אכילת מרור' ואכיל, והדר אכיל מצה וחסא בהדי הדדי בלא ברכה, זכר למקדש כהלל ["זכר למה שהיה עושה הלל בזמן שביהמ"ק קיים, שהיו אוכלים פסחיהם" (לשון רש"י)]".
(121) באכילת המצה הראשונה בליל הסדר.
(122) לשון תוספות [פסחים קטו. ד"ה אלא מברך]: "אלא מברך אמצה ואכיל ומברך אמרור כו' - אם היה כורך שניהם יחד תחלה, הוה אתי מרור דרבנן ומבטל למצה. ואם היה אוכל מצה בלא מרור תחלה, כשהיה כורכן אחר כך, אתי מצה דרשות ומבטל מרור דרבנן. ומיהו אי הוה קיימא לן כהלל הוה עבדינן הכי; מצה לחודא, והדר מצה ומרור בכריכה, כיון שצריך לעשות מדרבנן מצות כריכה כהלל, הוה דרבנן ודרבנן". וכן כתב הרא"ש [פסחים פ"י סימן כז], וז"ל: "ואי איתא הלכתא כהלל, הוה מברך אמצה ברישא, ואכיל לה. והדר מברך אמרור, ואכיל ליה בהדי מצה, והויא מרור דרבנן וכריכה דרבנן, ולא מבטלי אהדדי. אבל משום דמספקא לן אי הלכתא כהלל, בעי למיכל מרור בלחודיה, משום דכריכה שהיא רשות מבטלת מרור שהוא דרבנן, כי היכי דמרור שהוא דרבנן מבטל מצה שהיא דאורייתא, דכל הפחות מחבירו - מבטלו".
(123) לשון הרא"ש [פסחים פ"י סימן כז]: "וכריכה זו יש לעשות בחרוסת, דהלל לא היה מטבל בחרוסת כי אם בטיבול זה". ופירושו, דהואיל וכריכה זו שאנו עושים כיום היא זכר להנהגתו של הלל בזמן שבהימ"ק היה קיים, ואז הלל היה מקיים אכילת מצה ומרור ביחד, ובהכרח שהיה מטבל בחרוסת, שזו היתה אכילת המרור שלו [הגות מיימוניות בשם ר"ת (פ"ח מהלכות חמץ ומצה אות ז)]. נמצא שהלל כרך את המצה והמרור להדדי, עם טיבול בחרוסת. לכך כיום שאנו עושים כמעשהו של הלל, שוב יש לטבל את הכריכה של מצה ומרור בחרוסת. וכן פסק הרמב"ם [הלכות חמץ ומצה פ"ח ה"ח], וז"ל: "בזמן הזה שאין שם קרבן, אחר שמברך 'המוציא לחם' חוזר ומברך 'על אכילת מצה'... וחוזר ומברך 'על אכילת מרור', ומטבל מרור בחרוסת, ואוכל... וחוזר וכורך מצה ומרור ומטבל בחרוסת, ואוכלן בלא ברכה, זכר למקדש". והטור [או"ח סימן תעה] הביא דעות חלוקות בזה, וכלשונו: "אחר כך נוטל מצה שלישית ובוצע ממנה, וכורכה עם המרור, ואוכל ביחד, זכר למקדש כהלל שהיה כורך פסח מצה ומרור ואוכל. וכתב אבי העזרי [סימן תקכה], שאין לטובלו בחרוסת, דב' טיבולין מצינו... ג' לא מצינו. ורבי שמעיה בשם רש"י כתב שצריך לטובלו בחרוסת. וכן כתב א"א הרא"ש ז"ל, וטובלו בחרוסת שכן היה הלל עושה, אוכל פסח מצה ומרור וטובל בחרוסת". וראה הערה הבאה.
(124) כן כתב במנהגים דמהר"א טירנא [עמוד נב]. וכן הרמ"א [או"ח סימן תעה ס"א] כתב: "ויש אומרים דאין לטבלו, וכן הוא במנהגים, וכן ראיתי נוהגין". אך הב"ח [או"ח סימן תעה] כתב: "וכתב אבי העזרי [סימן תקכה עמ' קסו] שאין לטבלו בחרוסת... ומכל מקום אין דבריו מכריחין כל עיקר. ונראית דעת האומרים שטובלין בחרוסת. וכן כתב בהגהות מיימוניות [הלכות חמץ ומצה פ"ח אות ז] בשם מהר"מ [תשב"ץ סימן צט] ורבינו תם, דמאחר שאנו עושין זכר למקדש כהלל, והלל היה מטבל בחרוסת, שהרי זה היה אכילת מרור שלו, א"כ יש לנו לעשות כאשר עשה הוא. וכן כתב מהר"ל מפראג [יש לעיין בזה, כי לכאורה כאן מסיק שאין צורך בחרוסת. ומעין כן העירו בשו"ע או"ח סימן תעה (מהדורת פרידמאן) הגהות והערות אות לא]. וכן נהג מהר"ש לוריא ז"ל [שו"ת מהרש"ל סימן פח]. גם ב"י כתב שכן נהגו, ודלא כמו שכתב במנהגים דמהר"א טירנא ז"ל". וכן פסק הט"ז [או"ח סימן תעה ס"ק ו] שיש לטבול בחרוסת, וכלשונו: "נכון הדבר לטבל בחרוסת גם הכריכה".
(125) צרף לכאן דברי הגמרא [מנחות סו.] "אמימר מני יומי [בספירת העומר], ולא מני שבועי, אמר זכר למקדש הוא", ופירש רש"י [שם] "אמימר מני יומי ולא שבועי - אמר האי מניינא דהשתא לאו חובה הוא, דהא ליכא עומר, אלא זכר למקדש בעלמא הוא, הלכך ביומי סגי". וביאר הגרי"ז [כתבים שם] שמה שחכמים חייבו לספור ספירת העומר זכר למקדש, אין הפירוש שזו ספירה מדרבנן, במקום הספירה שהיתה מהתורה, אלא שחכמים תקנו לעשות זכר למקדש, ומכיון שבזמן המקדש נהגה מצות ספירת העומר, יש לעשות כיום זכר למקדש, וכמו שאמרו חכמים [ר"ה ל.] "מנלן דעבדינן זכר למקדש, דאמר קרא [ירמיה ל, יז] 'כי אעלה ארוכה לך וממכותיך ארפאך נאם ה' כי נדחה קראו לך ציון היא דורש אין לה', מכלל דבעיא דרישה". וכיון שכן, אין צורך לקיים המצוה בכל פרטיה ודקדוקיה כפי שהיתה נוהגת בזמן המקדש, אלא סגי שיהיה מיהת זכר למקדש, וזכר זה מתקיים גם אם מונים ימים ללא שבועות. והם הם דברי המהר"ל כאן שכתב "דכיון שהכריכה אינו רק זכר למקדש בלבד, אין צריך לעשות בחרוסת, דכל כך אין צריך, ודי כשיעשה כריכה בלבד למצה ולמרור". לאמר שכריכה בזה"ז אינה כריכת הלל מדרבנן [שאז היה צריך לעשות בחרוסת כפי שעשה הלל], אלא זו כריכה שצריכה להיות זכר למקדש [שמעתי הערה נפלאה זו מהגאון רבי ליפא געלדווערטה שליט"א. וראה להלן הערה 145 בדברים דומים שהובאו מהתהלה לדוד]. וההגהות מיימוניות בשם רבי יוסף טוב עלם וראבי"ה וגאוני אשכנז [הלכות חמץ ומצה פ"ח אות ז] גם כן כתבו שאין צריך לטבול בחרוסת, שהרי כבר יצא ידי מצות חרוסת במרור שאכלו בפני עצמו. ואף כדי לבטל את הארס אינו צריך, כיון שאוכלו יחד עם המצה.
(126) כן פסקו המנהיג [הלכות פסח אות פג], אור זרוע [ח"ב סימן רנז], ושו"ע [או"ח סימן תעה ס"א]. ויש להבין, שזה עתה ביאר שהכריכה אינה צריכה טיבול בחרוסת "דכיון שהכריכה אינו רק זכר למקדש בלבד, אין צריך לעשות בחרוסת, דכל כך אין צריך", ומדוע הסבה עדיין צריך, דמאי שנא. ויש לומר, כי למעלה פמ"ח [תרו.] פסק ש"אם לא אכל כזית מצה בהסבה, לא יצא, וצריך לחזור ולאכול". וזהו כשיטת הרא"ש [פסחים פ"י סימן כ], וכמצויין שם הערות 160, 233. והגרי"ז [הלכות חמץ ומצה פ"ז ה"ז] ביאר שיטה זו שהסבה היא דין באכילת מצה, ואכילת מצה ללא הסבה אינה נקראת אכילת מצה. לכך בשלמא לגבי חרוסת, שהיא דבר נוסף לכריכה, בזה סובר המהר"ל שכאשר הכריכה היא זכר למקדש, לא בעי חרוסת. אך אין לומר כן בנוגע להסבה, כי העדר הסבה נדון כהעדר מצה, ובודאי המצה אינה דבר נוסף לכריכה, אלא חלק מהותי ממנה [שמעתי מהגאון רבי ליפא געלדווערטה שליט"א].
(127) לשון השו"ע או"ח סימן תעה ס"א "ויברך 'על אכילת מרור' ויאכלנו בלא הסבה". וכתב המשנ"ב שם [ס"ק יד] "שהוא זכר לעבדות". ולמעלה פמ"ח [תרו.] כתב: "מרור אין צריך הסבה, שאינו זכר לחירות".
(128) לשונו למעלה פ"ס [לאחר ציון 169]: "אין המרור מן התורה, רק עם הפסח הוא מן התורה, לומר ממדריגה זאת שאנו אל השם יתברך, נמשך המצה והמרור. שכיון שהוא נסמך ונטפל עם הפסח, כדכתיב 'על מצות ומרורים יאכלהו', הרי אין לו מציאות בעצמו, והוא טפל עם הפסח". ופירושו, שתיבת "על" מורה על הטפל, כמו שנאמר [ויקרא ז, יג] "על חלות לחם חמץ יקריב קרבנו על זבח תודת שלמיו", וכתב הרמב"ן [שם פסוק יב] "שיביא חלות לחם חמץ, ועליהם יוסיף להביא קרבנו שהוא לחם המצה הנזכר... ועשה עיקר לחם החמץ, ושאר הלחם עליו, בעבור שהוא מרובה כנגד כל שאר המינין. ושינה הכתוב לומר 'על זבח תודת שלמיו', למה שדרשו בו [מנחות עח:] שאין הלחם קדוש קדושת הגוף עד שישחט הזבח". והרב שעוועל זצ"ל כתב שם: "כלומר שיביא הזבח, ועליו יוסיף חלות לחם חמץ, וכן על חלות לחם חמץ יוסיף להביא עליהן לחם מצה, כי לעולם הטפל נוסף על העיקר" [הובא למעלה פ"ס הערה 173].
(129) לשונו למעלה פ"ס [לאחר ציון 91]: "אחר שהפסח כמו שאמרנו למעלה מורה על שאנחנו להקב"ה, בשביל כך יש יציאה לישראל מן רשות האומות. כי הוא יתברך 'אלקי האלהים' [דברים י, יז], המושל על כל הכחות ועל כל האומות, ובשביל זה אנו יכולים לצאת מרשות האומות. ואם לא כן, באיזה צד אנו יכולים לצאת מרשות מצרים, אם לא בזה שאנו לו יתברך, והוא מוציא אותנו מרשות אחרים". ולמעלה פל"ה [תרלא.] כתב: "בדם פסח שהיו עובדין בו אל השם יתברך, היו לחלק השם יתברך, וראוי שיהיו נגאלים עד שלא יהיו תחת רשות מצרים".
(130) אודות שההסבה היא זכר לחירות, כן כתב למעלה פמ"ח [תריז:]: "יש לו לאכול כל האכילה של מצה בהסבה, שהוא דרך חירות". ונראה שכוונתו שם לדברי התוספות [פסחים קח. ד"ה מאי], שעמדו על כך שהגמרא [שם] רצתה לומר שאין צורך בהסבה בשתי כוסות אחרונות משום "מאי דהוה הוה" ["שכבר אמרו גאולה לפני הסעודה" (תוספות שם)], ועל כך כתבו בזה"ל: "ואף על גב דמצה צריכה הסיבה, ולא אמר 'מאי דהוה הוה'. שאני מצה... שכתובה בתורה זכר לחירות [פסחים קטז:] 'שלא הספיק בצקם להחמיץ עד שנגאלו', ואף על גב דהויא לחם עוני, יש לאוכלה דרך חירות". הרי היות המצה זכר לחירות מחייבת שתיאכל בהסבה, כי ההסבה גם כן "כדרך בני חורין במטה ועל השולחן זכר לחירות" [רש"י פסחים צט:]. וכן כתב הרשב"ם [פסחים קח.] "מצה צריכה הסיבה - כשאוכל מצה של מצוה לילה הראשון כבני חורין, שהוא זכר לגאולה" [הובא למעלה פמ"ח הערה 245]. לכך כתב כאן "כיון שהפסח, שהוא זכר לחירות, עיקר, צריך הסבה".
(131) כן משמע גם מלשונו למעלה פמ"ח [תרו.], שכתב: "מרור אין צריך הסבה, שאינו זכר לחירות", ומשמע שאם רצה להסב באכילת מרור, רשאי, שכתב "מרור <b>אין צריך</b> הסבה", ולא כתב "לא יסב במרור". וכן הב"י [או"ח סימן תעה ס"א] כתב: "מרור אין צריך הסיבה. ופירש רש"י [פסחים קח.] מפני שהוא זכר לעבדות. ונראה לי שאם רצה לאכלו בהסיבה, רשאי". וכן פסק המשנה ברורה [שם ס"ק יד], וז"ל: "ויאכלנו בלא הסבה - שהוא זכר לעבדות. ומכל מקום אם רוצה לאכול בהסבה, רשאי" [הובא למעלה פמ"ח הערה 162]. וראה בסמוך הערה 133.
(132) מזכיר מצה ולא פסח, שרצונו להורות טעם נוסף מדוע יש לאכול הכריכה בהסבה. ועד כה ביאר שמשום פסח נגעו בה, אך עתה מבאר שבזה"ז שאין לנו פסח, משום מצה נגעו בה. ולמעלה פ"ס [לאחר ציון 123] כתב: "אמנם ענין המצה כבר בארנו לך למעלה ענין המצה, והארכנו בזה בפרק שלשים וששה ובפרק חמשים ואחד באיזה ענין המצה מורה על החירות, ואתה תעיין באותן דברים, כי כולם הם דברי אלקים חיים", ושם הערה 125.
(133) לשון הטור [או"ח סימן תעה ס"א]: "כתב אחי ה"ר יחיאל ז"ל, מספקא לי בכריכה אי בעי הסיבה, כיון דמרור לא בעי הסיבה. ובעל המנהיג כתב דבעי הסיבה בעבור המצה שבאה זכר לחירות". והב"י [שם] כתב: "ולי נראה דפשיטא דבעי הסיבה, שהלל כשהיה כורך בהסיבה היה אוכל, שהרי מצה דכריכה היתה עולה לו לאכילת מצה דמצוה, וקיי"ל דמצה צריכה הסיבה. ואע"ג דמרור אינו צריך הסיבה, אם רצה לאכלו בהסיבה אין בכך כלום... וכיון דמצה צריכה הסיבה, והיא מעכבת בה, צריך לאכול מצה ומרור דכריכה בהסיבה". וכן כתב שם הגר"א [ס"ק יד].
(134) לשון הטור [שם]: "הרוצה לקיים מצוה מן המובחר לא יסיח עד שיעשה כריכה כהלל, כדי שתעלה לו ברכת מצה ומרור לכריכה כהלל. דהא משום דלא איתמר הלכתא לא כמר ולא כמר עבדינן לחומרא כתרוייהו, הכי נמי לענין ברכה צריכין למיעבד שיעלה לשניהם". וכן פסק השו"ע [שם], וכלשונו: "ומשבירך 'על אכילת מצה' לא יסיח בדבר שאינו מענין הסעודה עד שיאכל כריכה זו, כדי שתעלה ברכת 'אכילת מצה' וברכת 'אכילת מרור' גם לכריכה זו". וכתב המשנ"ב שם [ס"ק כד]: "כדי שתעלה - ר"ל דהא עושין אנו זכר למקדש, ואז היה עיקר המצוה רק בכריכה, ולכן צריך שלא להפסיק, כדי שתחול הברכה על הכריכה".
(135) לשונו למעלה פס"ב [לאחר ציון 172]: "כל מצוה שהתחיל בה אין השיחה הפסק, כמו שכתוב בטור אורח חיים [סימן תלב]". וזה לשון הטור [שם]: "כתב עוד א"א הרא"ש ז"ל יש אומרים שאין לבודק [את החמץ] לדבר עד שיגמור כל הבדיקה. ויש מוסיפין עוד לומר שאם שח בדברים שלא מעין הבדיקה, שצריך לחזור ולברך. וכל זה איננו שוה לי, אלא שיש ליזהר שלא לדבר בין הברכה לתחלת הבדיקה, אבל משהתחיל לבדוק לא הוי שיחה הפסק, מידי דהוה אישיבת סוכה, והאדם המדבר בתוך סעודתו, דלא הוי שיחה הפסק להצריך לחזור ולברך על ישיבת סוכה וברכת המוציא". והב"י שם ציין לתשובת הרשב"א [ח"א סימן רמד] שכתב גם כן שאין שיחה נחשבת הפסק, וז"ל הרשב"א [שם]: "שאלת, שליח צבור שברך על מקרא המגלה, וקרא מקצתה. ושמעו קול קטטה בחוץ ויצאו מקצתן, ואחר כך חזרו. מהו שיחזור שליח צבור לברך ולחזור מראשה. תשובה, אפילו שהה כדי לגמור את כלה אינו חוזר לראש, בין בהלל בין במגלה בין בתקיעת שופר... ולא עוד, אפילו שח אין השיחה מפסקת. כי מן הדין אין שיחה הפסק אלא בשסח בין הברכה להתחלת המעשה... אבל אחר התחלת המעשה או המצוה שברך עליה אינו הפסק, ואינו חוזר". וכן כתב המהר"ם חלאווה [פסחים קט:], וז"ל: "מכיון שהתחיל במצוה, אין שיחה דרשות מפסיק בה. כענין שאמרו בקריאת שמע [ברכות יג.] ובהלל [ברכות יד.] דבין פרק לפרק פוסק לשאילת שלום, ואפילו באמצע נמי, ואין צריך לחזור ולברך" [יסוד הדברים מבואר באריכות בריטב"א ר"ה לד. גבי תקיעות, ועיין משנ"ב סימן תקצב ס"ק יג]. וראה למעלה פמ"ט הערה 90, ופס"ב הערה 174.
(136) הולך להורות שלא רק כשהתחיל בקיום המצוה [כגון בדיקת חמץ] אין ההפסק מחייב ברכה [כמבואר בהערה הקודמת], אלא אף בדבר שיש לו שעור, והפסיק טרם שהגיע לשעורו [ועדיין לא התחיל בקיום המצוה], גם אז אין ההפסק מחייב ברכה.
(137) שזהו השעור של אכילת מצה [פסחים מ., קח., קיט:]. והרמב"ם [הלכות חמץ ומצה פ"ו ה"א] כתב: "משאכל כזית יצא ידי חובתו".
(138) דברים אלו יוטעמו מאוד לפי השיטה הסוברת שאין קיום מצוות עשה בחצי שיעור, ורק באיסורים אמרינן [יומא עד.] שחצי שיעור אסור [משנה למלך הלכות חמץ ומצה פ"א ה"ז, מנחת חינוך מצוה קלד, שבות יעקב ח"ב סימן יח, ברוך טעם שער התערובת פ"ב דין ט, ועוד]. לכך, כל עוד שלא אכל את כל הכזית עדיין לא החל בקיום המצוה, ועם כל זה מחדש המהר"ל שאם הפסיק אינו צריך לחזור ולברך. אך לשיטה הסוברת שיש בחצי שיעור קיום מצוה [שו"ת בנין עולם או"ח סימן יט, שדה חמד מערכת ח כלל יב, שו"ת מהר"י אסאד או"ח סימן קמח, ועוד] לא כ"כ יובן מהו החידוש של המהר"ל שכתב "<b>ויותר מזה</b> נראה לי, שאם התחיל לאכול מצה, אף על גב שלא אכל כל הכזית, והפסיק, שאין צריך לחזור ולברך", דפשיטא הוא, שהרי כבר החל בקיום המצוה אף לפני שאכל את כל הכזית [ולדעה זו יש חיוב לברך על אכילת חצי כזית מצה (שו"ת מהר"י אסאד או"ח סימן קלז, וכתב לברך "על מצות מצה", ולא "על אכילת מצה", כיון שאכילה פחות מכזית אינה אכילה)], ומאי שנא מבדיקת חמץ ותקיעת שופר. ואכן למעלה [פ"ה הערה 118, ופל"ט הערה 135] הובאו דברי הגר"י ענגיל [שו"ת בן פורת ח"א סימן ח, ד"ה מכתב, וד"ה ובגוף] שהוכיח מדברי המהר"ל בנצח ישראל פ"ח [ריד:] ש"רק בחצי שיעור לאיסורין אסור מן התורה, מה שאין כן במצוות עשה, אין חצי שיעור קיום של כלום" [לשון הגר"י ענגיל שם]. ואם כן המהר"ל כאן הוא לשיטתו. והביאור הוא, שאע"פ שקיום המצוה לא החל כלל [כל עוד שלא אכל כזית], מ"מ מעשה המצוה [אכילת המצה] כבר החל מיד כשהתחיל לאכול, לכך אף ששח לפני קיום המצוה, מ"מ שח לאחר תחילת מעשה המצוה, לכך אין בזה הפסק. ודבר זה יוטעם במיוחד לפי דבריו למעלה ס"פ סב [לאחר ציון 197], שכתב: "ואם תאמר, למה אין מברכין על הגדה... ויראה כיון דעיקר הדבר הוא מחשבת הלב... לא שייך ברכה אלא במצוה שעיקר שלה במעשה... כי המעשה הוא עיקר, ולפיכך אין מברכין על הגדה". הרי הברכה נתקנה בפרט על המעשה, ומעשה המצוה כבר החל, וכמו שנתבאר [ראה למעלה פס"ב הערה 198].
(139) פירוש - בכל מצוה שהתחיל בה, והפסיק לפני השיעור, לא יצטרך לחזור ולברך. ודע שהפרי מגדים [יו"ד סימן יט משבצות זהב ס"ק ה] הסתפק בדבר, וז"ל: "אני נסתפקתי אם תפס הקנה לבדו, ושחט מחצה, ושח, אי צריך לחזור ולברך. מי אמרינן באמצע המצוה אין צריך. או דלמא דלא התחיל עדיין המצוה, דחצי קנה לאו מידי עביד". והפמ"ג שם הביא שהמגן אברהם [סימן קסז ס"ק טז] כתב: "ולא יסיח עד שיבלע הפרוסה. מיהו אם שח בעודו לועס... דהלועס א"צ ברכה, אם כן עיקר הברכה על הבליעה, וצ"ע". והפמ"ג [שם ביו"ד] כתב על כך: "יש לומר דכאן לא דמי להתם, ועדיין צ"ע" [נראה שכוונתו שהלעיסה אינה חלק מהחיוב, מה שאין כן חצי שיעור, שהוא התחלת החיוב]. ועכ"פ המהר"ל לומד כצד הראשון של ספק הפמ"ג.
(140) פירוש - מה שאכל מצה בפני עצמה ומרור בפני עצמו לפני הכריכה.
(141) סברה זו [דלהלל אין אכילת מצה ומרור בפנ"ע התחלת מצוה, אלא רק בכריכה] כתבו הט"ז [או"ח סימן תעה ס"ק ז] והגר"א [שם ס"ק טו].
(142) על דברי הטור שפסק ש"בשיחת חולין אל יפסיק עד שיעשה כריכה, כדי שיעלה ברכת מצה ומרור גם כן לכריכה" [כפי שהביאו למעלה לאחר ציון 133]. ועד כה הקשה עליו מצד שהמצוה כבר החלה, ואין שיחה נחשבת להפסק. ומעתה יקשה שאין שום ברכה על הכריכה, וכמו שיבאר.
(143) מבאר שהלל היה כורך פסח עם מצה ומרור. וכן הוא בירושלמי חלה פ"א ה"א, וכן היא גירסת רש"י [פסחים קטו., וזבחים עט.]. אמנם הרמב"ם [הלכות חמץ ומצה פ"ח ה"ו וה"ז] סובר שלא היה כורך הפסח עמהם. ועיין לחם משנה [שם]. וראה למעלה הערה 118.
(144) "זכר למקדש כהלל, כן עשה הלל בזמן שבית המקדש היה קיים, היה כורך פסח מצה ומרור ואוכל ביחד, לקיים מה שנאמר [במדבר ט, יא] 'על מצות ומרורים יאכלוהו'" [נוסח ההגדה]. והב"ח [או"ח סימן תעה] כתב: "אף להלל גופיה אין צריך לאכול מצה ומרור ביחד בזמן הזה, דליכא פסח, דשפיר יוצא ידי חובתו במה שמברך אמצה לחודיה ואכיל, ומברך אמרור לחודיה ואכיל. אלא דמכל מקום כיון דאמרינן דמשום דלא איתמר הלכתא לא כמר ולא כמר בזמן שבית המקדש היה קיים עבדינן לחומרא כתרווייהו, אף בזמן הזה כאילו היה בית המקדש קיים, ובעי ליה למיהדר ולמיכרך מצה ומרור ואכיל".
(145) לשון רבינו ירוחם [נתיב חמישי ח"ד]: "בזמן הזה אנו סופרים לשבועות [העומר] זכר למקדש [מנחות סו.], ובדבר שהוא זכר למקדש לבד אין מברכין, מידי דהווי אכריכה דליל פסח ואערבה דשביעי של סוכות". וכן הערוך [ערך זכר הראשון] כתב: "זכר למקדש כהלל... וכיון דכבר ברכנו, וזו אכילה לזכרון בעלמא, לא מברכינן עלה" [הובא בחק יעקב או"ח סימן תעה ס"ק יב]. ועיין בביאורי הגאון רבי ירוחם פישל פרלא בספר המצוות לרס"ג, עשין נא, מצות המועדים, שבועות [עמודים צח-קא]. ובספר הררי קדם [כרך ב, סימן צב] כתב: "כתב הרמב"ם [הלכות חמץ ומצה פ"ח ה"ח] 'וחוזר ומברך על אכילת מרור, ומטבל מרור בחרוסת ואוכל וכו', וחוזר וכורך מצה ומרור ומטבל בחרוסת, ואוכלן בלא ברכה זכר למקדש'. נראה בביאור סיום לשונו 'ואוכלן בלא ברכה זכר למקדש', דלפי הרמב"ם מרור בזה"ז עיקר מצותו לאוכלו בפנ"ע לבדו. וכמו שכתב בהלכות חמץ ומצה פ"ז הי"ב. אבל יש תקנה חדשה של 'זכר למקדש' לעשות כורך, ומצד תקנה זו ליכא ברכה. ולהרמב"ם הא דליכא ברכה אי"ז מטעם ספק, כמו שנראה פשטות הסוגיא [פסחים קטו.]... דכל מה שאוכלין כורך הוא רק משום ספק, ולכן אין מברכין עליו. אלא ס"ל להרמב"ם דמכיון דאין זה אלא משום זכר למקדש, על כן אין ע"ז חיוב ברכה, דבכל 'זכר למקדש' ליכא ברכה... וכל הדין של כורך הוא תקנה חדשה, של 'זכר למקדש', דלפ"ז אין הכורך טעון ברכה מעיקר הדין, ואין צורך לכוין בברכה של המצה והמרור שתחול על הכורך. וזהו מה שכתב הרמב"ם 'ואוכלן בלא ברכה זכר למקדש'". וכן פירש רבינו מנוח שם [פ"ח ה"ח]: "ברכה לא בעיא דהא אינה למצוה כלל, אלא זכר בעלמא, והמצוה כבר קיים אותה". אמנם בספר המכריע לבעל התוספות רי"ד [סוף סימן כט] כתב: "אף על פי שהוא [ספירת העומר] עכשיו זכר למקדש, אנו חייבים לברך, מידי דהוי אלולב כל שבעה שהוא זכר למקדש [ר"ה ל.]". ולכאורה ההערה מלולב היא הערה אלימתא כנגד אלו הסוברים שאין ברכה על זכר למקדש. <b>ובספר תהלה לדוד</b> [או"ח סימן לב אות יב (לגאון רבי דוד יצחק מן זצ"ל)] ישב על מדוכה זו, וביאר שיש ב' סוגים של "זכר למקדש", וכלשונו: "יש שמשום זכר למקדש חייבו בזה מצוה מדרבנן כמצוה שהיתה במקדש, שאז ודאי יש לברך על זה כשם שמברכין על כל מצוות דרבנן, ויש בזה 'וצוונו על נטילת לולב', דאכן חיוב של נטילת לולב מדרבנן הוא. אכן יש זכר למקדש שכלפיו כתב הערוך שהוא לזכרון בעלמא, דהיינו שאינו אלא מעשה ופעולה גרידא, שאין ענין עצמי בדבר מצד עצמו גם לבתר שהחיוב דרבנן עליו, וכל עניינו הוא רק מה שישנו זכרון בעלמא בפעולה זו, ועל זה ליכא ברכה... וזהו שכתב הערוך דדין כורך אינו שמדרבנן זהו קיום מצות המצה והמרור, אלא שקיום המצוה ישנו באכילה קמייתא שכבר ברכנו עליו את ברכת המצוות מצד מצות מצה ומרור, וממילא דדין כורך הוא רק מעשה פעולה של לזכרון בעלמא על המקדש, וברכה מצד זכר למקדש עצמו ליכא". וראה למעלה הערה 125, ובסמוך הערה 149.
(146) לשון הגמרא שלפנינו: "השתא דלא איתמר הלכתא לא כהלל ולא כרבנן, מברך 'על אכילת מצה' ואכיל, והדר מברך 'על אכילת מרור' ואכיל, והדר אכיל מצה וחסא בהדי הדדי בלא ברכה, זכר למקדש כהלל".
(147) כי כבר בירך על המצה בפני עצמה ועל המרור בפני עצמו.
(148) אפילו אם הפסיק בשיחה.
(149) על פי דבריו מתיישבת היטב קושית הגר"י פרלא [בספר המצוות לרס"ג, עשין נא, מצות המועדים, שבועות] על רבינו ירוחם [נתיב חמישי ח"ד] שכתב שאין מברכין על זכר למקדש [הובא למעלה הערה 145], וז"ל: "איברא דעיקר דברי רבינו ירוחם תמוהים אצלי טובא במאי שכתב דדבר שהוא זכר למקדש לבד אין מברכין עליו, והכריח כן ממה שאין מברכין על הכריכה דליל פסח... וזה תמוה לעניות דעתי, דאדרבה מהתם [פסחים קטו.] מבואר להדיא איפכא, דהרי מה שאין מברכין על הכריכה לאו משום דלא הויא אלא זכר למקדש הוא, אלא משום שכבר ברך על המצה ועל המרור כל אחד בפני עצמו, ובזה כבר יצא ידי חובה, ואי אפשר לו לחזור ולברך על הכריכה". אך רבינו ירוחם יבאר את הגמרא כמהר"ל, שמוכח מהגמרא שמותר להפסיק לכתחילה משום ש"אינו מברך על הכריכה דאינה רק לזכר" [לשונו כאן].
(150) פירוש הו"א זו - מה שאמרו בגמרא "ואכיל בלא ברכה" היינו בדיעבד, דאם הפסיק בשיחה לא יחזור לברך, אך לכתחילה לא יפסיק בשיחה.
(151) שהרי אמרו [פסחים קטו.] "השתא דלא איתמר הלכתא לא כהלל ולא כרבנן, מברך על אכילת מצה ואכיל וכו'", הרי שבאו להורות כיצד יש לנהוג כדי לצאת כל השיטות.
(152) ש"כיון דלא הוי רק זכר למקדש, לא בעי ברכה כלל" [לשונו למעלה לאחר ציון 144], ודלא כטור. וכדעת המהר"ל כתב בחידושי הגר"ח סטנסיל [סוף סימן מא, ובהוצאת מהדורת מישור (פסחים קטו., עמוד פז)] בדעת הרמב"ם [הלכות חמץ ומצה פ"ז הי"ב ושם פ"ח ה"ח].
(153) זהו המשך דברי הטור [או"ח סימן תעה]. וכבר נתבאר למעלה [הערה 1] שסדר הרצאת דבריו בפרק זה הוא כסדר דברי הטור [שם].
(154) לשון הרשב"ם [פסחים קטו:]: "בלע מצה - ולא לעסה יצא, שהרי קיים [שמות יב, יח] 'בערב תאכלו מצות', שהרי אכילה היא לו. ומיהו לכתחלה טעם מצה בעינן". ועוד אמרו [יומא פא.] "זר שבלע שזפין של תרומה והקיאן... משלם קרן וחומש", ופירש רש"י [שם] "שאף היא דרך אכילתן". ובשו"ת נודע ביהודה [מהדו"ק חיו"ד סימן לה] האריך בזה, ובתוך דבריו כתב: "באופן שפשוט אצלי שבליעה מקרי דרך הנאתן".
(155) לשון הרשב"ם [פסחים קטו:]: "בלע מרור לא יצא - דבעינן טעם מרור, וליכא, דמשום הכי קפיד רחמנא למרר את פיו של אוכל זכר ל'וימררו את חייהם' [שמות א, יד]".
(156) מלשונו משמע שאיירי באכילת מצה או מרור. אמנם רש"י ורשב"ם [פסחים קיד:] כתבו "אכלן לחצאין - חצי זית בפעם ראשון וחצי זית בפעם שני, ובמרור מיירי". והב"ח [או"ח סימן תעה] כתב: "אכלן חצאין וכו'. בפרק ערבי פסחים בברייתא הנזכרת, דמיירי במרור, וסבירא ליה דהוא הדין לענין מצה". והמהר"ל סובר כך גם כן.
(157) לשון השו"ע [או"ח סימן תעה ס"ו]: "אכל כחצי זית וחזר ואכל כחצי זית, יצא, ובלבד שלא ישהה בין אכילה לחברתה יותר מכדי אכילת פרס". והמגן אברהם שם [ס"ק טו] כתב: "בין אכילה לחברתה. אינו מדוקדק, דצריך שלא ישהא מתחילת אכילה ראשונה עד סוף אכילה אחרונה יותר מכדי אכילת פרס, כמו שכתב סימן תריב". והמחבר שם [או"ח סימן תריב ס"ג] כתב: "אכל וחזר ואכל [ביוה"כ], אם יש מתחלת אכילה ראשונה עד סוף אכילה אחרונה כדי אכילת פרס, מצטרפין. ואם לאו, אין מצטרפין".
(158) לשון הטור [או"ח סימן תעה]: "אכלן חצאין, פירוש חצי חצי זית ביחד, יצא, ובלבד שלא ישהה בין אכילה לאכילה כדי אכילת פרס, פירוש שיעור אכילת ד' ביצים". וכן כתב רש"י [ערובין ד., פסחים מד., כריתות יב:, ועוד]. והמחבר [או"ח סימן תריב ס"ד] כתב: "שיעור אכילת פרס, יש אומרים ד' ביצים; ויש אומרים ג' ביצים". והמשנ"ב שם [ס"ק ח] כתב: "ולענין הלכה כל שהוא בשל תורה הלך אחר המחמיר, וכל שהוא בשל דבריהם הלך אחר המיקל" [מקורו משו"ע הרב שם ס"ד]. לכך כאן שאיירי בשל דבריהם, יש להקל ולומר ששיעור אכילת פרס הוא ד' ביצים.
(159) זהו לשון הטור [או"ח ר"ס תעו]. והפרישה [שם] כתב: "ואוכלין כל צרכן. כתב רמ"א [שם בהגה ס"א] אבל לא יאכל יותר מכדי צרכו, כדי שלא יאכל אפיקומן אכילה גסה, או ישתכר וישן מיד".
(160) לשון הטור [או"ח ר"ס תעז]: "לאחר גמר כל הסעודה אוכלין ממצה השמורה תחת המפה באחרונה, זכר לפסח הנאכל על השובע".
(161) דע ששם "אפיקומן" בתורת שם שהונח על אותה פרוסת המצה לא נמצא בגמרא, אבל הוזכר בראשונים [תוספות מגילה כא., המנהיג הלכות פסח סימן עד, רוקח סימן רעו, סמ"ג עשין מא, טוש"ע או"ח סימן תעז, ועוד]. ובגמרא [פסחים קיט:] הוזכר במובן שלילי; שאין מסיימים את סעודת קרבן הפסח באפיקומן ["אין מפטירין אחר הפסח אפיקומן" (פסחים קיט:)], ופירושו "אפיקו מן", שאין אומרים הוציאו והביאו מיני מתיקה לקנוח סעודה, שאסור לאכול כלום אחר הסעודה [רשב"ם שם]. והמהר"ל מבאר שלכך קראו למצה האחרונה בשם זה כי אין מפטירין אחריה אפיקומן [קינוח סעודה], כפי שאין מפטירין לאחר הפסח. וכן כתב הב"י [או"ח ר"ס תעח]: "אחר אפיקומן אין לאכול שום דבר, דתנן 'אין מפטירין אחר הפסח אפיקומן', פירוש משסיימו לאכול הפסח... לא יאכל אחריו שום דבר. ואפיקומן היא לנו במקום הפסח, הלכך משהתחילו לאוכלו לא... יאכלו אחריו שום דבר". ושם בסימן תעח כתב הב"י: "לכזית שאוכלין בסוף הסעודה קורין 'אפיקומן', על שם שאין מפטירין אחריו אפיקומן". וכן כתב השלטי גיבורים [פסחים כו: בדפי הרי"ף]. והערוך השולחן [או"ח סימן תעח ס"ג] כתב: "דע דזה שאנו קורין למצה הנאכלת באחרונה 'אפיקומן' אין לזה טעם לכאורה, שהרי שנינו 'אין מפטירין אחר הפסח אפיקומן', כלומר שלא יאכלו שום דבר. ו'אפיקומן' הוא לשון 'אפיקו מן', כלומר מיני מתיקה [רשב"ם שם]. ואם כן איך קורין אותה 'אפיקומן'. וצריך לומר דהכי פירושו... על אחר אכילתו אפיקומן, כלומר לבלי להביא עוד מאכל".
(162) לשון הרשב"ם [פסחים קיט:]: "אסור לאכול כלום אחר הפסח שלא יאבד ממנו טעם הפסח, ולפי שדינו ליאכל בסוף על השובע... ואחר אותה מצה אין נפטרין ממנה באכילת דבר אחר, שלא לשכח טעמה, ובמצה בזמן הזה מיירי". אמנם בסמוך יבאר שלרשב"ם עיקר הטעם באפיקומן הוא שהוי זכר למצה הנאכלת עם הפסח.
(163) לשון התוספות [פסחים קכ. ד"ה באחרונה]: "בגמר סעודתו יאכל כזית מצה ויהיה טעם מצה בפיו". ובסוף הדיבור שלאחריו כתבו התוספות: "מאן דאמר אין מפטירין אחר מצה ופסח... סבר דבעינן שיהא טעם מצה ופסח בפיו". לכך הטעם שאין מפטירין אחר המצה הוא כדי שישאר טעם מצה בפיו. וראה להלן הערה 181, ופס"ה הערה 231.
(164) לשון הרי"ף [פסחים כז. בדפי הרי"ף]: "לישנא קמא אליבא דגמרא הוא, ולישנא בתרא אליבא דמר זוטרא הוא, הילכך עבדינן כלישנא קמא דהוא אליבא דגמרא. והכין נהוג עלמא כלישנא קמא דבתר דאכלין כל מגדני ומיני דפירי אכלין בסוף כזית מצה, דמינטרא, ולא טעמין לבתר הכין כלום". ועד כאן ביאר שהטעם שאין לאכול אחר אכילת המצה הוא כדי שישאר טעם מצה בפיו. ומיד יביא את הרשב"ם והרא"ש שנותנים טעם אחר, וידחה דבריהם, ויחזור לומר כדבריו כאן.
(165) "ואחר" - כמו ולאחר, או כמו ובתום.
(166) לשון הרשב"ם [פסחים קיט: ד"ה אין מפטירין]: "אין מפטירין אחר המצה אפיקומן - שצריך לאכול מצה בגמר סעודתו זכר למצה הנאכלת עם הפסח בכריכה, וזו היא מצה הבצועה שאנו אוכלין באחרונה לשם חובה... ואחר אותה מצה אין נפטרין ממנה באכילת דבר אחר, שלא לשכח טעמה".
(167) לשון הרא"ש [פסחים פ"י סימן לד]: "נראה לי דאותה מצה אינה לשם חובה, אלא אוכלין אותה זכר לפסח שהיה נאכל על השובע באחרונה, ולפי שהוא זכר לפסח יש ליתן לה דין הפסח, שלא לאכול אחריה".
(168) פירוש - לפי הרשב"ם מה שאסור לאכול לאחר מצת אפיקומן הוא "משום דהך מצה היא זכר למצה הנאכלת עם פסח, [ולכך] אין אוכלין אחריה דבר. אבל משום המצה שפיר מפטירין" [לשונו בהמשך]. וכן לפי הרא"ש מה שאסור לאכול לאחר מצת אפיקומן הוא משום "שהוא זכר לפסח, [לכך] יש ליתן לה דין הפסח, שלא לאכול אחריה" [לשון הרא"ש (הובא בהערה הקודמת)]. ומתבאר מדבריהם שאין טעם האיסור "כדי שלא יתבטל טעם המצה" [לשונו למעלה לפני ציון 162], שאז היה האיסור מחמת המצה עצמה, אלא טעם האיסור משום שהמצה הזאת היא זכר למצה הנאכלת עם הפסח [רשב"ם], או זכר לפסח עצמו [רא"ש].
(169) לשון הגמרא לפנינו "אמר רב יהודה אמר שמואל, אין מפטירין אחר מצה אפיקומן. תנן, אין מפטירין אחר הפסח אפיקומן. אחר הפסח הוא דלא ["אכיל בזמן דאיכא פסח, דאין אוכלין אפיקומן אחר הפסח והמצה שעמו" (רשב"ם שם)], אבל לאחר המצה ["בלא פסח" (רשב"ם שם)] מפטירין". הרי שהגמרא דייקא מלשון המשנה ["אין מפטירין אחר הפסח אפיקומן"] דדוקא לאחר הפסח אין מפטירין אפיקומן, אך לאחר המצה מפטירין, וזהו נגד מה שאמר שמואל ש"אין מפטירין אחר המצה אפיקומן".
(170) פירוש - לפי הרא"ש אין מקום להקשות על שמואל [שאמר "אין מפטירין אחר מצה אפיקומן"] מהמשנה [שאמרה "אין מפטירין אחר הפסח אפיקומן" (דמדוע המשנה הזכירה רק פסח ולא מצה)], כי הטעם שאסור לאכול מצה הוא מחמת לתא דפסח, ולא מחמת לתא דמצה. ואם המשנה היתה אומרת "אין מפטירין אחר מצה אפיקומן" היינו טועים לחשוב שזהו דין מחמת המצה עצמה, ואז אף בזמן שבית המקדש היה קיים [ואין המצה זכר לפסח, כי הפסח קיים], עדיין היה אסור לאכול לאחר המצה מצד המצה. וזה אינו, שאז אכן היה אסור לאכול מצד הפסח, ולא מצד המצה [ונפק"מ לחולה שלא היה יכול לאכול פסח, שפטור מהפסח (רש"י שמות יב, ד), אך אכל מצה. או מי שהיה בדרך רחוקה ולא התחייב בפסח, או טמא (רמב"ם הלכות קרבן פסח פ"ה ה"א)].
(171) והמשנה תלתה את איסור האכילה בסבה האמיתית [הפסח], ולא בסבה שאינה אמיתית [המצה], וכפי שכתב הרמב"ם [הלכות תמידין ומוספין פ"ז הי"א], וז"ל: "הטועים שיצאו מכלל ישראל בבית שני אומרין שזה שנאמר בתורה [ויקרא כג, טו] 'ממחרת השבת' הוא שבת בראשית [מנחות סו.]. ומפי השמועה למדו שאינה שבת, אלא יום טוב [שם]. וכן ראו תמיד הנביאים והסנהדרין בכל דור ודור שהיו מניפין את העומר בששה עשר בניסן, בין בחול בין בשבת. והרי נאמר בתורה [ויקרא כג, יד] 'ולחם וקלי וכרמל לא תאכלו עד עצם היום הזה', ונאמר [יהושע ה, יא] 'ויאכלו מעבור הארץ ממחרת הפסח מצות וקלוי'. ואם תאמר שאותו הפסח בשבת אירע, כמו שדמו הטפשים, היאך תלה הכתוב היתר אכילתם לחדש בדבר שאינו העיקר ולא הסיבה, אלא נקרה נקרה. אלא מאחר שתלה הדבר במחרת הפסח, הדבר ברור שמחרת הפסח היא העילה המתרת את החדש, ואין משגיחין על אי זה יום הוא מימי השבוע" [ראה למעלה הקדמה ראשונה הערה 49, פל"א הערה 52, פל"ח הערה 83, פמ"ז הערה 178, פמ"ח הערה 38, ולהלן "הלכות יין נסך ואיסורו" הערה 33]. ולא הקשה על הרשב"ם את מה שהקשה על הרא"ש ["אי הוי תנא 'אין מפטירין אחר המצה אפיקומן', הוי משמע אפילו בזמן הפסח, דלא עבדינן זכר לפסח, לא" (לשונו למעלה לפני ציון 170)], כי לפי הרשב"ם בציור כזה [בזמן הפסח] אף כשלא אכל מהפסח עצמו [כגון זקן או חולה] עדיין אינו רשאי לאכול לאחר המצה משום המצה עצמה, שהרי המצה של היום היא זכר למצה הנאכלת עם פסח, שאין אוכלין אחריה דבר.
(172) כן העיר הרא"ש [פסחים פ"י סימן לד], וז"ל: "פירש רשב"ם שצריך לאכול מצה בגמר סעודה זכר למצה הנאכלת עם הפסח בכריכה, וזו היא מצה הבצועה שאנו אוכלין באחרונה לשם חובה... ולפי זה היה נראה שצריך לאכול עמה מרור וחרוסת, כיון שהיא זכר מצה הנאכלת עם הפסח בכריכה... צריך לעשות כמו בזמן המקדש, שהיו אוכלין הכל ביחד הלל וסיעתו". וכן הקשה השבלי לקט [סדר פסח סימן ריח], וז"ל: "כתב אחי רבי בנימין נר"ו, יש לתמוה מה טעם עושים מצה אפיקומן, ואין עושים מרור אפיקומן, הלא שניהם כתובים בפסוק אחד, כדכתיב [במדבר ט, יא] 'על מצות ומרורים יאכלוהו'".
(173) לשמואל הסובר "אין מפטירין אחר המצה אפיקומן".
(174) לפנינו בגמרא אמרו "הסופגנין והדובשין והאיסקריטין", ופירש הרשב"ם [שם]: "סופגנין - רקיקין העשויין כספוג, מתוך שעיסתן רכה אין תורת לחם עליהן, ואנן בענין לחם, דכתיב [דברים טז, ג] 'לחם עוני'. דובשנין מטוגנין בשמן ודבש, ואינו לחם עוני, אלא לחם עשיר".
(175) "דאין אדם רשאי לאכול כלום אחר מצת חובה" [רש"י ורשב"ם (פסחים קכ.)].
(176) לפי הרא"ש.
(177) פסחים ע. "חגיגה הבאה עם הפסח נאכלת תחילה, כדי שיהא פסח נאכל על השובע". ורש"י [דברים טז, ג] כתב: "ובקר - תזבח לחגיגה, שאם נמנו על הפסח חבורה מרובה, מביאים עמו חגיגה, כדי שיהא נאכל על השובע".
(178) לפי הרשב"ם.
(179) כך היה ניתן לומר, ולכך אין ראיה לשמואל ממה שאמרו "ובלבד שיאכל כזית מצה באחרונה", כי ניתן לאכול לאחר אכילת המצה כל עוד שהמצה נאכלה על השובע.
(180) למעלה ציון 162.
(181) פסחים קכ. ד"ה באחרונה, והובא למעלה הערה 163. ודע שהב"ח [או"ח סימן תעז] ביאר שגם התוספות סוברים כדעת הרא"ש דטעם אפיקומן הוא זכר לפסח [דלא כמהר"ל הסובר שהתוספות סוברים שהוא משום שישאר טעם מצה בפיו], וז"ל הב"ח: "מצה כיון שהוא זכר לחירות כמו פסח, לפיכך אוכלין מצה באחרונה זכר לפסח הנאכל על השובע. גם התוספות שכתבו [פסחים קכ. ד"ה באחרונה] דאכילת מצה לבסוף להיות טעם מצה בפיו, כונתם משום שהוא זכר לפסח, דכשם שאין מפטירין אחר הפסח אפיקומן, כך אחר המצה פן יפסוק טעם מצה מפיו... ומשום הכי הזכירו התוספות בלשונם לאכלו על השובע ולהיות טעם מצה בפיו, להורות שאכילת מצה היא זכר לפסח".
(182) כן הוא בטור [או"ח סימן תעז]. וכבר נתבאר למעלה [הערה 1] שסדר דבריו בפרק זה הוא כסדר דברי הטור. וראה הערה הבאה.
(183) לשון הטור [או"ח סימן תעז]: "ואם שכח ולא אכלו עד שנטל ידיו לברך, או שאמר 'הב לן ונברך', או אפילו בירך כבר ונזכר קודם שבירך 'בורא פרי הגפן', כתב אבי העזרי [סימן תקכה] שיטול ידיו ויברך המוציא ויאכלנו". והטור המשיך לבאר שלאו דעת כו"ע היא, וכלשונו: "ובעל העיטור כתב שאין צריך לחזור כלל, ויוצא בכזית שאכל בראשונה... והרב רבי פרץ כתב אף על גב דאמר 'הב לן ונברך' יכול לאכול בלא ברכה, אף על גב דבעלמא חשיב סילוק, שאני הכא כיון דאפיקומן מצוה דרמיא רחמנא עלן, איכא למימר אתכא דרחמנא סמכינן". וכן כתבו התוספות ברכות מב. [ד"ה אתכא]: "אתכא דריש גלותא סמכינן - מי ששכח לאכול אפיקומן ואמר 'הב לן ונבריך', אינו היסח הדעת, דאנן אתכא דרחמנא סמכינן". וכן המחבר [שו"ע או"ח סימן תעז ס"ב] כתב: "אם שכח ולא אכל אפיקומן, ולא נזכר עד שנטל ידיו, או שאמר 'הב לן ונברך', אוכל אפיקומן בלא ברכת 'המוציא'", הרי שהמחבר חשש לדעתו של רבינו פרץ [כמבואר בשער הציון שם אות ז]. וראה להלן הערה 220, ששם לכאורה כתב דלא כדבריו כאן.
(184) פירוש - אם כבר ברך ברכת המזון וברך "בורא פרי הגפן" על כוס שלישי [הבאה לאחר ברכת המזון].
(185) כמובא למעלה פמ"ח [תרטז:], ושם הערה 235. וראה הערה הבאה.
(186) כי אכילה נחשבת לפעולה יותר גדולה משתיה, וכמו שכתב רבינו מנוח [הלכות שביתת עשור פ"ב ה"ד]: "באכילה אזלינן בה לשיעור פרס, הכי נמי בשתיית מלא לוגמיו לשיעור שתיית רביעית, ושהייה זו מועטת היא, דהא בשתי לגימות או ג' יכול לשתות רביעית, ופת ושאר מיני מאכל צריכין לעיסה, ואי אפשר לאכול פרס בלא שהייה מרובה". לכך אם אין לשתות בין כוס שלישי ורביעי כל שכן שאין לאכול [אפיקומן] ביניהן. וראה להלן פס"ה הערה 232. ויש להעיר על ה"כל שכן" הזה, כי למעלה פמ"ח [תרטז:] כתב [בביאור דברי תוספות (פסחים קח.)]: "אסור לשתות בין כוס שלישי לרביעי, שלא יהיה נראה כמוסיף על ארבע כוסות". וכן הרמ"א [או"ח סימן תעב ס"ז] כתב: "נראה לי אם לא שתה כוס שלישי או רביעי בהסיבה, אין לחזור ולשתות בהסיבה, דיש בו חשש שנראה כמוסיף על הכוסות". וכן הרשב"ם [פסחים קיז:] הביא בשם הירושלמי [פסחים פ"י ה"ו] שאין לשתות בין כוס שלישי לרביעי "כדי שלא ישתכר... [ד]יין שבתוך המזון אינו משכר, שלאחר המזון משכר" [לשון הרשב"ם שם, וראה למעלה ס"פ מט (תרצא.)]. וחששות אלו [של הוספה על הכוסות ושכרות] כחם יפה רק לגבי שתיה, ולא לגבי אכילה, ומדוע כתב כאן "בין כוס שלישי ובין כוס רביעי לא ישתה, כל שכן שלא יאכל". וכנראה צריך לומר שכאן אזיל לפי טעמם של התוספות [פסחים קיז:] שהטעם שאסור לשתות בין כוס שלישי לרביעי הוא משום "שלא יבטל טעם מצה", וכל שכן שיש לחשוש לכך באכילה [ומה שכתב למעלה פמ"ח (תרטז:) שהטעם הוא "שלא יהיה נראה כמוסיף על ארבע כוסות" זה לפי דברי תוספות שם, ולא לפי המהר"ל].
(187) הנה גם הטור [או"ח סימן תעז] כתב: "אם לא נזכר עד אחר שבירך 'בורא פרי הגפן', לא יאכל פעם אחרת, מפני שהיה צריך לברך 'בורא פרי הגפן' על הכוס אחר שיברך ברכת המזון שנית, ונמצא מרבה בכוסות, ובכהאי גוונא כדאי הם מצות שלנו לסמוך עליהם, כי כולם שמורות משעת לישה". אך המהר"ל מבאר זאת שעצם האכילה הוא הפסק בין כוס שלישי לכוס רביעי [דזה הוא כ"ש משתיה], לעומת הטור שביאר זאת מצד הוספת כוס של ברכת המזון. והנפקא מינה תהיה בציור שהביא המחבר [שו"ע או"ח סימן תעז ס"ב], וז"ל: "אם שכח ולא אכל אפיקומן... אם לא נזכר עד שברך ברכת המזון, אם נזכר קודם שברך 'בורא פרי הגפן' [על כוס שלישי], יטול ידיו ויברך 'המוציא' ויאכל אפיקומן. ואם לא נזכר עד אחר שברך 'בורא פרי הגפן', לא יאכל האפיקומן". ובמשנ"ב [שם ס"ק יא] כתב: "לא יאכל האפיקומן. דאם יאכל יצטרך לברך ברכת המזון, וברכת המזון צריך כוס, ואם כן הוא מוסיף על הכוסות. וכתבו כמה אחרונים [מג"א שם ס"ק ד, חק יעקב שם ס"ק ד, וגר"א שם ס"ק יא] דכל זה הוא להני פוסקים דסבירא להו לעיל סימן קפב [ס"א] ברכת המזון טעונה כוס. אמנם לפי מנהגנו כמאן דאמר ברכת המזון בעלמא אינה טעונה כוס, גם עכשו יאכל האפיקומן ויברך ברכת המזון בלי כוס". וכן המגיד משנה [הלכות חמץ ומצה פ"ח הי"ג] כתב בשם הרשב"א [שו"ת המיוחסות סוף סימן רב] שיאכל אפיקומן ויברך אחריו ברכת המזון בלא כוס "דברכת המזון אינה טעונה כוס" [לשון המגיד משנה שם]. אך המהר"ל יחלוק על כך, ויאסור לאכול האפיקומן לאחר ששתה כוס שלישי [אף אם יברך ברכת המזון ללא כוס], שלדעתו אין להפסיק בין כוס שלישי ורביעי באכילה, ולאו משום הוספת הכוס נגעו בה, אלא שעצם האכילה הוא הפסק. ולא ראיתי מי שציין לדברים אלו של המהר"ל, שיש בהם נפקא להלכה.
(188) שו"ת הרא"ש [כלל כד סימן ג], והובא בב"י [או"ח סימן תעז], ובמחבר [שו"ע או"ח סימן תעז ס"ב, ובהגה"ה שם].
(189) לשון הרא"ש [שם]: "וששאלת, מי ששכח ולא אכל מצה שמורה באחרונה, וברך וקרא את ההלל, ונזכר שלא אכל מצה, כיצד יעשה... באלו הארצות שנהגו לעשות שימור משעת קצירה, ודאי צריך לחזור ולאכול כזית מצה שמורה. ובין שנזכר קודם ההלל, ובין שנזכר אחר ההלל, יטול ידיו ויברך 'המוציא'. ואין כאן כשותה בין שלישי לרביעי, שכיון שהשלישי היה בטעות, חוזר כוס שהוא מברך עתה עליו להיות שלישי. ואם נזכר אחר שבירך על ההלל, אף על פי שעשאן שלא כסדרן, שהקדים כוס של הלל, שהוא ראוי להיות אחרון, קודם לכוס ברכת המזון, שהוא שלישי, אין סדר ברכות מעכב". ומעין כן כתב הרא"ש [פסחים פ"י סימן כ] "אם אכל בלא הסיבה, יחזור ויאכל בהסיבה. וכן בכוס ראשון ושני אם לא שתה בהסיבה, יחזור וישתה בהסיבה. אבל בכוס שלישי או רביעי, אם ישתה יותר נראה כמוסיף על הכוסות. ומיהו איכא למימר כיון ששתה שלא כתיקונו, הוברר הדבר שלא ממנין הכוסות היה, ומה ששותה עתה הוא כוס של חובה" [הובא למעלה פמ"ח הערה 237].
(190) פירוש - שאכל את סעודתו לאחר המצה הראשונה שעמה פתח את הסעודה.
(191) פירוש - חז"ל תיקנו לאכול אפיקומן באחרונה, בכדי שישאר טעם מצה בפיו [כמבואר למעלה לאחר ציון 180]. אך אין זה מפקיע מקיום ד' כוסות אם לא נשאר טעם מצה בפיו. לכך בציור דידן, שאכל מצה ראשונה בתחילת הסעודה, ואכל הסעודה לאחריה [ובכך לא נשאר לו טעם מצה ראשונה בפיו], מ"מ כשבירך בסוף הסעודה ברכת המזון על הכוס, נחשב הכוס הזה לכוס שלישי, כי סוף סוף הכוס השלישי הוא כוס של ברכת המזון [כמבואר למעלה פס"ב הערה 162, שכוס שלישי מהדרו בברכת המזון], ומה שלא נשאר בפיו טעם מצה אינו מבטל את הכוס השלישי ששתה לברכת המזון.
(192) כן הוא בטור [או"ח סימן תעח]. וכבר נתבאר למעלה [הערה 1] שסדר דבריו בפרק זה הוא כסדר דברי הטור.
(193) לשון הטור [או"ח סימן תעח]: "משהתחילו לאוכלו [את האפיקומן] לא יעקרו ממקום למקום, ולא יאכלו אחריו שום דבר, ואפילו באותו מקום. ואם לאחר שהתחילו לאכלו ישנו כל בני חבורה, חשוב כהיסח הדעת, ולא יאכלו עוד ממנו, אפילו באותו מקום, דחשיב כמקום אחר".
(194) בביאור המשנה [שם] "ישנו מקצתן, יאכלו. כולן, לא יאכלו", וז"ל הרשב"ם [שם]: "ישנו כולן לא יאכלו - אם התחילו לאכול פסחן וישנו, לא יאכלו, דנראה כאוכל פסחו בשני מקומות, דמאחר שישנו הסיחו דעתן לאכול עוד, וחשיב ליה תנא כאכילת שני מקומות, וחומרא בעלמא הוא... והוא הדין נמי במצה בזמן הזה; לאחר שהתחיל לאכול מצת חובה באחרונה, וישן, הפסק אכילה הוא, ושוב לא יאכל משום דעבידי זכר לפסח בזמן שבית המקדש קיים". וראה בסמוך הערה 199.
(195) פסחים [פ"י סימן לד], וז"ל: "ישנו מקצתם, יאכלו. ישנו כולם, לא יאכלו... במצה נמי איירי, כדמוכח בגמרא [פסחים קכ:] בעובדא דרבה". ואמרו שם בגמרא "אביי הוה יתיב קמיה דרבה, חזא דקא נמנם ["רבה לאחר שהתחיל לאכול מצת חובה באחרונה" (רשב"ם שם)]. אמר ליה, מינם קא נאים מר". ובסמוך יביא גמרא זו.
(196) רע"ב [פסחים פ"י מ"ח], ר"ן [פסחים כז. בדפי הרי"ף], ומאירי [פסחים קכ.]. וראה להלן ציון 223.
(197) נקט בשני טעמים אלו לאפיקומן, אע"פ שהמהר"ל עצמו לא סבירא להו [כמבואר למעלה מציון 169 ואילך], כי אלו הם הטעמים שכתבו הרא"ש ["זכר לפסח" (הובא למעלה לאחר ציון 166)] והרשב"ם ["זכר המצה הנאכלת עם הפסח" (הובא למעלה לאחר ציון 164)], וכאן איירי לפי הרא"ש והרשב"ם. וראה להלן הערה 206.
(198) כן כתב הר"ן [פסחים כז. בדפי הרי"ף], וז"ל: "כן נראה דעת הרב אלפסי ז"ל, שהביא משנה זו בהלכות". והב"ח [או"ח סימן תעח] כתב: "הרי"ף הביאה בפסקיו, ולמדו מדבריו שמשנתינו אף לענין מצה נשנית, דאם לא כן לא הוה ליה להביאה, מאחר שאין פסח קרב בזמן הזה". וכידוע הרי"ף הביא רק את ההלכות הנוהגות בזמן הזה, ולא הלכות קרבנות. ולהלן [לאחר ציון 204] יחזור לבאר דעת הרי"ף.
(199) לשון הרז"ה [פסחים כו: בדפי הרי"ף]: "אבל הא דתנן ישנו מקצתן יאכלו, ההיא ודאי דוקא בפסח, שלא יהא הפסח נאכל בשני מקומות, ואין לנו כן במצה... ואין אנו משגיחין באכילת מצה במתנמנם ולא בנרדם". והנה סתם דבריו ולא הזכיר שהסבה שמצה שונה מפסח היא משום שטעם האפיקומן הוא שלא ישכח טעם מצה. אך כן עולה מסמיכות הדברים של הרז"ה, שקודם לדברים אלו כתב [שם]: "הא דתנן [פסחים קיט:] אין מפטירין אחר הפסח אפיקומן... משום פכחי טעמא הוא. ויש לשאול, מה לנו אם נתפכח טעמו לאחר אכילתו. ונראה לי טעם דבר זה כענין הטעם שאמרו בשתיית יין שבין כוס שלישית לרביעית, שלא יפסיד קריאת ההלל... חשו להם חכמים שלא ישכחו מלומר את ההלל, לכך אסרו להפטיר אפיקומן, שלא לפכח טעם הפסח. והנהיגו הדבר אף לאחר חורבן הבית במצה, זכר למקדש כמאן דאמר אין מפטירין אחר מצה אפיקומן. אבל הא דתנן וכו'" [המשך דבריו הובא בתחילת הערה זו]. וסמיכות הדברים מורה שהטעם שלא חששו במצה לנתנמנמו הוא משום שהאפיקומן נתקן כדי שלא ישכחו טעם מצה, ולא משום הדמיון לפסח [ואגב, זו שיטת המהר"ל עצמו (למעלה לאחר ציון 180)]. ובשלמא בפסח שיש את ההלכה שיאכל במקום אחד ולא בשני מקומות [פסחים פה:], שפיר יש מקום לומר שאם נתנמנמו "נראה כאוכל פסחו בשני מקומות, דמאחר שישנו הסיחו דעתן לאכול עוד, וחשיב ליה תנא כאכילת שני מקומות" [לשון הרשב"ם (פסחים קכ.), והובא למעלה הערה 194]. אך אפיקומן שנתקן מחמת שלא ישכחו טעם מצה [ולא משום לתא דפסח], מה שייך לאסור אכילתו בנתנמנמו. וזהו אכן לשון הרז"ה, שכתב: "אבל הא דתנן ישנו מקצתן יאכלו, ההיא ודאי דוקא בפסח, שלא יהא הפסח נאכל בשני מקומות, ואין לנו כן במצה... ואין אנו משגיחין באכילת מצה במתנמנם ולא בנרדם". וראה להלן ציון 223.
(200) זהו המשך דברי הרז"ה.
(201) "הוה מתנמנם - רבה לאחר שהתחיל לאכול מצת חובה באחרונה" [לשון הרשב"ם שם].
(202) זו ראיה שהמשנה איירי גם במצה, ולא רק בקרבן פסח, כי רבה ואביי היו לאחר החורבן. וראיה זו הביא הרשב"ם [פסחים קכ.] לשיטתו, וכלשונו: "וכן מוכיח בגמרא דאפילו בזמן הזה מיירי תנא". והר"ן [פסחים כז. בדפי הרי"ף] ביאר יותר, וז"ל: "כתב רבינו שמואל ז"ל דהוא הדין למצה בזמן הזה, דנרדמו לא יאכלו. והביא ראיה מדאיתא בגמרא [פסחים קכ:] דאביי הוה יתיב קמיה דרבה, ואמר ליה מינם קא ניים מר, ואינהו אחר חורבן היו".
(203) לשון הרז"ה [פסחים כו: בדפי הרי"ף]: "והרב רבי שמואל [הוא הרשב"ם] כתב שהוא הדין למצה שיהא זכר למקדש. והביא ראיה מדברי אביי דהוה יתיב קמיה דרבה, וחזייה דהוה קא מנמנם. ובידוע שרבה ואביי לאחר חורבן הבית הוו. ואני אומר מעשה דאביי ורבה בשאר ימות השנה היה, ולא בפסח", והמשך לשונו מובא בהערה הבאה.
(204) המשך לשון הרז"ה [פסלים כו: בדפי הרי"ף]: "ולפירושא דמתניתין נקטינן ליה לההיא עובדא, למימרא דאיכא הפרש בין מינם [נרדם] ובין נמנומי, דאלמא 'מתנמנם' הוא נים ולא נים [פסחים קכ:], וזהו ששנינו [שם] 'רבי יוסי אומר נתנמנמו יאכלו, נרדמו לא יאכלו'. ואין למעשה של אביי שום סרך בדבר מצה, אלא שהזכירוה לפירוש משנתינו".
(205) וזה מורה שמשנה זו עוסקת לגבי מצה [הנוהגת כיום], ולא רק עוסקת בפסח. וראה למעלה הערה 198.
(206) כפי שביאר למעלה [לאחר ציון 196] אליבא דהרשב"ם והרא"ש [ראה למעלה הערה 197]. והטעם שעכשיו בא לבאר את הרי"ף באופן אחר, כי לאחר שהביא את דברי הרז"ה הסובר "דמצה הבאה באחרונה אינה אלא שלא ישכח טעם מצה, ולפיכך אין ענין למצה ענין זה דישנו מקצתן" [לשונו למעלה לפני ציון 199], מכך לכאורה עולה שהרי"ף [שהביא הלכות אלו] סובר שטעם האפיקומן הוא אכן משום "זכר לפסח או לזכר המצה הנאכלת עם הפסח" [לשונו למעלה לפני ציון 197]. והואיל ולמעלה [מציון 168 ואילך] הקשה הרבה קושיות על הרשב"ם והרא"ש הסוברים כן [מציון 168 ואילך], עד שמחמת קושיות אלו דחה את דבריהם, וכתב [למעלה לאחר ציון 179]: "אלא מחוורתא כדאמרינן דמצה שאנו אוכלין באחרונה כדי שיהיה נשאר טעם מצה בפיו, ותו לא מידי". לכך לשיטתו הוכרח להעמיד את הרי"ף באופן שלא יתבאר לפי הסברה שהמהר"ל דחאה.
(207) "בכל ענין" - בין אם האפיקומן הוא זכר לפסח, ובין אם אינו זכר לפסח.
(208) כמבואר במשנה [פסחים קיז:] "מזגו לו כוס שלישי מברך על מזונו, רביעי גומר עליו את ההלל". ושתי הכוסות הראשונות הן לפני הסעודה, כי כוס ראשונה היא של קידוש [פסחים קיד.], וכוס שניה היא בשביל ההגדה [פסחים קטז.], שהיא לפני הסעודה [שם]. ולמעלה פ"ס [לאחר ציון 305] כתב: "והיו שתי כוסות לפני הסעודה, ושתי כוסות לאחריה", ושם הערה 306.
(209) פירוש - הסעודה השניה תהיה הפסק בין הסעודה הראשונה לשתיית שתי הכוסות האחרונות, וכמו שמבאר והולך.
(210) הראשונה.
(211) אך לסעודה הראשונה לא יהיו שתי כוסות לאחריה, אלא רק שתי כוסות לפניה, וכמבואר בהערה הבאה.
(212) פירוש - תקנת חז"ל היתה שלסעודת ליל טו יהיו שתי כוסות לפניה, ושתי כוסות לאחריה. אך אם ימשיכו לאכול לאחר שנתנמנמו, יחשב המשך זה לסעודה שניה שלאחריה יהיו שתי כוסות, כי שתי הכוסות האחרונות יתייחסו לסעודה השניה, ולא לסעודה הראשונה שהיא לפני פניה. ואודות הטעם שחז"ל תיקנו שתי כוסות לפני הסעודה ושתי כוסות לאחריה, כן כתב למעלה פ"ס [לאחר ציון 305]: "והיו שתי כוסות לפני הסעודה ושתי כוסות לאחריה, כי כך ראוי והגון, כי מפני שארבע כוסות אלו יותר במדריגה ובמעלה, וכל דבר שהוא יותר עליון במדריגה, הוא כולל כל דבר שהוא למטה ממנו במדריגה. ולכך שתי כוסות לפני הסעודה, ושתי כוסות לאחריה, והסעודה באמצע, ובזה הכוסות כוללים כל הסעודה, כאשר יש כוסות לפני הסעודה, וכוסות לאחריה". ולהלן [ציון 242] חזר על נקודה זו בהקשר אחר.
(213) בא להורות שרק בציור מיוחד אין האכילה הפסק, אך בסתמא האכילה תיחשב להפסק.
(214) פירוש - כאשר חז"ל תיקנו [פסחים קטז:] שהסעודה תהיה בין שני חלקי ההלל [חצי הלל הראשון לפני הסעודה, וחצי הלל השני לאחריה], ואין הסעודה נחשבת הפסק לברכה הנאמרת לפני ההלל.
(215) למעלה פס"ב [לאחר ציון 160], ויובא בהערה הבאה.
(216) לשונו למעלה פס"ב [לאחר ציון 160]: "הלל זה נחלק לשנים; קודם הסעודה, ואחר הסעודה. והטעם כדי שיהיה נאמר ההלל על פסח והמצה, ויהיה ההלל כולל עליו לפניו ולאחריו, ובזה נאמר ההלל על פסח. ואילו היה לפניו או לאחריו הכל, לא היה נראה שההלל הוא על הפסח. ועכשיו לנו אכילת מצה במקום פסח, ולפיכך יש לחלק ההלל קודם הסעודה ואחר הסעודה. וכיון שכך ראוי לעשות, אין האכילה הפסק. ולפיכך יש לנו לברך בתחלה [על קריאת ההלל], ולא אחר הסעודה, כי הסעודה אינה הפסק, שכך הוא המצוה, וכל דבר שכך הוא המצוה אין כאן הפסק כלל, דלא גרע מן גביל לתורא דלא הוי הפסק [ברכות מ.], כיון דצריך להאכיל לבהמתו קודם שיאכל, ולכך לא הוי הפסק. הכי נמי הסעודה לא הוי הפסק, שכך תקנו שיהיה ההלל נאמר על פסח ומצה, ודי בברכה שברך בתחלה. וכך המנהג, והוא נכון, דכיון דתקנו רבנן להפסיק בסעודה, חזו רבנן דלא הוי הסעודה הפסק, ואם כן למה לא יברך עליו בתחלה".
(217) בספר הררי קדם [ח"ב סימן עב] הביא את דברי המהר"ל האלו, וצירפם לדברי הרמב"ם, וז"ל: "כתב הרמב"ם [הלכות חמץ ומצה פ"ז ה"ו] 'בכל דור ודור חייב אדם להראות את עצמו כאילו הוא בעצמו יצא עתה משעבוד מצרים'. ובהלכה ז' כתב: 'לפיכך כשסועד אדם בלילה הזה צריך לאכול ולשתות והוא מיסב דרך חירות'. ובהלכה ח כתב: 'ואימתי צריכין הסיבה, בשעת אכילת כזית מצה ובשתיית ארבעה כוסות האלו'. והנראה מבואר מלשון הרמב"ם 'לפיכך כשסועד אדם בלילה הזה', שכל דין הסיבה בליל פסח אינו אלא דין בשעת סעודה, וההסיבה הוא דין בדיני הסעודה דליל פסח. ומוכרח ממילא דחיוב הסיבה באכילת מצה וד' כוסות הוא משום שהם חלק מחלקי הסעודה דליל פסח. ולפי זה נראה דגם הד' כוסות הם חלק מחלקי הסעודה, דהסעודה יש לה ד' כוסות, שנים לפניה ושנים לאחריה, ועיקר דינם ומצותם מישך שייך לסעודה... ועיקר הסעודה עצמה הוא הכזית מצה והד' כוסות... ויסוד לזה דדין ד' כוסות הוא הלכה בסעודה, נראה ממה שכתב הרמב"ם בהלכות חמץ ומצה פ"ח הי"ד 'מי שישן בתוך הסעודה והקיץ אינו חוזר ואוכל'... וכבר השיגו הראב"ד [שם] בזה דמה שייך היסח הדעת בשינה לענין מצה. ויעוין בגבורות ה' למהר"ל שכתב בזה 'וטעמא דמילתא שתיקנו רבנן שתי כוסות לפני הסעודה ושתים לאחריה, ולפיכך מיד שהפסיקו ונתנמנמו לא יאכל עוד, דהוי הפסק, וצריך לשתי כוסות אחרונות מיד אחר הסעודה. שאם יאכל עוד הוי כמו סעודה הנחלקת לשתים, וסעודה ראשונה יש לה כוסות לפני הסעודה, וסעודה שניה יש לה לאחריה, ולא כך תקנו חכמים, שצריך להיות שני כוסות לפני הסעודה וב' לאחריה'. והוא כמו שנתבאר... ולפי זה נראה פשוט לדינא דמי שאין לו מצה, אינו שותה ד' כוסות. כי כל דין הד' כוסות הוא להסמיכם ולצרפם לסעודה, ואם אין לו סעודה הרי הוא מופקע מהקיום של ד' כוסות. אולם לעומת זה אם אין לו מצה לשמה, אבל יש בידו מצה שלא לשמה, הוא חייב בד' כוסות... דעיקר הסעודה מתקיימת גם במצה שאינה משתמרת, אף שלא יצא ידי חובת מצה" [ראה למעלה פ"ס הערה 297 שגם מדברי המהר"ל שם עולה חידוש זה].
(218) מתי הם נרדמו, דבכל שעה שנרדמו, אם ימשיכו לאכול לאחר מכן, בזה יחלקו את הסעודה לשתים, וכמו שמבאר והולך.
(219) לשון המחבר [או"ח סימן קעט ס"א]: "אם אמר הב לן ונברך הוי היסח הדעת, ואסור לו לשתות אלא אם כן יברך עליו תחלה".
(220) יש להעיר מדבריו למעלה [לאחר ציון 181], שכתב: "ואם אמר הב לן ונברך', ושכח לאכול מצה באחרונה, יטול ידיו ויברך 'המוציא לחם מן הארץ' ויאכל מצה". ואילו כאן כתב: "והיכא שאמר 'הב לן ונברך' והפסיק סעודה שלו, אסור לחזור ולאכול, דהוי שתי סעודות, ומתעקרא תקנת חכמים שתקנו שני כוסות לפני הסעודה ושנים לאחריה". ואולי למעלה מביא את דעת הטור [כמבואר שם הערה 183], ואילו כאן מבאר את דעתו על פי הסברה החדשה שחידש כאן ששתי הכוסות האחרונות צריכות להיות צמודות לסוף הסעודה הראשונה [משנת מהר"ל אות צה].
(221) כן כתב המהרי"ל [סדר ההגדה סימן לט], אך לא מטעמיה, וכלשונו: "נשאל למהר"ש, הא דאמרינן גבי אכילת אפיקומן אם ישן לא יאכל, אם פירוש דוקא באמצע אכילת אפיקומן, או אפילו קודם שהתחיל לאכלו. ואמר אפילו קודם שהוא מתחיל בו. ואע"ג דאמרינן [פסחים ע.] הפסח אין נאכל אלא על השובע, היינו לבסוף, מכל מקום עיקר אכילה של זאת הלילה כקרבן פסח, וחשוב הכל אכילה של הקרבן וסעודה אחת היא, ואם ישן בה הרי הוא כב' חבורות. ולכך אם ישן קודם אכילת אפיקומן אין לו אחר כך לאוכלו". וכן הרוקח [סימן רפג (עמוד קנד מהדורת הגרב"ש שניאורסון)] כתב: "ואחר כך אוכלים ושותים כל צרכם. ואם ישן בתוך הסעודה לא יאכל יותר". והנהר שלום [סוף סימן תעח] כתב על דבריו: "הרי בהדיא דעל כל הסעודה קאמר דיפסיק אם ישן". ורבינו ירוחם [תולדות אדם וחוה נתיב חמישי ח"ד (מג טור רביעי)] תלה שאלה זו באילני רברבי, וכלשונו: "כתב רי"ף [אינו ברי"ף שלפנינו, וי"א (באר המלך הלכות חו"מ פ"ח הי"ד) שכוונתו לרשב"ם] אחר שהתחיל לאכול מצה של מצוה באחרונה וישן, דהוי הפסק. ונראה דשינה באמצע הסעודה לא הוי הפסק. והרמב"ם [הלכות חמץ ומצה פ"ח הי"ד] כתב דשינה באמצע הסעודה הוי הפסק. והראב"ד [שם] השיג עליו דשינה לא הוי הפסק". והטור [או"ח סימן תעח] כתב: "אם לאחר שהתחילו לאכלו ישנו כל בני חבורה, חשוב כהיסח הדעת, ולא יאכלו עוד ממנו", ובפשטות משמע שאיירי באפיקומן, ואם עוד לא התחילו לאכולו יכול לאכול ממנו עוד. והב"י [שם] כתב: "רבינו ירוחם  כתב בשם רי"ף שאם אחר שהתחיל לאכול מצה של מצוה באחרונה ישן, הוי הפסק. ונראה דשינה באמצע הסעודה לא הוי הפסק". ובדרכי משה שם [אות א] כתב: "מהרי"ל [סדר ההגדה סימן לט] החמיר עוד דאפילו ישנו קודם שהתחילו לאכול אפיקומן, אלא תוך הסעודה, לא יאכל אפיקומן. אמנם דברי הטור לא משמע כן. וכתב רבינו ירוחם בהדיא דשינה באמצע סעודה לא הוי הפסק". ובשו"ע [או"ח סימן תעח ס"ב] כתב הרמ"א: "כל זה [שנתנמנמו הוי הפסק] אינו אלא שישנו לאחר שהתחילו לאכול האפיקומן, אבל שינה קודם לזה לא הוי הפסק". לכך לא ברור מהי כוונתו במה שכתב "לא מצאתי פירוש זה בפירוש לשום אחד מן המפרשים", בעוד שהרבה ראשונים דנו בזה.
(222) "לפי זה" - לפי הרי"ף המבאר שהמעשה עם רבה [פסחים קכ: (הובא למעלה לאחר ציון 200)] מורה שהמשנה עוסקת גם במצה בזמן הזה, ודלא כרז"ה שפסק שהמעשה עם רבה לא היה בתוך סעודת פסח [כמבואר למעלה מציון 195 ואילך]. והלכות אלו מובאות בטור או"ח סימן תעח.
(223) כמבואר למעלה [מציון 192 ואילך]. והעומדים בשיטתו של הרי"ף הם: רע"ב [פסחים פ"י מ"ח], ר"ן [פסחים כז. בדפי הרי"ף], ומאירי [פסחים קכ., והובאו למעלה הערה 196].
(224) פירוש - תנא קמא במשנה [פסחים קכ.] אמר שני דינים; (א) "ישנו מקצתן, יאכלו". (ב) "כולן, לא יאכלו". הרי שת"ק לא חילק באיכות השינה [נתנמנמו או נרדמו] אלא בכמות האנשים, דאם מקצתן ישנו, יאכלו. ואם כולם ישנו, לא יאכלו. ועל כך בא רבי יוסי ואומר [פסחים קכ:] "נתנמנמו, יאכלו. נרדמו, לא יאכלו". ונחלקו הראשונים על מה קאי רבי יוסי; האם רבי יוסי קאי ארישא דת"ק ["ישנו מקצתן, יאכלו"], ובא להחמיר ולומר דזהו רק בנתנמנמו, אך אם נרדמו מקצתן, לא יאכלו [רשב"ם שם, רא"ש שם פ"י סימן לד, וטור או"ח סימן תעח, ועוד]. או דרבי יוסי קאי אסיפא דת"ק ["כולן, לא יאכלו"], ובא להקל ולומר דזהו רק בנרדמו, אך אם נתנמנמו כולם, יאכלו [רמב"ם הלכות חו"מ פ"ח הי"ד, ושו"ע או"ח סימן תעח ס"ב]. והמהר"ל אזיל בשיטת הרמב"ם, וכמו שמבאר והולך.
(225) אפילו רק נתנמנמו.
(226) רבי יוסי.
(227) אך אם מקצתן נרדמו, יאכלו.
(228) דהיינו שנרדמו.
(229) לשון הרשב"ם [פסחים קכ:]: "רבי יוסי אומר נתנמנמו יאכלו - ארישא קאי, דקאמר ת"ק ישנו מקצתן, יאכלו, ואתא למימר הני מילי אם נתנמנמו, אבל אם נרדמו אפילו מקצתן, לא יאכלו לכשיעורו". והטור [או"ח סימן תעח] כתב: "אם ישנו מקצתן, אם לא נשתקעו בשינה, אלא נתנמנמו מעט, לא חשיב סילוק, ומותרין לאכול עוד ממנו, ואפילו אותן שנתנמנמו. אבל אם נשתקעו בשינה, חשיב סילוק, ולא יאכלו אותן שישנו". וכתב הב"י [שם]: "רבי יוסי אומר, נתנמנמו יאכלו. ארישא קאי, דקאמר תנא קמא ישנו מקצתן יאכלו, ואתא למימר הני מילי אם נתנמנמו, אבל אם נרדמו אפילו מקצתן לא יאכלו כשיעורו".
(230) שלרבי יוסי אם נתנמנמו כולם, לא יאכלו [כי רבי יוסי חולק רק על ארישא של ת"ק, אך מסכים לסיפא דת"ק ("כולן, לא יאכלו")].
(231) בא לאפוקי מאופן נוסף שהיה לכאורה ניתן לבאר את רבי יוסי; דרבי יוסי אכן קאי אסיפא, ומיקל ואומר שנתנמנמו כולן, יאכלו. אך אם נרדמו, אף מקצתן, לא יאכלו כולן.
(232) כל זה אין לומר, וכמו שמבאר והולך.
(233) אלא מחלק בין נתנמנמו [שלעולם יאכלו, אפילו כולן נתנמנמו], לנרדמו [שלעולם לא יאכלו, אפילו נרדמו מקצתן].
(234) פירוש - כאשר ישנן שתי דעות אשר כל אחת אומרת חילוק אחר, וחולקת על החילוק של זולתה, בזה בהכרח ישנן שתי מחלוקות; (א) החילוק של הדעה הראשונה אינו מקובל על הדעה השניה. (ב) החילוק של הדעה השניה אינו מקובל על הדעה הראשונה. לכך אם ת"ק מחלקים בין מקצתן לכולן, אך אינם מחלקים בין נתנמנמו לנרדמו, ואילו רבי יוסי סובר להיפך; מחלק בין נתנמנמו לנרדמו, אך אינו מחלק בין מקצתן לכולן, בזה פליגי בשתי מחלוקות; האם יש לחלק בין מקצתן לכולן [לת"ק כן, ולרבי יוסי לא], והאם יש לחלק בין נתנמנמו לנרדמו [לת"ק לא, ולרבי יוסי כן]. וראה הערה הבאה.
(235) ועל כך אמרינן "אפושי מחלוקת לא מפשינן". והריטב"א [עירובין לח:, וגיטין נד:] כתב: "לית לן לאפושי פלוגתא בינייהו בכדי". והשיטמ"ק [ב"מ נ:] כתב: "דחי תלמודא בתמיהא, כפי הכלל המסור בידינו דאפושי פלוגתא לא מפשינן". והפני יהושע [ברכות כ:] כתב: "וקיימא לן אפושי פלוגתא לא מפשינן". והמהר"ם שי"ף [כתובות סט:] כתב: "זה כלל גדול, כל כמה דמצינו למעט במחלוקת, ולהשוות דבריהן, אפושי פלוגתא לא מפשינן". והמחזיק ברכה [או"ח סימן תקיא סד"ה אמנם הן] כתב: "זו מסורת בידינו אפושי פלוגתא לא מפשינן".
(236) לשון הרמב"ם [הלכות חמץ ומצה פ"ח הי"ד]: "בני חבורה שישנו מקצתן בתוך הסעודה, חוזרין ואוכלין. נרדמו כולן ונעורו, לא יאכלו. נתנמנמו כולן, יאכלו". והב"י [או"ח סימן תעח] כתב על כך: "נראה שהוא מפרש דרבי יוסי אסיפא קאי, דקאמר תנא קמא 'כולן, לא יאכלו', ואתא רבי יוסי למימר הני מילי אם נרדמו, אבל אם נתנמנמו יאכלו. והלכה כרבי יוסי".
(237) כן הוא בטור [או"ח סימן תעט]. וכבר נתבאר למעלה [הערה 1] שסדר דבריו בפרק זה הוא כסדר דברי הטור. ולשון הטור [שם] הוא: "ואחר כך מוזגין לו כוס ג', ומברך עליו ברכת המזון, ומברך 'בורא פרי הגפן', ושותהו בהיסיבה... ומצוה לחזר אחר זימון. והכי אתמר במדרש תהלים [מזמור קיג אות ג] הקוראים את ההלל צריך שיהו ג', שיהא אחד אומר לשנים 'הודו'. וכתב א"א הרא"ש ז"ל [פסחים פ"י סימן לב] ולא נהגו כן, ואי משום 'הודו' לומר בג', סגי באשתו ובניו שהגיעו לחינוך". ומעתה המהר"ל יעסוק בעניני זימון.
(238) לשון הב"ח [או"ח סימן תעט]: "מה שכתב [הטור] ומצוה לחזר אחר הזימון וכו'. ונראה דדוקא לחזר אחר זימון מתחלה קודם הסעודה, התם איכא מצוה, וכך נהגו גם עכשיו אנשי מעשה. אבל מה שנהגו העולם לילך באמצע סעודתו לבית אחר לצרף לזימון, ואחר כך לחזור לסעודתו אינו נכון וכו'" [המשך דבריו יובא להלן הערה 256].
(239) כי כבר יצא בברכת המזון שבירך במקום השני, אפילו שעקר ממקומו הראשון במזיד [שו"ע או"ח סימן קפד ס"א, ובמשנ"ב שם ס"ק ד, ה].
(240) ששוב לא יוכל לשתות כוס במקומו הראשון, וכמו שמבאר והולך.
(241) שהרי "בין שלישי לרביעי לא ישתה" [משנה פסחים קיז:], ולכך מן הנמנע שישתה כוס שלישי נוספת כשיחזור למקומו הראשון. וראה להלן הערה 264.
(242) "לפיכך מיד שהפסיקו ונתנמנמו לא יאכלו עוד, דהוי הפסק. וצריך לשתי כוסות אחרונות מיד אחר הסעודה, שאם יאכל עוד, הוי כמו סעודה הנחלקת לשתים, וסעודה ראשונה יש לה כוסות לפני הסעודה, וסעודה שניה יש לה לאחריה, ולא כך תקנו חכמים, שצריך להיות שני כוסות לפני הסעודה וב' לאחריה" [לשונו למעלה לאחר ציון 208]. וראה למעלה הערה 212.
(243) בא לבאר את האפשרות אם לא בירך בבית השני, כי עד כה עסק בציור ד"לא מבעיא היכא שמצטרף לגמרי בבית אחר לברכת המזון, כיון דכבר בירך, איך יחזור לאכול בביתו" [לשונו למעלה לאחר ציון 238].
(244) ברכות מה. "שלשה שאכלו כאחת חייבין לזמן", ופירש רש"י [שם] "להזדמן יחד לצירוף ברכה בלשון רבים, כגון 'נברך'". ובגמרא [ברכות מו.] "עד היכן ברכת הזמון, רב נחמן אמר עד 'נברך'"
(245) לשון הרא"ש [ברכות פ"ז סימן יב]: "וראיתי כתוב משום רב האי, שאחד המפסיק לשנים, צריך לברך 'המוציא'. וכן כתב הראב"ד ז"ל, דכיון שהפסיק יצא ידי ברכה למפרע, וצריך ליטול ידיו ולבצוע. דהוה ליה כבני חבורה שעקרו רגליהם לצאת לקראת חתן [פסחים קא:], וצריכין ברכה למפרע, וכשחוזרים צריכין ברכה לכתחלה". וראה הערה 247.
(246) לשון הרא"ש [ברכות פ"ז סימן יב]: "ונראה לי דלישנא דמפסיק ["אחד מפסיק לשנים" (ברכות מה:)] לא משמע כדבריהם ז"ל, דלדבריהם אין כאן הפסק סעודה, אלא סעודה אחרת היא לגמרי. ולא דמי לבני חבורה שעקרו רגליהם, דהכא אינו זז ממקומו. גם אין כאן היסח הדעת". וראה להלן הערות 248, 276.
(247) מדובר שם במשנה [חולין פו:] שאמרה "חיה ועוף במקום אחד, כסוי אחד לכולן. רבי יהודה אומר, שחט חיה יכסנה, ואחר כך ישחוט את העוף". ואמרו בגמרא [שם] "מודה היה רבי יהודה לענין ברכה, שאינו מברך אלא ברכה אחת". ועל כך שאלה הגמרא [שם] "מאי שנא מתלמידי דרב, דרב ברונא ורב חננאל תלמידי דרב הוו יתבי בסעודתא, קאי עלייהו רב ייבא סבא, אמרו ליה הב ליבריך, הדור אמרו ליה הב לישתי. אמר להו רב ייבא סבא, הכי אמר רב, כיון דאמר הב ליבריך איתסר ליה למשתי חמרא. הכא נמי כיון דאיטפל ליה לכסוי, איחייב ליה לברכה [נמצא ששאלת הגמרא היא מדוע לרבי יהודה סגי בברכה אחת כששחט חיה ועוף במקום אחד, הרי לשיטתו בין שתי השחיטות הללו יש לכסות דם החיה, ורק לאחר מכן יכול לשחוט את העוף, ומדוע אין כסוי הדם של החיה נחשב כהפסקה בין שתי השחיטות]. הכי השתא, התם משתא וברוכי בהדי הדדי לא אפשר ["הלכך כי אמר 'הב ליבריך' נתנו דעתם לפסוק מלשתות" (רש"י שם)], הכא אפשר דשחיט בחדא, ומכסי בחדא ["אבל זה אף על פי שיודע שיכסה דם ראשון, לא הסיח דעתו מן השחיטה, וכל שעתא זמן שחיטה היא לו, אפילו בשעת כיסוי אפשר דשחיט בחדא ידיה, ומכסי בחדא ידיה" (רש"י שם)]. וכן גם בנידון דידן, הואיל והאחד הצטרף עם השנים לברכת המזון, הרי באותה שעה שמברך אינו יכול לאכול, ולכך היה צריך להתחייב שוב בברכת "המוציא" כשחוזר למקומו הראשון. וכך הביא הרא"ש [ברכות פ"ז סימן יב] בשם הראב"ד, וז"ל: "ועוד, כיון שהפסיק אכילתו בברכת המזון, מיכל וברוכי בהדי הדדי אי אפשר".
(248) לשון הרא"ש [ברכות פ"ז סימן יב]: "ולא דמי למיכל וברוכי בהדי הדדי, שהרי אינו מברך, אלא מפסיק סעודתו כדי שיזמנו עליו" [ראה להלן הערה 262]. לכך לכאורה לפי שיטת הרא"ש לא יקשה על המנהג ש"יש בני אדם קוראים מבית אחר לצרף לזימון, וחוזר לביתו ושותה כוס שלו בבית שאכל" [לשונו למעלה לאחר ציון 237], כי לשיטתו אינם חייבים שוב לברך "המוציא" [אך מכאן ואילך יקשה על שיטת הרא"ש]. ויש להבין, הרי הרא"ש עצמו כתב "ולא דמי לבני חבורה שעקרו רגליהם, דהכא אינו זז ממקומו" [הובא למעלה הערה 246], והרי בציור שמדובר כאן ["יש בני אדם קוראים מבית אחר לצרף לזימון, וחוזר לביתו ושותה כוס שלו בבית שאכל"] איירי שעקר רגליו למקום אחר, והרי אז אף לשיטת הרא"ש יתחייב שוב ב"מוציא", ואיך יש כאן הוה אמינא לומר שלרא"ש ניתן להליץ בעד המנהג הזה [עד שבא להקשות על דברי הרא"ש]. ויל"ע בזה.
(249) יוכיח מהגמרא בחולין שאע"פ שהיה בדעתו [לאחר הצטרפות לזימון] לחזור ולהמשיך בסעודתו, עדיין צריך לחזור ולברך "כיון שנצטרף אל ברכת הזימון, [ו]למה אין צריך לחזור ולברך" [לשונו בהמשך].
(250) "משמש בסעודה היה" [רש"י שם].
(251) "הב ליברך - מזוג כוס לברכת המזון, וחזרו ונמלכו ואמרו מזוג לשתות" [רש"י שם].
(252) "כיון דאמר הב ליבריך - גליא בדעתיה דגמרה סעודתא, ואסור לשתות עד שיברך לפניו, שאין מצטרפת לסעודה ראשונה" [רש"י שם]. וגמרא זו הובאה למעלה פמ"ט [תרנג.].
(253) הרי פשיטא שאם הסיחו דעתם לגמרי מלשתות, לא יוכלו להמשיך ולשתות בלא ברכה. ואמרו חכמים [ברכות מב.] "גמר, אסור מלאכול", ופירש רש"י [שם] "אסור מלאכול - עד שיברך ברכת המזון ויחזור ויברך על הבא לפניו, דכיון דגמר אסח דעתיה מברכה ראשונה ומסעודותיה".
(254) לשון הגמרא [פסחים קג.]: "רב יעקב בר אבא איקלע לבי רבא ["שבת הוה... דמעיקרא סעודת שבת ביום היו אוכלין" (רשב"ם שם)], חזיה דבריך 'בורא פרי הגפן' אכסא קמא, והדר בריך אכסא דברכתא ["ברכת המזון, בירך עליו לבסוף 'בורא פרי הגפן', כמו שאנו עושין" (רשב"ם שם)] ואישתי. אמר ליה, למה לך כולי האי, הא בריך לן מר חדא זימנא. אמר ליה, כי הוינן בי ריש גלותא, הכי עבדינן. אמר ליה, תינח בי ריש גלותא דהכי עביד, דספק מייתי לן ספק לא מייתי לן ["לא הוי ידעיתו אי משקו לכו תו בתר כסא קמא אי לא, וכי ברכיתו אקמא לא הוה דעתייכו אכסא אחרינא, והוה ליה כל חד כתחלת סעודתו, ומשום הכי בעיתו למיהדר וברוכי" (רשב"ם שם)]. הכא הא מנח כסא קמן, ודעתן עילויה. אמר ליה, אנא עבדי כתלמידי דרב, דרב ברונא ורב חננאל תלמידי דרב הוו יתבי בסעודתא, קאי עלייהו רב ייבא סבא, אמרו ליה 'הב לן וניבריך', לסוף אמרו ליה 'הב לן ונישתי'. אמר להו, הכי אמר רב, כיון דאמריתו 'הב לן וניבריך' איתסרא לכו למישתי ["אלמא ברכת המזון אסוחי דעתא הוא, וצריך לחזור ולברך לאחר ברכת המזון" (רשב"ם שם)], מאי טעמא, דאסחיתו דעתייכו".
(255) כי רק אמרו "הב לן ונברך".
(256) שרוצה להפסיק עד שיאמר "נברך שאכלנו", דהוא ברכת הזימון, ויחזור לאכילתו.
(257) לשון הב"ח [או"ח סימן תעט]: "אבל מה שנהגו העולם לילך באמצע סעודתו לבית אחר לצרף לזימון, ואחר כך לחזור לסעודתו אינו נכון. ממה נפשך; אם יאכל שם, עביד איסורא, דמצה אינה נאכלת בשתי חבורות, דאיתקש לפסח כדלעיל בסימן תעח. ואם לא יאכל, אלא ישתה בלבד, הלא כתב מהר"מ [תשב"ץ סימן שז] דבשתייה אין לצרף לזימון שלשה... ואם כן זה שאינו יכול לאכול עמהם משום שתי חבורות, היאך יצטרף עמהם לכתחלה לזימון על ידי שתייה... ומהר"ל מפראג התמרמר על המנהג מטעם אחר, שאמר מאחר שנצטרף לזימון, אע"פ שלא שתה כוס של ברכת המזון, סוף סוף כבר הפסיק סעודתו בברכת המזון, ואסור לו לחזור ולאכול בביתו אלא על ידי נטילה וברכת 'המוציא'. ואם כן הסעודה הראשונה יש לה שתי כוסות לפני המזון, וסעודה השנייה יש לה שתי כוסות לאחר המזון, ודבר זה לא תיקנו חכמים". וראה להלן הערה 280.
(258) כי עדיין מוטל עליו לעשות ברכת הזימון בסעודתו הראשונה, ולא נפטר משום חיוב על ידי מה שהצטרף לזימון בבית השני. לכך אין מקום לומר "משתי וברוכי בהדדי אי אפשר", כי כאן אינו עושה שום "ברוכי".
(259) "במה שהפסיק להם" [לשון הרא"ש שם]. ופירושו, שחובת הזימון על מה שאכל בסעודה הראשונה נתקיימה על ידי שהפסיק והצטרף לבית השני.
(260) "ואם כן איך לא נאמר 'משתי וברוכי בהדדי אי אפשר'" [לשונו להלן לפני ציון 262], דהואיל וצירופו הועיל לו לברכת הזימון, ראוי שכאשר יחזור למקומו הראשון יתחייב בברכת "המוציא", ודלא כמנהג האנשים שחוזרים למקומם וממשיכים בסעודתם כאילו לא אירע דבר.
(261) לשון הטור [שם]: "כתב אחי ה"ר יחיאל ז"ל, שאלתי לאדוני אבי הרא"ש ז"ל, לפירוש ר"י [תוספות ברכות מו. ד"ה עד] שפירש שהיחיד המפסיק לשנים מתחיל ב'נודה לך', א"כ שלשה שהפסיקו לז' איך יזמנו הם. והשיבני, יחזרו לראש כדין זימון 'נברך שאכלנו משלו', כי לא נצטרפו אלא לומר 'אלקינו', ומיד כשאומר 'נברך אלקינו' היו הג' רשאין לאכול, לכך יחזרו לראש. אבל אחד המפסיק לשנים, צריך להמתין עד סוף ברכת הזן, לכן נפטר מברכה ראשונה לר"י, עד כאן".
(262) כוונתו לדברי הרא"ש [ברכות פ"ז סימן יב], שכתב: "ולא דמי למיכל וברוכי בהדי הדדי, שהרי אינו מברך, אלא מפסיק סעודתו כדי שיזמנו עליו" [הובא למעלה הערה 248]. ועל כך מעיר, שאיך אפשר לומר כאן "שהרי אינו מברך", כאשר על ידי צירוף זה הוא נפטר מברכת הזימון, ולפעמים אף נפטר מברכת הזן [כשאינו רוצה לאכול עוד].
(263) שהיחיד שהצטרף לשנים אחרים אינו יכול להמשיך לאכול סעודתו בלא ברכת "המוציא".
(264) לשונו למעלה [לאחר ציון 237]: "יש בני אדם קוראים מבית אחר לצרף לזימון, וחוזר לביתו ושותה כוס שלו בבית שאכל. ומנהג עמי ארצות הוא זה; לא מבעיא... אם שתה כבר כוס ברכת המזון בבית שנצטרף לזימון, דהוי מוסיף על הכוסות", ושם הערה 241.
(265) לשון הרא"ש [ברכות פ"ז סימן יב]: "וכן כתב בעל הלכות גדולות [סימן א, הלכות ברכות פ"ז עמוד פ] היכא דבעי למיפק חד מינייהו, ובעי חבריה למעבד לפנים משורת הדין [ברכות מה:], פסקין סעודתייהו ומזמין עליהון עד הזן, וגמר איהו ברכה כולה ונפיק, וחוזרין ואוכלין וגומרין סעודתן ומברכין. אלמא שאין צריכין ליטול ידיהם ולברך 'המוציא'".
(266) לשון הגמרא [פסחים קג:] "אמימר ומר זוטרא ורב אשי הוו יתבי בסעודה ["דחול" (רשב"ם שם)], וקאי עלייהו רב אחא בריה דרבא. אמימר בריך על כל כסא וכסא ["על כל פעם שהיה שותה בתוך המזון" (רשב"ם שם)]. ומר זוטרא בריך אכסא קמא ואכסא בתרא ["ברכת המזון" (רשב"ם שם)]. רב אשי בריך אכסא קמא, ותו לא בריך" ["אע"ג דברכת המזון טעונה כוס, לא היה מברך" (תוספות שם)].
(267) לא מצאתיו, אך נמצא בתלמידי רבינו יונה [ברכות ל: בדפי הרי"ף]. וראה הערה הבאה.
(268) לשון תלמידי רבינו יונה [ברכות ל: בדפי הרי"ף]: "רב אשי בריך אכסא קמא, ותו לא בריך כלל, אלא שהיה אומר ברכת המזון בלבד, ושותה מיד בלא ברכת בפה"ג. שהיה סובר שהברכה שבירך בכוס ראשון פוטר הכל, אע"פ שמפסיק בנתים ואומר ברכת המזון, לא דיינינן ליה הפסקה", והובא בב"י או"ח סימן קצ.
(269) סימן א הלכות ברכות פ"ז [עמוד פ], וז"ל: "כוס של ברכת המזון מברך עליה 'בורא פרי הגפן', ולא צריך לברוכי בתריה ברכה אחת מעין שלש".
(270) לשון הרא"ש [שם]: "ועל היין של כוס ברכת המזון, כתב בעל ה"ג שאין צריך לברך אחריו על הגפן. ומילתא דתמיה היא, ושמא חשבו דבא מחמת סעודה, אע"פ שהפסיק בברכת המזון".
(271) בב"י או"ח סימן קצ, וז"ל: "לי נראה שיש ללמד זכות על בה"ג, שטעמו מההוא עובדא דאיתא בפרק ערבי פסחים [קג:], אמימר ומר זוטרא ורב אשי הוו יתבי בסעודתא. אמימר בריך על כל כסא וכסא. מר זוטרא בריך אכסא קמא ואכסא דברכתא. רב אשי בריך אכסא קמא, ותו לא בריך. ומשמע ליה דהלכה כרב אשי, דבתרא הוא. וטעמו של רב אשי כתב ה"ר יונה בפרק כיצד מברכין [ברכות ל: בדפי הרי"ף] שהוא מפני שהוא סובר שאע"פ שמפסיק בברכת המזון, לא חשיבא הפסקה" [וכן יזכיר דברים אלו בסמוך (ציון 273)]. וכן הזכיר את רבי יוסף קארו למעלה פמ"ח [תקפו:]. לכך אין להוכיח מהבה"ג שסובר שהאוכל סעודתו והצטרף לזימון, שאינו צריך לברך "המוציא" כששב לסעודתו [כפי שהוכיח הרא"ש], כי הבה"ג סובר שאין ברכת המזון הפסק כלל. אך אנו הסוברים שברכת המזון היא הפסק סעודה, ולכך מצריכים ברכה אחרונה על כוס ברכת המזון [שו"ע או"ח סימן קצ ס"ב], בודאי כשישוב לסעודתו יצטרך לברך "המוציא".
(272) לשון הב"י [או"ח סימן ר]: "ולענין הלכה, כיון דה"ר יונה והרא"ש ובה"ג  מסכימים לדעת אחת [שחוזרים וגומרים סעודתם בלא ברכה], הכי נקטינן". וכן בשו"ע או"ח סימן ר ס"ב פסק: "אינו צריך להפסיק אלא עד שיאמר 'ברוך שאכלנו משלו וכו'', וחוזר וגומר סעודתו בלא ברכה בתחלה".
(273) הובא למעלה הערה 271.
(274) אלא מצריכים ברכת בפה"ג על כוס של ברכת המזון [רמב"ם הלכות ברכות פ"ד הי"ב].
(275) לשון הגמרא [שם]: "שלשה שאכלו כאחת, אחד מפסיק לשנים", ופירש רש"י [שם] "אם גמרו השנים סעודתן, ורוצין לזמן, דרך ארץ הוא שיהא האחד מפסיק את סעודתו עד שיזמנו עליו עד ברכת הזן, דהיינו ברכת זימון, וחוזר וגומר סעודתו".
(276) כפי שלמד הרא"ש [ברכות פ"ז סימן יב], וכלשונו: "וראיתי כתוב משום רב האי שאחד המפסיק לשנים צריך לברך 'המוציא', וכן כתב הראב"ד ז"ל... ונראה לי דלישנא ד'מפסיק' לא משמע כדבריהם ז"ל, דלדבריהם אין כאן הפסק סעודה אלא סעודה אחרת היא לגמרי" [ראה למעלה הערה 246]. והמעדני יו"ט שם [אות נ] כתב: "והוה ליה למימר 'אחד גומר לשנים'", ולא "אחד מפסיק לשנים", שמשמע שמפסיק אכילתו, וחוזר אליה [ללא ברכת "המוציא"] לאחר ההפסקה. ועל כך יענה כאן המהר"ל שאין זו הכוונה ב"אחד מפסיק לשנים", וכמו שמבאר.
(277) שמשמע שיש חידוש בהפסקה עצמה, ומהו החידוש אם לא שסגי בהפסקה גרידא, כי אין צורך שיחזור לברך "המוציא". ומעתה יבאר מהו החידוש שיש ב"אחד מפסיק" [אף שיצטרך לחזור ולברך "המוציא"].
(278) פירוש - זהו החידוש בלבד, ואין צורך להעמיס כאן חידוש נוסף "שמפסיק אכילתו בלבד, וחוזר לאכילתו בלא ברכה" [לשונו למעלה לפני ציון 276].
(279) "ויש בני אדם קוראים מבית אחר לצרף לזימון, וחוזר לביתו ושותה כוס שלו בבית שאכל. ומנהג עמי ארצות הוא זה" [לשונו למעלה לאחר ציון 237].
(280) לשון הב"ח [או"ח סימן תעט]: "מהר"ל מפראג התמרמר על המנהג... ועוד האריך, וסוף דבריו דהמנהג אינו הגון כלל וצריך לבטל אותו, עד כאן" [ראה למעלה הערה 257].
(281) מה שכתב "מברך עליו הלל" צ"ב, שהרי הטור [או"ח ר"ס תפ] כתב: "כוס ד' גומר עליו את ההלל, ומתחיל [תהלים קטו, א] 'לא לנו' בלא ברכה". וכן במשנה [פסחים קיז:] אמרו "רביעי, גומר עליו את הלל", ולא הזכירו ברכה. ולהלן פס"ה [לאחר ציון 74] גם כן כתב: "כוס רביעי גומר עליו את ההלל". והמחבר [או"ח סימן תפ ס"א] כתב: "כוס רביעי מתחיל 'לא לנו' וגומר עליו את ההלל", וכתב המשנ"ב שם [ס"ק א]: "מתחיל לא לנו - בלא ברכה". ואולי יש ליישב על פי דברי הרא"ש [פסחים פ"י סימן לב], שכתב: "אין לברך על ההלל לאחר סעודה... [ו]הוצרך לומר אע"פ שלא בירך לפניו, יברך לאחריו", ואם כן כוונתו כאן לברכה שלאחר ההלל.
(282) לשון הר"ן [פסחים יט. בדפי הרי"ף]: "ארבע כוסות... כנגד ארבעה כוסות התרעלה שעתיד הקב"ה להשקות את העובדי כוכבים. ונראה שלפיכך נהגו לומר בכוס רביעי קודם ההלל 'שפוך חמתך על הגוים אשר לא ידעוך'". והובא בדרכי משה וברמ"א [או"ח סימן תפ ס"ק א]. והמהר"ל יבאר בסגנון אחר.
(283) לשון הגמרא [שם]: "חבלו של משיח [מוזכר בהלל], דכתיב 'לא לנו ה' לא לנו', ואמר רבי יוחנן... 'לא לנו ה' לא לנו' זו מלחמת גוג ומגוג". והמהרש"א [שם] כתב: "מייתי חבלו של משיח מ'לא לנו גו'', כמפורש לעיל [פסחים קיז.] לא למענינו ולא בזכותינו אנו מבקשים להצילנו מחבלו של משיח, או מצרת מלחמת גוג ומגוג". ולשון הגמרא [פסחים קיז.] הוא "אמרו 'לא לנו ה' לא לנו', משיבה רוח הקודש ואמרה להן, למעני למעני אעשה". ולשון הפסוק [תהלים קטו, א] במילואו הוא "לא לנו ה' לא לנו כי לשמך תן כבוד על חסדך על אמיתך", הרי שמדובר ב"לשמך תן כבוד". וזהו שכתב כאן "כי רז"ל מפרשים 'לא לנו' על מלחמת גוג ומגוג שיעשה הקב"ה בשביל שם כבודו". <b>ויש בזה</b> הטעמה מיוחדת העולה מצירוף דבריו משני מקומות; בנצח ישראל פל"ח [תרצד.] כתב: "מלחמות גוג ומגוג, אשר מלחמה זאת על ישראל במה שהאומות הם רבים וישראל אומה יחידה, ויחידיות ישראל הוא מצד השם יתברך, אם כן מלחמות גוג ומגוג הוא על השם יתברך נחשב בפרט, כי הוא יתברך אחדות ישראל... האומות שיש בהם הרבוי, מתנגדים לאחדות שמו יתברך גם כן. ולימות המשיח, שאז יהיה הוא יתברך אחד ושמו אחד לגמרי, אז יתנגדו האומות שהם רבים על אחדותו יתברך. כלל הדבר, כאשר היה בעולם אחדותו יתברך, אז האומות, שיש בהם הרבוי, היו מתנגדים אליו". ובנר מצוה [יא.] כתב: "ואלו ארבע מלכיות שנחלו המלכות מן ישראל, הם מבטלים כבודו יתברך בעולם הזה התחתון. כי אף ימצא בהם דבר מה שנותנים כבוד לשמו יתברך... הלא לא מעוקצם ולא מדובשם השם יתברך חפץ, כי עיקר כבודו מה שהוא יתברך אחד בעולמו ואין זולתו, דבר זה ממעטים האומות. ולא נבראו לזה רק ישראל, שהם עם אחד" [ראה למעלה פ"ס הערה 67, שנלקטו שם המקומות הרבים שיסוד זה הוזכר בספר זה]. לכך ברי הוא ש"מלחמת גוג ומגוג יעשה הקב"ה בשביל שם כבודו", כי זו מלחמה של הרבוי נגד אחדות יתברך [כמבואר בנצח ישראל], ואחדותו יתברך היא עיקר כבודו [כמבואר בנר מצוה]. וראה למעלה פס"א [תקח.], ושם הערה 179, ולהלן פס"ד הערה 351.
(284) פירוש - בכדי שיהיה בולט וברור שהמזמור "לא לנו" עוסק במלחמת גוג ומגוג [כפי שאמרו חז"ל], הוקדמה אמירת "שפוך חמתך" למזמור "לא לנו", וילמד סתום ["לא לנו"] מהמפורש ["שפוך חמתך"], שאיירי במלחמת ה' כנגד האומות המורדות בו יתברך. זאת ועוד, כי למעלה פ"ח [תט.] כתב: "וידוע כי אחר התחלת הדבר ימשך הכל, שהענין נותן כך שימשך הכל אחר התחלה", וראה שם הערה 215, למעלה פל"ט הערה 164, פנ"א הערה 8, פס"א הערה 127, ולהלן "הלכות יין נסך ואיסורו" הערה 87. לכך הוקדמה אמירת "שפוך חמתך" למזמור "לא לנו" כדי שאמירת "שפוך חמתך" תהיה התחלה למזמור "לא לנו", וימשך אחר אמירת "שפוך חמתך".
(285) הרי שחמתו של הקב"ה ["שפוך חמתך"] הוזכרה במיוחד ובמסוים ביחס למלחמת גוג ומגוג ["תעלה חמתי באפי", "ובקנאתי באש עֶברתי"].
(286) כן כתב הגר"א [שו"ע או"ח סימן תפ אות ז], וז"ל: "ויש אומרים שיש לומר 'שפוך חמתך וכו'' קודם 'לא לנו'. משום ד'לא לנו' מדבר מחבלי משיח ושעבוד מלכיות וגוג ומגוג, כמו שכתוב שם [פסחים] קיח.".

Chapter 64

(1) תהלים פרק קיג [המתחיל בפסוק "הללויה הללו עבדי ה' הללו את שם ה'"], ופרק קיד [המתחיל בפסוק "בצאת ישראל ממצרים בית יעקב מעם לועז"], והם שני המזמורים הראשונים של הלל, הנאמרים לפני הסעודה. ולמעלה פס"ב [תקמג.] ביאר את הטעם שההלל נחלק לשנים; קודם הסעודה, ולאחריה.
(2) לשונו למעלה פס"ב [תקכד:]: "ואחר שאמר שהוא יתברך 'מגביהי לשבת' ו'משפילי לראות בשמים ובארץ' [תהלים קיג, ה-ו] לסדר מציאות שלהם, הן שהגבוהים הם ברשותו, הן שאינו עוזב את השפלים, על זה אמר כי הוא יתברך מסדר מציאות שלהם על ידי חלוקי הנהגות, שהם על ידי חסד ודין ורחמים, ובהם מנהיג עולמו על ידי שלשה דברים אלו. ולפיכך אמר [תהלים קיג, ז] 'מקימי מעפר דל', שהקב"ה מקים מעפר דל, וזהו במשפט, כי למה יהיה הדל כל כך שפל עד הארץ, ולפיכך כאשר מקים אותו, הוא במשפט ובמדת הדין. אבל דבר זה מה שהוא [שם פסוקים ז-ח] 'מאשפות ירים אביון להושיבי עם נדיבים עם נדיבי עמו' הוא על צד החסד, כי מצד הדין די לו שאינו אביון, והוא כמו שאר בני אדם, אבל מה שהוא מושיב אותו בין נדיבים זהו חסד גמור... אמנם נגד השלישי, שהוא הרחמים, אמר [שם פסוק ט] 'מושיבי עקרת הבית אם הבנים שמחה', וזה אינו חסד ואינו דין; כי אינו חסד, שהרי כל אשה נבראת להיות לה בנים בטבע. ואינו דין, כי הדין כמו 'מקימי מעפר דל', שהגיע אליו שפלות עד שהוא פחות ושפל משאר בני אדם, וראוי להושיע אותו בדין. אבל זו שאין לה בנים, אין זה שפלות, רק שאין לה הברכה מה שהוא לשאר נשים. והנהגה הזאת כלולה קצת מדת הדין וקצת חסד, והוא הרחמים, שהקב"ה מנהיג בו עולמו. ובאלו שלש מדות הקב"ה מנהיג עולמו, דכתיב [ירמיה ט, כג] 'אני ה' עושה חסד משפט וצדקה בארץ'... זכר שלש מדות שבהם הקב"ה מנהיג עולמו, והוא החסד והדין והרחמים, כמו שהתבאר". וכן חזר לבאר שם [תקמא:].
(3) לשונו למעלה פס"ב [תקכט.]: "אחר שסדר הנהגת הקב"ה את העולם בדבר שהוא הנהגת העולם ואינו יוצא מן הטבע, התחיל אחר כך לספר בדברים שהם למעלה מן הטבע אשר השם יתברך מחדש בעולמו. וכל הדברים אשר זכר אחר כך כולם הם חדוש ונפלאות אשר יעשה הקב"ה בעולם". ושם מאריך בזה עוד. ואודות לשון חידוש הנאמר בעשיית נסים ["הנפלאות... אשר הקב"ה מחדש בעולם"], הנה למעלה הקדמה שניה הערה 59 הובאו שני טעמים לדבר. וראה למעלה פס"א ציונים 71, 103, ופס"ב הערה 85.
(4) אודות שה' עושה נסים ליראיו, כן נאמר [תהלים לד, ח] "חונה מלאך ה' סביב ליראיו ויחלצם". ונאמר [תהלים לג, יח-יט] "הנה עין ה' אל יראיו למיחלים לחסדו, להציל ממות נפשם ולחיותם ברעב". ונאמר [תהלים ס, ו] "נתתה ליראיך נס להתנוסס וגו'", והאבודרהם [הכרזת ראש חודש] כתב: "'מי שעשה נסים לאבותינו', על שם 'נתת ליראיך נס להתנוסס'". והרמב"ן [דברים כ, ט] כתב: "כי התורה תצוה בדרך הארץ, ותעשה הנסים עם יראיו בהסתר". והרד"ק [ש"א טז, ב] כתב: "הקב"ה עושה נסים ונפלאות עם יראיו". ובשו"ת הרשב"א ח"ח סימן רפג כתב: "פעמים הקב"ה עושה נס ליראיו לבטל מהם גזירת הכוכבים" [הובא בב"י יו"ד סימן קעט]. ובביאור הנהגה זו ליראי ה' דוקא, הנה נאמר [תהלים קג, יג] "כרחם אב על בנים רִחַם ה' על יראיו". וכבר השריש המהר"ל שהטעם שאין הקב"ה עושה נס לחינם [ברכות נח.] הוא משום ש"הניסים באים לעולם מצד מידת הרחמים... כי לא מצאנו נס בעולם רק כאשר היו ישראל בצרה, והשם יתברך מרחם עליהם... ודבר זה ממידת הרחמים" [לשונו בח"א לגיטין נו. (ב, קג.)]. וכן להלן [לאחר ציון 264] כתב: "כי הנסים עושה בשמו הגדול, כאשר ידוע", ו"שמו הגדול" מורה על מדת הרחמים [ב"ר לג, ג]. והואיל ויש רחמי ה' על יראיו בפרט, לכך ברי הוא שה' מחדש נסים למען יראיו. וראה להלן הערה 266. <b>ואם תאמר</b>, דהיא גופא טעמא בעי, דמדוע הפסוק אומר "כרחם אב על בנים רִחַם ה' על יראיו", ולא "כרחם אב על בנים רִחַם ה' על אוהביו". ונראה שיחס של אב אל בן תואם יותר ליחס של ה' אל יראיו דוקא, כי האב הוא העלה והבן הוא העלול, וכמו שכתב נצח ישראל פי"א [רעז.]: "נקראו ישראל 'בנים' [דברים יד, א], כי שם 'בנים' מצד אשר השם יתברך הוא עלה להם, כמו האב שהוא עלה אל הבן" [ראה למעלה פכ"ג הערות 82, 133]. ויחס של עלה לעלול הוא יחס של הקב"ה ליראיו, וכמו שכתב בנתיב יראת השם פ"א [ב, כ:]: "מפני כי עצם היראה מה שהוא עלול אל השם יתברך, שהוא העלה, והעלול יש לו קיום בעלה. ולפיכך אמר שלמה ג"כ [משלי י, כז] 'יראת ה' תוסיף חיים ושנות רשעים תקצורנה'. ודבר זה רצה לומר כי מי שיש בו יראת השם, מפני שהוא עלול גמור, ראוי שיהיה מקבל הקיום מן העלה יתברך, ולפיכך 'יראת ה' תוסיף חיים'". ושם הוסיף שהירא מסתופף תחת כנפי השכינה, ויובא להלן הערה 104. הרי שמדת הרחמים נמצאת ביחס של עלה ועלול, והוא היחס של הקב"ה ליראיו. זאת ועוד, רחמים שייכים ביחס למי שחסר, וכמו שכתב למעלה פמ"ז [תלא:]: "כי מכח הרחמים, מרחם על מי שהוא בצרה", ושם הערה 38. ובנצח ישראל פמ"ז [תשפח:] כתב: "הרחמים כאשר התחתונים בצרה, וצריכים לרחמים, מרחם עליהם". ובמאמרי פחד יצחק סוכות [מאמר ל אות ה], כתב: "השפעת החסד מבוססת על הכרת מעלת המקבל; איטיב לו באשר הוא גדול בתורה או באשר מעלתו, [כי מעלתו] מעוררת בי הרצון להשפיע לו. ואילו השפעת הרחמים מבוססת על הכרת חסרון המקבל; איטיב לו באשר לי יש, ולו אין... כל עצמו אינו ניזון אלא מבחינת היות הזולת חסר" [ראה להלן הערה 191, ופס"ט הערה 103]. ובנתיב יראת השם פ"א [ב, כא.] כתב: "התבאר לך ענין מעלת יראת שמים, שעושה עצמו עלול, כאילו אינו כלל נגד העלה יתברך". ובח"א לשבת לא: [א, יז:] כתב: "מי שהוא ירא שמים בזה הוא עלול אל העלה, והוא מבטל מציאות עצמו אל השם יתברך לגמרי... ולא כן האוהב את השם יתברך... אינו מבטל מציאתו אל השם יתברך". והנפש החיים [שער ד פ"ח] כתב: "בחינת היראה לית לה מגרמה כלום". לכך הירא את ה', שהוא מבטל עצמו לגמרי, הוא בפרט מעורר רחמים, לעומת האוהב את ה'. <b>אך עדיין קשה</b>, שהרי האוהב נקרא ע"ש הרחמים, וכמו שכתב בנצח ישראל פנ"ב [תתכט:]: "כי 'אוהב' תרגמו 'מרחמוהו' [בראשית כה, כח]. וכן לשון חכמים [כתובות קה:] 'לא לדין אינש מאן דמרחם ליה'... האהבה היא הדבוק והחבור בעצם, שכאשר דבק נפשו, כמו אב לבן והאם לבנה, מרחם עליו" [הובא למעלה פכ"א הערה 65, פמ"ד הערה 170, ופ"ס הערה 24, וש"נ. וראה להלן הערות 102, 173]. ויקשה לומר שמדת הרחמים נוהגת יותר עם יראיו מאשר עם אוהביו. אך למעלה פמ"ד הערה 169 הובאו דברי מו"ר הגר"י דיוויד שליט"א לחלק בין הדביקות שיש באהבה [שהיא דביקות של אחדות] לבין הדביקות שיש ביראה [שהיא דביקות של קיום], וכמו שהצמח דבק בארץ, שזו דביקות של קיום, ולא דביקות של אחדות. ובנצח ישראל פכ"ט [תקפג.] ביאר שמה שנאמר [ישעיה לג, ו] "יראת ה' היא אוצרו" זהו משום "כי האוצר הוא מקיים, ואמר כי יראת ה' הוא המקיים את הכל... וכך אע"ג שיש באדם כל המעלות, סוף סוף אין לעלול קיום כלל בלא העלה, וצריך אל העלה המקיים אותו, וזהו על ידי יראת ה', שנראה כי יש לאדם עלה, שהוא מתיירא ממנו יתברך. ולא קאמר 'אהבת ה' היא אוצרו', כי אין דבר זה מקיים הכל, רק ביראת ה', שידע שהוא עלול ויש לו עלה" [ראה להלן הערה 40]. ובתפארת ישראל פ"י [קסד:] כתב: "כי מי שיש בו יראת שמים הוא דבק לגמרי בו, ולא כן האהבה, אף כי הוא הדבוק בו יתברך, אין מחשיב עצמו כאילו אין לו מציאות, רק שהוא מתחבר אליו כמו שני אוהבים שמתחברים זה לזה. אבל היראה, מפני שהירא מאחר אין מחשיב עצמו לכלום, ומבטל מציאותו אצל אחר, וכאשר הוא מבטל מציאותו אצל השם יתברך, נמצא שאין לו מציאות מצד עצמו, רק מה שיש לו מן השם יתברך. וזהו קיומו בודאי, כי אין לנמצאים שום קיום אם לא בו יתברך... שעל ידי יראת שמים הוא דבק בו יתברך" [הובא למעלה פמ"ד הערה 169]. ונסים נעשים בשביל קיומו של בעל הנס [ראה למעלה פנ"ח הערה 30], לכך נסים נעשים בעיקר ליראיו. ומה שדוקא כאן מדגיש שהנסים נעשים למען יראיו, יתבאר בהערה 6. וראה להלן הערה 400, פע"א הערה 76, ופע"ב הערה 38.
(5) פירוש הו"א זו - ישראל אומרים לה' שאע"פ שיש בידם זכויות להצדיק את עשיית הנסים בעבור הצלתם, מ"מ הם מבקשים שהנסים יעשו למען שמו יתברך, ולא למענם.
(6) בבחינת [זבחים כג:] "שנה עליו הכתוב לעכב", וכן הרד"ק [תהלים קטו, א] כתב: "ואמר 'לא לנו' שתי פעמים לחזק הענין". ורש"י [תהלים קטו, א] כתב: "לא לנו - לא בשבילנו ובכושר מעשינו תעשה עמנו". והתבטלות זו היא מהותה של היראה, שהאדם מבטל עצמו לגמרי אל ה' [כמבואר בהערה 4], לכך דוקא כאן ציין שהנסים נעשים "למען יראיו".
(7) כמו שהמשך הפסוק אומר [תהלים קטו, א] "לא לנו ה' לא לנו כי לשמך תן כבוד וגו'". ומקורו ממאמר חכמים [פסחים קיז.]: "תנו רבנן, הלל זה מי אמרו. רבי אליעזר אומר, משה וישראל אמרוהו, בשעה שעמדו על הים הם אמרו 'לא לנו ה' לא לנו', משיבה רוח הקודש ואמרה להן למעני למעני אעשה". וכתב המהרש"א [שם]: "זה שהתפללו בלשון כפול 'לא לנו', רצה לומר לא לנו ובשבילנו תצילנו ה', כי לא לנו זכות, 'כי אם לשמך תן גו''... ורוח הקודש משיבה דכן אעשה למעני".
(8) דברים לב, כו-כז "אמרתי אפאיהם אשביתה מאנוש זכרם, לולי כעס אויב אגור פן ינכרו צרימו פן יאמרו ידנו רמה ולא ה' פעל כל זאת", ופירש רש"י [שם] "אמרתי אפאיהם - אמרתי בלבי אפאה אותם... אמרתי אף אי הם, אמרתי באפי אתנם כאילו אינם, שיאמרו רואיהם עליהם איה הם. לולי כעס אויב אגור - אם לא שכעס אויב כנוס עליהם להשחיתם, ואם יוכל להם וישחיתם, יתלה הגדולה בו ובאלהיו, ולא יתלה הגדולה בי".
(9) מה שהמלים "לא לנו ה' לא לנו" נדרשות לומר "בשבילנו אל תעשה, רק בשביל כעס אויב", נראה לבאר כי  הואיל וחנניה אמר רק "לא לנו ה' לא לנו ה'", הרי שמלים אלו מובנות בפני עצמן, ללא המשך הפסוק ["כי לשמך תן כבוד", לעומת מה שביאר עד כה]. ותיבת "לנו" הנאמרת על ידי ישראל ממעטת את האומות, וכמו שאמרו [סנהדרין נט.] "עובד כוכבים שעוסק בתורה חייב מיתה, שנאמר [דברים לג, ד] 'תורה צוה לנו משה מורשה', 'לנו' מורשה, ולא להם". לכך "לא לנו" מתפרש "בשבילנו אל תעשה, רק בשביל כעס אויב". והמהרש"א [פסחים קיח.] ביאר זאת באופן אחר, וכלשונו: "דמשום דבהאי קרא מפורש [תהלים קטו, ב] 'למה יאמרו הגוים', דמשמע שהיה זה בפני האומות... וכן מצינו מפורש במעשה דחנניה מישאל ועזריה דכתיב [דניאל ג, כז-כט] 'ומתכנשין אחשדרפניא סגניא גו', ענה נבוכדנצר ואמר בריך אלקהון די שדרך גו', די לא איתי אלהא אחרן גו'', היינו דבעלייתן 'הללו את ה' כל גוים גו''". ולמעלה פס"א [תקח.] כתב: "ולפיכך חנניה אומר 'לא לנו', כלומר לא בשבילנו יעשה, אלא בשביל רשעת הרשע, ולא בשביל צדקותינו".
(10) לכאורה לפי הסבר זה לא נתבאר בפרטוט הקשר שבין חנניה מישאל ועזריה לבין הפסוקים שנקטו בהם [נקודה שיסביר בסמוך לפי הסברו השני]. ואולי הביאור הוא בפשטות כי תמיד שלשה אלו [חנניה מישאל ועזריה] הוזכרו במקרא בסדר זה דוקא, וכמו שנאמר בספר דניאל חמש פעמים [דניאל א, פסוקים ו, ז, יא, יט, שם פרק ב פסוק יז]. וכן בדברי חכמים כך הוא [שבת סז., פסחים נג:, שם קיז., תענית יח:, מגילה יא., סוטה י:, סנהדרין צג:, ועוד], ולא מצינו בשום מקום שהוזכרו בסדר אחר. לכך כסדר הזכרתם בכל מקום הוא סדר אמירת הפסוקים גם כן. ומדויק כן מלשונו, שכתב כאן "לכך אמר 'לא לנו ה' לא לנו' אמר חנניה. <b>והשני</b> מצד כבוד שם קדשו יעשה, לכך אמרו 'לשמך תן כבוד' אמר מישאל". הרי המאפיין את מישאל הוא היותו "השני". וראה שתי ההערות הבאות.
(11) הולך לבאר הסבר שני אודות הקשר בין חנניה מישאל ועזריה לפסוקים שאמרו. ועד כה סתם את הקשר הזה ולא ביארו [ראה הערה קודמת], ומעתה יבאר שזהו כנגד המדות שלהם [חנניה כנגד מדת הדין, מישאל כנגד מדת הרחמים, ועזריה כנגד מדת החסד]. ולהלן [ציון 264] הזכיר את דבריו כאן.
(12) כי הולך לבאר את הקשר בעצם שבין חנניה מישאל ועזריה לפסוקים שאמרו. מה שאין כן לפי הסברו הראשון, הקשר הוא מחמת סדר הזכרתם בכל מקום [ראה הערה 10], ואין זה קשר בעצם. ויש לפרש דברי תורה בעצם, ולא באופן שאינו בעצם, ומעין מה שכתב למעלה בהקדמה ראשונה [יד:]: "כי מדרכה של תורה לבאר המסובב בעצם, שזהו מדרך החכמה, לא דבר שהוא מסובב במקרה" [ראה למעלה פמ"ז הערה 528, וש"נ].
(13) פירוש - התבטלות עצמית ["אין אנו מבקשין בשביל אנו כלל, כי יודעין אנו שאין אנו ראוין"] מסלקת את הקטרוג של מדת הדין ["למה יעשה להם דבר זה"]. כי הבסיס לטענת מדת הדין הוא שאין האדם ראוי לטובה זו, אך כאשר הטובה אינה נעשית מחמת זכות האדם [אלא מחמת סבה אחרת], ממילא מסתלקת מדת הדין. והפחד יצחק ר"ה [סוף מאמר כא], כתב: "הנה מתורתם של חכמי אמת שרי קודש למדנו, כי במהלך פעולת הוידוי, תורת קיטרוג פתיכא בו. כלומר, מאחר שהאדם בעל החטא מקטרג בעצמו על עצמו, ממילא מסתלק המקטרג. ופיו של המקטרג נסתם, באומרים לו כבר קדמך. וזה על דרך [ב"ק צב:] 'מילתא גנאי דאית בך, קדים אמרה'". ובעוד שכאן מבאר ש"לא לנו ה'" נאמר <b>נגד</b> מדת הדין, בשביל למנוע הקטרוג של מדת הדין שאין ישראל ראויין, הרי למעלה פס"א [תקח.] ביאר שמדת הדין מחייבת את כשלונו של הרשע, וכלשונו: "כי מה שאמר חנניה 'לא לנו', כלומר שיעשה בשביל רשעת הרשע, שלא יוציא מחשבתו אשר ירצה לעשות, וזה יעשה הקב"ה במדת הדין, שיעמוד נגד הרשע". הרי שביאר ש"זה יעשה הקב"ה במדת הדין", שמדת הדין מחייבת את כשלונו של הרשע [ראה למעלה פס"א הערה 181]. וראה להלן הערות 23, 25, 35.
(14) אע"פ שהפסוק נקט בלשון כבוד ["כי לשמך תן כבוד"], מ"מ כתב כאן "בשביל זה תעשה, בשביל כבוד שמך <b>שיתגדל ויתקדש</b>", כי הגדלת השם היא כבוד, וכמו שכתב רש"י [שמות יד, ד]: "ואכבדה בפרעה - כשהקב"ה מתנקם ברשעים שמו מתגדל ומתכבד". ובגו"א בראשית פי"ב אות ה [ריג:] ביאר שהגדלת השם היא תפארת. וכן קדושת השם היא כבוד, שנאמר [תהלים כט, ב] "הבו לה' כבוד שמו", ופירש רש"י [שם] "כבוד שמו - זו קדושת השם". ואפשר להטעים זאת עוד, כי כבר השריש שאין כבוד בחומרי, וכמו שכתב בח"א לנדרים לא: [ב, ה.]: "כל דבר חמרי לגמרי והוא רחוק מן הצורה, הוא מאוס, שאין כבוד בדבר החמרי, רק הכבוד הוא בצורה". ובנתיב התורה פי"א [תמד:] כתב: "כי הכבוד מתיחס אל אשר הוא רחוק מן החמרי, כי החומר הוא בעל גנות וחרפה... ואילו השכל הנבדל מן החומר הוא הכבוד" [הובא למעלה פמ"א הערה 74, פנ"ב הערה 81, להלן פס"ה הערה 20, ופס"ז הערה 156]. לכך קדושה וכבוד בני חדא בקתא אינון.
(15) לשון רש"י [בראשית ב, ה] "ה' אלקים - 'ה'' הוא שמו, 'אלקים' שהוא שליט ושופט על כל העולם, וכן פירוש זה בכל מקום לפי פשוטו; ה' שהוא אלקים". ובגו"א שם אות טו [נח.] כתב: "ה' ששמו אלקים. פירוש 'ה'' הוא שם העצם שלו, ו'אלקים' הוא שם התואר". ולמעלה בהקדמה ראשונה [כב] כתב: "השם המיוחד הוא שם העצם". ולמעלה בהקדמה שניה [עה:] כתב: "תוכל ללמוד משמותיו הקדושים, כי שם העצם בא בלשון הויה, ללמד כי זהו עצמותו". ובגו"א בראשית פ"א אות טז [יא:] כתב: "שם בן ד' הוא שם העצם, המורה על אמתתו" [הובא למעלה פכ"ה הערה 1, וש"נ]. וראה להלן פס"ה הערה 107.
(16) פירוש - אות יו"ד בשם הויה מתחלפת באות מ"ם [לפי סדר א"ת ב"ש], ואות ה"א בצד"י, ואות וי"ו בפ"א, וזהו "מצפץ". ומקורו בזוה"ק [ח"ב רסב.]. ובספר העיקרים [מאמר שני פכ"ח] כתב: "נמצא בתפלות לקדמונים שם מצפ"ץ, והרואה יחשוב שהוא שם לאחד מן המלאכים. ואינו כן, אלא הוא כנוי לשם בן ארבעה בחלוף האותיות באלפ"א בית"א דא"ת ב"ש".
(17) לשונו בגו"א בראשית פ"א אות טז [יא:]: "שם של ד' [הוא] מדת הרחמים, שכן באתב"ש עולה מספר שם ד' 'מצפץ', ומספרו 'ברחמים' [300]". והב"י [או"ח סימן לב סמ"ב] כתב: "כתב הר"י אסכנדרני ז"ל הטעם הנכון לשי"ן של תפילין, מפני ששם ההויה בא"ת ב"ש עולה ש', והיינו 'מצפ"ץ', ועל כך נאמר [דברים כח, י] 'וראו וגו' כי שם ה' נקרא' ["ראשי תיבות שי"ן" (לשון הט"ז שם ס"ק לה)], שאין נראה מבחוץ אלא השיני"ן". והאליהו רבה [שם ס"ק סה] כתב: "עוד טעם על שי"ן, דשם הוי"ה בא"ת ב"ש מצפ"ץ, והיינו שי"ן. עוד ראיתי בספר ברוך שאמר 'מצפ"ץ' בגימטריא 'ברחמים'". ובנתיב העבודה פ"ט [א, קה:] ציין את י"ח צרופי רחמים הנמצאים בשם הויה.
(18) הוא שם הויה, ונקרא "השם המיוחד". ובזהר חדש [מדרש הנעלם ג:] איתא "אמר רבי אבהו, שם זה [אלקים] הוא משותף, שהמלאכים נקראו 'אלהים', בני אדם נקראו 'אלהים', הדיינים נקראו 'אלהים', ואין אנו יודעים למי מהם זובח, לכך צריך להזכיר השם המיוחד לבדו". ובגו"א שמות פט"ו סוף אות כב [שה.] כתב: "השם המיוחד, שבו נבדל מן הנמצאים, כי בשם המיוחד אין לו צירוף אל הנמצאים כלל". ושם פי"ז אות יג [שמח:] כתב: "השם הזה נקרא 'שם המיוחד', שלא תמצא שם זה לשום נמצא בעולם". ובגו"א שמות פ"ג אות ט [נב.] כתב: "שם בן ארבע אותיות נאמר על שהוא הויה, שאין לו תלות בזולתו, וזולתו אפס. ולפיכך נקרא בשם הויה, שהוא ההוה בלבד בעצמו... כי מפני זה הוא אומר בשם הזה [שמות ג, טו] 'זה שמי', רוצה לומר המיוחד לי, שהרי בשם הזה על שהוא נבדל מן הנמצאות, ואין הצטרפות בו אל הנמצאות, לכך הוא שמו המיוחד". וא"כ "שם המיוחד" פירושו שם שנמצא רק לה' יתברך, ואין לשאר נמצאים שום שייכות אליו. ובדרשת שבת הגדול [רב:] כתב: "כי שם המיוחד אשר מורה על עצמו הוא במספר 'מה'; יו"ד ה"א וא"ו ה"א במספר 'מה'. וזה כי אין לדעת עצמו יתברך, לכך השם הזה מספרו 'מה', כי לשון זה נאמר כאשר לא ידע מהותו". ובפחד יצחק ר"ה מאמר לג, ה, כתב: "שם הויה לא ניתן לתרגם, ואינו משותף לשום ענין אחר בעולם, בלתי לה' לבדו" [ראה למעלה הקדמה ראשונה הערות 80, 82, ולהלן פס"ז הערה 26].
(19) ב"ר לג, ג "בכל מקום שנאמר ה' מדת הרחמים, [שמות לד, ו] 'ה' ה' אל רחום וחנון'". ועוד אמרו חכמים [שמו"ר ג, ו] "אמר ליה הקב"ה למשה, שמי אתה מבקש לידע, לפי מעשי אני נקרא... כשאני מרחם על עולמי אני נקרא ה', שאין ה' אלא מדת רחמים, שנאמר 'ה' ה' אל רחום וחנון'", ומדרש זה הובא למעלה פכ"ה [תו.]. וראה למעלה פל"ט הערה 5, וגו"א בראשית פי"ח אות נח [שטז.].
(20) יש להבין, היכן מוזכר במלים "כי לשמך תן כבוד" ש"ינהיג הבריות ברחמים". ואולי יש לומר, כי כבוד השם הוא כאשר השם פועל בעולם כפי מה שמורה עליו השם, שגלוי מדת השם בעולם הוא הוא כבוד השם, כי כל גלוי לזולת הוא נתינת כבוד [ראה למעלה פנ"ב הערה 79, וש"נ]. והואיל והשם המיוחד ["לשמך"] מורה על מדת הרחמים, הרי הבקשה לנתינת כבוד לשם המיוחד ["לשמך תן כבוד"] היא שהקב"ה ינהג בהנהגה המורה על עניינו של השם המיוחד, והיא ש"ינהיג הבריות ברחמים". וראה להלן ציון 37.
(21) יש להבין, כיצד המלים "על אמתך" מורות על מדת החסד. והמלבי"ם שם [תהלים קטו, א] העמיד את "אמתך" לעומת "חסדך", וכלשונו: "על חסדך על אמתך - צריך אתה לעשות או מצד החסד בלא שום זכות והבטחה, כמו שהתחלת מציאת הנסים היו מצד החסד. או מצד האמת וההבטחה, אחר שכבר הבטחת לנו להיות לנו לאלקים". ובחלק ביאור המלים הוסיף המלבי"ם [שם]: "ההבדל בין חסד ואמת מבואר בכל מקום". ואולי יש לומר שהמהר"ל ילמד את פסוקנו כמו הנאמר בבקשת יעקב מיוסף [בראשית מז, כט] "ועשית עמדי חסד ואמת", ופירש רש"י [שם] "חסד שעושין עם המתים הוא חסד של אמת, שאינו מצפה לתשלום גמול". ובגו"א שם אות כט [שפו.] כתב: "קשה לפי דרך רז"ל [ב"ר צו, ה], שהיה לו לכתוב 'חסד אמת' בלא וי"ו, מאי 'חסד וֱאמת'. ואין זה קשיא, מפני שגם כן יש כאן שני דברים 'חסד ואמת', שהרי מה שהוא גומל חסד עם המת, הוא חסד למת, וגם הוא עושה אמת, שהחסד ההוא אמת. כי העושה חסד שלא למת אינו עושה חסד אמת, שהרי הוא נראה חסד ואינו חסד גמור, ופעל זה שהוא פועל חסד למת, הוא פעל אמת, לפי שנראה שהוא גומל חסד, והוא באמת כך, שהרי אינו מצפה לתשלום גמול... ולפיכך הגומל חסד למת הוא עושה חסד, ומעשיו הנראים שהוא גומל חסד, הוא אמת כך, והנה יש 'חסד ואמת'". וכך נבאר גם פסוקנו "על חסדך על אמתך", שהחסד הוא חסד אמיתי [אמנם כאן לא נאמר "וְעל אמתך" עם וי"ו, אלא "על אמתך". ולהלן בתהלים (קלח, ב) נאמר "ואודה את שמך על חסדך וְעל אמתך" עם וי"ו]. ויעקב אמר [בראשית לב, יא] "קטנתי מכל החסדים ומכל האמת אשר עשית את עבדך וגו'", וכתב הרמב"ן [שם] "והנכון בעיני כי החסדים הקיימים יקראו 'אמת', כי היא מגזרת אמנה... ענין קיום".
(22) לשונו למעלה פס"א [תקח.]: "ואלו שלשה דברים כל אחד ואחד ממדתו של הקב"ה. כי מה שאמר חנניה 'לא לנו', כלומר שיעשה בשביל רשעת הרשע, שלא יוציא מחשבתו אשר ירצה לעשות, וזה יעשה הקב"ה במדת הדין, שיעמוד נגד הרשע. ומה שאמר מישאל שיעשה בשביל שם כבודו ותפארתו, הוא דבר מיוחד, שהקב"ה עושה בשביל כבוד שמו ותפארתו יתברך. ומה שאמר עזריה שיעשה בשביל החסד, הוא גם כן מדתו של הקב"ה. כי הצדיקים כל אחד ואחד דבק במדה מיוחדת; כי יש צדיק דבק במדת הדין, ולפיכך אמר חנניה לא בשבילנו יעשה, רק כי אין מדת הדין נותן שהרשע יוציא מחשבתו. ויש צדיק שכל מעשיו לכבוד שמו יתברך, וזהו מישאל. ויש שהוא דבק בחסד, ולפיכך אמר עזריה 'על חסדך וגו''.... ועיין לקמן אצל 'לא לנו', יתבאר עוד יותר" [ראה להלן הערה 29]. ובנתיב אהבת ה' פ"א [ב, מא.] כתב: "האבות היו דביקים בו יתברך כל אחד ואחד במידה מיוחדת, עד כי שלשה האבות היה להם הדביקות לגמרי, וכל אחד היה דביקות מיוחד". וכן כתב בנצח ישראל ר"פ מא, ובגו"א שמות פ"ד אות יד [עז.]. ובח"א לסנהדרין צח: [ג, רכ.] ביאר כי כל הצדיקים מתחלקים בהתאם למדות של ג' האבות, ו"יש להם מענין מדת יעקב, ויש להם ממדת אברהם, ויש להם ממדת יצחק". וראה למעלה פ"ו הערה 127, להלן הערות 28, 300, ופס"ט הערה 124.
(23) כנראה שכוונתו לנאמר [תהלים נז, ב] "חנני אלקים חנני", ובמקרא זה נזכר "אלקים", המורה על מדת הדין [אך לשונו "חנני ה' חנני" לא מצאתי במקרא, אך נאמר (תהלים קכג, ג) "חננו ה' חננו". אך אין שם הויה מורה על מדת הדין]. וחנינה מורה שאינו תולה בזכות עצמו, אלא מבקש מתנת חנם [רש"י דברים ג, כג], וכך פונים למדת הדין, וכמבואר למעלה הערה 13, ולהלן הערה 25.
(24) לשונו בנתיב העבודה פי"ח [א, קלז:]: "כי פרנסת השם יתברך את העולם הוא מצד ג' פנים; כי יש שראוי לו הפרנסה מצד הדין, והם הצדיקים שהם בעולם, וזהו שאמר 'הזן את העולם בחן', רצה לומר שהוא מפרנסו מפני שהוא נושא חן בעיני השם יתברך, כמו אצל נח דכתיב [בראשית ו, ח] 'ונח מצא חן וגו''" [ראה להלן פע"א הערה 104]. ובח"א לסנהדרין צח: [ג, רכ.] כתב: "דבי רבי חנינא אמרי 'חנינא' שמו [של משיח]. זה השם על החנינא שהיה לו מאת השם, וזה השם זכה לו יצחק, וכבר הארכנו בזה כי השם הזה הוא החנינה מדת יצחק. והבן מה שתקנו חכמים בברכת הזן 'בחן בחסד וברחמים', כי אלו ג' דברים הם נגד מדת השם יתברך, אשר בהם מנהיג עולמו. וכבר בארנו זה בחבור גבורות ה' בפירוש 'לא לנו ה' לא לנו'" [ראה למעלה פס"ב הערה 77]. ולמעלה פ"ט [תקד.] כתב: "מדת יצחק, שהיה דבק במדת הדין".
(25) אודות ש"חן" הוא כנגד מדת הדין, ניתן לבאר זאת בשני אופנים; (א) "חן" הוא מלשון "חנם", וכמו שכתב רש"י [דברים ג, כג]: "ואתחנן - אין 'חנון' בכל מקום אלא לשון מתנת חנם... לפי שאמר לו [שמות לג, יט] 'וחנותי את אשר אחון', אמר לו בלשון 'ואתחנן'". והגו"א שם אות ח [ס.] כתב: "פירוש 'ואתחנן' הוא לשון חנם, כי 'חנם' שרשו 'חנן', כי המ"ם בלשון 'חנם' נוסף". והרד"ק [ספר השרשים, שורש חנן] כתב: "כל 'חנם' שבמקרא יתפרש כמו 'חן'". ושמעתי ממרן בעל הפחד יצחק זצ"ל כי הטעם הוא שכל מציאת חן אינה קשורה לסבה מסויימת, אלא היא בחנם. והאופן להתייחס למדת הדין היא שאינו תולה בזכות עצמו, וכמבואר למעלה הערות 13, 23. (ב) "חן" מתייחס לראיית העינים, וכמו שנאמר [בראשית ו, ח] "ונח מצא חן בעיני ה'". וכן נאמר הרבה פעמים "אם נא מצאתי חן בעיניך וגו'" [בראשית יח, ג, שם ל, כז, שמות לג, יג, ועוד]. ובנתיב התורה פ"ד [קע.] כתב: "כי החן הוא אצל הרואה בלבד, ואפשר ויכול להיות שאינה כל כך נאה, רק שהיא נושאת חן". ובנתיב יראת השם ר"פ ג [ב, כז.] כתב: "כי החן הוא בעיני הרואה בלבד, כמו שנאמר [אסתר ב, טו] 'ותהי אסתר נושאת חן בעיני כל רואיה', יהיה כן לפי האמת או לא יהיה כן לפי האמת, מכל מקום החן אינו דבר במקבל עצמו, רק שהוא חן בעיני הרואה". ובדר"ח פ"ו מ"ח [רסח:] כתב: "החן... אינו דבר ממש, רק חן שהוא על העין". ובח"א לסנהדרין כ. [ג, קלז.] כתב: "פירוש, כי החן הוא שקר, מפני שהוא מראה לבד, ואין כל הדבר כך, רק שכך הוא נראה... שאין החן רק במה... והחן הוא אצל הרואה, ואין דבר אצל אשר יש לו חן, שהרי כתיב [אסתר ב, יז] 'ותשא חן וחסד לפניו', ולפעמים היא מעלה חן, אע"ג שאינה נאה. ולכך אמר 'שקר החן' [משלי לא, ל], כי אפשר שהוא שקר, שהוא אצל הרואה כך, ואינו כך" [הובא למעלה פכ"ד הערה 97]. וראיית העינים מתייחסת לדין, וכמו שכתב למעלה פכ"א [רנט:]: "כי הרואה נותן עיניו בדבר מצד הדין", ושם הערה 56. ובגו"א בראשית פכ"ז אות א [לד:] כתב: "ראוי ליצחק ראיות העין בכח הקדושה". ובנצח ישראל פי"ג [שכד:] כתב: "והבן מילת 'בעינייהו' דקאמר, שהיו רואים אותו מצד מדת הדין, הוא מדת יצחק כאשר ידוע". וכן אמרו [חגיגה ה:] "כל מקום שנתנו חכמים עיניהם, או מיתה או עוני". ובנתיב הדין פ"ב [א, קצא:] כתב "כי העין הוא דין, כמו שאמרו 'כל מקום שנתנו חכמים עיניהם או מיתה או עוני'. ומזה תלמוד כי העין עושה דין, ולכך סנהדרין נקראים 'עיני העדה' [שיהש"ר א, טו]" [ראה להלן הערה 60]. וכן אמרו [שבת לד.] "נתן בו עיניו ועשהו גל של עצמות". וכן אמרו [ב"ב קלא.] "אין לדיין אלא מה שעיניו רואות". ולמעלה פ"כ [רלו.] כתב "'ומעלמת עין מן הרשעים' [סנהדרין קג:], כי עם השפע שמשפיע לא תמצא רק ברכה, ולא מדת הדין, לכך היא מעלמת עין מן הרשעים". וראה בח"א לע"ז כ: [ד, נ:], ולהלן פע"א הערה 105.
(26) לא מצאתי מקורו לומר כן, ונראה שזהו חידוש מדיליה. ונראה כי כבר השריש [באור חדש פ"ז (תתרנה:) בביאור הפסוק (אסתר ז, ג) "תנתן לי נפשי בשאלתי ועמי בבקשתי"] ש"שאלה" היא מעין "בקשה", רק ש"שאלה" היא קטנה יותר מ"בקשה", וכלשונו: "כי הבקשה היא יותר מן השאלה. ולכך אצל 'נפשי' שייך לומר 'נפשי בשאלתי', ואצל 'עמי' שהוא כל האומה, יותר שייך בקשה, שהוא יותר משאלה". והבטוי "יבקש רחמים" מצוי מאוד בדברי חכמים [ברכות ס., שבת לב., ב"ק צב., ב"ב קטז., סנהדרין מד:, נדה ע:, ועוד], לכך סתם בקשה או שאלה היא בקשת רחמים או שאלת רחמים. ובזוה"ק [ח"ג רל.] איתא "ואתנפלת לרגלוי בנפילת אפין, למשאל מניה רחמים על בנהא". והאור החיים [שמות לג, יט] כתב: "הודיעו כי אותו שעה היא שעת רחמים וחנינה לשאול מאוויו".
(27) כמו שנאמר [ישעיה מא, י] "אל תירא כי עמך אני וגו' אף עזרתיך אף תמכתיך בימין צדקי". ונאמר [תהלים מח, יא] "צדק מלאה ימינך". ולמעלה פמ"ה [שנו:] כתב: "יש לו [לגוף] קיום על ידי חסד, שנאמר 'צדק מלאה ימינך'". וכדבריו לגבי "עזריה" כתב גם בנתיב התשובה פ"ח [קכט:] לגבי השם "אלעזר" [ע"ז יז.], וכלשונו: "נקרא... 'אלעזר', שהוא הכח שבאדם על התשובה, כי השם יתברך עוזר אל האדם, כמו שאמרו [יומא לח:] הבא ליטהר מסייעין אותו... וימינו של הקב"ה פשוטה לקבל שבים, ולהעלות אותם משחת שלא יהיו נאבדים". וכידוע ימין מורה על החסד [ושמאל מורה על הדין], וכמו שאמרו [סוטה מז.] "שמאל דוחה וימין מקרבת". וכן הוא בתפארת ישראל פל"ח [תקעח:], נתיב התורה פט"ז [תרנג.], ח"א לנדרים לב: [ב, יא.], ועוד [ראה למעלה פ"י הערה 29, פל"ח הערה 116, פל"ט הערה 82, פמ"ה הערה 131, פמ"ז הערה 481, ולהלן פס"ו הערה 102]. ובנתיב העבודה פ"ד [א, פו:] הביא את מאמרם [ברכות ו:] "כל הקובע מקום לתפלתו אלקי אברהם בעזרו", וכתב: "לפיכך אמר הכתוב על אברהם [תהלים קי, א] 'נאם ה' לאדוני שב לימיני עד אשית אויביך הדום לרגליך' [נדרים לב:], כלומר כי מצד הדביקות הזה, שהיה אברהם דבק בו יתברך, יש לו לישב על יד ימיני. שאין חבור ודביקות כמו זה שיושב על ימינו ואינו נעזב כלל, וזה 'אלקי אברהם בעזרו'". הרי שוב חזינן שעזרה ["אלהי אברהם בעזרו"] מתייחסת לימין ה' ["שב לימיני"].
(28) לשונו בח"א לסנהדרין צב: [ג, קפז:]: "כבר אמרנו שהיו צדיקים האלו [חנניה מישאל ועזריה] מחולקים במדות שלהם, וכמו שבארנו בחבור גבורות השם. והיה להם מעין מדת האבות, אשר הם אבות העולם ויסוד העולם... שכל אחד מן הצדיקים היה לו מדה מיוחדת, והם כנגד ג' שמות הקדושים 'אל אלקים ה' דיבר ויקרא ארץ' [תהלים נ, א]. וכנגד זה אמר שמעון הצדיק [אבות פ"א מ"ב] שהעולם עומד על שלשה דברים; תורה, עבודה, גמילות חסדים, כמו שבארנו במסכת אבות [דר"ח פ"א מ"ב (קצז:)]. וכאשר היה מסתכל בחנניה מישאל ועזריה, שהם כנגד ג' עמודים שהעולם נבנה עליהם, נתקררה דעתו... ויש לך להבין מה שאמרנו למעלה כי חנניה מישאל ועזריה היה להם שלשה מדות עליונות" [הובא למעלה פס"א הערה 184]. וראה להלן הערה 300.
(29) למעלה פס"א [תקח.] כתב קצת בענין אחר; חנניה ביקש בשביל מדת הדין, מישאל ביקש בשביל כבוד שמו יתברך, ועזריה ביקש בשביל מדת החסד, והובא למעלה הערה 22.
(30) שאמרו בגמרא [פסחים קיח.] שפסוק זה "אמרו כולן" [הובא למעלה לאחר ציון 7].
(31) כמו שנאמר [תהלים עט, י] "למה יאמרו הגוים איה אלקיהם יודע בגוים לעינינו נקמת דם עבדיך השפוך".
(32) פירוש - בשביל שבקשה זו אינה מכוונת כנגד מדה מיוחדת של הקב"ה.
(33) שמעתי לבאר שכוונתו לספירת מלכות, שלית לה מגרמה כלום, והיא נקראת "ענין רביעי", וכפי שכתב בגו"א בראשית פכ"ד אות מג [תטז.] ש"נר דולק מליל שבת לליל שבת הוא ענין רביעי", ושם ג"כ הכוונה למלכות, וכמבואר שם הערה 177. ובקהלת יעקב, ערך נפש, כתב: "מלכות כלולה מכל המדות שלמעלה ממנה". ודבר זה נתבאר יותר בנתיב התורה פי"ח הערה 84, עיי"ש. וצרף לכאן דבריו למעלה פ"ס [תמא:] שאין להפריד בשתיה בין כוס שלישית לכוס רביעית [פסחים קיז:], ושם הערה 316, שדבריו שם מאוד נוגעים לדבריו כאן, שאין להפריד בין המשפיעים למקבל, והרביעי כלול משלש המדות שקדמו לו. וכן ביאר בדר"ח פ"ה מ"ט [רצד:] שישראל גולים מן הארץ מחמת ג' עבירות חמורות המכוונות כנגד ג' האבות, ועבירה רביעית היא שמיטת הארץ, שהיא כנגד הארץ עצמה, ושם הערה 1326. וראה להלן פס"ט הערה 83.
(34) כך אמרו קודם לכן בגמרא [שם] "חבלו של משיח, דכתיב 'לא לנו ה' לא לנו', ואמר רבי יוחנן, 'לא לנו ה' לא לנו' זו שעבוד מלכיות. איכא דאמרי, אמר רבי יוחנן 'לא לנו ה' לא לנו', זו מלחמת גוג ומגוג".
(35) כפי שביאר למעלה [לאחר ציון 12]: "כי 'לא לנו ה' לא לנו' נגד מדת הדין, שלא יהא מדת הדין מקטרג למה יעשה להם דבר זה. לכך אמר נגד זה 'לא לנו ה' לא לנו', שאין אנו מבקשין בשביל אנו כלל, כי יודעין אנו שאין אנו ראוין", וראה למעלה הערה 13.
(36) כמו שאמרו בגמרא [הובא למעלה הערה 33]. והמהרש"א [פסחים קיח.] כתב: "לא למענינו ולא בזכותינו אנו מבקשים להצילנו מחבלו של משיח, או מצרת מלחמת גוג ומגוג".
(37) כפי שביאר למעלה [לאחר ציון 18]: "וידוע לחכמים כי השם המיוחד, הוא שם בן ד', הוא מדת הרחמים. ואמר כי יתן כבוד לשמו וינהיג הבריות ברחמים", וראה למעלה הערה 20.
(38) כנגד לשון הפסוק במילואו [תהלים קטו, א] "לא לנו ה' לא לנו כי לשמך תן כבוד על חסדך על אמתך".
(39) כן כתב המלבי"ם [תהלים קטו, ג]: "ואלקינו בשמים - משיב לאמר, אך הבל יאמרו העכו"ם 'איה אלקיהם', ויחשבו שה' סלק את שכינתו אל השמים, ו'על השמים כבודו' [תהלים קיג, ד]. כי אלקינו, הגם שהוא בשמים, בכל זה 'כל אשר חפץ עשה', הוא מנהיג ומושל ומשגיח כחפצו".
(40) פירוש - ראוי שהעובד יעבוד למי שהוא עלתו, והוא תלוי בעלתו, כי יחס העלול לעלתו הוא שכל קיום העלול אינו אלא מצד עילתו. ובנצח ישראל פי"ג [שלד:] כתב: "כל אשר הוא עלול יש בו הנפילה מצד עצמו, רק הקמתו מצד העלה, אבל מצד עצמו יש לו נפילה, ואין הקמתו רק מצד השם יתברך, שהוא העלה... כי זהו ענין העלול". ושם ס"פ כט [תקפג.] כתב: "כי האדם הוא עלול, ואין לעלול קיום מצד עצמו, כי אם מצד העלה... שיש לעלול קיום בעלתו" [ראה למעלה הערה 4, ולהלן פס"ה הערה 98]. וכן כתב בקיצור בבאר הגולה באר הששי [רמז.], ושם הערות 640-642. ובנתיב העבודה ר"פ ו [א, צ.] כתב: "שיהיה מכיר ויודע כי הוא יתברך עלתו, והעלול מקבל מן העלה, עד כי נפשו תולה בעילה, הוא השם יתברך, וממנו יתברך חיותו וכל אשר צריך אליו". ושם ביאר שכל יסוד התפילה הוא זה, שהעלול מתחבר לעילתו. וכ"ה בנתיב יראת השם פ"ב [ב, ריש כו.]. ובח"א לשבת קיח: [א, נח.] כתב: "וידוע כי התפילה היא מפני שהאדם הוא עלול וכל עלול צריך אל עלתו, ולכך יש לו להתפלל לפניו להודיע כי הוא עלול ממנו, וצריך אל עלתו שיתקיים העלול מן העלה... כל עלול אין מציאותו מצד עצמו, רק מצד סבתו". ובדר"ח פ"ג מ"א [מ.] כתב: "כי מצד שיש לאדם עלה, הוא השם יתברך שבראו, הנה האדם הוא עלול, והעלול יש לו התחלה של אין". ושם במשנה ו [קעט:] כתב: "השם יתברך עם הנבראים מצד הנבראים, שהם עלולים ממנו, ואין העלול בלא העלה". ובבאר הגולה בבאר הרביעי [תקנא.] כתב: "העולם הזה, שהוא עלול מן העילה, הוא השם יתברך, יש לעלול... חבור וקירוב אל העילה, כמו שיש לבן חבור וצירוף אל האב שבא ממנו. וכך השם יתברך, שהוא עילה אל העולם, יש אל העולם קירוב אל העילה" [ראה להלן הערה 98]. ועוד אודות שיחס העלול לעלתו הוא יחס של תלות, כן מבואר להלן פס"ה הערה 98, פס"ו הערה 35, וס"פ סט הערה 189. וראה להלן הערה 52.
(41) כמו שנאמר [ירמיה טז, כ] "היעשה לו אדם אלהים והמה לא אלהים", וכתב הרד"ק [שם] "זה יאמרו הגוים כשיבאו אליך ויתודו על עונם, ויתמהו איך היתה עולה על דעתם זאת האמונה". ורש"י [שמות כ, ג] כתב: "אלהים אחרים - שאינן אלהות, אלא אחרים עשאום אלהים". דוגמה לדבר; נאמר [בראשית ג, כב] "ויאמר ה' אלקים הן האדם היה כאחד ממנו וגו' ועתה פן ישלח ידו ולקח גם מעץ החיים ואכל וחי לעולם", ופירש רש"י שם "ומשיחיה לעולם הרי הוא קרוב להטעות הבריות אחריו ולומר אף הוא אלוה". ובגו"א שם אות לח [צ:] כתב: "אף על גב דכל הבריות יחיו לעולם, יהיו טועים אחר האדם, מפני כי הנולדים אחריו לא ידעו מתי נברא האדם, והוא קודם לכלם. אבל אותן הנבראים לא יחשבו עצמם אלהים כאשר יהיו נבראים, ולא יוכל לומר קין לאדם 'אני אלהים', שהרי אדם הולידו" [הובא למעלה הקדמה שניה הערה 155].
(42) שבת עז: "כל מה שברא הקב"ה בעולמו, לא ברא דבר אחד לבטלה; ברא שבלול לכתית, ברא זבוב לצירעה, יתוש לנחש וכו'". ובח"א שם [א, סא:] כתב: "לא ברא דבר לבטלה כו'. מפני כי הכל נברא בשביל האדם, ולפיכך אי אפשר שלא ישמשו כל הנבראים לצורך האדם, ולא לצורך עצמן. וזאב וארי, אם לא חטא האדם, היה עושה מלאכתו בהן גם כן. כדכתיב [בראשית ט, ב] 'ומוראכם וחתכם יהיה על כל חית השדה וגו''". אמנם כאן כוונתו שכל אברי האדם משמשים לדבר, ואין בהם אחד לבטלה. וראה להלן פע"ב הערה 88.
(43) ברכות לא: "אמרה [חנה] לפניו, רבונו של עולם, כל מה שבראת באשה לא בראת דבר אחד לבטלה; עינים לראות, ואזנים לשמוע, חוטם להריח, פה לדבר, ידים לעשות בהם מלאכה, רגלים להלך בהן, דדים להניק בהן. דדים הללו שנתת על לבי, למה, לא להניק בהן, תן לי בן ואניק בהן". ובתפארת ישראל פ"ח [קלג.] כתב: "אף אם אין ידוע לנו טעם וסבה על כל דבר ודבר שנמצא באדם למה הוא כך, מכל מקום ידוע לנו שאין דבר אחד לבטלה. וכך סדר השם יתברך בחכמתו כל הנבראים עליונים ותחתונים" [ראה להלן הערה 48]. ובתפארת ישראל ס"פ נד [תתמו.] כתב: "כמו שהאדם יש לו אברים רבים, שאין זה כזה, ועל ידי כולם האדם שלם. וכך מצות התורה הם מחולקים, ועל ידי כולם נעשה שלם. ולכך מצות עשה רמ"ח כמנין אברי האדם [מכות כג:], ועל ידי מצות אלו שהם רמ"ח הוא שלם גמור". וכשם שאין מצוה אחת לבטלה ["ולא צוה הקב"ה לתוהו" (רמב"ם הלכות מלכים פי"א ה"ב), ו"ודבר אחד מדבריך אחור לא ישוב ריקם" (ברכות ההפטרה)], כך אין אבר אחד לבטלה.
(44) ענין זה מבואר יותר בגו"א בראשית פי"ח אות יט [שא.], וז"ל: "כסבור שהם ערביים [שמשתחוים לאבק רגליהם (רש"י בראשית יח, ד)]. יש מקשים, איך היו עושים אלהות אבק שברגליהם. ואין זה קשיא, דאם כן יקשה לך 'זבוב אלהי עקרון' [מ"ב א, ג], שהיו משתחוים לזבוב, ומאי ממש יש בזבוב שיהיה מתירא מן הזבוב. אבל בעלי עבודה זרה היה סכלות דעתם כי השם יתברך ברוך הוא, אלקים קדושים הוא, אי אפשר לעבוד לו. ובחרו בכוחות שהם אינם קדושים, והם ממונים על דברים פחותים. ובעבור שאינם קדושים, הם קרובים אל האדם הפחות. ולפיכך בחר זה בזבוב, וזה באבק, כי היו עובדים לכחות של אלו דברים אשר הם בחלקם. כי האבק שברגל, דבר פחות ושפל מאד הוא, והיו הערבים סבורים כי האדם אשר הוא במעלה גדולה, ואין לך בתחתונים יותר גדול מן האדם במדריגה, והוא תחת המדריגה השפלה אשר בעליונים. ולפיכך היו עובדים לאבק שברגליהם, לאותו שהוא ממונה עליו למעלה. וידוע הוא כי אין דבר שפל כמו האבק שברגל, ואין דבר ממונה עליו רק הכח אשר הוא קטון יותר בכחות העליונים. והיו אומרים כי האדם הוא נכנע למדריגה השפלה שבעליונים, והאבק דרכים הוא דמות למדריגה השפלה יותר, והאבק בחלקו, כי כל התחתונים בחלקו של עליונים הם" [הובא למעלה פמ"ז הערה 67].
(45) פירוש - עובדי הע"ז עושים צלמים בעלי צורות אברים, במטרה להפעיל את הכח העליון שאליו מכוון הצלם [כמבואר בהערה הקודמת], ועל ידי הפה והעינים של הצלם הם רוצים להפעיל את הכח העליון שכנגדו מכוון הצלם עם אבריו.
(46) מעין כן כתב האברבנאל [כאן בזבח פסח (עמוד רנט הוצאת מוה"ק)], וז"ל: "הנה באומרו 'פה להם ולא ידברו וגו'', הוקשה לי מאד מה צורך לספר בפסילים שיש להם פה ולא ידברו, וכן שאר האיברים. כי זה דבר מבואר וידוע, וגם עובדי הפסילים עצמם מודים בזה, וכולם אומרים בביאור שאינם עובדים לאותם הפסילים, שאין להם החושים, ורוח אין בקרבם, כי אם לכוחות העליונות, ושהם ישפיעו באמצעות אותם הכלים על העובדים אותם, ומה הטענה שעשה אם כן בזה המשורר... ולכן הנראה לי בזה... שידבר המשורר מהפסילים והצלמים כמו שזכרתי, ויאמר שכל עמל האומות הוא לעשותם ממתכת יותר נכבד, וזהו 'עצביהם כסף וזהב', והפסילים ההם הם דברים מלאכותיים מעשה ידי אדם. ויקשה אליהם מאד, אף שיהיו אותם הפסילים כלים להוריד הרוחניות על בני אדם... למה יעשו בהם דמיון כלי החושים כולם, בהיות שאותו רוחניות לא יגיע לשיפעלו הפסילים באותם הכלים כלל. והיה ראוי שיעשו אותם באי זו צורה שיהיה, ולא שישימו להם עיניים, כיוון שאינם רואים. ולא אזנים, כיוון שאינם שומעים. ולא אף, כיוון שלא יריחון. ולא ידים, כיוון שאין בהם מישוש. ולא רגלים, כיוון שלא יתנועעו. ולא גרון, כיוון שלא ידברו. כי הנה הכלים ההם לא עשה אותם הטבע כי אם לפעול בהם פעולות החמישה חושים החיצונים, ואם הפסילים האלה לא ישתמשו בהם, הם באמת פועל בטל. וכיוון שהעובדים עצמם מודים בזה, יש לתמוה מאד עליהם איך לא ישחקו ממנו ולא יאמרו לחרשים ולאומנים אל תעשו צורות הכלים האלה, כיוון שהם מותר ודבר בטל". וראה להלן הערה 95.
(47) כמו שלימד רבי עקיבא [ב"מ סב.] "'וחי אחיך עמך' [ויקרא כה, לו], חייך קודמים לחיי חבירך". ולמעלה פל"ה [תרכב.] כתב: "ועוד יש לך לדעת כי חודש ראשון יותר מיוחד לגאולה, כי כל נמצא הוא ברשות עצמו בעצם, כי מצד עצם הנמצא אין ראוי להיות תחת יד אחר, כי אם בעלי חיים שאינם מדברים, שאלו דוקא מצד עצמם בבריאתם ראוים שיהיו תחת האדם, אבל השעבוד בא במקרה. וכל עצם הדבר הוא ראשון למה שבמקרה, ומה שבמקרה מאוחר. ולכך ראוי שיצאו לחירות, שיבאו ברשות עצמם, בחדש הראשון, כי זה דבר ראשון, שיהיה הנמצא ברשות עצמו, כי זה מצד עצם הנמצא, שהוא ראשון למה שבמקרה. והבן הדברים האלו מאוד, כי הם עיקר גדול מאוד", ושם הערה 16. ובגו"א בראשית פ"ו אות טז [קלג.] ביאר שכאשר אדם מוליד את עצמו על ידי מעשים טובים, זהו יותר "תולדה" מאשר כשמוליד בנים, "כי התולדות לאו בגופו, ואילו מעשים טובים הם בגופו, ואין לך תולדה יותר מזה, שהרי הוא כאילו מוליד עצמו, וזה יותר תולדה" [לשונו בגו"א שם, והובא למעלה פמ"א הערה 32]. ואמרו חכמים [קידושין כט.]: "תנו רבנן, הוא לפדות, ובנו לפדות, הוא קודם לבנו... הכל מודין כל היכא דליכא אלא חמש סלעים הוא קודם לבנו, מאי טעמא, מצוה דגופיה עדיפא". ובתוספתא [בכורות פ"ו ה"ג] "הוא לישא אשה, ובנו לישא אשה, הוא קודם את בנו". הרי ש"השכל והדעת נותן שיהיה כל דבר בעצם ובראשונה נמצא לעצמו". וראה להלן הערה 50, ופס"ז הערה 98.
(48) "פה לדבר" [ברכות לא:, והובא למעלה הערה 43]. ועוד אמרו [ברכות סא.] "לשון מחתך ["הדבור להוציא מפיו" (רש"י שם)], פה גומר ["הם השפתים גומר ומוציאו" (רש"י שם)]". ונאמר [שמות ד, יא] "ויאמר ה' אליו מי שם פה לאדם וגו'", ופירש רש"י [שם] "מי שם פה וגו' - מי למדך לדבר כשהיית נדון לפני פרעה על המצרי", הרי הפסוק נקט ב"מי שם פה", ורש"י מבארו "מי למדך לדבר", וזה מורה באצבע "שאין הפה בעצם רק לדבור". ובתפילה זכה אומרים "בראת בי פה ולשון ושנים וחך וגרון ונתת בהם כח לדבר בהם חמשה מוצאות האותיות הקדושות של אלף בית". אך יש להעיר מדבריו בנתיב הלשון ר"פ ג [ב, סט.], שכתב: "הלשון הזה שהוא מיוחד להוציא הדבור ממנו, וזהו עצם הלשון, ולדבר זה הוא מיוחד להוציא הדבור אל זולתו, ודבר זה לא תמצא בשום אבר, שאין אבר אחד נברא שיוציא הדבר לזולתו מן הנסתר אל הגלוי; שהאוזן מקבל הדברים, והעין מקבל הראות, וכן כל הדברים הם כך. ואין אחד מהם נברא לפעול להוציא לזולתו, רק הלשון שעיקר בריאתו להוציא הדבור אל זולתו". הרי שכתב שהלשון נבראה להוציא הדבור לזולתו, ואילו כאן כתב "כי השכל והדעת נותן שיהיה כל דבר בעצם ובראשונה נמצא לעצמו", וצירף לזה את הפה, "שאין הפה בעצם רק לדבור", אך הרי הדבור גופא הוא לזולתו. ויל"ע בזה. <b>ודע</b>, שהגר"א בפירושו לספר היצירה [פ"ה מ"ז] קישר את הדיבור לרגל, וכלשונו: "התקשרות אלו החושים באלו האיברים, לא שבהן כלי מעשה של אלה החושים, אלא שבהן כח החושים אלו. 'שיחה ברגל', כמו שנאמר [שופטים ה, י] 'והולכי על דרך שיחו'. ואמרו [אבות פ"ג מ"ז] 'המהלך בדרך ושונה ומפסיק כו''. ואמרו [תענית י:] שנים שהיו מהלכין בדרך ואין ביניהם דברי תורה ראויין לישרף, שנאמר [מ"ב ב, יא] 'ויהי המה הולכים הלוך ודבר והנה כו''". ובים דרך בראשית [מאמר טו, הערה יא] כתב: "הרמב"ן [בראשית ג, כב] כתב 'והנחש אין בו היום נפש מדברת, ואם היתה בו מתחילה, היה מזכיר בקללתו שיאלם פיו, כי היא היתה לו קללה נמרצת מכולן'... ובארנו שבקללה [בראשית ג, יד] 'על גחונך תלך' נתבטל ממנו כח המדבר, שהרגליים בהם קשור חוש הדיבור, כמפורש בספר יצירה [פ"ה מ"ז], ובביאור הגר"א שם... ואם כן בקציצת הרגליים של הנחש מקללת 'על גחונך תלך' ניטלה ממנו שיחה שהיא נפש המדברת".
(49) האמת ליעקב [למגיד מדובנא על הגש"פ] הקשה בזה"ל: "הנה לכאורה לא ידענו השפת יתר שאמר, כי היה די לומר 'לא ידברו', ומדוע היה צריך לומר 'פה להם ולא ידברו'". ולפי דברי המהר"ל לק"מ, דאדרבה, זהו עיקר מגמת הפסוק להורות שיש להם פה שאינו נועד לדיבור [לעצם], אלא לזולתו. וראה בסמוך הערה 51.
(50) דוגמה מובהקת לכך היא עמלק, וכמו שכתב באור חדש פ"ד [תשפד:], וז"ל: "כי כל מה שעשה עמלק וזרעו הכל מורה שאינם מכוונים לטובת עצמם, שזהו דבר שאינו מקרי, רק דבר שבעצם, רק הם צוררים את ישראל, ואינם עושים בשביל טובתם... לכך כאשר יצאו ישראל ממצרים בא עליהם עמלק בדרך, וכדכתיב [דברים כה, יז-יח] 'אשר קרך בדרך בצאתך ממצרים'. כי כל אומה אשר בא על אומה אחרת, מפני שהם מכוונים לטובתם, לכבוש ארצם וליקח מידם ארצם... אבל אלו [ישראל] בדרך היה, ולא היה להם שום ישיבה בשום ארץ כלל, ושום ארץ לא היה להם, ועם כל זה באו עליהם למלחמה [שמות יז, ח]... רק להיות צורר לישראל, ולכך נאמר [דברים כה, יח] 'אשר קרך בדרך'" [הובא למעלה פמ"ב הערה 127, ופנ"ד הערה 53]. ועל עמלק נגזרה מחיה [דברים כה, יט], ואינו נחשב מן הנמצאים, מחמת היותו מקרי [ראה אור חדש פ"ד הערה 189]. הרי ש"דבר שהוא כך [מקרי] אינו נחשב מן הנמצאים כלל".
(51) יותר מאשר אם לא היו להם האברים האלו מעיקרא, בבחינת [חולין נח:] "כל יתר כנטול דמי". ולמעלה פכ"ח [תס:] כתב: "התינוק יש לו הכלים שהם מחתכים הלשון, ואין לו הדבור". הרי דוקא מחמת שיש לתינוק כלי הדבור, ועם כל זה אין לו דבור, זה מורה על שהוא מופקע מהדבור. וכן הוא לבהמה [ראה בסמוך הערות 54, 57]. מה שאין כן בשאר נבראים [כמו דגים ושקצים], שאין להם מעיקרא כלי הדבור, לכך אינם מופקעים כל כך מהדבור.
(52) לשונו להלן [לאחר ציון 95]: "בהלל [פרקנו] בא לספר שלא נמצא בהם דבר שלימות, לכך זכר כל שבעה דברים אשר הם נמצאים לאדם, ולא נמצא לעצביהם, שמגנה עצביהם שלא תמצא בהם דבר מכל הדברים אשר הוא שלימות". הרי שכאן באים להצביע על חסרונם של העצבים. וכן רש"י [דברים כט, טז] כתב: "ותראו את שקוציהם - על שם שהיו מאוסים כשקצים. גלוליהם - שהיו מוסרחים ומאוסין כגלל". ועל כך זועק הנביא [ירמיה ב, י-יא] "כי עברו איי כתיים וראו וקדר שלחו והתבוננו מאד וראו הן היתה כזאת, ההימיר גוי אלהים והמה לא אלהים ועמי המיר כבודו בלא יועיל", ופירש רש"י [שם פסוק יא] "בלא יועיל - בעכו"ם שאין בה תועלת". ובגמרא [תענית ה:] אמרו על כך "תנא, כותיים עובדים לאש, וקדריים עובדין למים, ואף על פי שיודעים שהמים מכבין את האש לא המירו אלהיהם, ועמי המיר כבודו בלוא יועיל". הרי לרבותא נקט שעע"ז נשארים דבקים בע"ז שלהם, "אף על פי שיודעים שהמים מכבין את האש". ואודות שהע"ז נראית לעובדיה כהשלמתם [ולכך תמוה "איך יהיו עובדים לדבר חסר"], הנה כבר נתבאר למעלה [הערה 40] שיחס העובד לזה שעובדו הוא יחס של העלול לעלתו, והעלול מקבל השלמתו מעלתו [שם]. ובנתיב העבודה פ"ב [א, פא.] כתב: "צריך שיתפלל האדם אל השם יתברך שהוא העלה בדבור, כי בזה האדם מצד שהוא אדם אז מוכן לקבל השלמה מן העלה, כאשר הוא אדם חסר, וזה כאשר יוציא חסרונו בדבור, שמצד הדבור הוא אדם". לכך ברי הוא שזהו מן התימה "איך יהיו עובדים לדבר חסר", כי כיצד יקבל השלמתו מן עלה חסרה. וצרף לכאן מאמרם [שבת קנג.] "משל למלך שזימן את עבדיו לסעודה, ולא קבע להם זמן. פיקחין שבהן קישטו את עצמן וישבו על פתח בית המלך, אמרו 'כלום חסר לבית המלך'". וממו"ר זצ"ל שמעתי שהבקשה [בברכת "שמע קולנו"] "ומלפניך מלכנו ריקם אל תשבינו" בנויה היא על היסוד ש"כלום חסר לבית המלך" [ראה למעלה פכ"ג הערה 17]. ו"כלום חסר לבית המלך" עומד כנגד "איך יהיו עובדים לדבר חסר". וראה להלן הערה 96.
(53) יבאר סדר שבעת הדברים שנקט בהם המקרא [תהלים קטו, ה-ז] "(א) פה להם ולא ידברו (ב) עינים להם ולא יראו (ג) אזנים להם ולא ישמעו (ד) אף להם ולא יריחון (ה) ידיהם ולא ימישון (ו) רגליהם ולא יהלכו (ז) לא יהגו בגרונם". ולהלן [ציון 70] כתב: "כי כל שבע מדריגות אשר נזכרים כאן, התחיל בגדול... וכלה בפעולה קטנה".
(54) לשונו למעלה פכ"ח [תסה:]: "פועל הדבור... אי אפשר זה בלא נשמה שכלית...                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                              הבהמה יש לה כלי הדבור, ואין בה דבור, כי הבהמה אין לה נשמה שכלית". וחלוקת הנמצאים היא; דומם, צומח, חי, חי מדבר [כד הקמח, ערך פסח]. ובפירוש המלות הזרות [בסוף ספר מורה נבוכים, אות הכ"ף] כתב: "המעתיקים והמחברים מבני עמנו אשר לפני כתבו בגדר האדם שהוא 'חי מדבר', והיה ראוי יותר לכתוב 'חי משכיל'. ואני נמשכתי אחריהם". הרי המבדיל בין בעלי החיים לאדם הוא מה שהאדם חי מדבר, "ומפני זה חשוב על הכל". <b>וכן כתב</b> בהרבה מקומות. וכגון, בדר"ח פ"א מי"ז [ת.] כתב: "בפרט הדבור הוא פועל גדול, מה שלא נמצא לשאר בעלי חיים". ושם פ"ב מ"ח [תרמח.] כתב: "כי האדם יש בו... נפש המדברת נוסף על שאר בעלי חיים, שאין להם נפש המדברת". ושם פ"ג מי"ז [תלה:] כתב: "הדעת הוא שידע אמתת הדברים כפי שהם בהבדל הדברים. וידוע כי האדם גדרו שהוא 'חי מדבר', כי במה שהוא מדבר נבדל האדם מן שאר בעלי חיים". ובנתיב הלשון פ"ב [ב, סז.] כתב: "הדבור הוא שכלי, כי הבעלי חיים אין להם הדבור, רק האדם שהוא שכלי, וזהו צורת האדם". וכן כתב בנתיב הלשון פ"ו [ב, עו.], ויובא להלן הערה 57. ובנר מצוה [מח:] כתב: "כל דבור הוא צריך גם כן אל השכל, שהרי הבהמה, שאינה שכלית, אין לה הדבור". ובדרוש לשבת תשובה [עז:] כתב: "יש איברים זוגות; שתי עינים לאדם... רק הלשון היא יחידית באדם. ודבר זה כי אין הלשון ראויה שתהיה שתים, כי הדבור הוא האדם בעצמו, שהאדם הוא חי מדבר, וזהו גדר האדם. ואילו היו שתי לשונות באדם, היה האדם שהוא אחד, שנים, ודבר זה לא יתכן". ובח"א לערכין טו. [ד, קלב:] כתב: "הדבור הוא שכלי, כי אין אל הבעל חי הדבור, רק האדם שהוא שכלי יש לו הדבור". וכ"ה בח"א לזבחים פח: [ד, סח.], ועוד. ודרכו לכנות את הבהמות "בעלי חיים הבלתי מדברים" [כגון למעלה פ"ד (רכט:), שם פ"ח (שצב:), שם פל"ה (תרכב:), שם פמ"ז (תצא.), גו"א בראשית פ"ב אות מב (עג.), נצח ישראל פ"ב (כא.), שם פי"ד (שדמ.), ועוד]. וראה למעלה פי"ד הערה 67, פכ"ח הערות 17, 26, ולהלן פס"ו הערה 87.
(55) לשונו למעלה פכ"ח [תס.]: "יתבאר לקמן אצל 'פה להם ולא ידברו' ששם משמע כי הפה הוא עיקר האדם". והראב"ע [תהלים קלה, טז] כתב: "פה - וכבוד האדם על כל נבראי מטה בנשמה העליונה בעלת הדיבור, על כן אמר 'פה להם'". ודברים אלו יוטעמו על פי דברי הפחד יצחק חנוכה [תחילת מאמר ה], שכתב: "בודאי ששמו של דבר מתיחס הוא אל המיוחד שבו, ולא אל המשותף שבו. וכבר הזכרנו דבריו של המהר"ל [בחידושי ההלכות שלו למסכת שבת] שביאר את פתיחת מסכת שבת [ב.] במלאכת הוצאה, דהוא משום דאין מלאכת הוצאה נוהגת ביום טוב. והכוונה היא כנ"ל, שהשם 'שבת' מתיחס הוא יותר אל המיוחד שבו, שהוא מלאכת הוצאה, מאשר אל שאר המלאכות, אשר בהן הוא משתתף עם המקראי קודש בכלל" וקודם לכן, בתחילת מאמר ג כתב: "סברת דבריו של המהר"ל היא כי הגילוי המובהק של תוכן ענינו של כל מועד הוא דוקא במקום המיוחד לו לבדו" [הובא למעלה פכ"ה הערה 90, פכ"ט הערה 104, פל"ז הערה 46, פמ"ד הערה 46, פנ"ז הערה 66, ולהלן פ"ע הערה 183]. והוא הדין לדידן; המיוחד באדם הוא כח הדיבור שלו, כי הוא אינו נמצא בשאר בעלי חיים, לעומת ראיה ושמיעה הנמצאות גם אצל שאר בעלי חיים. לכך חשיבות האדם היא מחמת המיוחד שבו [דיבור], ולא מחמת המשותף שבו [ראיה ושמיעה], "ומפני זה [הדיבור] חשוב על הכל".
(56) מאשר ראיה ושמיעה. ולמעלה פנ"ב [פג:] כתב: "ואע"ג שיש ידיעה עוד נקנית מן המוחשת, כמו שהוא רואה האש שורף, אבל אין זאת הידיעה יש בה מעלה, כי היא פחותה מכל, שאף בהמה רואה".
(57) אע"פ שיוכל לראות ולשמוע. וראיה זו מתינוק הביא בכמה מקומות. וכגון, למעלה פכ"ח [תס.] כתב: "הדבור בעצמו אין ספק כיון שהוא על ידי תנועה, הוא פועל גשמי. אבל הוא על ידי שכל, שיודע לצרף הדבור, כמו שהבאנו ראיה מן התינוק שיש לו הכלים שהם מחתכים הלשון, ואין לו הדבור, שחסר לו צרוף הלשון" [ושם ביאר שפעולת הדבור נעשית ע"י תנועה, ולכך היא יותר גשמית מפעולת הראיה והשמיעה, והקשה מכך על דבריו כאן שהדבור יותר רוחני, עיי"ש]. וכן הביא דברים אלו בנצח ישראל פ"ה [צ.]. ובנתיב הלשון פ"ו [ב, עו.] כתב: "הדבור הוא על ידי הלשון, שהלשון כלי גופני, וצריך לזה כח נפשי, שהוא פועל הדבור בכח הנפש החיוני. והדבור צריך אליו השכל, כי כאשר אין לתינוק השכל, אינו יודע לדבר. והבהמה אין בה דעת, אינה מדברת, ונקרא 'שכל הדברי'". ובדרוש על התורה [י:] כתב: "הדבור אי אפשר בלא שכל, והתינוק שאינו מדבר, לא בשביל שאינו יכול לדבר, רק מפני שהוא חסר דעת ושכל, ולכך נקרא 'שכל הדברי'". אמנם בדר"ח פ"ב מ"ח [תרמח.] כתב: "וג' דברים יש באדם; כי האדם יש בו נפש, כמו שיש לכל שאר בעלי חיים. ויש בו נפש המדברת נוסף על שאר בעלי חיים, שאין להם נפש המדברת. ויש עוד לאדם שכל נבדל מן הגוף לגמרי. כי הנפש המדברת אינו שכל נבדל, כי גם לתינוק יש לו שכל זה... אבל יש לאדם שכל נבדל גם כן". הרי שכתב שם ש"גם לתינוק יש לו שכל זה" של דיבור. וצריך לחלק ולומר ששם כוונתו לתינוק מעל ג' שנים [שמדבר], ואילו בשאר מקומות כוונתו לתינוק פחות מג' שנים [שאינו מדבר (ראה תפארת ישראל פ"ג הערה 44)], וכמו שכתב כאן ש"הולד לא יוכל לדבר בעת שנולד". ובח"א לסנהדרין קי: [ג, רסח.] כתב: "כאשר [התינוק] מתחיל מתחיל לספר, אז יש לו שכל הדברי". וראה למעלה פכ"ח הערה 15, ואור חדש פ"א הערה 1236. וראה להלן הערה 68.
(58) "עינים להם ולא יראו אזנים להם ולא ישמעו" [תהלים קטו, ה-ו].
(59) לשון הראב"ע [הארוך שמות ג, ו]: "שער העין משער השמים, כי ברגע אחד יראה תמונות רבות רחוקות עם קרובות". ובדר"ח פ"ב מ"ז [תריא.] כתב: "יש באדם חמשה אברים רוחנים, והם קרובים אל הנשמה, שהם; שתי עינים, שתי אזנים, והלשון... וידוע כי העינים שיש בהם כח הראות, ובאזנים כח השמיעה, ובלשון כח הדבור, קרובים לנשמה... כי שני אזנים ושני עינים והפה, חמשה אלו הם רוחנים, שכל האברים שעושים פעולתם מבלי שימששו מוחשיהם הם רוחנים, כמו האזנים ששומע מרחוק, והעין שרואה יותר מרחוק. וכן כח הדברי שהוא שכלי". ושם מ"ט [תשח.] כתב: "כח הראות הוא כח הנפשי נבדל יותר מכל שאר החושים. וכבר הביאו ראיות ברורות על זה איך כח העין הוא כח נבדל, שאם לא כן לא היה רואה בעין שהוא קטן, השמים הגדולים, רק בודאי מקבל כח הראות את המראה נבדל מן הגשם, ועוד האריכו בזה, וזה ראיה שכח הראות הוא כח נבדל". ובח"א לתמיד לא: [ד, קנ.] כתב: "העין שט בכל העולם בראיה שלו, ועל כח העין נאמר העין שולט בדבר זה. והפרש יש בין חוש השמע ובין חוש הראות, כי על השמע נאמר 'קבלה', שכך תרגום כל שמיעה שנאמר בכתוב 'קבלה' [בראשית לז, כז, ורש"י שם], והקבלה אינו לשון פועל באחר. אבל העין לא נאמר בו לשון קבלה, רק פועל, מפני שהוא שולט בראיה במה שהוא רואה... ודבר זה כח עליון יותר" [הובא למעלה פכ"א הערה 25]. וראה בבאר הגולה באר החמישי הערה 556.
(60) בספר כלל קצר [לר"י ן' בולאט, נדפס בקושטנדינא שנת רצ"א (עמוד יב)] כתב: "חוש הראות מתעלה על שאר החושים החיצוניים בשלש מעלות אלה; אחת, כי ישיג מוחשיו ממקום יותר רחוק. שנית, כי ישיגם כרגע בלתי שהות זמן כלל. שלישית, שגלגל שחור העין עם כל קטנו יתרשם בו חצי כדור הגלגל עם כל גדלו". אמנם רבינו בחיי בכד הקמח [ערך זנות הלב והעין] כתב: "מעלת הראות גדולה, ואמנם מעלת השמע גדולה יותר, כי כח השמע הוא יותר זך ודק מכח הראות. וזה שאמרו ז"ל [ב"ק פה:] סימא עינו נותן לו דמי עינו, חרשו נותן לו דמי כולו". ובדר"ח פ"ב מ"ט [תשח.] כתב: "ועוד ראיה מן הכתוב כי כח הראות הוא כח נבדל קרוב אל השכל, כי משתתף השכל עם הראות בלשון 'ראה', שכשם שיבא לשון 'ראה' על העין, יבא לשון 'ראה' על השכל, לומר 'רואה אני דברי פלוני', וכתיב [קהלת א, טז] 'ולבי ראה', ומזה מוכח כי כח הראות כח נבדל". וכן כתב שם פ"ד מכ"ב [תמה.], ובאר הגולה באר החמישי [קב.]. ובגו"א שמות פכ"א אות ד [קכו:] כתב: "יבא הראיה על שהוא יודע מהותו... 'אתה הראת לדעת' [דברים ד, לה], כי הראיה היא שכלית יותר, ויבוא על דבר שהוא ידיעה גמורה". ורש"י [בראשית יח, ב] כתב: "וירא - לשון הבנה". הרי שהשייכות בין הראיה לשכל פועלת לשני כיוונים; כח הראיה מלמד על השכל שניתן לומר על השכל לשון 'ראה'. וכן השכל מלמד על הראיה שהראיה היא כח נבדל הקרוב לשכל. ובח"א לגיטין נה: [ב, ק:] כתב: "כי העין תולה בלב, ולכך נאמר על העין והשכל לשון אחד, שנאמר [קהלת א, טז] 'ולבי ראה הרבה', ודבר זה מבואר". ובדברי סופרים [לרבי צדוק הכהן אות לח] כתב: "כי עיקר הראיה הוא ראיית החכמה וההשגה, וכמו שנאמר [קהלת א, טז] 'ולבי ראה הרבה חכמה', וכלשון חכמה 'רואה אני את דברי פלוני'. ועל כן נקראים הסנהדרין 'עיני העדה' [שיהש"ר א, טו]" [ראה למעלה הערה 25]. ובשיחת מלאכי השרת [פרק שני] כתב: "'ולבי ראה הרבה חכמה', שהראיה גם היא מתייחס אל הלב, כאשר היא מתקשרת ומתאחדת עם החכמה שבמוח". ובנצח ישראל פ"ה [צ.] הזכיר את דבריו כאן, וכלשונו: "שניהם [הדיבור והראיה] הם כתובים יחד; 'פה להם ולא ידברו עינים להם ולא יראו', ולפי חשיבותן ומעלתם מקדים הכתוב אותם, כמו שנתבאר בחבור גבורות ה', עיין שם".
(61) "אף להם ולא יריחון" [תהלים קטו, ו].
(62) לשון הספר שבילי אמונה הנתיב הששי: "חוש הראות הוא הדק והנכבד שבכולן, ולכן הוא משיג בשיעור יותר משאר החושים. וזה מבואר, שהרי בראותך אדם מרחוק, לא תשמע קולו. וחוש השמע משיג מרחוק בערך אל חוש הריח" [המשך דבריו יובא בהערה 64].
(63) יש להעיר מדברי המהרש"א [סנהדרין צג:] שכתב: "בחוש הריח [המשיח] ידין עם מי האמת, דאין בו טעות כמו בחוש הראייה והשמיעה שזכר. והוא כי חוש הריח הוא רוחני מחלק הנשמה... אבל שאר החושים יותר גופניים, והטעות מצוי בהם". אמנם בפתח עינים [שם] כתב על דברי המהרש"א: "ולי ההדיוט נראה דחוש הראיה והשמיעה יותר רוחניים מחוש הריח, והנאת הריח יותר ממשית מהנאת הראיה והשמיעה... וזה מפורסם. ואם אל סודם תדרוש, קח לך בשמים ראש כמבואר בספר עץ חיים למהרח"ו זצ"ל [שער טנת"א שער ה] בסוד ראיה שמיעה וריחא ודיבור בסוד טנת"א [טעמים, נקודות, תגים, אותיות] ועסמ"ב [אלו ד' שמות קדושים: ע"ב, ס"ג, מ"ה, ב"ן]. ולהיות הראיה והשמיעה רוחניים עליונים למעלה, יש בהם השגה את שיש בהן ידיעה ענינים רבים לצרכי הגוף, וידיעת נסתרות ונגלות. אבל חוש הריח למטה מהם. גם בני אדם רובם אינם משתמשים בו כי אם לריח גשמי, ותו לא... מה שא"כ הראיה והשמיעה הן מועיל למען דעת חכמות למודיות טבעיות אלקיות ועניני העולם" [מקורו מספר העקרים מאמר שלישי פ"ב]. ועוד אודות יחס הראיה והשמיעה לריח, כך כתב בח"א לסנהדרין צג: [ג, קצ.]: "יש לך לדעת כי הריח והמשפט הוא דבר אחד, ושניהם הם מדת הדין, כאשר ידוע לחכמים... ותדע כי הראיה והשמיעה האדם רואה ושומע אף שהדבר אינו הגון ואינו ראוי, הוא נראה ונשמע, ואין חלוק בין אם רואה דבר הגון או שרואה דבר שאינו הגון, וכן בשמיעה. אבל הריח, כאשר מריח דבר רע אין מקבל אותו... אף כי חוש הטעם גם כן אינו מקבל דבר רע, אין מדמה לזה חוש הטעם, כי חוש הטעם הוא גשמי, ואין מתיחס אל הדין שהוא שכלי" [הובא למעלה פמ"ג הערה 98]. ובנתיב כח היצר פ"ג [ב, קכח.] כתב: "כי כל בעל שם טוב נודע שמו למרחוק, לכך נקרא שהוא בעל ריח, כי הריח נודע למרחוק, וכדכתיב [קהלת ז, א] 'טוב שם משמן טוב'... שהריח מורה על התפשטות השם". ובדרשת שבת הגדול [קצד.] כתב: "השם הטוב נקרא 'ריח', מפני שהשם הטוב הולך למרחקים, כדכתיב 'טוב שם משמן טוב', כלומר כי השם הטוב הולך למרחקים מן שמן הטוב". ובח"א לסנהדרין לז. [ג, קמה:] כתב: "כי הריח מרחוק הרבה". וראה הערה הבאה.
(64) לשון המו"נ [ח"א פמ"ז]: "מצאנו ספרינו אומרים 'וירא ה'' [בראשית ו, ה], 'וישמע ה'' [במדבר יא, א], 'וירח ה'' [בראשית ח, כא]. ואינם אומרים 'ויטעם ה'', ולא אמרו 'וימשש ה''. והטעם לכך מה שכבר הונח בדמיון כל אדם, שאין ה' נפגש עם הגופות כמפגש גוף בגוף, שהרי אינם רואים אותו. ושני החושים הללו, כלומר הטעם והמשוש, אין תחושתם נישגת כי אם על ידי מגע. אבל חוש הראות והשמע והריח תחושתם נישגת כאשר אותם הגופים נושאי אותן האיכויות רחוקים מהם, ולפיכך נעשה זה מתקבל על דעת ההמון". והמו"נ [ח"ב פל"ו] כתב: "כללו של דבר דבר כל חוש המשוש אשר באר ארסטו... ואמר כי החוש הזה חרפה הוא לנו. וכמה יפה מה שאמר וכמה נכון, שהוא חרפה, לפי שהוא לנו מחמת היותנו בעלי חיים, לא יותר, כשאר הבהמות, ואין בו מאומה מענין האנושיות. אבל שאר התענוגות החושיים, כגון הריח והשמע והראות, הרי אף על פי שהם גופניים, אפשר למצוא בהם אי פעם הנאה לאדם מצד היותו אדם". ובבאר הגולה באר החמישי [מה.] כתב: "אמרו בהסכמה מוחלטת חוש המשוש חרפה הוא לנו". אמנם שם המהר"ל חלק על זה בנוגע לחבור איש עם אשתו, שאין בחבורם משום חרפה. אך נראה שאינו חולק על כך שיש בחוש המשוש דבר גשמי. ובדר"ח פ"ב מ"ז [תריא:] כתב: "כל האברים שעושים פעולתם מבלי שימששו מוחשיהם הם רוחנים, כמו האזנים ששומע מרחוק, והעין שרואה יותר מרחוק". וכן כתב בח"א לסנהדרין קו. [ג, רמח.], ובח"א לע"ז כה. [ד, נה:], ויובא להלן הערה 75. ובנתיב השלום פ"ב [א, רכב:] כתב: "מצד השמש והירח עצמו אין התנועה נמצאת. ולפיכך אמר [סנהדרין קי.] דלא נפקי עד דשדי ביה גירא... והבן איך אמר 'זורק החץ', לומר כי התנועה הוא מצד השם יתברך, ולא מצד המישוש כמו שיניע בעל גשם, שהוא לא יניע רק במישוש בלבד. אבל השם יתברך מניע את השמים מצד כחו, היא גזירתו אשר הוא מסבב השמים, וזהו החץ אשר הוא זורק בהם" [הובא למעלה פס"ב הערה 33]. ובספר שבילי אמונה הנתיב הששי כתב: "חוש הריח ג"כ הוא משיג בערך אל חוש הטעם והמישוש שהם גסים, ולכן לא ישיגו מוחשיהם עד הדבקם בהם ונוגעם אותם". והפחד יצחק [חנוכה מאמר ו אות יא] כתב: "כל החושים פועלים את פעולתם בדרך חבור; חוש המשוש פועל הוא את פעולתו על ידי החבור בכחה של הנגיעה, גוף הדבר נוגע הוא בגוף האדם. חוש הראות פועל הוא את פעולתו על ידי החבור בכחם של קוי אור. חוש השמיעה פועל הוא את פעולתו על ידי החבור בכחם של גלי הקול". ורבינו בחיי בכד הקמח [ערך זנות הלב והעין] ביאר שחז"ל תיקנו ברכות על החושים של ראיה שמיעה וריח, אך לא על חוש המישוש, וכלשונו: "חוש הראות מצינו הרבה דברים שתקנו רז"ל לברך על חוש הראות, והם [ברכות נט:] הרואה חמה בתקופתה לבנה בחידושה... אומר 'ברוך עושה בראשית'... חוש השמע גם בזה תקנו רז"ל לברך, והוא שאמרו [ברכות נד.] על שמועה טובה מברך 'הטוב והמטיב', ועל שמועה רעה מברך 'ברוך דיין האמת'. חוש הריח גם בזה תקנו לנו רז"ל לברך על ריח טוב על הפירות, כגון האתרוג והתפוח [ברכות מג:] 'ברוך שנתן ריח טוב בפירות'... המישוש לא תקנו ברכה בזה, לפי שאין לחוש הזה חלק בשכל, כי כלו גופני, הפך השכל. ועל כן לא תקנו לברך אלא על פעולות החושים שיש לשכל חלק בהם".
(65) נראה לבאר זאת על פי דבריו למעלה פ"כ [רלח.], שכתב: "האכילה שנותן לאחר היא מעלה אלקית, לפי שנתינת האכילה והשתיה, שהוא השפעה לאחרים, הוא מפעולת הנבדל, שהוא נותן ומשפיע תמיד, כי הנבדל נותן, והגשם הוא מקבל. ולפיכך כאשר הוא נותן האכילה והשתיה לאחר, הוא מתקרב אל מדריגה האלקית, והוא מתקרב אל השם יתברך. ובעמון ומואב, כאשר לא נתנו לחם ומים לישראל... נתרחקו". ובכת"י לדר"ח פ"ב מ"ה [הובא שם בהערה 516] כתב: "כי האדם כאשר יש לו גסות החמרי, והחמרי הוא מקבל, ואינו משפיע, ולכך עם הארץ אינו חסיד, כי החסיד עושה החסידות וטוב עם אחר... ולכך אמרו [אבות פ"ב מ"ה] 'אין עם הארץ חסיד', שכל חסידות מה שהוא עושה הטוב עם הבריות, ואין המדה הזאת ראוי לעם הארץ, שהוא חמרי, והוא מקבל, ואינו משפיע לאחר". ובנתיב גמילות חסדים פ"א [א, קמו.] כתב: "כי בעל גמילות חסדים יש בו הטוב הגמור, שהוא מטיב לאחרים. ולאדם כמו זה יש לו זכות ודקות החמרי, ואינו אדם חמרי גמור, כי החומר אינו משפיע, רק הוא מקבל תמיד. ודבר זה רמזו רז"ל במה שאמרו 'אין עם הארץ חסיד'. כי עם הארץ שהוא אדם חמרי אין לו מדת חסידות לעשות הטוב אל אחר, כי החומרי הוא מקבל, ואינו משפיע לאחר. ולכך בעלי גומלי חסדים, שעושים הטוב ומשפיעים לאחרים, אינו חמרי, רק יש לו זכות החומר" [הובא למעלה פ"כ הערה 88, פמ"ד הערה 208, להלן הערה 140, פס"ו הערה 130, ופע"ב הערה 10]. הרי שהגשמי מקבל, והרוחני נותן. לכך כאשר ישנה פעולה שחלה בזולתו, יש בכך בחינה מסויימת של נתינה, לעומת פעולה שחלה רק בעצמו, שאין בה שום בחינה של נתינה.
(66) אודות שהדיבור כולל בתוכו חתוך הלשון, כן כתב בגו"א כמה פעמים. וכגון, בשמות פ"ו אות ד [ק:] כתב: "כל דבור לשון קשה [רש"י שמות לב, ז], והטעם לפי שהמדבר מחתך הקול בכח, לכך כל לשון דבור הוא קשה". ושם פי"ט אות ו [נח:] כתב: "הדבור קשה, לפי שחתוך האותיות והוצאת הדבור בעצמו הוא בכח וקושי". ושם ויקרא פ"י אות כ [ריח:] כתב: "הדבור הוא על ידי חיתוך הלשון בכח, לכך כל דבור הוא קשה". ושם במדבר פי"ב אות א [קעג.] כתב: "אין דבור אלא קשה. פירוש, מפני כי הדבור הוא המורה על חתוך הדבור היוצא מן האדם, לאפוקי האמירה, היא מורה על מכוון הענין. והדבור מן האדם הוא לשון קשה, לפי שהוא מחתך האותיות ממנו בכח". ושם דברים פ"ב אות יב [מו.] כתב: "כי הדבור הוא קשה בשביל שהוא נאמר על חתוך הקול, והוא יוצא מן המדבר, וגוזר ומחתך האותיות ממנו בכח, ולפיכך הוא קשה" [הובא למעלה פכ"ח הערה 16. וראה למעלה הערה 57]. אמנם כאן כוונתו לשכל המצרף את חתוך הלשון, וכמבואר בסמוך הערה 68.
(67) שהוזכר כאן ראשון ["פה להם ולא ידברו" (תהלים קטו, ה)], וכמבואר למעלה [לאחר ציון 53].
(68) יש להעיר, כי כאן מבאר שלדבור יש מעלה גדולה יותר מהגיית הגרון, "כי הדבור הוא חתוך הלשון, והוא ראשון במעלה, אבל זה רצה לומר הקול בלבד". אך למעלה פס"א [תצב:] כתב שאות ה"א היא אות רוחנית משום שאין לה חתוך הלשון, וכלשונו: "הקב"ה ברא עולמו בה', שנאמר [בראשית ב, ד] 'בהבראם', בה"א בראם [מנחות כט:]. וה"א אות נבדל, שנעשה על ידי נשימה בלבד, ואין צריך להוציא אותו על ידי חתוך הלשון כאחת המוצאות, ומפני זה הה"א הזאת אות רוחני, שאין בו רק רוח הנשימה. ובשביל זה היה מקבל העולם מעלה אלקית רוחנית, בשביל שנברא העולם בה"א, אות רוחני... הם דברים עליונים נפלאים ונבדלים מן הטבע". וכיצד מעלת אות ה"א היא מחמת שאין בה חתוך הלשון, בעוד שפחיתות הגיית הגרון היא גם כן מחמת שאין בה חתוך הלשון. ויש לומר, שכאן כוונתו לקול בלבד, ללא שום הבנה כלל. אך למעלה איירי באמירת אות ה"א, שאינה קול בלבד, אלא היא אחת מאותיות הקודש של הדיבור. לכך מה שכתב כאן "כי הדבור הוא חתוך הלשון, והוא ראשון במעלה" אין כוונתו לתנועת הדיבור בלבד, אלא צירוף הנעשה ע"י השכל, וכמו שכתב למעלה פכ"ח [תס.]: "הדבור בעצמו אין ספק כיון שהוא על ידי תנועה, הוא פועל גשמי. אבל הוא על ידי שכל, שיודע לצרף הדבור, כמו שהבאנו ראיה מן התינוק שיש לו הכלים שהם מחתכים הלשון, ואין לו הדבור, שחסר לו צרוף הלשון". <b>ואודות ש"קול"</b> הוא הגייה ללא הבנה, הנה נאמר [בראשית כו, ה] "עקב אשר שמע אברהם בקולי וגו'", ופירש רש"י [שם] "שמע אברהם בקולי -  כשניסיתי אותו". ובגו"א שם אות ד [כג.] כתב: "כשנסיתי אותו וכו'. דזה משמע 'לקול', כלומר שלא יהרהר אחר דבריו רק שהוא ישמע לקול, ואף על גב שאינו מבין הדבור, והוא אצלו כמו קול שאין בו דבור. וכן [שמות טו, כו] 'אם שמוע תשמע לקול ה' אלקיך', וכל זה שלא יהרהר אחר הדבור, אלא ישמע לקול לבד לעשות בכל אשר ישמע". ובתפארת ישראל פל"א [תסה:] כתב: "כי מתחלה היה הקול [במתן תורה] יוצא... לא שמעו רק קול בלבד, ולא שמעו שום חתוך הדבור". וזהו שנאמר [דברים ד, יב] "קול דברים אתם שומעים ותמונה אינכם רואים זולתי קול". והרד"ק בספר השרשים [שורש הגה] כתב: "הכל הוא לשון גמגום וצפצוף, ואין בו לשון קריאה ודבור". וראה להלן הערה 81.
(69) "וכן הרגלים שהם לתנועה, שהוא מתיחס אל הגוף" [לשונו להלן לפני ציון 80]. וניתן להטעים דבריו על פי מה שכתב בגו"א שמות פי"ג אות יח [רסח:], שנאמר שם [שמות יג, כב] "לא ימיש עמוד הענן יומם וגו'", ופירש רש"י שם "לא ימיש - הקב"ה". וביאר שם הגו"א בזה"ל: "כי 'ימיש' הוא מבנין הפעיל, שהוא יוצא תמיד. ואם רצה לומר 'לא ימיש' הענן, היה ראוי להיות 'ימוש' בוי"ו, ולפיכך פירושו 'לא ימיש הקב"ה', והשתא הוי פועל יוצא. ואף על גב דכתיב [שמות לג, יא] 'ומשרתו יהושע לא ימיש מתוך האהל'. חלוק גדול יש כאן ליודעי לשון הקודש, כי אצל בני אדם שייך לשון יוצא, כי הוא המזרז את עצמו, והרי הוא יוצא בצד זה, כי האדם הוא המזרז את גופו. וכן פירושו; לא ימיש יהושע את עצמו, ומדבר על האדם כאילו היה כאן שני דברים, האחד דעתו, והשני גוף האדם. וכך כתב לקמן [שמות יד, י] 'ופרעה הקריב', ופירש רש"י [שם] הקריב את עצמו ומיהר לפני חיילותיו. וזה לא יתכן בענן, ולפיכך צריך לפרש 'לא ימיש' - הקב"ה" [הובא למעלה פל"ז הערה 13]. וזה שכתב כאן "כח ההליכה, אף על פי שאינו פועל בזולתו, הרי הוא פועל באברים של ההליכה להניע אותם", ויש בזה בחינה מסויימת שפועל בזולתו, כי כאשר דעת האדם מפעילה את אבריו אזי "כאילו היה כאן שני דברים, האחד דעתו, והשני גוף האדם".
(70) תהלים קטו, ה-ז "(א) פה להם ולא ידברו (ב) עינים להם ולא יראו (ג) אזנים להם ולא ישמעו (ד) אף להם ולא יריחון (ה) ידיהם ולא ימישון (ו) רגליהם ולא יהלכו (ז) לא יהגו בגרונם". ומציין כאן שהן "שבע מדריגות". ושמעתי לבאר שכוונתו לשבע ספירות תחתונות [מלמעלה למטה], ואלו הן: תפארת [דבור (קהלת יעקב ערך דבור ב')], גבורה ["ראיה" בגימטריה "גבורה" (שער ההקדמות לו.)], חסד [שמיעה (קהלת יעקב ערך כה"ת ג')], הוד [ריח (לקוטי תורה פרשת ויצא)], נצח [משוש ידים], יסוד [רגלים (קהלת יעקב ערך גר ד')], ומלכות [קול (קהלת יעקב ערך קול ג')]. וסוד ה' ליראיו.
(71) בתפארת ישראל פס"ב [תתקעא.] הזכיר את דבריו כאן בביאור מאמרם [עירובין נד.] "חש בראשו יעסוק בתורה... חש בגרונו יעסוק בתורה", וז"ל: "כי הראש הוא האבר החשוב שבו השכל, ומפני זה הוא ראש וראשון אל התורה. וכאשר בו יציאה מן הראוי, כאשר מתחבר אל התורה, שהוא סדר המציאות, חוזר אל הסדר הראוי. ואמר אחר כך 'חש בגרונו יעסוק בתורה', הגרון הוא כלי הקול, כמו שהראש הוא כלי השכל. וכבר בארנו זה בחבור גבורות ה' אצל 'ולא יהגו בגרונם' ענין הגרון, שהוא כלי הקול, שהוא אחרון לכל הכחות, כמו שנתבאר שם. ורצה בזה כי לא דבר זה בלבד הראש, מפני מעלתו שבו השכל, הוא קרוב אל סדר המציאות, הוא התורה, וכאשר יש בה יציאה מן הסדר, שיש שנוי בראש, אז התורה שהיא סדר המציאות, כאשר יתחבר האדם אליה ראוי שיהיה מחזיר אותו אל הסדר. אלא אף כאשר יש יציאה בגרון, שהוא יותר רחוק, כאשר בו יציאה מן הסדר, כאשר יתחבר בתורה שהוא סדר המציאות, חוזר אל הסדר. כי על ידי שהוא מתחבר אל סדר המציאות, ימשך הסדר אף אל כח זה".
(72) אלא רק "רגליהם ולא יהלכו", ללא תיבת "להם".
(73) תהלים קטו, ה-ו "(א) פה להם ולא ידברו (ב) עינים להם ולא יראו (ג) אזנים להם ולא ישמעו (ד) אף להם ולא יריחון".
(74) תהלים קטו, ז "(ה) ידיהם ולא ימישון (ו) רגליהם ולא יהלכו (ז) לא יהגו בגרונם". וכן הקשו האלשיך [תהלים שם בפירושו "רוממות אל"], ברכת השיר, הגדת הגר"א, ועוד.
(75) לשונו בח"א לסנהדרין קו. [ג, רמח.]: "על ידי חוש המשוש, שהוא בגוף, בא לידי חטא". ובח"א לע"ז כה. [ד, נה:] כתב: "כי כל כח גשמי הוא פועל במישוש, כמו שהוא ידוע, כי הגשם פעולתו במישוש. ולפיכך חוש הטעם וחוש המישוש פועלים כשימששו את חושיהם, אבל חוש הראות וחוש השמיעה אין ממששין את חושיהם, לפי שהם נבדלים". ובדרשת שבת תשובה [עח.] כתב: "כי אין ענין הערוה והזנות רק חבור גוף לגוף... כי פעל זה הוא לגוף בלבד" [הובא למעלה פמ"ג הערה 80, וש"נ]. וראה למעלה הערה 64. ובפירוש המלות הזרות [בסוף מו"נ] אות המם כתב: "משוש... ועניינו נגיעת גוף בגוף, או קו בקו, או שטח בשטח". והחינוך [מצוה צז] כתב: "כי הגוף לא יקבל רק הנאת המשוש". ובתורת העולה [ח"ג פ"ה] כתב: "חושי המשוש והטעם, שהם חושים גסים, אינן אלא לגוף האדם, ואין הנשמה דביקה בהן".
(76) אלא מרחוק, וכמבואר למעלה [לאחר ציון 57], ושם איירי בראיה שמיעה וריח. וכמובן שאין כח הדיבור פועל על ידי מישוש, אלא על ידי השכל, וכמבואר למעלה [לאחר ציון 53].
(77) מכנה את האברים [פה עינים אזנים ואף] בשם "כלים" [ולמעלה קראם "אברים" ו"כחות"]. ו"כלי" הוא כלי פעולה, שעמו בעל הכלי עובד ופועל. ובבאר הגולה באר הראשון [לד.] כתב: "הידים הם מקבלים טומאה יותר משאר אברים, וזה הדבר מפני שהם כלי הנגיעה, וממשמשין הכל בחוץ, ודבר כמו זה מסוגל לטומאה" [הובא למעלה פכ"ז הערה 73]. ובפירוש המלות הזרות [אות החית] כתב: "חוש המשוש - החושים חמשה; ארבעה מהם, לכל אחד אבר מיוחד, הוא כלי לפעולתו, כחוש הראות, וכליו העין. חוש השמע, וכליו האוזן. חוש הריח, וכליו הנחיריים. וחוש הטעם, וכליו הלשון. והחמישי הוא חוש המשוש, וכליו כל אברי הגוף... בו ירגישו הלח והיבש והקר והחם והרך והקשה" [ראה להלן הערה 87]. והשל"ה [תולדות אדם בית ישראל (כד), (קמא)] כתב: "יש בו רמ"ח אברים שהם כלים לרמ"ח כחות ושריגי הנפש". והשפת אמת [פרשת העלותך שנת תרס"ב] כתב: "המצות מתקנים את האברים להיות כלים שימשך בהם כח הנשמה".
(78) כי יש זיקה בין הפועֵל לפעולתו, וכמו שכתב למעלה פנ"ב [עה.]: "הפעולה דומה מתיחס אל הפעל, כי כאשר נמשך מן האש פעולה, נמשך היבש, לפי ענין האש שהוא יבש. וכן הליחות מן המים, תמיד מתיחס הפעולה אל הפועל, ודבר זה מוסכם מן המעיינים", והוא יסוד נפוץ בספריו, וכמלוקט שם הערות 195, 196, וש"נ [ראה להלן פס"ה הערה 89]. לכך פעולה שאינה שייכת לגוף בהכרח שהיא נבדלת מן הגוף. וכרבותא כתב בדר"ח פ"ד מי"ז [שנח:]: "כי לעתיד יהיה התיחסות הצדיקים אל הקב"ה כפי מה שראוי שיהיה בין הפעולה ובין הפועֵל, ועם זה השם יתברך, שהוא הפועל, נבדל מהם". אך בפשיטות כאשר יש התייחסות בין הפעולה לפועֵל, אין הפועֵל נבדל מן הפעולה.
(79) פירוש - לשון "להם" מורה שלגוף יש את האברים האלו, והאברים האלו שייכים לגוף, אך אין הם הגוף עצמו. דוגמה לדבר; ניתן לומר על בני אדם ש"יש להם בנים", או ש"יש להם ממון", אך לא ניתן לומר על בני אדם ש"יש להם את עצמם". ונאמר [שמות יג, ז] "לא יראה לך שאור וגו'", ודרשו חכמים [פסחים ה:] "שלך אי אתה רואה, אבל אתה רואה של אחרים ושל גבוה". וכן [שבת כה.] "אמר רחמנא [במדבר יח, ח] 'לך', שלך תהא להסיקה תחת תבשילך". והכתב והקבלה [בראשית מה, ז] כתב: "אמר [שם] 'ולהחיות לכם', זה מוסב על בני ביתם, ולמ"ד 'לכם' במקום 'של', כמו [בראשית לב, יח] 'למי אתה', של מי אתה [רש"י שם]... 'כל אשר אתה רואה לי הוא' [בראשית לא, מג], שלי הוא. וכן [תהלים כד, א] 'לה' הארץ ומלואה', של ה'. כן 'ולהחיות לכם', שלכם, והם בני ביתם". וההסתכלות כאן היא מצד הגוף, כי מדובר בפסילים שאינם אלא גוף.
(80) יש להעיר, שלמעלה ר"פ מ [סב:] כתב: "היה השם יתברך רוצה ליגען בדרך להחליש גופם, כי על גוף האדם קשה אליו התנועה". ובכת"י שם [תקד.] כתב: "הגוף אינו בעל תנועה... וקשה על האדם התנועה מפני הגוף, שיש בו הכובד, וזהו כדי ליגען". ואמרו חכמים [גיטין ע.] "ג' דברים מכחישים כחו של אדם; פחד, דרך, ועון... דרך, דכתיב [תהלים קב, כד] 'עינה בדרך כחי'". ובח"א שם [ב, קכט:] כתב: "ידוע כי יש באדם שלשה כחות, אשר בהם שייך חולשה; האחד כח הגוף, השני כח נפשי, השלישי כח נבדל שהוא השכלי... והדרך מחליש כח גוף, כי התנועה הוא כנגד הגוף, ומי שהוא בעל גוף קשה עליו התנועה, ולפיכך הדרך מחליש כח הגופני ביותר" [הובא שם הערה 4]. הרי התנועה היא כנגד הגוף, ואילו כאן מבאר "הרגלים שהם לתנועה, שהוא מתיחס אל הגוף", הרי שהתנועה מתייחסת אל הגוף, ואינה כנגדו. <b>זאת ועוד</b>, בכמה מקומות ייחס את התנועה לנפש, ולא לגוף, וכמו שכתב למעלה למעלה פמ"ג [רנב.]: "לא היה מנוח לנפש מחמת רבוי העבודה, והיה הנפש צריכה תמיד להיות בתנועה, והתנועה שייך לנפש". ולמעלה פ"ס [תיט:] כתב: "כאשר הגוף חזק, הוא נושא משא גדול. וכאשר הנפש קל וזריז התנועה, הוא מוכן להיות זריז ומהיר בעבודה. ותמצא בהמה כמו החמור, שהוא בעל אברים חזקים, נושא משא כבד, אבל אינו מהיר בתנועה. ותמצא מי שהוא ממהר בתנועה מאוד, אבל לא יוכל לסבול משא גדול. מזה תדע כי משא גדול שייך לגוף, ומהירות התנועה לנפש". ובנתיב התורה פ"ב [קכא.] כתב: "וידוע כי התנועה אשר האדם הולך ומסבב היא לנפש האדם, אשר ממנה התנועה נמצא". ובנתיב העבודה פ"ג [א, פג.] כתב: "ודבר זה שייך לנפש, לפי שהנפש היא בעלת מלאכה ובעלת תנועה, כמו שהתבאר פעמים הרבה דבר זה". ובח"א לב"ק לב. [ג, ה:] כתב: "המנוחה מן המלאכה הוא לנפש, שהנפש ממנו התנועה וכל מלאכה, שהכל בא מכח הנפש. ולכך אל הנפש הוא המנוחה גם כן, וזהו דכתיב [שמות לא, יז] 'שבת וינפש', כי כאשר [יש] שביתה, הנפש בשלימותה". והרמב"ן [בראשית ב, ז] כינה זאת "נפש התנועה" [הובא למעלה פל"ט הערה 75, פמ"ג הערה 200, ופ"ס הערה 206]. ואילו כאן מבאר "הרגלים שהם לתנועה, שהוא מתיחס אל הגוף". ויל"ע בזה.
(81) לשון הרד"ק [תהלים קטו, ז]: "לא יהגו - אפילו הגיון מעט, שאינו דיבור ממש, אלא קול צפצוף היוצא מן הגרון, כמו [ישעיה לח, יד] 'אהגה כיונה'". ואם זה שייך אצל יונה, ברי ש"אין כאן הוראה על כח שאינו גוף".
(82) תיבת "<b>אבל</b> הידים" אינה מובנת כאן, כי גם עד כה דיבר על הידים. ואולי צ"ל "לפיכך הידים".
(83) פירוש - בששת הדברים הראשונים שנזכרו כאן [תהלים קטו, ה-ז "(א) פה להם ולא ידברו (ב) עינים להם ולא יראו (ג) אזנים להם ולא ישמעו (ד) אף להם ולא יריחון (ה) ידיהם ולא ימישון (ו) רגליהם ולא יהלכו"] האבר הוזכר ראשון, ואי פעולת האבר הוזכר לאחר מכן ["פה להם ולא ידברו" עד "רגליהם ולא יהלכו"], אך בדבר השביעי והאחרון ["לא יהגו בגרונם"] האבר הוזכר שני, ואי פעולתו הוזכר ראשון, שנאמר "לא יהגו בגרונם", ולא "בגרונם לא יהגו". ולא מצאתי עוד ממפרשי המקרא שהעירו כן.
(84) אודות הידים, אמרו חכמים [נדה מג.] "כידיו, מה התם מאבראי, אף הכא מאבראי", ופירש רש"י [שם] "בידיו, כלומר בגלוי". ובאור חדש פ"ב [תקכא:] כתב: "עשו אין בו רק הגלוי, לכך יצא עשו ראשונה... לכך כתיב [בראשית כז, כב] 'הקול קול יעקב והידים ידי עשו'... עשו יש לו הידים, שאין לך דבר חוצה יותר מן הידים, שמתפשטים לחוץ". ובבאר הגולה באר הראשון [לד.] כתב: "כי הידים הם מקבלים טומאה יותר משאר אברים. וזה הדבר מפני שהם כלי הנגיעה וממשמשין הכל בחוץ, ודבר כמו זה מסוגל לטומאה... ועיקר הכתוב דרשו במסכת נדה [מג.] מה ידיו אבראי, אף כל מאבראי, לאפוקי מגע בית הסתרים דאינו מקבל טומאה... כי ידיו הם יותר ראוי לטומאה". ובנתיב העבודה פט"ז [א, קכו.] כתב: "כי הידים הם עוד חיצוניות יותר מכל הגוף, לפי שהידים מתפשטין לחוץ ביותר מכל האברים... וזה אמרם [שבת יד.] מפני שהידים עסקניות הם. כלומר מפני כי התפשטות הידים בכל מקום בחוץ" [הובא למעלה פי"ז הערה 99, ופמ"ד הערה 121]. ואודות הרגלים, כן כתב בח"א לנדה כה. [ד, קנח.] בביאור דברי הגמרא [שם] "אבא שאול אומר, תחלת ברייתו [של ולד] מראשו... וחיתוך ידים ורגלים אין לו" ["וחיתוך ידים ורגלים - עדיין אין נראין, כדאמרינן תחלת ברייתו מראשו" (רש"י שם)], וז"ל: "עוד יש לך לדעת כי הידים והרגלים הם יוצאים ומתפשטים לחוץ, בפרט הידים אשר הם מתפשטים לחוץ, והרגלים גם כן מתפשטים לחוץ בהליכתו. ולפיכך קודם וראשון הבריאה שהוא גוף האדם עצמו, והוא ראשון אל האדם עצמו, מאשר הוא הדבר שהוא יוצא ממנו מתפשט ממנו. ולפיכך ראשון הוא ראש, שהוא יותר עיקר. וגם הגוף שהוא עיקר, וזהו ראשון. והידים ורגלים שהם מתפשטים חוץ מן האדם, ודבר זה אינו ראשון, ולפיכך דבר זה נברא אחרון". ועוד אודות התפשטות הרגלים, ראה בנתיב העבודה פ"ו [א, צא. (הובא למעלה פי"ז הערה 102)], ושם פט"ז [א, קכו., שחילק שם בין התפשטות הידים להתפשטות הרגלים].
(85) דע שהגרון כאן אינו קשור כלל לצואר, כי מדובר בגרון שהוא אחד ממוצאות הפה. וכן בתנא דבי אליהו פכ"ב כתב המפרש [תוספות בן יחיאל] בזה"ל: "כי הגרון הוא ביותר נסתר מן כל כלי המבטא". ורמז לדבר הם דברי הרד"ק בספר השרשים, שורש צבע, שכתב: "כי כן מנהגם להסתיר אותיות הגרון".
(86) פירוש - יחס הקול לגרון הוא כיחס הסבה למסובב, שרק ע"י הקול יהיה ניכר הגרון. לכך יש להקדים הקול לגרון, כפי שיש להקדים הסבה למסובב. ואודות שיש להקדים הסבה למסובב, כן כתב למעלה פכ"ב [ערב:]: "כי הסבה קודמת למה שהוא סבה לו", ושם הערה 50, פל"ט הערות 61, 196, ופמ"ב הערה 50. וראה להלן הערה 371. ויש להעיר מהפסוק [תהלים קמט, ו] "רוממות א-ל בגרונם וחרב פיפיות בידם", ולפי דבריו כאן היה צריך להאמר בסיפא דקרא "ובידם חרב פיפיות", כי היד ניכרת מצד עצמה, וכפי שנאמר כאן "ידיהם ולא ימישון", שהזכיר ידים ראשונה.
(87) שהוא אחד מחמשת החושים. ובפירוש המלות הזרות [אות החית] כתב: "החושים חמשה; ארבעה מהם לכל אחד אבר מיוחד, הוא כלי לפעולתו, כחוש הראות, וכליו העין. חוש השמע, וכליו האוזן. חוש הריח, וכליו הנחיריים. וחוש הטעם, וכליו הלשון. והחמישי הוא חוש המשוש, וכליו כל אברי הגוף... בו ירגישו הלח והיבש והקר והחם והרך והקשה" [הובא למעלה הערה 77]. ובשו"ת הרשב"א [חלק ז סימן תקלח] כתב: "חמשה קשרים [שבציצית] כנגד חמשה חושים, והם; ראיה ושמיעה וטעם וריח ומישוש".
(88) אע"פ שעד כה המעיט מחשיבות הגרון, מ"מ יש בו חשיבות, וכפי שכתב בנתיב התורה פ"א [מד.], וז"ל: "ואמר אחר כך [עירובין נד.] 'חש בגרונו יעסוק בתורה', הגרון הוא למטה מן הראש אשר שם השכל, והגרון יוצא ממנו הדבור, והגרון כלי אל שכל הדברי, והוא למטה מן שכל עיוני... ואמר עוד [שם] 'חש בבני מעיו', האבר הזה הוא למטה מן הגרון, כי הגרון שם הדבור השכלי".
(89) כמו שנאמר [איוב יב, יא] "וחיך אוכֶל יטעם לו". וכן [משלי טז, כד] "צוף דבש אמרי נועם מתוק לנפש וגו'", ורבינו יונה [שם] פירש: "כצוף דבש שמתוק לחיך הבריות כן אמרי נועם מתוקים לנפש החכם". ומה שכתב כאן "טעימת האוכל <b>אינו רק</b> להנאת המקבל", נראה שמורה בזה שחוש הטעם הוא ערב אף שלפעמים אינו מועיל ואינו טוב. ולמעלה פכ"ד [שעה:] כתב: "האהבות הם שלשה; אהבת הערב, ואהבת המועיל, ואהבת הטוב. אהבת הערב, והוא הדבר שערב לו. אהבת המועיל, כמו העושר, שזה הדבר מועיל לו. ואהבת הטוב, הוא דבר הטוב בעצמו". וחוש הטעם משתייך ל"אהבת הערב". והמלבי"ם [במדבר יא, ד] הטעים ענין זה במיוחד, וז"ל: "ידוע שימצא האדם במאכלו שני מיני הנאות; [א] הנאת החיך טרם ירד המאכל אל האצטומכא. [ב] הנאת מלוי הכרס במה שאכל לשבוע. ולעומת זה יתחלקו הנאת המאכלים ג"כ לב' מינים; [א] הנאת הערב מן הדבש ומיני מתיקה, שהגם שיזיקו לגוף כחרבות אחר שישבע מהם, מ"מ יתענג בו חוש הטעם בעת אכלם. [ב] הנאת המועיל, מן המאכלים המרים והרעים לחיך, וטובים אל האדם מצד עצמותם... כמו המאכלים המרים שאוכלים לרפואה, שהגם שחוש הטעם יקוץ בם, יועיל בהנאת מלוי הכרס להחלימו ולהחזיקו".
(90) לשון הפסוקים [תהלים קלה, טז-יז] במילואם: "פה להם ולא ידברו עינים להם ולא יראו, אזנים להם ולא יאזינו אף אין יש רוח בפיהם". הרי הזכיר שם ארבעה דברים [פה, עינים, אזנים, ורוח בפיהם, כי "אף אין" הוא מלשון "גם" (רש"י שם), ולא מלשון אף החוטם], לעומת פרקנו שלא הזכיר בו רוח פיהם, אך הזכיר ארבעה דברים אחרים ["אף להם ולא יריחון, ידיהם ולא ימישון, רגליהם ולא יהלכו, לא יהגו בגרונם"]. ומעין כן העיר הראב"ע [תהלים קלה, יז]: "ואחר כן הזכיר הרגשת העין גם האזנים, שהם נכבדות בהרגשות, והניח השלש האחרות" [אך כוונתו היא לשלשת החושים הנותרים; ריח, משוש, וטעם].
(91) כמבואר למעלה [לאחר ציון 53].
(92) לשון הראב"ע [תהלים קלה, יז]: "'אף אין יש רוח בפיהם', הרוח שהוא הגוף שימצא לאדם ולבהמה ולעוף לכל מרגיש, והוא עיקר כל הרגשות". ונראה שהכוונה לעצם החיות, וכמו שכתב הרד"ק [שם] "רוח אין בפיהם, והוא הבל היוצא מן הלב דרך הפה".
(93) ללא קבלת הדברים, אלא הטיית האזן גרידא, וכמו שכתב רש"י [בראשית לז, כז]: "וישמעו - וקבילו מניה, וכל שמיעה שהיא קבלת דברים כגון זה, וכגון [בראשית כח, ז] 'וישמע יעקב אל אביו', [שמות כד, ז] 'נעשה ונשמע', מתרגם 'נקבל'. וכל שהיא שמיעת האוזן, כגון [בראשית ג, ח] 'וישמעו את קול ה' אלקים מתהלך בגן', [בראשית כז, ה] 'ורבקה שומעת', [בראשית לה, כב] 'וישמע ישראל', [שמות טז, יב] 'שמעתי את תלונות', כולן מתורגם 'ושמעו' 'ושמעת' 'ושמע' 'שמיע קדמי'". הרי יש שמיעה שאין בה קבלה, אלא רק הטיית האזן. וראה למעלה פכ"ו הערה 25.
(94) נאמר [שמות טו, כו] "ויאמר אם שמוע תשמע לקול ה' אלקיך וגו' והאזנת למצותיו וגו'", ופירש רש"י [שם]: "אם שמוע תשמע - זו קבלה, שיקבלו עליהם. והאזנת - תטה אזנים לדקדק בהם". ובגו"א שם אות לג [שטו:] כתב: "אצל קבלה נאמר 'קול', כי לשון שמיעה הוא קבלה, לכך אמר אצל קבלה לשון 'קול', כי אצל שמיעה שייך קול... ואצל דקדוקי מצות לדקדק בהן שייך 'האזנה', להטות אוזן לדקדק בהן". ובח"א ליבמות כא. [א, קל:] פירש את הפסוק [קהלת יב, ט] "ואיזן וחיקר תיקן משלים הרבה", וז"ל: "'איזן', שנתן הבנה והאזנה לתורה. שקודם שבא שלמה היתה הבנת התורה קשה, ושלמה עשה התורה יותר קלה להבין". וכן האדרת אליהו [דברים לב, א] כתב: "הזכיר האזנה, שהוא לשון הבנה בדיוק רב" [ומבאר כן לעומת לשון שמיעה]. והשם משמואל [פרשת במדבר שבועות ליל א] כתב: "שני מיני שמיעה הם; כי שמיעה שהיא חודרת לעומק הלב, והלב מתפעל ומתרגש ממנה ומקבלתו בתשוקה ורעותא דליבא, מתיחסת לבינה. ושמיעה שהיא בחיצוניות לבד, היינו שנשארת בכלי האזנים, בלתי ישים אליו לבו בתשוקה והתפעלות הלב, מתיחסת למלכות. וזה עצמו הוא ההפרש בין שמיעה להאזנה; כי שמיעה אפשר לה להיות בשטחיות המאמר בכלי האוזן לבד, ועדיין איננו נוגע ללב. אבל האזנה הוא כאשר ישים הדברים אל לבו, ומקבלם. וכמו שפרשנו מה שנאמר בפרשת בשלח [שמות טו, כו] 'ויאמר אם שמוע תשמע לקול ה' אלקיך וגו' והאזנת למצותיו', שאין זה כפל לשון במלות שונות, אלא שמיעה יכולה להיות בחיצוניות לבד, לכן הוסיף לומר 'והאזנת למצותיו'". ובספר קהלת יעקב [לרבי שלמה קלוגר, כרך ב, ר"ה עמוד לז] כתב: "הנה החילוק בין לשון 'שמיעה' ללשון 'האזנה', נראה דדבר הנכנס יותר באזני האדם ועושה בו רושם, וציית לקול ההוא, זה נקרא 'האזנה', על דרך שאמרו [ב"ר צג, ו] 'יכנסו דברי באזנך'. אבל דבר שאינו נכנס בלב האדם כל כך, ואין הקול מתפעל בו, נקרא 'שמיעה' לבד". ובספר "ביאור שמות נרדפים" [עמוד קיט] כתב: "האזנה שרשה 'אזן'... לאמר כי לא די בשמיעת אזנו את הדבר, אבל גם ישים אליו לבו להבינו היטב, כי בשמיעה פשוטה בלי שימת לב לא ישכיל אל אמיתת ונקודת כוונת המדבר, וזה שנאמר [ירמיה יג, טו] 'שמעו והאזינו'... וכן אמרו רז"ל [ספרי דברים לב, א] 'האזינו' מקרוב, 'שמיעה' מרחוק, כי האזנה היא כשחברו עומד לפניו והוא משמיע לאזנו את דבריו, אבל בעמדו מרחוק ממנו נופל בו לשון שמיעה". אך המלבי"ם [במדבר כג, יח] סובר להיפך, וכלשונו: "מבואר אצלי ההבדל בין שמיעה להאזנה; נושא שצריך לתת לב להבין בא עליו לשון שמיעה, ועל הנושא שאין צריך כל כך הבנה בא לשון האזנה". וכן כתב בישעיה [א, י]. והראב"ע [ישעיה א, ב] כתב: "הנה ואין הפרש על דרך הפשט בין 'שמעו' ובין 'האזינו'".
(95) כי עובדי הע"ז מייחסים לע"ז שלהם כחות בלתי גשמיים, וכמבואר למעלה הערה 46. לכך כאשר באים להצביע על ההבל שיש בע"ז, מורים על הפקעתם ממעלת אלוה. דוגמה לדבר; עבודה זרה נקראת "אלהים אחרים", ופירש רש"י [שמות כ, ג] "אלהים אחרים - שהם אחרים לעובדיהם, צועקים אליהם ואינן עונין אותם, ודומה כאילו הוא אחר, שאינו מכירו מעולם". והדגשה זו עומדת להדיא לעומת התפקיד של אלהות, שאמור לסייע לעובדיהם, וכמו שכתב רש"י [בראשית יז, א]: "אני אל שדי - אני הוא שיש די באלקותי לכל בריה. לפיכך התהלך לפני ואהיה לך לאלוק ולפטרון". ובגו"א בראשית פי"ז אות ו [רעז.] כתב: "'אלוק' לעזרו ולסייעו, שזה מעשה אלוק". ושם פל"ה אות ד [קעה:] כתב: "הוא אלקי ישראל, שעשה עמו נסים, והוא אלקיו להצילו". ורש"י [ע"ז יז:] כתב "כמי שאין לו אלוה - להגן עליו" [ראה למעלה פי"ד הערה 107, פ"ל הערה 69, ופמ"ז הערה 395].
(96) פירוש - בפרק של הלל [תהלים פרק קטו] ההדגשה היא שהעצבים הם חסרים [בעוד שבמזמור להלן (תהלים פרק קלה) ההדגשה היא שהעצבים אינם אלוהיים]. ולמעלה [לאחר ציון 50] כתב: "כי מה שאין להם אלו הדברים אשר זכר, יורה כי הם חסרים, כי כאשר נמצא להם אלו האברים אשר זכר, ואינם פועלים בהם, הנה הם חסרים בודאי, ואיך יהיו עובדים לדבר חסר", ושם הערה 52. אמנם המלבי"ם [תהלים קטו, ו] כתב שגם פרק ההלל בא לומר שהעצבים אינם אלוהיים, וכלשונו: "אמר בכולם 'פה להם', 'עינים להם', שגם זה חסרון בחק האלהות, שיהיה לו כלים גשמיים אלה פה ועין אזן ואף, ובכל זאת לא ישיגו מהם הפעולות שיעשה בכלים האלה".
(97) לא נאמר "בית ישראל בטחו בה'", אלא "ישראל בטח בה'" לשון יחיד, וכפי שיבאר את הפסוק [תהלים קיח, ב] "יאמר נא ישראל כי לעולם חסדו" [להלן לאחר ציון 303]. וק"ק שהעיר כן רק להלן, ולא כבר כאן. ואולי משום שפסוק זה גופא מסתיים בלשון רבים "עזרם ומגנם הוא", ולא בלשון יחיד "עזרו ומגינו הוא".
(98) להלן [הערה 105] יתבאר כוונתו במה שכתב "הרי הם דבקים בו <b>בעצם</b>". ולמעלה פכ"ג [שטו:] כתב: "כי נקרא ישראל 'תמתי' [שיה"ש ה, ב (מלשון תאומים להקב"ה)] לענין נפלא, מפני כי הוא יתברך העלה, וישראל הם בניו עלולים, ומצד שהעלה והעלול מצטרפים יחד, זה האחות והתמות יחד, שכל דבר שיש לו הצטרפות, כגון זה שישראל נקראים 'בנים' אל השם יתברך, שהוא העלה להם, ומפני כך יש בהם התמות והאחות". ולמעלה פמ"ו [שעח.] כתב: "כי במה שהוא נמצא מושפע מאתו יתברך, יש לו הצטרפות אל השם יתברך". ועוד אודות הצירוף של הבן לאביו, כן כתב בבאר הגולה באר הרביעי [תקנא:]: "מפני שהוא יתברך עילה, לכך יש לו לעלול חבור וקירוב אל העילה, כמו שיש לבן חבור וצירוף אל האב שבא ממנו, וכך השם יתברך". ובנצח ישראל פמ"ב [תשכט.] כתב: "כי במה שהעלול הוא מן העלה, יש כאן צירוף העלה אל העלול, כמו צירוף בן אל האב, ובבחינה זאת יש כאן צירוף גמור". ובנר מצוה [לז:] כתב: "אין סילוק ופרוד לישראל מהשם יתברך, לרוב החבור והצרוף שיש לישראל עם השם יתברך, מצד שהם כמו בנים נחשבים". ובגו"א בראשית פמ"ט אות כד [תכז:] כתב: "וידוע כי האב והבן מתיחסים ביחד... שהאב והבן מצטרפים... כי זה אי אפשר שיבטל היחס הזה, מאחר שאין בן בלא אב, אם כן יחוס זה וצירוף זה אין ביטול לו". ובח"א לכתובות צו. [א, קס.] כתב: "התלמיד יש לו צירוף אל הרב, כמו האב והבן, שגם להם יש צירוף ביחד". ובח"א לב"ב צט. [ג, קכב:] כתב: "כי העלה והעלול מצטרפים ביחד, כמו שתראה האב והבן שהם מצטרפים, ויש להם חבור ביחד". וראה למעלה פכ"ג הערה 75, פמ"ו הערה 49, פרק זה הערות 40, 100, 303, ולהלן פס"ח הערה 62.
(99) לשונו בהקדמה לאור חדש [קיד.]: "בפרק גיד הנשה [חולין צא:] חביבין ישראל מן המלאכים, כי המלאכים מזכירים שמו אחר שלשה תיבות 'קדוש קדוש קדוש ה' צבאות' [ישעיה ו, ג], וישראל מזכירין שמו אחר שני תיבות 'שמע ישראל ה' אלקינו' [דברים ו, ד]... מפני כי העבד [המלאך] נבדל מן אשר הוא עבד אליו, ולכך מזכירין שמו אחר שלשה תיבות, כי שלשה תיבות מורה הבדל, ופחות משלשה אין כאן הבדל גמור, סימן לדבר פחות משלשה הוי כלבוד [ברכות כה:], ובשלשה לא הוי לבוד. אבל ישראל מזכירין שמו אחר שני תיבות, והוא פחות משלשה, להורות כי יש להם חיבור וצירוף אל השם יתברך, כמו שיש לבן חיבור וצרוף אל האב, ולכך מזכירין שמו אחר שני תיבות". וכן כתב בח"א לחולין צא: [ד, קי.]. וראה להלן פס"ח הערה 60. אמנם בנתיב אהבת השם פ"א [ב, לט:] חילק בזה בין אהבת ה' לישראל לאהבת ישראל אל ה', וכלשונו: "האהבה שיש מן השם יתברך אל ישראל, כמו שאמר הכתוב [מלאכי א, ב] 'אהבתי אתכם'. ותקנו רז"ל [תפילת ערבית] 'אוהב עמו ישראל'. אף כי האהבה הוא בין השווים ודומים, מכל מקום שייך אהבה בו יתברך, כי ישראל נקראו 'בנים' למקום, וידוע כי האב אוהב את בנו מפני שבא הבן ממנו, ודבר שבא ממנו מצורף אליו ביותר... כי גם אהבה זאת שהוא אל דבר שבא ממנו הוא קרוב להיות כמו דבר אחד, ומזה הצד שייך אהבה. ואצל בשר ודם האב אוהב הבן, ואין אהבת הבן אל האב כל כך, וזה כי הבן יוצא ממנו, והוא בשר מבשרו, שייך בזה אהבה. אבל אין האב יוצא מן הבן, ולכך אין שייך אהבה כל כך שיאהב הבן את האב" [ראה למעלה פ"ד הערה 125, ולהלן הערות 171, 303]. ובנר מצוה [לט:] ביאר שביחס של אב ובן יש גם פירוד ביניהם, וכלשונו: "כמו שיש להם [לישראל] חיבור וקירוב אל השם יתברך מצד עצמם, כך יש להם גם כן פירוד מצד עצמם. וזה כי כמו שיש לאב חבור וקשור לבנו זה לזה, מצד כי זה הוא האב, וזה הוא הבן, כך יש להם פירוד גם כן בצד מה. כי אב ובן הם מחולקים בעצמם, שזה הוא אב וזה בן, ודבר זה נחשב פירוד".
(100) כרך בטחון בה' בדביקות בה', דכל מי שדבק בה' ראוי לו לבטוח בה', שכתב: "ראוי להם לבטוח בו יתברך מצד הדביקות הזה". ונקודה זו מתבארת על פי דבריו בנתיב יראת השם פ"א [ב, כא.], שכתב: "מי שיש בו יראת השם, מפני שהוא עלול גמור, ראוי שיהיה מקבל הקיום מן העלה יתברך... וכן אמר עוד שלמה [משלי יד, כו] 'ביראת ה' מבטח עוז ולבניו יהיה מחסה'. הכתוב הזה מגיד לך כי יראת השם יתברך, שהאדם הוא העלול אל העלה יתברך, דבר זה גורם לו שהוא יתברך 'מבטח עוז', נותן לו הקיום ולבניו אחריו... והכל מצד שהוא עלול אל העלה, ומפני כך העלה נותן קיום אליו וכל אשר משתלשלים ממנו". הרי שהעלול מקבל את קיומו מן עלתו [כמבואר למעלה הערה 4], ודביקות הבן באביו הוא מפאת היותו עלול מאביו [כמבואר למעלה הערה 98]. לכך ראוי לישראל לבטוח בה' מפאת היותם דבוקים בה' כעלול בעלתו. ועיין בחובות הלבבות [שער הבטחון פ"ג] שהראה בכמה אנפי כיצד דביקות בה' מביאה לידי בטחון. ובספר ראשית חכמה [שער הקדושה פי"א] כתב: "כיון שהוא דבק בעץ החיים יהיה חזק בבטחון כי שום דבר מדברי העולם לא יזיקוהו, והוא מושגח לעולם מלמעלה". והחת"ס על הגש"פ [ד"ה ונתן ארצם לנחלה] כתב: "כתיב בקרא [דברים ד, ד] 'ואתם הדבקים בה' אלוקיכם חיים כולכם היום', שיש בטחון לדבקים בו יתברך שיהיו כלם חיים היום". והמשך חכמה [דברים י, כ] האריך בזה, ותוכן דבריו הוא שהוקשה לו מדוע אין צווי מפורש לבטוח בה'. ותירץ שמדת הבטחון היא תולדה מהדביקות, והמצוה של 'ובו תדבק' [שם] כוללת שהאדם ירגיש שה' הוא אביו ומלכו האוהב אותו והשומר עליו, ולפי מעלת הדביקות יהיה הבטחון. והתורה ציותה על הדביקות, שהיא העיקר והשורש לבטחון, ועל ידי הדביקות שיש לכל אחד לפי מדריגתו ממילא יבטח בה', עיי"ש. וכדאי לצרף לכאן את דברי הגאון רבי שמשון פינקוס זצ"ל [בספרו "נפש שמשון" בענייני אמונה (עמוד רלט)], וז"ל: "לפי דעתי ההבדל בין דורות קודמים להיום הוא שאז אנשים היו קדושים וטהורים... כל יהודי היה בית מקדש, השכינה שרתה בתוכו, והקב"ה היה אמיתי עבורו... במילים אחרות הסיבה שחסרה לנו מדת הבטחון היא משום שהבטחון מגיע מתוך קירבה להשם יתברך, ואנו עדיין איננו ראויים לה". וראה להלן הערה 297.
(101) כי מדת הכהנים היא חסד, וכמו שכתב בדר"ח פ"ב מ"ט [תרצה:]: "ולכך אמר [אבות פ"ב מ"ח] 'יוסי הכהן חסיד'. וראוי שיהיה בעל המדה הזאת כהן, כמו שנאמר [דברים לג, ח] 'תומיך ואוריך לאיש חסידך', והדברים האלו ידועים לבעלי מדע ולבעלי בינה". ואע"פ שפסוק זה נאמר ללוי ["וללוי אמר תומיך ואוריך לאיש חסידך וגו'"], מ"מ המכוון הוא לאהרן הכהן, וכמבואר בגו"א שם אות ח [תקיא.]. ובדרשת שבת הגדול [ריח.] כתב: "לפיכך נאמר על אהרן 'תומיך ואוריך לאיש חסידך', כי החסיד יש בו הטוב וזכות החומר, כמו שאמרו [אבות פ"ב מ"ב] 'אין עם הארץ חסיד'... והוא שנאמר [מלאכי ב, ז] 'שפתי כהן ישמרו דעת ותורה יבקשו מפיהו כי מלאך ה' צבאות הוא'. ורוצה לומר כי הכהן מסולק מן החומר כמו המלאך... כי אהרן היה מיוחד במדות אלו, דהיינו שהיה סולת נקיה מפחיתות החמרי, שזהו עצם מעלת אהרן". ואמרו חכמים [זוה"ק ח"א רנו:] "כהנים מסטרא דחסד אתו", ו"כהני אקרון חסידים" [שם ח"ג קמה:]. "בגין כך אתמסר דא לכהן דאתי מחסד, בגין דתתברך ותתבסם כ"ה, הדא הוא דכתיב [במדבר ו, כג] 'כה תברכו'" [שם קמו.]. ובפרי צדיק פרשת וארא, אות ט, כתב: "אהרן מסטרא דחסד כהן, ואברהם אבינו ע"ה שהיה מדתו חסד, כתיב ביה [תהלים קי, ד] 'אתה כהן לעולם', דקאי על אברהם [נדרים לב:]". וחסד קשור לאהבת ה' [זוה"ק ח"ג רסב:, ות"ז הקדמה (י:)]. ובתפארת ישראל פל"ח [תקעח:] כתב: "מן הימין, אשר שם האהבה והחסד, כאשר ידוע למבין". וראיה לכך כי אברהם אבינו המסמל עמוד החסד ["חסד לאברהם" (מיכה ז, כ), וראה למעלה פל"ו הערה 111, וש"נ], נקרא אוהבו של הקב"ה, שנאמר [ישעיה מא, ח] "אברהם אוהבי". זאת ועוד; אמרו בספרי [דברים ו, ו] "'והיו הדברים האלה אשר אנכי מצוך היום על לבבך' [שם]. למה נאמר, לפי שהוא אומר [שם פסוק ה] 'ואהבת את ה' אלקיך בכל לבבך', איני יודע באיזה צד אוהבים את הקב"ה. תלמוד לומר 'והיו הדברים האלה אשר אנכי מצוך היום על לבבך', שמתוך כך אתה מכיר את הקב"ה ומדבק בדרכיו". הרי פסגת אהבת ה' מתקיימת  על ידי דביקות בדרכי הקב"ה. וכבר השריש המהר"ל בנתיב גמילות חסדים פ"א [א, קמח:] שמצות דביקות בדרכי הקב"ה היא רק בקו החסד [הובא למעלה פ"כ הערה 4]. נמצא שעשיית חסד היא הקיום העליון של אהבת ה' [כן מבואר בפחד יצחק שבועות מאמר כג]. וראה למעלה פכ"ח הערה 70, ולהלן ציון 308.
(102) לא ברור מה מוסיף במשפט זה על פני המשפט שקדם לו; דבמשפט הקודם כתב "אמנם בית אהרן עובדים לו מאהבה", ובמשפט זה כתב "כמו מי שהוא אוהב את אחר, כך הם בית אהרן אוהבים הקב"ה, עובדים מאהבה". וברי הוא שאלו ש"עובדים לו מאהבה" [משפט ראשון] הם אוהבים את הקב"ה "כמו מי שהוא אוהב את אחר". והרי הרבה פעמים כתב את המלים "עובד מאהבה" [כגון בבאר הגולה באר הראשון (עב:), דר"ח פ"א מ"ג (רכג:), שם סוף מ"ה (רעג.), ועוד], ולא הוסיף שם "כמו מי שהוא אוהב את אחר", ומה ראה להוסיף זאת כאן. ואולי כי כאן בא להדגיש את הדביקות שיש באהבה [כמו שמיד כתב בסמוך "וזהו הדביקות הזה מצד האהבה"]. והיה מקום לחשוב שאצל הקב"ה, אף שעובדו באהבה, מן הנמנע שתהיה דביקות כלפיו [כשאלת הגמרא (כתובות קיא:) "וכי אפשר לדבוקי בשכינה, והכתיב (דברים ד, כד) 'כי ה' אלקיך אש אוכלה'"]. לכך הוסיף שעם כל זה יש דביקות כלפי ה' הנוצרת מעבודה באהבה, דכמו ביחס שבין שני אנשים "מי שהוא אוהב את אחר" הוא נדבק בו, "כך הם בית אהרן אוהבים הקב"ה". וראה למעלה הערה 4, והערה הבאה.
(103) אודות הדביקות כלפי ה' הנובעת מאהבה, כן כתב בכמה מקומות. וכגון, בדר"ח פ"א מ"ג [רלא.] כתב: "לא נאמר 'אהבת שמים'... האהבה נחשב שהוא דבק בו יתברך, כדכתיב [דברים ל, כ] 'לאהבה את ה' אלקיך ולדבקה בו'". ובנתיב התורה פ"ז [דש:] כתב: "כי האהבה אל השם יתברך הוא הדביקות בו יתברך". ושם פ"ט [שצב.] כתב: "זהו האהבה והדבוק בו יתברך, כי אין האהבה רק החבור והצירוף אל דבר, ואי אפשר שיהיה קשור וצירוף כי אם על ידי שלשה דברים אלו; או בגופו, או בנפשו, או בממונו". ובנתיב העבודה פי"ג [א, קכ.] כתב: "העובד מאהבה הוא דבק בו, שנאמר 'לאהבה את ה' אלקיך ולדבקה'". ובנתיב יראת השם פ"א [ב, כב.] כתב: "כי על ידי אהבת השם יתברך קונה הדביקות בו יתברך לגמרי, ואין קנין יותר מזה הוא הדיבוק בו". וכן כתב בנתיב אהבת ריע פ"א [ב, נב.], ובנתיב התשובה פ"ב [מה:]. ובח"א לנדרים לב. [ב, ט.] כתב: "מדת האהבה דביקת בו יתברך מצד האהבה, ודבר זה מצד השכל". ושם סב. [ב, כב.] כתב: "כי האהבה אל השם יתברך היא דביקות בו יתברך, כי כל אהבה היא דביקות האוהב בנאהב". ובח"א למכות יב. [ד, ג:] כתב: "האדם יש לו דביקות אל השם יתברך, דכתיב [דברים ד, ד] 'ואתם הדבקים בה' אלקיכם', ומדה זאת לא שייך במלאכים... כי הדביקות היא מצד האהבה, שבשביל זה דבק בו יתברך. ולא שייך אהבה במלאכים, רק יראה, וכמו שאמרו [תפילת שחרית] 'עושים באימה וביראה רצון קוניהם', אבל אהבה לא תמצא אצל המלאכים" [הובא למעלה פל"ט הערה 13, ופמ"ד הערה 169]. וכן כתב באהבה שיש בין בני אדם, וכמבואר למעלה פכ"א הערה 65, פכ"ד הערה 10, פל"ו הערה 193, פמ"ד הערה 170, פמ"ז הערה 58, ולמעלה הערה 4.
(104) אודות הדביקות שיש ביראה, כן כתב בתפארת ישראל פ"י [קסד:]: "כי מי שיש בו יראת שמים הוא דבק לגמרי בו, ולא כן האהבה, אף כי הוא הדבוק בו יתברך, אין מחשיב עצמו כאילו אין לו מציאות, רק שהוא מתחבר אליו כמו שני אוהבים שמתחברים זה לזה. אבל היראה, מפני שהירא מאחר אין מחשיב עצמו לכלום, ומבטל מציאותו אצל אחר, וכאשר הוא מבטל מציאותו אצל השם יתברך, נמצא שאין לו מציאות מצד עצמו, רק מה שיש לו מן השם יתברך. וזהו קיומו בודאי, כי אין לנמצאים שום קיום אם לא בו יתברך... שעל ידי יראת שמים הוא דבק בו יתברך". ובבאר הגולה באר הששי [רמז:] כתב: "כי מעלה הזאת יראת שמים, הוא דבוק עם השם יתברך לגמרי". ובנתיב יראת השם פ"א [ב, כא.] כתב: "עוד אמר [משלי יד, כז] 'יראת ה' מקור חיים לסור ממוקשי מות'. ורצה לומר כי יראת ה' שהאדם עלול מתדבק בעלה, שהוא המקור שממנו החיים לסור ממוקשי מות. רצה לומר כי לא דבר זה בלבד שנותן יראת השם יתברך הקיום אליו, רק שהוא מציל אותו מן הפגעים ומן מיתה משונה. כי בעל יראת ה' הוא חוסה תחת כנפי השכינה, הוא העלה... ולפיכך יראת השם שומרת אותו מן הפגיעה, שהם מוקשי מות". ובח"א לשבת כג: [א, ז:] כתב: "ומאן דדחיל רבנן הוא עצמו יהיה צורבא רבנן [שם]. וזה מפני שהירא מן אחר מבטל עצמו לגמרי נגד אותו מי שהוא ירא ממנו, שמחשיב את זולתו, והוא אינו נחשב לכלום, שאם לא כן, לא היה ירא ממנו כלל. אבל יראתו מורה שהוא מבטל עצמו אל זולתו, וכאלו אינו רק אותו האחר. ולפיכך מי שהוא ירא מדרבנן הוא לגמרי דבק בדרבנן, שהרי אין מחשיב מציאתו לכלום נגד רבנן. ואינו דומה אל שני אוהבים, אע"ג שהם דביקים ומתחברים זה לזה, יש לכל אחד ואחד מציאות בפני עצמו, ומאחר שיש לכל אחד ואחד מציאות בפני עצמו, הרי אינו אותו שהוא אוהב לגמרי. אבל מי שהוא ירא מאחר הוא מבטל עצמו לגמרי אל אותו שהוא ירא ממנו, ולכך הוא עצמו יהיה צורבא מרבנן". וצרף לכאן דברי רש"י [סנהדרין עו:] שכתב: "זו כנסת ישראל, שצמאה ותאיבה ליראת יוצרה, ולקיים מצותיו", הרי יש צמאון ותאבה ליראת ה' [וראה למעלה פמ"ד הערה 169 בביאור ההבדל בין הדביקות של אהבה לדביקות של יראה, והובא במקצתו למעלה הערה 4. וראה להלן הערה 309].
(105) כמו שכתב למעלה [לאחר ציון 97] "ישראל מצד שהם בניו, הרי הם דבקים בו <b>בעצם</b>, כמו שיש דביקות הבן אל האב, כך יש דביקות ישראל לאביהן שבשמים". ולהלן בפרק זה [לאחר ציון 301] כתב: "ואחר כך אמר [תהלים קיח, ד] 'יאמר נא ישראל', שיש לישראל במה שהם בניו עלולים בעצם דביקות מיוחד בו יתברך". ומה שכתב "בעצם" "דביקות עצמי" ו"עלולים בעצם", נראה שכוונתו לומר שאין דביקות זו תלויה במעשים, לעומת בית אהרן ויראי ה', שדביקותם בה' נובעת ממה שעובדים את ה' מאהבה ומיראה. ובתפארת ישראל פי"ז [רסב:] כתב: "כי ישראל נקראו 'בנים' למקום, כדכתיב [דברים יד, א] 'בנים אתם לה' אלקיכם'. כי הבן אינו נברא לשמש את אחר... ולא כן המלאכים, אשר שמם יורה עליהם שהם 'מלאכים' שלוחים, משמשים לזולתם" [הובא למעלה פמ"ד הערות 34, 72]. ובהקדמה שניה לדר"ח [ע:] כתב: "כי ישראל נקראים 'בנים' אל השם יתברך... ואף על גב כי כל הנבראים נאמר גם כן עליהם 'מעשה ידיו'... הפרש יש, כי אינם נקראים 'בנים' למקום. ואם הם מעשה ידיו של הקב"ה, אינם מעשה ידיו בעצם, רק שנבראו בשביל לשמש את ישראל... אבל ישראל נבראו לעצמם, והם נקראו בשביל זה 'בנים'". ואף על פי שבמקומות האלו דובר ביחס של הקב"ה אל ישראל, ואילו כאן מדובר בדביקות ישראל אל הקב"ה, מ"מ ניתן ללמוד אחד מהשני, וכמו שכתב למעלה פמ"ז [תצ:]: "כי העלול אשר נמצא מן העלה, משתוקק אל עלתו אשר הוא בא ונמצא ממנו, ולכך משתוקק אל עלתו אשר בראו. ודבר זה כאשר הוא עלול ונברא בעצם, רצה לומר שהוא עלול בעבור עצמו, ואינו בריאה שנברא בשביל דבר זולתו. שאם לא נברא מצד עצמו, רק כדי לשמש זולתו, כמו הבעלי חיים שאינם מדברים, כיון שאינו עלול בעצם, שהם נבראים בשביל האדם, אין עליו שם עלול שיהיה משתוקק אל העלה, שלא נברא מצד עצמו. ולפיכך אין ראוי לומר שירה רק ישראל, מה שהם נקראים 'בנים' אל השם יתברך, והם עלולים בעצם ממנו. לא כמו האומות, שהם נבראים בשביל ישראל. אבל ישראל נקראו 'בנים' ועלולים מן השם יתברך, ועלול כזה משתוקק אל העלה". ובדר"ח פ"ג מי"ד [שסז:] כתב: "ואמר [שם] 'חביבין ישראל שנקראים בנים למקום'. כי ישראל נקראו 'בנים' בשביל שהם נבראים בשביל עצמם שיהיו אל השם יתברך, כמו הבן שהוא בשביל עצמו והוא אל אביו. וכן ישראל נבראו בשביל עצמם, לא כמו האומות שהם נבראים לשמש את ישראל. ואף המלאכים נבראו לשמש את העולם, וכולם נקראו עבדים, כמו העבד שנברא לשמש את האדון. אבל ישראל, כל העולם נברא בשבילם, ולכך נקראו ישראל 'בנים', שהם אינם רק בשביל עצמם... ודבר זה גורם החבה כמו <b>חבת בן לאב</b> [ולא כתב חבת אב לבן], והדביקות לגמרי בו. ולכך אמר 'חבה יתירה נודעת להם וכו''. ובזה תדע תמיד מעלת ישראל". ובבאר הגולה באר השלישי [רסה:] כתב: "ישראל המה נבראו מן השם יתברך בעצם, לא כמו שאר הנמצאים שאין נבראים מן השם יתברך בעצם, רק שהם נבראים לשמש אחרים. לכך לא נקרא בשם 'בנים', המורה על התולדה והבריאה, רק ישראל, שבריאתם לא לשמש זולתם, ולכך שם זה נקרא על ישראל 'בנים אתם לה' אלקיכם'". ושם בבאר הרביעי [תטז.] כתב: "כי עיקר בעולם הם ישראל... כי לכך נקראו האומה הזאת שהם 'בנים'... כי הבן אינו משמש לאחר, אבל הוא לעצמו. ולא כן הדבר שאינו לעצמו, רק משמש לאחר". וראה למעלה פמ"ד הערה 197 [שנמצאים בספריו שני טעמים מדוע ישראל נקראו "בנים" לה'; (א) הבן נברא לעצמו ולא לשמש זולתו. (ב) הבן בא מאמתת עצם אביו], וכן הוא למעלה פמ"ז הערה 275. וראה למעלה פ"ס הערה 364, ולהלן הערה 171, ופס"ז הערה 54.
(106) דוגמה מובהקת לדביקות של אהבה ושל יראה נמצאת בדברי חכמים [ב"מ פה.], שאמרו "יסורי דרבי אלעזר ברבי שמעון עדיפי מדרבי, דאילו רבי אלעזר ברבי שמעון מאהבה באו... דרבי על ידי מעשה באו... כולהו שני יסורי דרבי אלעזר לא שכיב איניש בלא זמניה. כולהו שני יסורי דרבי לא איצטריך עלמא למיטרא". ובח"א שם [ג, לז:] כתב: "יש לבאר אלו היסורין של רבי אלעזר ושל רבי, כי הם הפכים, ויסורין של רבי אלעזר היו מאהבה... ויסורין דרבי על ידי מעשה באו... ומחמת זה היה שולט מדת הדין בו... כולהו שני דר"א לא שכיב וכו'. דבר זה מופלג, כאשר אמרנו כי יסורי דר"א מצד אהבה, ומצד האהבה הוא הדביקות בו יתברך, וכאשר יש דביקות בו לא שכיב אינש בלא זמניה. ודבר זה מבואר, שהרי כתיב [ויקרא כב, ג] 'ונכרתה הנפש ההיא מלפני', והדבוק הוא על ידי האהבה. ולכך יסורין של רבי אלעזר היו גורמים שלא מת אחד שלא בזמנו, כי היה אל העולם הדביקות בו יתברך, אשר הוא מצד האהבה. ואמר כל זמן שהיה יסורין של רבי לא איצטריך עלמא למטרא. ודבר זה גם כן ידוע, כי המטר הוא שיורד בגבורה, ולפיכך מזכירין 'מוריד הגשם' בברכת גבורת השם, כי הגשמים מצד הגבורה [תענית ב.]. וכל זמן שהיו יסורין שולטין ברבי, מדת הדין היה מכפר... והיה הברכה, שהיה התהום עולה ומשקה הארץ עד שלא היה העולם צריך למטר". הרי דביקות של אהבה גרמה שאף אחד לא מת קודם זמנו, ודביקות של דין גרמה שלא היה צורך במטר.
(107) בהמשך הפרק [לאחר ציון 286] בביאור הפסוקים [תהלים קיח, ב-ד] "יאמר נא ישראל כי לעולם חסדו, יאמרו נא בית אהרן כי לעולם חסדו, יאמרו נא יראי ה' כי לעולם חסדו".
(108) שנאמר שם [תהלים קלה, יט-כ] "בית ישראל ברכו את ה' בית אהרן ברכו את ה', בית הלוי ברכו את ה' יראי ה' ברכו את ה'".
(109) פירוש - בתהלים [פרקים קטו, קיח], שהם פרקי הלל, לא הוזכר "בית לוי", אלא נאמר [תהלים קטו, ט-יא] "ישראל בטח בה' עזרם ומגנם הוא, בית אהרן בטחו בה' עזרם ומגנם הוא, יראי ה' בטחו בה' עזרם ומגנם הוא". ושוב נאמר [תהלים קטו, יב-יג] "ה' זכרנו יברך יברך את בית ישראל יברך את בית אהרן, יברך יראי ה' הקטנים עם הגדלים". וכן נאמר [תהלים קיח, ב-ד] "יאמר נא ישראל כי לעולם חסד, יאמרו נא בית אהרן כי לעולם חסדו, יאמרו נא יראי ה' כי לעולם חסדו". הרי בשלשת מקומות אלו לא הוזכר בהלל "בית לוי". וזהו שכתב כאן "אבל <b>בכל</b> ההלל לא זכר בית הלוי", כי מדובר בשלש השמטות. וזאת לעומת מה שנאמר להלן [תהלים קלה, יט-כ] שנזכר גם בית לוי, שנאמר "בית ישראל ברכו את ה' בית אהרן ברכו את ה', <b>בית הלוי</b> ברכו את ה' יראי ה' ברכו את ה'". ומקור קושיא זו הוא הרוקח בתחילת דיני ברכות [סד"ה למה], וז"ל: "בית הלוי ברכו את ה'. יש לתמוה דבכל הלל אין כתיב 'בית לוי'". וכן הקשה בהגש"פ שלו עה"פ "יברך יראי ה'" ועה"פ "יאמרו נא יראי ה'". וכן הקשה הרמ"ע מפאנו במאמר הנפש ח"א פי"ד.
(110) כי המקור לאמירת הלל הוא הפסוק [ישעיה סג, ז] "חסדי ה' אזכיר תהלות ה'", וכן הפסוק [תהלים קז, ח] "יודו לה' חסדו ונפלאותיו לבני אדם" [כמבואר במדרש הגדול פרשת בא. ועיין מלואים לתורה שלמה כרך יא סימן כה, וכרך יב סימן יב]. וכן נאמר [תהלים קיז, א-ב] "הללו את ה' כל גוים וגו' כי גבר עלינו חסדו", ואמרו חכמים [פסחים קיח:] "אומות העולם מאי עבידתייהו, הכי קאמר, 'הללו את ה' כל גוים' אגבורות ונפלאות דעביד בהדייהו, כל שכן אנו ד'גבר עלינו חסדו'", וראה להלן הערה 263. ולמעלה פס"א [תצב.] כתב: "עיקר הדבר שאנו אומרים הלל משום שאנו באים לזכור חסדו של הקב"ה", ושם הערה 113. ולהלן פס"ה [לאחר ציון 68] כתב: "חילוק יש בין הלל ובין שיר, כי הלל הוא על הטוב והחסד שעשה, אבל השירה לתת שירה על גבורתו יתברך", ושם הערה 69.
(111) לשונו למעלה פכ"ח [תעג.]: "היה משה לוי ואהרן כהן. פירוש, עכשיו שנתן משה לאלקים, דכתיב [שמות ד, טז] 'והוא יהיה לך לפה ואתה תהיה לו לאלקים', ו'אלקים' הוא מדת הדין, לכך אתה תהיה לוי, שמדתו מדת הדין. ואם לא עשית כך, אלא הלכת בשליחות, לא היה לך דבר זה, והיית כהן, שאין מדתו מדת אלקים, שהוא מדת הדין". ובגו"א שמות פכ"ט אות ב [שנט:] כתב: "היה משה לוי, נקרא [דברים לג, א] 'איש אלקים'". ובנצח ישראל פי"ג [שכב.] כתב: "הלוים אינם כשרים לעבודה רק מבן שלשים עד בן חמשים [במדבר ד, ג], כידוע שמדת הלוים מדת הדין, ולכך ראוי שיהיו בתוקפם ובחזקם, ולא כאשר הם דרדקי, ולא כאשר הם זקנים, רק כאשר הם בעיקר כחם באמצע ימיהם" [ראה להלן פע"א הערה 110]. ושם פכ"ג [תצה:] כתב: "כי השיר הוא מיוחס למדת הדין, שהרי הלוים היו משוררים דוקא [ערכין יא.], ודבר זה ידוע למשכילים" [ראה בסמוך הערה 113, ולהלן פס"ה הערה 70]. וכן הוא בנתיב הליצנות פ"א [ב, ריח:] אות באות. ומקור הדברים בזוה"ק [ח"ג קעט:], שאמרו שם: "תא חזי [במדבר ח, כד] 'זאת אשר ללוים', ולא 'וזאת', דהא מסטרא דדינא קא אתיין, ולא מסטרא דרחמי". ורבינו בחיי [שמות טו, ג] כתב: "'אלקי אבי', הזכיר משה אלקי אביו כלפי שבטו, כי מדת הדין מדתו של לוי".
(112) דוגמה לדבר; בנצח ישראל פנ"א [תתיז:] כתב: "כי מן מיכאל מושפע ממנו הטוב והחסד, וזה דומה למים. וגבריאל מושפע ממנו הדין, והוא שוה לאש. ולפיכך צורת מיכאל חסד, וצורת גבריאל אש" [הובא להלן הערה 280]. הרי שלא יושפע מגבריאל הטוב והחסד. ובכלליות קבע שישנה זיקה בין העושה לבין מעשיו, וכמו שכתב למעלה פנ"ב [עד.]: "אי אפשר שיהיה יציאת מצרים כי אם על ידי הקב"ה. כי הפועלים תמצא אותם מיוחדים, שלא יצא דבר מכל דבר. כמו שתראה במציאות העולם, כי האדם יוליד אדם, והשור שור, וכל הפועלים מיוחדים". ובנצח ישראל ר"פ ב [כ.] כתב: "כשאנו חוקרין ומעיינים בחפוש הנבראים כלם, תמצא סדר אחד, לא יצאו מסדרם, ולא ישנו את חוקם, שהדומה מוליד את הדומה; כי לא יצא חמור מסוס, וסוס מחמור, ואדם מבהמה, ובהמה מאדם. וכל הצמחים כלם, מזרע חטים לא יצא שעורה" [הובא למעלה פנ"ב הערה 189]. ובנצח ישראל ר"פ כא [תמד.] כתב: "העולם הזה יש בו שני דברים; כי הוא עולם גשמי כאשר ידוע, ומצד הזה אין בו קדושה. ומכל מקום אי אפשר שלא יהיה העולם הזה בו מדריגה קדושה בדבר מה... כי העולם הזה בא מן השם יתברך, שהוא קדוש, ומאחר שבא מאתו יתברך, אי אפשר שלא יהיה לעולם הזה התיחסות אליו יתברך. שלא יבא דבר מדבר אם אין לו התיחסות אליו בדבר מה... ומפני זה העולם אשר הוא בעל גשם, יש בו בחינה נבדלת בלתי גשמי" [הובא למעלה פ"ס הערה 339, ולהלן פס"ז הערה 63, וש"נ]. וקודם לכן בנצח ישראל ר"פ יב [שי.] כתב: "כי לא יבוא דבר מדבר רק אם יש לו צירוף אליו". ובתפארת ישראל פנ"ז [תתצב.] כתב: "כל דבר שיוצא זה מזה, הנה הם מצטרפים מתיחסים זה לזה. שאין המלאך שהוא נבדל לגמרי, יוצא מן החומר, מפני שאין לו הצטרפות והתיחסות אליו". ובגו"א בראשית פי"ח אות מח [שיב:] כתב: "לא ימשך דבר מדבר, אלא דומה מן הדומה יבוא לעולם, ולא יוליד אדם רק שהוא אדם". ובגו"א דברים פ"א אות כט [טז.] כתב: "אדם כשר הוא בעל מעשה, ולא הרשע, כי כל מעשה הרשע רעות והבל והבאי". וכן כתב בנתיב הענוה פ"ו [ב, יג.]. ואמרו חכמים [ברכות יט:] "גברא רבה אמר מילתא לא תחיכו עליה". והרמב"ן [בראשית ד, יז] כתב: "בעבור כי הוא ארור ומעשיו לא יצליחו". ובפירוש חכמוני בסוף הקדמתו לספר היצירה כתב: "הוא [הקב"ה] גדול ומעשיו גדולים, ככתוב [תהלים קיא, ב] 'גדולים מעשי ה''. הוא נורא ומעשיו נוראים, ככתוב [תהלים סו, ג] 'אמרו לאלקים מה נורא מעשיך'. הוא נפלא ומעשיו נפלאים, ככתוב [תהלים קלט, יד] 'אודך על כי נוראות נפליתי נפלאים מעשיך וגו''. הוא אמת ומעשיו אמת, דכתיב [תהלים קיא, ז] 'מעשי ידיו אמת ומשפט'. הוא נאמן ומעשיו נאמנים, דכתיב [שם] 'נאמנים כל פקודיו'". הרי שישנה זיקה בין מעלת העושה למעלת המעשה, לכך "לא יבא מזאת המדה [הדין] החסד והטוב".
(113) בספר זאב יטרף [תהלים ב] פרק ה הביא את דברי המהר"ל הללו, וכתב עליהם: "לכאורה אין בדברים הללו רק משום מילתא דתמיה, דכמו שבית הלוי דבקים במדת הדין ולא במדת החסד והטוב, כך אין דבקותם של יראי השם אלא במדת הדין, ומהיכי תיתי להזכיר יראי השם בהלל טפי מבית הלוי, וצריך עיון". ונראה דזה לא קשה, שהרי על אברהם אבינו גופא נאמר [בראשית כב, יב] "ויאמר וגו' כי עתה ידעתי כי ירא אלקים אתה וגו'", ואברהם נקרא "אברהם אוהבי" [ישעיה מא, ח]. ואמרו על כך בגמרא [סוטה לא.] "'ירא אלקים' האמור באברהם מאהבה". ובנתיב יראת השם פ"א [ב, כב:] כתב: "עיקר היראה שהיא באה מכח האהבה, כי מי שהוא אוהב את אחד הוא מכוון לעשות רצונו בכל אשר אפשר, שלא יהיה פירוד לזאת אהבה. ובשביל כך הוא ירא לעבור רצונו גם כן, אף בדבר קטן, כי זה היה ביטול האהבה, וזהו היראה שנאמר באברהם 'עתה ידעתי כי ירא אלקים אתה". הרי ש"יראי ה'" אינו סותר לחסד וטוב. אך יש עוד להעיר, שאמרו במשנה [פסחים סד.] שהלל נאמר על קרבן פסח, וכתבו תוספות [שם]: "קראו את ההלל. פירוש לוים, דתניא בתוספתא [פסחים פ"ד ה"ט] ישראל שוחטין את פסחיהן, ולוים קוראים את ההלל". וכן פסק הרמב"ם [הלכות קרבן פסח פ"א הי"א]. והואיל ובנצח ישראל פכ"ג [תצה:] כתב: "כי השיר הוא מיוחס למדת הדין, שהרי הלוים היו משוררים דוקא" [הובא למעלה הערה 111], כיצד מצינו שהלוים אומרים הלל. אמנם בחידושי מרן הגרי"ז [על הרמב"ם שם] האריך להוכיח שההלל הנאמר ע"י הלוים בק"פ הוא מדין שירה שעל הקרבן, שהיא נאמרת תמיד על ידי הלוים [רמב"ם הלכות כלי מקדש פ"ג ה"ב]. אך עדיין יקשה מדברי רש"י במשנה [ערכין י.] שכתב ש"היו הלוים משוררים בפה את ההלל באותן י"ב ימים" [המפורטים שם במשנה (שחיטת פסח ראשון ושני, יו"ט ראשון של פסח, ושל עצרת, ובשמונת ימי החג)], הרי שהלוים אומרים הלל לאו דוקא על הקרבן. ויש לעיין בזה.
(114) כן ביאר הגר"א את ברכת האבות "מלך עוזר ומושיע ומגן", וכלשונו [סידור של רבי נפתלי הרץ מוסף לר"ח על דרך הנסתר בשם כתבי תלמידיו]: "הענין מפני שיש שלשה מיני ישועה; אחת, כשקם אויב על אחד, עוזר לו השני והכו את האויב, וזה נקרא 'עוזר', כמו שנאמר [ש"ב כא, יז] 'ויעזור לו אבישי בן צרויה'... והשלישית, שהוא מגן לו, דהיינו שאינו מניח את האויב לבא אליו לעשות לו רעה. וזהו שהקב"ה עשה לנו... דהיינו שנתן לנו תורה, ומצות עשה... שבמצות עשה אנו משברין את היצר הרע והקליפות שלא ישלטו עלינו ח"ו... והתורה מגינה עלינו שלא יוכלו לבא עלינו". הרי שביאר "עוזר" "ומגן" כמהר"ל.
(115) פירוש - בכל אחת משלש הכתות שהזכיר [ישראל, בית אהרן, ויראי ה'] כתב "עזרם ומגנם הוא", באופן שהתיבות "עזרם ומגנם הוא" נאמרו שלש פעמים [תהלים קטו, ט-יא], אצל כל כת וכת.
(116) כי מהותה של בברכה היא תוספת ורבוי, וכמו שכתב רש"י [סוטה י.] "כל ברכה שבמקרא לשון ריבוי הוא דבר המרבה ומצוי בו שובע, פוייש"ן בלע"ז". והרשב"א בחידושי ההגדות שלו [עמוד טז] כתב: "הברכה לשון תוספת ורבוי, מלשון [שמות כג, כה] 'וברך את לחמך ואת מימך'... וגורמת לרבות הרחמים על בריותיו". וכן כתב הרשב"א בשו"ת [ח"ה סימן נא]: "באמת לשון ברכה תוספת ורבוי הוא". והרד"ק בספר השרשים שורש ברך כתב: "תוספת טובה". והראב"ע [תהלים קטו, יד] כתב: "יוסף - הנה פירש מה היא הברכה, כי היא תוספת". ולמעלה פט"ו [כט:] כתב: "כי בברכה אין גדר וגבול, ולכך נאמר בברכה [בראשית כח, יד] 'ופרצת ימה וקדמה', ואין ברכה אלא בדבר הפרוץ ואין לו גדר וגבול, זהו ענין הברכה". ובגו"א בראשית פ"ב אות ג [נג.] כתב: "לא נקרא ברכה אלא כאשר יש תוספות". ובתפארת ישראל פל"ד [תצט:] כתב: "כי הבי"ת בפרט הוא התחלת הרבוי, שהרי האל"ף אין בו רבוי, ואילו הבי"ת הוא התחלת הרבוי, והוא ברכה. ולפיכך מלת 'ברך' כלם האותיות השניות, שהם לשון ברכה; הבי"ת באחדים, הכ"ף בעשריות, הרי"ש במאות. שמן השני התחלת הרבוי, שהוא ברכה... הב' מפני שהיא מורה בצד עצמה ברכה, שהיא התחלת הרבוי". ובנתיב הצדק פ"ב [ב, קלח:] כתב: "כי זהו ענין הברכה שהיא תוספות". ובבאר הגולה באר הרביעי [תקטז:], הביא את דברי הגמרא [ברכות ז.] שהקב"ה אמר "ישמעאל בני ברכני. אמרתי לו, יהי רצון מלפניך שיכבשו רחמיך את כעסך... ותתנהג עם בניך במדת הרחמים, ותכנס להם לפנים משורת הדין", וכתב: "כאשר אמר 'ישמעאל בני ברכני', לא שהוא יתברך מקבל ברכה מברואיו, חס ושלום לומר כך. רק הדבר הזה שעל ידי ברכה זאת יהיה הוא יתברך נמצא אל הנמצאים, שהם בניו, במדת הברכה. וזה שלא יתנהג עם בניו במדת הדין, ויכנוס להם לפנים משורת הדין. ודבר זה נקרא 'ברכה', כי כל ברכה הוא תוספת ורבוי יותר מן השעור המוגבל, שאין הברכה שנותן לו מה שהוא צרכיו בלבד, כי לא היה זה ברכה מה שהוא נותן לו צרכיו. אבל עניין הברכה שיהיה לו תוספת חוץ מן השעור... כלומר שיהיו מדותיו בלא שיעור מוגבל, עד שיהיה נכנס עם בניו לפנים משורת הדין, ואז הוא נוהג במדת הברכה, שהוא דבר שמוסיף לעשות... שמדותיו שנוהג עם ברואיו הם לפנים משורת הדין, ואין מדותיו מוגבלים משוערים, דבר זה נקרא ברכה אליו" [הובא למעלה פ"כ הערה 82].
(117) ואף מה שנאמר [תהלים קיג, ט] "מושיבי עקרת הבית אם הבנים שמחה הללויה" אינו מתפרש כברכת רבוי, אלא שמדת הרחמים תאפשר שהעקרות יפקדו, וכמו שכתב למעלה פס"ב [תקכה:].
(118) אמנם בזוה"ק [ח"א רלג.] איתא שהכוונה אכן לזכרים, שאמרו שם: "רבי יוסי פתח ואמר, 'ה' זכרנו יברך יברך את בית ישראל וגו'', 'ה' זכרנו יברך' אלין גוברין, 'יברך את בית ישראל' אלין נשין". ושוב איתא בזוה"ק [ח"ג קיז:] "רבי יצחק פתח, 'ה' זכרנו יברך יברך את בית וגו'', 'ה' זכרנו יברך', אלין גוברין, דהוו עאלין בחושבנא דמדברא, וקודשא בריך הוא מברך לון, ואוסיף עלייהו בכל זמנא". וקצת תימה שיאמר שאין לפרש כדברי חז"ל. וראה הערה הבאה.
(119) שהיה צריך להאמר "זכרֵנו", אך נאמר "זכרָנו". וכן כתב הראב"ע [תהלים קטו, יב]: "אמר רבי משה כי 'זכרנו' הזכרים שלנו... בכל המקרא 'זכרנו' מגזרת זכירה, והאות על זה שהוא קמוץ, כי אילו היה מגזרת זכרים היה הרי"ש בקמץ קטן" [הוא צירי]. וכן הובא ברד"ק [שם], שהוסיף: "והיה ראוי הרי"ש בקמ"ץ קטן, וכן 'וּלְבֵשָׁם' [ויקרא טז, ד], [הבי"ת] בצירי".
(120) תרגום יונתן [תהלים קטו, ב] "מימרא דה' דכר יתנא לטב", ו"דכר" הוא זכרון.
(121) כן דרשו להדיא במדרש [ב"ר מט, א] "מצינו שהקב"ה מזכיר <b>שמן</b> של ישראל ומברכן, שנאמר 'ה' זכרנו יברך'". וראה בסמוך הערה 123.
(122) אולי צ"ל "והשם במה שהוא זכרון ראוי לברכה". ובתפארת ישראל פכ"ד [שנד.] כתב: "כי סתם זכירה היא לטובה, [בראשית ל, כב] 'ויזכור אלקים את רחל'". ושם פכ"ז [תטז.] כתב: "הזכירה שנזכר על ידי תרועה לפני הקב"ה הוא לטובה, וכן הוא זכירה בכל מקום". ובירושלמי [סוטה פ"ג ה"ד] אמרו "כל זכרונות שנאמרו בתורה לטובה". ובאור חדש פ"ב [תפט.] כתב: "'אחר הדברים האלה זכר המלך אחשורוש וגו'' [אסתר ב, א]. רצה לומר כי תיכף אחר המעשה [של הריגת ושתי] זכר את ושתי, כלומר שזכר אותה. וכל זכירה הוא לרחמניות על הנזכר, שכן אמר [ירמיה לא, יט] 'הבן יקיר לי אפרים אם ילד שעשועים וגו' זכור אזכרנו עוד על כן המו מעי לו רחם ארחמנו נאום ה''... ובא הכתוב לומר כי תכף מיד שעשה המעשה והרג את ושתי, היה מרחם עליה שנהרגה" [הובא למעלה פכ"א הערה 28]. וראה למעלה פכ"א הערה 47, פכ"ט הערה 114, ופל"ט הערה 119.
(123) מחבר את פסוקנו ["ה' זכרנו יברך" עם הפסוק "זכר צדיק לברכה ושם רשעים ירקב". וכן עשו גם במדרש [ב"ר מט, א], שאמרו שם: "רבי יצחק פתח 'זכר צדיק לברכה ושם רשעים ירקב'. אמר רבי יצחק, כל מי שהוא מזכיר את הצדיק ואינו מברכו, עובר בעשה... וכל מי שהוא מזכיר את הרשע ואינו מקללו, עובר בעשה...  שמעת מימיך אדם קורא שם בנו 'פרעה' 'סיסרא' 'סנחריב', אלא 'אברהם' 'יצחק' 'יעקב' 'ראובן' 'שמעון'... מצינו שהקב"ה מזכיר שמן של ישראל ומברכן, שנאמר 'ה' זכרנו יברך'". וכן הרוקח [הגש"פ] כתב: "טעם שמברכם, לפי שמזכירם, וכשמזכירים את הצדיקים מברכים אותם, שנאמר [משלי י, ז] 'זכר צדיק לברכה'".
(124) כמו שנאמר [תהלים פג, ה] "אמרו לכו ונכחידם מגוי ולא יזכר שם ישראל עוד". ובבאר הגולה באר השלישי [רסג:] כתב: "כי השכחה שייך בדבר שאינו חשוב, ואינו שם על לבו אותו דבר, ומסלק אותו ממנו ושוכח אותו... כי השכחה מורה כי הנשכח אין לו מציאות, שהוא נשכח ממנו כמת". ובח"א לשבת קנג. [א, פז.] כתב: "גזר על כל מת שישתכח מן הלב [פסחים נד:], מפני שאינו נמצא, ומה שאינו במציאות נשכח מן הלב לגמרי" [הובא למעלה פכ"א הערה 28]. ושם מורה על מציאות וחשיבות, וכמו שכתב בדר"ח פ"ד מ"ד [פג.]: "וזה כי השם הוא גלוי של בעל השם, כי כל אחד על ידי השם נודע הוא בעולם, כמו [מלאכי א, יא] 'גדול שמי בגוים', ועל ידי השם הוא מפורסם ונודע". וכן אמרו חכמים [יבמות טז.] "אתה הוא עקיבא בן יוסף ששמך הולך מסוף העולם ועד סופו". וכן נאמר [תהלים עו, ב] "נודע ביהודה אלקים בישראל גדול שמו". הרי על ידי השם נודע בעל השם בעולם בחשיבותו. וכן העדר שם מורה על העדר חשיבות, וכמו שכתב למעלה פט"ז [סט:]: "דכתיב [שמות ב, א] 'בת לוי', היינו שאם היתה נערה והיא ברשות אביה, שייך למקרי אותה 'בת לוי', שאין לה שם בפני עצמה". ונאמר [בראשית יד, ב] "עשו מלחמה את ברע מלך סדום ואת ברשע מלך עמורה שנאב מלך אדמה ושמאבר מלך צבוים ומלך בלע היא צוער", הרי שמות ארבעת המלכים נזכרו, ואילו שמו של המלך החמישי לא נזכר, ועמד על כך הרמב"ן [שם], וכתב: "וטעם 'ומלך בלע', מפני שמלך על עיר קטנה, ואנשים בה מעט, ולא שֵׁם לו על פני חוץ". ורש"י [תהלים ד, ג] על הפסוק "עד מה כבודי לכלימה", כתב: "עד מתי אתם מבזים אותי; [ש"א כב, ט] 'הראיתם את בן ישי', [ש"א כה, י] 'מי דוד ומי בן ישי'... אין לי שם [בתמיה]". וכן כתב רש"י [במדבר כא, כ] "למה לא נזכר משה בשירה זו [של הבאר], לפי שלקה על ידי הבאר". וכן מבואר בגו"א ויקרא פ"ט סוף אות א [קפו:]. וראה למעלה פי"ג הערה 10, ופט"ז הערה 43, והערה הבאה.
(125) נראה לבאר דבריו ["שם הצדיק הוא הברכה בעצמו"] על פי שני יסודות; (א) השם מורה על עצם בעל השם. (ב) ברכה מגיעה לעולם כשיש חבור בין עליונים לתחתונים. ואודות היסוד הראשון [השם מורה על עצם האדם], כן כתב באור חדש פ"ז [תתרסג:] "'ותאמר אסתר איש צר ואויב המן הרע הזה' [אסתר ז, ו]... סמך אל 'המן' 'הרע', ולא אמרה 'המן הצר והאויב והרע הזה', מפני כי שם רע כאשר הוא אדם רע בעצמו, ולא שהוא רק בשביל שנאה או בשביל שום דבר. לכך 'הרע' סמך אצל שמו, השם מורה על עצמו של אדם". ובנצח ישראל פ"מ [תשיד:] כתב: "כי השם הוא מורה על עצם הדבר ואמיתתו". ובדר"ח פ"ב מ"ז [תרל.] כתב: "ואמר [שם] 'קנה שם טוב לעצמו'. רוצה לומר שקנה דבר שהוא שייך לעצמו, שבו נודע האדם עצמו. ודבר זה נקרא שקנה לעצמו, והיא מעלה יתירה, כי שאר המעלות אינן לעצמו כמו שם טוב, לפי שהשם שייך לעצמו, שהרי כל שם בא על עצם הדבר. ולפיכך כאשר יש לו שם טוב, קנה מעלה לעצמו של אדם. ונקרא שם טוב מעלה לעצמו יותר מכל המעלות". ושם פ"ג מי"ז [תלח.] כתב: "השם בא בכל מקום על אמתת הדבר מה שהוא בעצמו". ובנתיב שם טוב פ"א [ב, רמד.] כתב: "כי השם טוב הוא המעלה אל האדם עצמו, וזה כי השם מורה על עצמו של דבר. שכל אשר יש לו שם טוב, המעלה הזאת הוא עצמי אל האדם. לא כמו העושר, שזה קבל העושר. ואף החכמה, אם שנראה כי הדבר הזה הוא אל עצמו, אין החכמה דבר עצמי אל האדם. וכן שאר המעלות אינם אל האדם עצמו. אבל השם טוב שבא על האדם...  תהיה המעלה מה שהיא, סוף סוף השם הוא בא על האדם עצמו". ובח"א לר"ה טז: [א, קז:] כתב: "השם הוא מורה על עצמות הדבר, ושנוי שם פירוש שנוי עצמותו... דרבי מאיר בדיק בשמיה [יומא פג:], כי השם יורה על עצמותו. וכאשר יש לו שנוי בעצמותו... הגזירה תתבטל, כי יש לו שם אחר. ודבר ידוע כי השם הוא עיקר גדול, כדקיימא לן בברכות [ז:] 'ומנא לן דשמא קגרים'... וכן נוהגים לשנות שם החולים". וכמה פעמים נתבאר למעלה שהשם מורה על מהות [ראה למעלה פכ"ד הערה 24, וש"נ]. <b>ואודות היסוד השני</b> [ברכה באה כשיש חבור בין עליונים לתחתונים], הנה הברכה במהותה אינה שייכת לעולם הזה, אלא היא באה ממקום עליון ונבדל, וכפי שכתב בנתיב התורה פי"א [תסט.]: "אמרו [ברכות מב.] תכף לתלמיד חכם ברכה... כי התלמיד חכם הוא הכנה שעל ידם תבא הברכה לעולם, וזולת זה אין העולם הזה ראוי לברכה, כאשר הברכה היא מעולם העליון הנבדל. ולכך על ידי תלמיד חכם שיש בו השכל הנבדל, ויש לו דביקות בעולם העליון, מביא הברכה לעולם". ובנתיב העבודה פי"ח [א, קלו:] כתב: "כי הברכה באה מלמעלה למטה... וצריך שיהיה אמצעי אשר הוא שייך למעלה ושייך למטה, שעל ידו הברכה באה למטה, וזה בית המקדש, כי בית המקדש הוא מחבר עליונים ותחתונים, ולכך על ידו באים הברכות לעולם מעליונים לתחתונים". וקודם לכן בנתיב העבודה פי"א [א, קי.] כתב בקיצור: "כיון שבטל בית המקדש שעל ידו בא הברכה לעולם, והוא היה צנור להביא הברכה, כמו שידוע, לכך אין הברכה מצויה כל כך". וכן כתב בנצח ישראל פכ"ב [תעז.]. ובח"א לחולין ס: [ד, צח.] כתב: "כי המטר הזה בא מלמעלה למטה, ודבר זה היה על ידי האדם, כי האדם הוא בין העליונים לתחתונים, והאדם הוא מחבר עליונים ותחתונים ביחד. ולפיכך הדשאים עמדו על פתח הקרקע ולא היה כאן מטר מן עליונים לתחתונים, שלא היה כאן חבור עליונים ותחתונים שיתנו העליונים הגשמים למטה, עד שהאדם, שהוא בין עליונים ותחתונים [רש"י בראשית ב, ה], הביא המטר מן עליונים לתחתונים על ידי התפלה שהתפלל האדם שהוא בתחתונים אל עלתו יתברך, ואז עליונים ותחתונים מתחברים, ובאים הגשמים מעליונים לתחתונים, ולא קודם" [ראה למעלה פט"ו הערה 13, פ"כ הערה 58, ולהלן פע"א הערות 96, 102]. נמצא שהברכה באה לעולם רק כשיש חבור בין התחתונים לעליונים [ע"י תלמיד חכם, בית המקדש, ואדם]. ובודאי שהצדיק הוא גם בגדר [בראשית כח, יב] "סולם מוצב ארצה וראשו מגיע השמימה", וכמו שכתב בנצח ישראל פ"מ [תשיד:]: "הצדיקים הם מן עליונים ומן התחתונים, כי גוף האדם הוא מן התחתונים, והנשמה מן העליונים". ובדרוש לשבת תשובה [ע:] כתב: "כי האדם יש לו דביקות בעליונים כאשר הוא צדיק, ויש לו ריחוק מן העליונים כאשר יחטא". לכך "שם הצדיק הוא הברכה בעצמו", כי עצם הצדיק מחבר עליונים ותחתונים, ובחבור זה גופא נמצאת הברכה. וראה להלן הערה 384 אודות דביקות הצדיקים בעולם העליון.
(126) פירוש - אינו שם העצם, אלא זכרון בעלמא. ובגו"א במדבר פ"ב אות ב [טו:] כתב: "כי שם העצם הוא שמו הקבוע לו וידוע". ולהלן ר"פ ע כתב: "כל דבר עראי הוא מקרה ואינו בעצם", ושם הערה 7.
(127) מעין כן כתב בנתיב הצדק פ"ב [ב, קלח:]: "כתיב 'זכר צדיק לברכה ושם רשעים ירקב', ולא כתיב 'זכר רשעים לקללה', מפני שבא לומר כי הרשע שמו אשר הוא בא על עצמו, כי השם בא על עצם הדבר, ירקב, עד שיהיה עצמו נפסד לגמרי, ולא לקללה בלבד, אבל ירקב, עד שהוא נפסד בשמו. והצדיק, לא די כי שמו לברכה, אלא זכר של הצדיק בלבד יהיה לברכה. ולא שיהיה לו הקיום בלבד, שהוא הפך הרקבון, אלא שיש לו תוספות ברכה תמיד, כי זהו ענין הברכה, שהיא תוספות".
(128) בית ישראל, בית אהרן, ויראי ה', שנאמר [תהלים קטו, יב-יג] "ה' זכרנו יברך יברך את בית ישראל יברך את בית אהרן, יברך יראי ה' הקטנים עם הגדלים". ולמעלה [לאחר ציון 97] ביאר שישראל דבקים בה' בעצם מפאת היותם בנים לה', לבית אהרן יש דביקות בה' מפאת שעובדים מאהבה, ויראי ה' דבקים בה' מפאת שעובדים מיראה.
(129) משמע מלשונו שנאמרו כאן שלש ברכות שונות, כאשר כל ברכה מותאמת לפי מקבל הברכה. וכנראה למד כן מתוך שנאמר "יברך" שלש פעמים, ולא נאמר רק פעם אחת "יברך את בית ישראל את בית אהרן ואת יראי ה'". וכן פירש המלבי"ם [תהלים קטו, יב-יג]: "הברכה הזאת תהיה כפי הבטחון ומעלת הבוטח; שיברך את בית ישראל, ויברך בברכה מיוחדת גבוהה ממנה את בית אהרן, וכן יברך יראי ה' בברכה מיוחדת יותר גדולה, כפי מעלתם". וכן האלשיך [בראשית יב, ב] העיר על ברכת האבות בתפילת עמידה, וז"ל: "עוד אומרו 'אלקי' שלשה פעמים, ולא נעשה הנוסח 'אלקי אברהם יצחק ויעקב'", וכמו שנאמר [שמות ג, טז] "אלקי אברהם יצחק ויעקב". ומבאר שם ש"אלקי יצחק" היא מעלה יותר מ"אלקי אברהם", ו"ואלקי יעקב" היא מעלה הגדולה מהכל. וכן חזר כתב בשמות [ג, יג-טז]. ורבי צדוק הכהן בפוקד עקרים [ליקוטים מכי"ק המחבר ז"ל] כתב: "כמו שאומרים 'אלקי אברהם ואלקי יצחק ואלקי יעקב', כל אחד מלת 'אלקי' בפני עצמו, כי כל אחד השגתו באלקות היה ממדריגה ומדה אחרת כידוע".
(130) לשון הראב"ע [תהלים קטו, יג]: "וטעם 'הקטנים' שיהיו שוים בברכה עם הגדולים". ודבריו מבוארים יותר בזבח פסח לאברבנאל: "לפי שהנערים הקטנים אין להם זכות בפני עצמם כי אם בהצטרף אל אבותיהם, לכן אמר 'הקטנים עם הגדולים', שהקטנים בזכות הגדולים יתברכו גם כן".
(131) "יוסף ה' עליכם עליכם ועל בניכם", והוספה זו היא מעבר לאלו הנמצאים בעולם. ומשמע מלשונו ["שיוסיף עליהם, על האבות ועל הבנים"], ש"הקטנים עם הגדולים" שהוזכרו בפסוק הקודם הם חוזרים ונשנים בפסוקנו במלים "עליכם ועל בניכם", ש"עליכם" הם הגדולים והאבות, ו"בניכם" הם הקטנים. וכן פירש המלבי"ם שם [תהלים קטו, יד].
(132) ו"ידי" היא יד שמאל [רד"ק שם]. וכן אמרו חכמים [מנחות לו:] "'ידך' [דברים ו, ח] זו שמאל. אתה אומר שמאל, או אינו אלא ימין, תלמוד לומר 'אף ידי יסדה ארץ וימיני טפחה שמים'", ופירש רש"י [שם] "מדכתיב 'ידי' ו'ימין', שמע מינה 'יד' היינו שמאל". ולמעלה פמ"ז [תקסה:] ביאר פסוק זה.
(133) וכן הוא פירוש הפסוק [תהלים קלד, ג] "יברכך ה' מציון עושה שמים וארץ", ש"בשתי ידיו אשר ברא שמים וארץ יברך אתכם" [לשונו כאן]. וצרף לכאן דברי רש"י [במדבר כז, כג] אודות סמיכות הידים של משה על יהושע: "ויסמך את ידיו - בעין יפה, יותר ויותר ממה שנצטווה. שהקב"ה אמר לו [שם פסוק יח] 'וסמכת את ידך', והוא עשה בשתי ידיו, ועשאו ככלי מלא וגדוש, ומלאו חכמתו בעין יפה".
(134) כי יד אחת היא חלק, ושתי ידים הן הכל, וכמו שכתב למעלה פמ"ז [תקסה:] בביאור הפסוק "אף ידי יסדה ארץ וימיני טפחה שמים", וז"ל: "כי השמים והארץ הם חלקי המציאות... כי שמים הוא חלק אחד, והארץ הוא חלק אחד. ולפיכך כל אחד מהם מיוחס ליד אחת, לומר כל אחד אינו אלא חצי, כי היד האחת הוא חצי, ושתי הידים ביחד הם הכל", ושם הערה 571. ובגו"א בראשית פכ"ח אות כג [סח:] כתב: "בית המקדש נברא בשתי ידים [כתובות ה.], במה שהוא כולל הכל, והוא החבור בין עליונים ותחתונים, ראוי שיהיה נברא בשתי ידים" [הובא למעלה פמ"ז הערה 576, ולהלן פ"ע הערה 15]. וכן כתב בנתיב העבודה פי"ח [א, קלד:] לגבי שנוטל כוס של ברכה בשתי ידיו [ברכות נא.].
(135) יש להעיר ממאמרם [כתובות ה.] שבית המקדש נברא בשתי ידים כאחת, שנאמר [שמות טו, יז] "מקדש ה' כוננו ידיך", ואילו שמים וארץ נבראו כל אחד ואחד מהם ביד אחת בפני עצמו ["'אף ידי' חדא יד" (רש"י כתובות שם)], ולכך גדול מעשה בית המקדש ממעשה שמים וארץ [ולמעלה פמ"ז (תקסה.) הביא מאמר זה וביארו]. ובכת"י לדר"ח פ"ו מ"י [הובא בדר"ח שם הערה 1893] כתב: "מקדש הוא יותר מעשה השם יתברך, שנברא בשתי ידים, אם כן בודאי יותר חפץ השם יתברך בו מן שמים וארץ". ואם "עושה שמים וארץ" נאמר כאן כהיכי תמצא להזכיר את שתי ידיו של הקב"ה, לכאורה היה יותר מתאים להזכיר את בית המקדש [ולומר "ברוכים אתם לה' עושה המקדש"], כי בית המקדש נעשה ממש בשתי ידים כאחת, ועדיף משמים וארץ שנבראו מיהא כל אחד ואחד מהם ביד אחת. ובנתיב אהבת ריע פ"א [ב, נו.] הביא את המדרש [מדרש תהלים מזמור קלט] שהשוה בין אדם ובית המקדש מחמת ששניהם נבראו בשתי ידים ["מכאן לאדם ולבית המקדש שנבראו בשתי ידים; כתיב (תהלים קיט, עג) 'ידיך עשוני ויכוננוני הבינני ואלמדה מצותיך'. וכתיב (שמות טו, יז) 'מקדש ה' כוננו ידיך וגו''" (לשון המדרש שם)]. ולפי זה היה יכול גם להזכיר כאן בריאת אדם [ולומר "ברוכים אתם לה' עושה האדם"]. ומדוע נקט ב"עושה שמים וארץ", שדרגת "שתי הידים" שלהם פחותה מן דרגת "שתי הידים" של מקדש ואדם. <b>ויש לומר</b>, שאמירת "עושה שמים וארץ" אינה רק היכי תמצא להזכיר את שתי ידיו של הקב"ה, דא"כ הפסוק היה יכול לומר ישירות "ברוכים אתם לה' בשתי ידיו". אלא ששמים וארץ בעצמם כוללים את הכל, וכמו שנאמר [תהלים קכא, ב] "עזרי מעם ה' עושה שמים וארץ", וכתב הרד"ק [שם] "כי הוא עושה שמים וארץ, והכל בידו, ויכול לעשות מה שירצה". וכן [תהלים קמו, ה-ו] "אשרי שא-ל יעקב בעזרו שברו על ה' אלקיו, עושה שמים וארץ את הים וגו'", וכתב הרד"ק [שם פסוק ו] "עושה שמים וארץ - בו ראוי לבטוח כי הוא עשה הכל". הרי ההבנה הפשוטה במלים "עושה שמים וארץ" היא שה' עשה הכל. וכן כתב כמה פעמים בספריו. וכגון, למעלה פמ"ז [תקסה:] כתב: "כל המציאות ביחד הם שמים וארץ". ולהלן פס"ה כתב: "כי השמים וארץ הם העולם". ובגו"א שמות פי"ח אות א [ו.] כתב: "השמים והארץ הם כל המציאות". וכן כתב בדר"ח פ"ה מ"א [ה:], נצח ישראל פנ"ו [תתעב:], ושם פס"ג [תתקמו.]. ובדרשת שבת הגדול [ריט:] כתב: "הנה מאמר 'בראשית ברא אלקים' [בראשית א, א]... הוא התחלת העולם, והתחלה זאת נחשב בכחו הכל, שהרי במאמר הזה נבראו שמים וארץ, ודבר זה הוא הכל" [הובא למעלה הקדמה שלישית הערה 31, פמ"ז הערה 569, ופס"ה הערה 133. וראה בסמוך הערה 137]. והואיל וכוונת פסוקנו היא לומר שיתברכו בכל, לכך נקט ב"עושה שמים וארץ", כי אין לך דבר המורה בפשטות ובמוחשות על "בכל" כמו שמים וארץ. ואף על פי שבית מקדש ואדם נעשו ממש בשתי ידים, מ"מ אין הם מורים בפשטות על "בכל" כפי שמורים שמים וארץ. ודו"ק. וראה להלן פס"ח הערה 51.
(136) לשון הרד"ק [תהלים קכד, ח] "עזרנו - כי הוא עושה שמים וארץ, ויש לו כח בעליונים ובתחתונים, והוא יכול לעזרנו".
(137) כי השמים והארץ הם כל המציאות [כמבואר למעלה הערה 135], ולכך ברכות שמים וארץ הן כל הברכות. ונאמר [בראשית מט, כה] "מא-ל אביך וגו' ברכות שמים מעל ברכת תהום רבצת תחת וגו'". וכן [דברים לג, יג] "וליוסף אמר וגו' ממגד שמים מטל ומתהום רבצת תחת". הרי שברכות השמים והארץ כוללות כל הברכות.
(138) לשון רש"י [דברים לב, א] "ולמה העיד בהם שמים וארץ... שאם יזכו יבואו העדים ויתנו שכרם; הגפן תתן פריה, והארץ תתן יבולה, והשמים יתנו טלם".
(139) לשונו בגו"א בראשית פ"ב אות לד [סט:] כתב: "כי מלת 'לא טוב' [בראשית ב, יח]... שהוא נאמר על כל דבר שהוא רע, ויוצא חוץ מהשם יתברך, כמו עבודה זרה שהוא אינו טוב, כי הוא יתברך הטוב האמיתי". ובבאר הגולה באר הרביעי [שלא.] כתב: "הוא יתברך הטוב האמיתי". ואמרו חכמים [מנחות נג:] "'יבא טוב ויקבל טוב מטוב לטובים'. 'יבא טוב' זה משה... 'מטוב' זה הקב"ה, דכתיב [תהלים קמה, ט] 'טוב ה' לכל'". ובתפארת ישראל פי"ב [קצב:] כתב: "'מטוב הוא הקב"ה', שהוא קדוש ונבדל מן החומר בלי תכלית, כאשר מקדישין אותו מלאכי השרת [ישעיה ו, ג] 'קדוש קדוש קדוש'". וראה הערה הבאה.
(140) "המלך הטוב והמטיב לכל" [ברכת המזון]. ובנתיב העבודה פי"ח [א, קלו.] כתב: "'הטוב והמטיב' אין זה רק מצד השם יתברך, שהוא טוב ומטיב, ונתן טובה על טובה. וזהו אינו מצד המקבל כלל, רק מצד השם יתברך, אשר הוא טוב, ומשפיע הטוב. לכך אמר 'הטוב והמטיב', כלומר השם יתברך מצד עצמו טוב ומטיב". ובדר"ח פ"ה מ"ה [רנו:] כתב: "השם יתברך הוא הטוב, ומשפיע לאדם הטוב הגמור". ובבאר הגולה באר הרביעי [תה.] כתב: "מדרך השלם שהוא משפיע טוב לזולתו. ומפני שהוא יתברך הטוב, השפיע את העולם". ובנתיב התשובה פ"א [ט:] כתב: "כי השם יתברך הוא טוב מפני שהוא מטיב אל הכל". ולכאורה כתב שני טעמים שונים לבאר שהקב"ה הוא הטוב; (א) משום שהוא מטיב לכל [כמבואר בהערה זו]. (ב) משום שהוא קדוש ונבדל מן החומר [כמבואר בהערה הקודמת]. אמנם חד הם, כי בנתיב גמילות חסדים פ"א [א, קמו.] הגדיר את בעל החסד כך: "כי בעל גמילות חסדים יש בו הטוב הגמור, שהוא מטיב לאחרים. ולאדם כמו זה יש לו זכות ודקות החמרי, ואינו אדם חמרי גמור, כי החומר אינו משפיע, רק הוא מקבל תמיד. ודבר זה רמזו רז"ל במה שאמרו [אבות פ"ב מ"ה] 'אין עם הארץ חסיד'. כי עם הארץ שהוא אדם חמרי, אין לו מדת חסידות לעשות הטוב אל אחר, כי החומרי הוא מקבל, ואינו משפיע לאחר. ולכך בעלי גומלי חסדים, שעושים הטוב ומשפיעים לאחרים, אינו חמרי, רק יש לו זכות החומר". הרי "הנבדל נותן, והגשם הוא מקבל" [לשונו למעלה פ"כ (רלח:)], ורק הנבדל מהחומרי הוא המשפיע טובה לכל, ובזה שני הטעמים מתאחדים [כמבואר למעלה הערה 65]. אמנם מצינו טעם שלישי שכתב בנתיב כח היצר פ"א [ב, קכג:]: "כי היצר הזה השם יתברך קרא אותו 'רע' [סוכה נב. עפ"י הפסוק (בראשית ח, כא) "כי יצר לב האדם רע מנעוריו"], ואין ספק שאין דבר הפך דבר רק כמו הרע לטוב. וראוי שיהיה הקב"ה קורא אותו 'רע' במה שהוא יתברך הוא הטוב האמתי, וקרא היצר הרע 'רע' שהוא הפך הטוב. וראוי שיקרא הקב"ה את יצר הרע 'רע', <b>כי הוא יתברך נמצא מחויב המציאות, והמציאות הוא הטוב</b>, כמו שכתוב בכל נמצא [בראשית פרק א] 'וירא אותו כי טוב', והיצר הרע הוא הפך זה, שהוא העדר, לכך נקרא 'רע' אל מי שהוא מחויב המציאות". <b>ואודות שדרך</b> הטוב להיטיב, כן כתב בכמה מקומות. וכגון, בבאר הגולה באר הרביעי [תה.] כתב: "כי זהו דרך השלם, שהוא משפיע הטוב לזולתו. ומפני שהוא יתברך הטוב, השפיע את העולם". ובנתיב גמילות חסדים פ"א [א, קנ:] כתב: "כי השם יתברך בשביל שהוא טוב, השפיע העולם, שהטוב הוא משפיע. ואם המושפע בעצמו אינו טוב, א"כ מה היא טובתו שהשפיע, כאשר המושפע בעצמו אינו טוב. ולכך צריך שיהיה המושפע טוב, ובזה המשפיע הוא טוב, לפי שהשפיע הדבר שהוא טוב". וכן כתב בדרך ה' [ח"א פרק שני], וז"ל: "הנה התכלית בבריאה היה להיטיב מטובו יתברך שמו לזולתו... ובהיותו הוא לבדו יתברך שמו הטוב האמיתי, לא יסתפק חפצו הטוב אלא בהיותו מהנה לזולתו בטוב ההוא עצמו שהוא בו יתברך מצד עצמו, שהוא הטוב השלם והאמיתי". וכן כתב בדעת תבונות סימן יח, וז"ל: "מחוק הטוב הוא להטיב, וזה הוא מה שרצה הוא יתברך שמו לברוא נבראים כדי שיוכל להטיב להם, כי אם אין מקבל הטוב, אין הטבה".
(141) פירוש - הפסוק "השמים שמים לה' והארץ נתן לבני אדם" נאמר כדי להורות על טובו יתברך, שהשפיע והטיב עם בני אדם לתת להם את הארץ, "ולפיכך ישפיע גם כן הטוב לישראל" [לשונו להלן לאחר ציון 149]. אמנם לפי זה לא נתבאר מה הצורך ברישא דקרא ["השמים שמים לה'"], ולא היה סגי רק בסיפא דקרא ["והארץ נתן לבני אדם"]. וראה להלן הערה 149 בביאור מרגניתא זו.
(142) הולך להוכיח ממאמר זה כי כל מה שיש לבני אדם ניתן להם מחמת טובו וחסדו יתברך, ולא משום חובה ודין.
(143) ש"הכל הוא אל השם יתברך" [לשונו בדר"ח פ"ב מ"ט (תשכה:)]. ושם פ"ג מ"ג [צה:] כתב: "דע כי כל הנמצאים, והעולם ומלואו, הכל הוא אל הקב"ה, דכתיב 'לה' הארץ ומלואה'".
(144) "לאחר ברכה - הרי היא לבני אדם" [רש"י שם]. ודע, שמאמר זה הביא בארבעה מקומות נוספים בספריו; גו"א ויקרא פ"כ אות ו [צו.], דר"ח פ"ג מ"ז [קפה.], נתיב העבודה ר"פ יד [א, קכ.], ותחילת דרשת שבת הגדול [קצג:], וחלקם יובאו בהערות הבאות.
(145) לשונו בדר"ח פ"ג מ"ז [קפה:]: "הכל הוא קדשי שמים. רק מצד שהוא יתברך הוא ברוך, וכל אשר הוא ברוך משפיע הברכה לזולתו, וזהו ענין 'ברוך', שרוצה לומר 'ברוך' עד שהוא משפיע לזולתו". ובנתיב העבודה פי"ד [א, קכא.] כתב: "כל העולם הוא אל השם יתברך, וכדכתיב 'לה' הארץ ומלואה'. ומאחר שהוא אל השם יתברך שייך אל הכל שם קדושה, והוא קודש, שכל דבר שהוא אל השם יתברך הוא קודש... אך כאשר הוא נותן ברכה על הפרי שאוכל, מצד הברכה שהוא יתברך ברוך, לכך הוא משפיע ברכתו לאחר, ויוצא לאחר. כי זה ענין 'ברוך' שהוא משפיע לאחר, ובזה יוצא הפרי לחולין מן השם יתברך במה שהוא משפיע לאחר... ובברכה הוא יצא לחולין אל האדם, מצד שהוא יתברך ברוך, ולכך משפיע ונותן לאחר, הוא האדם, וזה מבואר". ופירושו, כי "ברוך" מורה שיש אצל הנותן רבוי גדול, שמחמתו משפיע גם לאחרים. אך מי שאינו מבורך, אינו משפיע לאחרים. וזהו יסוד נפוץ בספריו. וכגון, בגו"א בראשית פי"ב אות ג [ריא:] כתב: "אמר הכתוב שכל כך תהיה מתברך שתהיה יכול לברך אחרים כשתרצה... שכל כך תהיה הברכה, עד שתוכל לברך אחרים". ושם פכ"ד סוף אות מג [תיז.] כתב: "מי שברך את האחר, הוא עצמו ברכה שאינו פוסק". ובאור חדש פ"ט [תתתג.] כתב: "כי כאשר האדם הוא בשלימות לגמרי, הוא גם כן משפיע לאחרים מטובו... וכאשר עצמו חסר ואינו בשלימות, אין משפיע לאחרים". ובח"א לשבת קמט: [א, עט:] כתב: "ההפרש שיש בין מלכות קדושה ובין מלכות זו החסירה, כי מלכות הקדושה מפני שאינה חסירה לכך אינה מקבלת, כי היא שלימה בעצמה. וכל חפץ המלכות השלימה להשפיע, כדרך השלם שהוא משפיע. אבל מלכות זאת מלכות חסירה, והחסר כל ענינו לקבל" [ראה למעלה פמ"ד הערה 88, שהובאו שם מקבילות נוספות]. וראה להלן הערה 167.
(146) רומז במתק לשונו למאמר חכמים [דב"ר ב, א] "לא נתפלל משה אלא בלשון תחנונים ["ואתחנן אל ה' וגו'" (דברים ג, כג)]. אמר רבי יוחנן, מכאן אתה למד שאין לבריה כלום אצל בוראו, שהרי משה רבן של כל הנביאים, לא בא אלא בלשון תחנונים". וכן כתב בכמה מקומות. וכגון, להלן פס"ט [לאחר ציון 37] כתב: "שאין דבר נמצא זולת מחסדי ה'". ובגו"א במדבר פכ"ח אות יא [תעב.] כתב: "אילו היה נותן הדין שיבראו הנבראים, היה זה קשיא, אבל אין לשום בריה על הקב"ה כלום, כי מתוך חסדו בראם". ובדר"ח פ"ב מי"ג [תשסג:] כתב: "כאשר יחשוב כי כל אשר עושה לו השם יתברך, עושה דרך חנינה ורחמים עליו". ושם פ"ה מ"א [מא:] כתב: "'ליתן שכר טוב לצדיקים' [אבות שם]. ולא אמר 'לשלם לצדיקים שכר טוב'... מפני כי אין זה הלשון של 'משלם' דרך כבוד, דמשמע שיש על השם יתברך חוב שצריך לשלם. כי אף אם עובד בוראו, אין מצד החיוב שישלם לו השם יתברך, רק הוא מחסדי המקום, כי אין לבריה על בוראו כלום מצד החיוב שישלם לו השם יתברך, רק הוא מחסדי המקום. ודבר זה בארנו בכמה מקומות. ולכך אמר 'ליתן שכר', שהשם יתברך נותן השכר דרך חנינה, שהוא חסד בלבד, ואינו תשלומין". ובנתיב התשובה פ"ו [צח:] כתב: "כי אין לבריות על בוראם רק חסד ורחמים, ואין כאן חוב". ובח"א לר"ה יז: [א, קטז.] כתב: "אדם שלא חטא גם כן צריך למדת טובו, כי אין לבריה על בוראה יתברך רק חסד ורחמים, ואין כאן חוב". ובבית אלקים למבי"ט [שער התפלה פרק א] כתב: "אין ראוי שישאל האדם צרכיו מהא-ל יתברך דרך חיוב והכרח, כמי ששואל את חבירו שיפרע לו את חובו, שהוא חייב לפרוע לו, אלא דרך בקשה ותחנונים, כעני השואל למי שאינו חייב לו, כי מה הקדים האדם ליוצרו לשישאל ממנו דרך חיוב". וראה להלן הערה 169, פס"ה הערה 143, ופס"ט הערה 38.
(147) הנה לא ביאר כאן מדוע הכל הוא של הקב"ה. ובפשטות זהו משום שהקב"ה ברא את הכל [כמבואר בסמוך הערה 149]. וכן כתב להדיא בנתיב העבודה פי"ד [א, קכ:]: "כל העולם אל השם יתברך, שהוא ברא את הכל". אמנם בכמה מקומות ביאר זאת משום שהכל נברא לכבודו [יומא לח.]. וכגון, בדר"ח פ"ג מ"ז [קפו.] כתב: "לפיכך אם לא מצד הברכה, היה אסור להנות מן העולם, כי חל שמו יתברך על כל הנמצאים, שכל הנבראים נבראו לכבודו, ובצד זה חל שמו יתברך על כל הנבראים". ובדרשת שבת הגדול [קצג:] כתב: "מה שחל עליהם שם קדושה [על הנמצאים] כמו שחל קדושה על הקרבן שבו עובדין אל השם יתברך. וכן הנמצאים כולם יש בהם שבח השם יתברך, לכך שם קדושה עליהם, שעומדים לשבחו ולפארו. ואם יאכל בלא ברכה הרי נהנה מקדשי שמים". וצריך להבין כיצד שני טעמים אלו [עצם בריאתם ושהם נבראו לכבוד ה'] משתלבים להדדי. ובדר"ח פ"ג הערה 832 נשארה הערה זו ללא ישוב. אמנם בנתיב העבודה פי"ד [א, קכ:] ביאר את השילוב הזה, וכלשונו: "כל העולם אל השם יתברך, שהוא ברא את הכל... ואין עליך לומר כי אף שבראם, הרי אל השם יתברך אין משמשים כלום, לא כמו שאר קדשים שהם משמשים לעבודתו יתברך, ולכך הם קודש, אבל אין שייך זה בכל הנבראים. דזה אינו, כי הכל נברא לשמש את השם יתברך, כי הכל ברא לכבודו יתברך, כי מן הנבראים כלם ומבריאתם נראה כבוד מעשיו. ולכך הכל קודש אל השם יתברך, כמו שאר קדשי שמים שהם משמים אל השם יתברך". ומבואר מדבריו שהענין מתחלק כדלהלן; הטעם שהקב"ה ברא את הנבראים מחייב שהכל שייך לה'. אך הטעם ש"הכל ברא לכבודו" מחייב שיש לנבראים קדושה כמו קדושה של קרבן, ששניהם משמשים לעבודתו יתברך. נמצא שהבעלות של הקב"ה על הנמצאים היא מחמת שבראם, וקדושת הנמצאים כקרבן היא מחמת שנבראו לכבודו ולשמשו.
(148) לשונו בגו"א ויקרא פ"כ אות ו [צו:]: "אמנם כשנותן הברכה לה', אז נעשה חולין. וזה כי הברכה שהוא מברך מגיע עד המדריגה שהוא יתברך מברך ומשפיע, ומצד אשר הוא יתברך נותן ומשפיע לנמצאות, אז הוא חולין בודאי. כי בצד אשר הוא משפיע הוא זולת הצד אשר הכל שלו. כי מצד אשר הכל שלו, שם שמים חל עליהם. אבל מצד הברכה, שהוא נתינת הברכה, אין כאן שם שמים חל עליהם כלל, והוא חולין מזה הצד בעצמו. נמצא כי המברך על הפרי עולה למדריגה אשר שם השפע והברכה להשפיע, ומזה הצד אין שם שמים חל עליהם, כי הברכה היא להשפיע אל הזולת, ולפיכך אז הוא מותר לאדם, ואינו מועל. כי בברכה הוא יתברך נותן הארץ לבני אדם, על ידי ברכתו והשפעתו".
(149) ואם תאמר, לפי זה מה הצורך ברישא דקרא ["השמים שמים לה'"], ומדוע לא היה מספיק לומר רק סיפא דקרא ["והארץ נתן לבני אדם"]. ונראה ליישב זאת בהקדם שאלה נוספת על רישא דקרא [של הזוה"ק ח"ב רט.]; מדוע תיבת "שמים" הוזכרה פעמיים ["השמים שמים לה'"], ולא פעם אחת בלבד, כפי שתיבת "הארץ" הוזכרה פעם אחת בלבד ["והארץ נתן לבני אדם" (עיי"ש בזוה"ק  שביארו שהכוונה לשמים ולשמי השמים. וסוד ה' ליראיו)]. ויש לומר על פי הפשט, שאם היה נאמר רק "השמים לה'" [ללא כפילות "שמים"], לא היה מוסבר מצד מה נובעת בעלותו של הקב"ה על השמים. לכך נכתבה תיבת "שמים" השניה בכדי לבאר שרשה של בעלות זו; עצם היות ה"שמים" <b>נבראים</b> להיות שמים, מחמת כן גופא הם שייכים לה' שבראם. וכאילו היה נאמר "השמים שנבראו להיות שמים שייכים לה' שבראם". [ודייק לה שתיבת "שמים" הראשונה היא עם ה"א הידיעה ("הַשמים"), ואילו תיבת "שמים" השניה היא ללא ה"א הידיעה ("שמים"). אלא שהם הם הדברים; השמים הידועים לכל ("הַשמים") נבראו להיות שמים, ובעת בריאתם עדיין לא היו השמים ידועים]. נמצא שהתיבה השניה ברישא דקרא ["השמים <b>שמים</b> לה'"] עומדת כנגד התיבה השניה בסיפא דקרא ["והארץ <b>נתן</b> לבני אדם"]; כפי שבסיפא דקרא ברי הוא שתיבת "נתן" מבארת את סבת הבעלות של בני אדם על הארץ [כי היא ניתנה להם], כך ברישא דקרא תיבת "שמים" מבארת את סבת הבעלות של הקב"ה על השמים [כי הם נבראו על ידו]. והשתא דאתינן להכי מובן היטב הצורך לומר גם את הרישא ["השמים שמים לה'"] בנוסף לסיפא ["והארץ נתן לבני אדם"]; כי אם היה נאמר רק "והארץ נתן לבני אדם", לא היה ברור טיבה של נתינה זו; האם היא משום חסד או משום דין. אך לאחר שנכתב "השמים שמים לה'" בזה נודע שכל נברא מצד עצם היותו נברא הוא שייך לה' שבראו [וזה מורה שאין לנברא מצד עצמו שום דין ומשפט להברא (כמו שיבאר בסמוך)]. והואיל וה"ארץ" היא מכלל הנבראים, לכך היא גם כן שייכת להקב"ה שבראה. ואם בכל זאת מצינו שהארץ שייכת לבני אדם, בהכרח שאין זה אלא מחמת חסדו וטובו יתברך, שנתן משלו להטיב עם בני אדם. וראה למעלה הערה 147.
(150) כי "בשביל שהוא יתברך מבורך, ובשביל כך משפיע לנמצאים" [לשונו למעלה לפני ציון 145], ודבר זה קיים לעולם ואינו משתנה, וכמו שנאמר [תהלים קיג, ב] "יהי שם ה' מבורך מעתה ועד עולם" ולמעלה פס"ב [תקכא.] כתב: "בא ליתן ההלל אל הקב"ה... מצד הנצחית, שאין הפסק אליו... אמר 'יהי שם ה' מבורך מעתה ועד עולם', כלומר שהוא נצחי בכל זמן שמו מבורך, ואין הפסק". לכך בודאי שתמיד ה' ישפיע טובה על ישראל. ובתפארת ישראל פל"ד [תקב:] כתב: "לכך ברא והשפיע ממנו העולם, בשביל שהוא יתברך ברוך וממנו הברכה. ודבר זה התבאר בחבור גבורות ה' בפירוש ההלל אצל 'השמים שמים לה''", ושם הערות 19, 20.
(151) לשונו למעלה פל"ט [טז.]: "כי אי אפשר שיהיה נמצא דבר מעצמו בלא סבה, שכל דבר צריך סבה". ובתפארת ישראל פט"ו [רכז.] כתב: "כי עולם הבא הוא על ידי... הפועל עולם הבא, כי לא נמצא דבר מעצמו, וצריך אל זה פועל". ושם פט"ז [רלז.] כתב: "כאשר נראה בכל הנמצאים כלם הסדר והחכמה, גזרו במופת חותך שאי אפשר שלא יהיה זה רק ממסדר ממציא הכל, הוא הקל אשר סדר הכל בחכמתו, וברא הכל בתבונתו". ושם פל"ז [תקסא:] כתב: "כי כל דבר נמצא על [ידי] הפועל, שאם אין הפועל, לא היה הדבר יוצא אל הפעל. הנה הפועל הוא סבת מציאות הדבר". ובמדרש [בתי מדרשות ח"ב, מהדורת ורטהימר, מדרש תמורה השלם (עמוד רא)] אמרו: "מעשה באחד שבא מין אחד ואמר לרבי עקיבא, העולם הזה מי בראו. אמר לו, הקב"ה. אמר לו, הראני דבר ברור. אמר לו, למחר תבא. למחר בא אצלו, אמר לו, מה אתה לובש. אמר לו, בגד. אמר לו, מי עשאו. אמר לו, האורג. אמר לו, איני מאמינך, הראני דבר ברור. אמר לו, ומה אראה לך, ואין אתה יודע שהאורג עשהו. אמר לו, ואתה אינך יודע שהקב"ה ברא עולמו. נפטר אותו המין. אמרו לו תלמידיו, מהו הדבר ברור. אמר להם, בניי, כשם שהבית מודיע על הבנאי, והבגד מודיע על האורג, והדלת מודיע על הנגר, כך העולם מודיע על הקב"ה שהוא בראו" [ראה משך חכמה ויקרא יט, יח שהאריך בביאור מדרש זה]. וכן כתב החובת הלבבות [שער היחוד פרק ו], והובא למעלה פל"ט הערה 46. ובכלליות קבע שאין עלול בלא עילה [ראה למעלה פכ"ג הערות 75, 132, ולהלן פס"ח הערה 21].
(152) מוסיף מלים אלו ["כל הנמצאים הם נמצאים לכבודו יתברך"] בכדי לבאר כיצד הנמצאים מהללים את הקב"ה, שנהי שאין נמצאים בלא ממציא, אך מנין שהנמצאים מהללים את הממציא. ועל כך מיישב שהואיל "וכל הנמצאים הם נמצאים לכבודו יתברך", לכך כבוד זה הוא הלול יתברך גם כן. וראה הערה הבאה. ואודות שהכל נברא לכבודו, הנה זהו יסוד נפוץ בספריו. וכגון, למעלה פמ"ד [רצז:] כתב: "כי כל הנבראים הם לכבודו יתברך". ובבאר הגולה באר הרביעי [שפו:] כתב: "ראוי לך לדעת כי כל הנבראים נבראו לכבודו יתברך, וכמו שתקנו חכמים [כתובות ח.] 'שהכל ברא לכבודו' יתברך. וכמו שאמרו עוד [יומא לח.] כל מה שברא הקב"ה בעולמו, לא ברא אלא לכבודו". ושם בסוף הבאר החמישי [קכו:] כתב: "לא שהוא יתברך היה פועל אל עולם הזה, אך פעולתו את העולם היה לתכלית מכוון. כי הפועל אשר יפעל ללא תכלית מכוון, אין ראוי שיקרא פועל, כיון שהוא פועל ללא תכלית. והתכלית אשר כוון השם יתברך בבריאה עולם הוא כמו שאמר הכתוב [משלי טז, ד] 'כל פעל ה' למענהו'. וכמו שאמרו חכמים על זה [יומא לח.] כל אשר ברא הקב"ה בעולמו, לא ברא אלא לכבודו, שנאמר [ישעיה מג, ז] 'כל הנקרא בשמי ולכבודי בראתיו יצרתיו אף עשיתיו'. נמצא כי התכלית בבריאת עולמו לכבודו". ובדר"ח פ"א מ"ב [קצ:] כתב: "כי העולם לא נברא אלא בשביל הקב"ה, שנאמר 'כל פעל ה' למענהו'. כי אין ראוי לשום דבר שיהיה לו מציאות, כי אם אשר הוא אל השם יתברך, עד שהכל צורך גבוה. ודבר זה בארו חכמים ז"ל באמרם; כל מה שברא הקב"ה בעולמו, לא ברא אלא לכבודו, שנאמר 'כל הנקרא בשמי ולכבודי בראתיו יצרתיו אף עשיתיו'. ונאמר 'כל פעל ה' למענהו'. כי אם נמצא לעצמו, הרי יש חס ושלום דבר זולת השם. ובמה שהוא לכבוד השם יתברך לעבדו, הרי בזה הוא למענהו... כי לא נבראו אלא בשביל כבודו לעבדו" [ראה להלן פס"ט הערה 9]. ובנתיב התשובה ס"פ ג [נו:] כתב: "אין ראוי שיהיה בעולם המחלל שם כבודו, כי כל אשר ברא הקב"ה בעולמו לא בראו אלא לכבודו, ומי שמחלל השם אין ראוי אליו המציאות, שהרי כל הנמצאים הם לכבודו יתברך... [כי] המחלל שם שמים אין ראוי אליו המציאות". וכן כתב בח"א לב"ב עה: [ג, קטו.]. ובנר מצוה [ו.] כתב: "מצד עצם הבריאה היה ראוי שיהיה הכל תחת רשות השם יתברך, וכמו שאמרו כל מה שברא הקב"ה לכבודו בראו, שנאמר [ישעיה מג, ז] 'כל הנקרא בשמי ולכבודי בראתיו, יצרתיו אף עשיתיו'. ורצה לומר כי מאחר שברא השם יתברך הכל, בודאי נברא הכל לכבודו, כי אי אפשר שיצא דבר מן האחד והוא כנגדו, שאם כן יהיה הדבר כנגד עצמו. ודבר זה אינו כלל, רק הכל נברא לכבודו". <b>ויש להעיר</b> מדבריו בגו"א בראשית פ"א אות ז [ז.], בביאור דברי רש"י [בראשית א, א] שהעולם נברא בשביל התורה וישראל, שכתב: "יראה לומר מה שנברא העולם בשביל אלו ב' דברים, דכתיב [משלי טז, ד] 'כל פעל ה' למענהו'. רוצה לומר כל מה שנברא בעולם בשביל הקב"ה נברא ולכבודו נבראו [יומא לח.], 'כל הנקרא בשמי לכבודי בראתיו' [ישעיה מג, ז]. ואין כבוד מן הנבראים אלא כאשר יקיימו את מצוותיו ועובדים אותו. ואין זה רק באומה הישראלית, ועליהם נאמר [שם פסוק כא] 'עם זו יצרתי לי תהלתי יספרו', שלכך יצרתי אותם כדי שיספרו תהלתי. וישראל אינם עובדים להקב"ה אלא במצוותיו שמקיימים את התורה. וזה בשביל ישראל ובשביל התורה נברא העולם, וכל שאר העולם נברא בשביל ישראל. ומפני שאלו ב' דברים יש להם טעם נכון שבשבילם נברא העולם, הביא רש"י אלו שנים, אף על גב שהרבה דברים דרשו רז"ל שבשבילם נברא העולם". ולכאורה לפי זה אין לומר "כל הנמצאים הם נמצאים לכבודו יתברך" [לשונו כאן], אלא רק ישראל נבראו לכבודו יתברך, כי רק ישראל מקיימים מצותיו ועובדים אותו. ויל"ע בזה [ראה למעלה פ"ח הערה 105, פי"ד הערה 64, פכ"ב הערה 23, פמ"ד הערה 143, פמ"ו הערה 69, פמ"ז הערות 274, 392, ולהלן פס"ח הערה 9].
(153) לשון הפסוק במילואו: "כל הנקרא בשמי ולכבודי בראתיו יצרתיו אף עשיתיו". ואמרו חכמים [יומא לח.] "כל מה שברא הקב"ה לכבודו בראו", ולמדו כן מהפסוק הזה, ומהפסוק [משלי טז, ד] "כל פעל ה' למענהו". ובדר"ח פ"ו מי"א [שפז.] האריך מאוד בביאור פסוק זה. ואודות שמציאות הנמצאים מהללת ומכבדת את הקב"ה, כן כתב בהרבה מקומות. וכגון, למעלה פי"ד [טו.] כתב: "אף לפי מיעוט צורתן, מכל מקום יש בהם מציאות מה, ואותו מציאות יש בו שבח לממציא". וכן כתב למעלה פמ"ז [תקיח.] בביאור מאמרם [שבת קלג:], "'זה אלי ואנוהו' [שמות טו, ב], התנאה לפניו במצות; עשה לך תורה נאה, סוכה נאה וכו'". ולהלן פס"ח [לאחר ציון 8] כתב: "כל בריאה שנברא מן השם יתברך לא נברא אלא לכבודו, שנאמר 'כל הנקרא בשמי לכבודי בראתיו יצרתיו אף עשיתיו'. ולפיכך כל הנבראים בעולם אומרים שירה אל הקב"ה, כי השירה כבודו יתברך, ובכל נמצא יש בו מן כבודו יתברך, וזאת היא השירה מן הנמצאים". וכן כתב בדר"ח פ"ג מ"ז [קפז.]. ובנתיב העבודה פי"ד [א, קכא.] כתב: "הכל נברא לשמש את השם יתברך, כי הכל ברא לכבודו יתברך [כתובות ח.]. כי מן הנבראים כלם ומבריאתם נראה כבוד מעשיו". ובבאר הגולה באר הרביעי [שצ.] כתב: "על ידי הנמצאים, שהם כבודו, נודע הוא יתברך". ובהקדמה לאור חדש [קיב:] כתב: "העלול הוא מורה על שבחו של העילה, כי אין עלול בלא עילה, ויורה העלול על מציאות עילה, ועל מהות העילה, וזהו שבחו". ובח"א לשבת קלג: [א, עא:] כתב: "השם יתברך נגלה לאדם כפי מה שהוא האדם. כמו שאמרו במדרש [תנחומא ישן יתרו טז] אמר רבי חמא בר אבא, לפי כל עסק ועסק, ולפי כל דבר ודבר נראה להם [הקב"ה]; בים כגבור עושה מלחמה. ונראה להם בסיני כסופר מלמד תורה. ונראה להם בימי שלמה כפי מעשיהן, [שיה"ש ה, טו] 'מראהו כלבנון בחור כארזים'... הרי כי השם יתברך נראה לישראל לפי מעשיהם ועניניהם... וכפי מעשיהם של ישראל נראה השם יתברך" [ראה למעלה הקדמה שניה הערה 126, פכ"ג הערה 107, פמ"ז הערה 379, ולהלן פס"ה הערה 67]. ובתחילת דרשת שבת הגדול [קצג.] כתב: "ויש להקשות על מדרש זה [שמו"ר יז, א] מה ענין השירה והקילוס שנותנים הדשאים, ואיך נותנים קילוס להקב"ה. אבל המדרש הזה בא לומר... כי כל הנבראים לא נבראו אלא למענהו יתברך, ואם לא כן לא היה נברא אותו נברא בעולם, רק הכל נברא בשביל לשבח ולפאר יוצרו ולעבדו... וזהו הקילוס הזה שנותנין הנבראים אל הקב"ה, מה שנראה בהם שבח יוצר הכל בבריאה שיש בהן מן הפאר, שנבראו בתכלית השלימות. וכמו שתקנו חכמים ז"ל בברכות כשהאדם יוצא בחודש ניסן ורואה אילנות מלבלבין, מברך 'ברוך שככה לו בעולמו' [ראה ברכות מג:]. והנה שבח הקב"ה מכל יצורי עולמים. ואל יחשוב אדם כי בקטנים, כמו השרצים, אין נראה בהם שבח יוצר הכל. אדרבה, כי בקטנים יותר נראה שבח יוצר הכל, אשר ברא בריאה כמו זאת, כמו שתמצא מינים שפלים פחותים אשר בהם נראה שבח יוצר הכל" [ראה למעלה פי"ד הערה 64, פמ"ו הערות 42, 69, להלן פס"ח הערות 10, 47, ופס"ט הערות 9, 11, 18]. וכן הוא לאידך גיסא, שכאשר ישראל בצרה, אזי הקב"ה אינו מתגלה במלוא הדרו, וכמבואר למעלה בארוכה פכ"ג [שטו.-שלז:].
(154) פירוש - המתים שמתו כבר מזמן ארוך, יותר מי"ב חודש [מבואר בהמשך דבריו].
(155) לא מצאתי מקורו לומר ש"יורדי דומה" הם דוקא אלו שמתו בתוך שנים עשר חודש, וכן לא מצאתי חבר לדבריו. ואולי למד כן ממה שביארו המפרשים ש"יורדי דומה" נאמר במיוחד על הגוף, וכמו שכתב הרד"ק [תהלים קטו, יז] "דומה - הוא הקבר שהגוף בו כמו אבן, שכנה דומה". והמצודות ציון [שם] כתב: "דומה - הוא הקבר שהוא מקום דממה ושתיקה... ותאבד עם הגוף, ונקרא 'יורד דומה' בעבור זה". ומסתבר כן, כי "יורדי דומה" מוסב על היורדים לקבר, והגוף הוא זה שיורד לקבר. והגוף כלה לאחר י"ב חודש, וכמו שאמרו חכמים [שבת קנב:] "כל שנים עשר חדש גופו קיים, ונשמתו עולה ויורדת. לאחר שנים עשר חודש הגוף בטל, ונשמתו עולה ושוב אינה יורדת". ובח"א לר"ה יז. [א, קיב.] כתב: "כי הגוף הוא כלה לאחר י"ב חודש... כי הגוף נפסד לאחר י"ב חודש, כי הגוף נבנה מכח י"ב מזלות, והם בגוף קבועים י"ב מנהיגים". לכך "יורדי דומה" חייב להיות בתוך שנים עשר חודש, כי לאחר מכן הגוף כלה.
(156) אודות שהמת אינו בכלל המציאות, כן כתב בדר"ח פ"ה מט"ז [תג:]: "לכך אמר 'אלקים חיים', כי החיות הוא אמתת המציאות. שכאשר יאמר 'זה חי', רצה לומר שהוא נמצא, והנעדר אין בו חיות". ואמרו חכמים [שבת ל.] "גזירה היא מלפני שאין מודיעין קצו של בשר ודם", ובח"א שם [א, יג.] כתב: "אמר שאין מודיעין לאדם, כי ההעדר והמציאות לא ישתתפו יחד. ואיך יודיע לאדם שהוא במציאות העדר שלו, לא יתחבר עמו דבר זה". ונאמר [קהלת ט, ז] "כי לכלב חי הוא טוב מן האריה המת", ובח"א לשבת ל: [א, יג.] כתב: "טוב הכלב החי, שיש בו מציאות מה, מן האריה המת, שאין בו מציאות... אשר יש בו חיות טוב מן האריה המת, שאין בו חיות, במה שזה נחשב מן המציאות, וזה אין מן המציאות. ואסור לטלטל האריה המת [בשבת (שבת ל:)], מפני שכל דבר שאינו מן המציאות הוא מוקצה מן הבריות, שהם המציאות. והכלב החי הוא מן מציאות העולם. והבן מלת 'טוב', שנאמר לשון זה על המציאות". וראה הערה הבאה.
(157) כן אמרו חכמים [שבת ל.] "הא דקאמר דוד 'לא המתים יהללו קה', הכי קאמר; לעולם יעסוק אדם בתורה ובמצות קודם שימות, שכיון שמת בטל מן התורה ומן המצות, ואין להקב"ה שבח בו". ובח"א שם [א, יא.] כתב: "כי השבח אשר יש להקב"ה הוא אשר המציא את הכל, ומורה הנמצא על שבח הממציאו. וזה שמת ונעדר מן המציאות, אין כאן שבח אל הממציא. ולפיכך גם כן פטור מן המצות, כי התורה והמצות משלים את האדם שיהיה שלם לגמרי, ולא שייך במת השלמה, כי הוא חסר חיים, ואין אליו השלמה... ולכך הוא פטור מן המשלימים מציאותו, ומפני כך אין אל השם יתברך שבח, כי אין השבח רק מן המציאות, לא מן העדר".
(158) פירוש - תיבת "ואנחנו" נאמרה כנגד המתים ויורדי דומה שהוזכרו בפסוק הקודם, ש"אנחנו" החיים כולנו היום, ומחמת החיים האלו אנו בכלל המציאות, לכך אנו מקבלי ברכה ושפע של הקב"ה [כפי שנאמר בפסוקים הקודמים (תהלים קטו, יב-טו) "ה' זכרנו יברך יברך את בית ישראל יברך את בית אהרן וגו' יוסף ה' עליכם עליכם ועל בניכם, ברוכים אתם לה' עושה שמים וארץ"], ומחמת כן "נברך י-ה". וכן ביאר המלבי"ם [תהלים קטו, יח]: "ואנחנו - החיים... נברך י-ה, שהברכה הוא מה שע"י מעשינו ישפיע תוספת שפע וברכה, ונברכהו, שהוא מקור השפע והברכה".
(159) לפני בגמרא ובעין יעקב איתא "רבא".
(160) "'אהבתי' משמע כמו 'אהבתני', כלומר אהבת אותי" [לשון רשב"ם שם]. ובסמוך יבאר את הכרחם של חז"ל.
(161) בגמרא ובעין יעקב בפסחים שלפנינו האריכו יותר, שאמרו "'דלתי ולי יהושיע'. אמרה כנסת ישראל לפני הקב"ה, רבונו של עולם, אף על פי שדלה אני במצות, לך אני, ולי נאה להושיע". אמנם בגמרא בר"ה [יז.] קיצרו כדבריו כאן, ואמרו "'דלותי ולי יהושיע'. אף על פי שדלה אני מן המצות, לי נאה להושיע". ופירש רש"י [ר"ה שם] דלה אני במצות - כגון בינוניים, שאין זכיותיהן מכריעין לתלות בהם בזכותם. ולי יהושיע - להטות כלפי חסד". והרשב"ם [פסחים קיח:] כתב "לי נאה להושיע - יותר מכל האומות, שהרי ישראל ייחודך" [מעניין לציין שבהמשך דבריו לא יבאר חלק זה של דברי הגמרא ("דלותי ולי יהושיע"), אע"פ שדרכו לבאר כל חלקי המאמר שמביא]. ולהלן [ציון 193] חזר והביא מאמר זה.
(162) ולא שישראל הם <b>אהובים</b> לפני הקב"ה כשהקב"ה שומע קול תפלתם. וכן אמרו במדרש תהלים מזמור קטז: "ישראל אוהבין להקב"ה שהוא ישמע תפלתן, לכך, 'אהבתי כי ישמע ה''. אמרה כנסת ישראל, אוהבת אני אותך, לפיכך 'אהבתי כי ישמע ה''".
(163) ואם תאמר, אם כל מגמת הפסוק היא לומר את המדוייק ממנו ["כמו שאני אוהב את הקב"ה כאשר ישמע את קולי, כך הקב"ה אוהב אותי כאשר ישמע קולי"], מדוע לא נאמר להדיא רק את המדוייק מהפסוק, והוא "אהובה אני לפני ה' כאשר ישמע קולי". ויש לומר, שיחס הפסוק למדוייק ממנו אינו רק מצד הדיוק, אלא הוא יחס של סבה ומסובב, שמחמת שישראל אוהבים את הקב"ה כששומע קולם, כך התוצאה היא שהקב"ה אוהב אז את ישראל [כמו שמבאר מיד]. ואם היה נוקט רק במסובב [הקב"ה אוהב את ישראל כששומע קולם], לא היינו יודעים מאין נובעת אהבה זו, ומה גורם לה. לכך נקט הפסוק בסבה ["אהבתי כי ישמע ה' את קולי תחנוני"], ומדוייק מכך המסובב [כך הקב"ה אוהב אותי כאשר ישמע קולי], וכך יש בידינו הסבה והמסובב.
(164) אלו ישראל האוהבים את הקב"ה כששומע קול תפלתם. ויש להבין, האם האהבה המוזכרת ב"אהבתי כי ישמע ה' את קולי תחנוני" היא אהבת הקב"ה, או מוסבת על אהבת שמיעת התפילה [שכנסת ישראל אוהבת שתפילתם מתקבלת]. ומתחילה כתב "ישראל הם אוהבים <b>להקב"ה</b> כששומע קול תפלתם" [אהבת הקב"ה], ואחר כך כתב "שאוהבים <b>שהקב"ה ישמע</b> את קולם" [אהבת השמיעה], וכן המשיך וכתב "אני אוהב <b>שהקב"ה ישמע</b> את קולי" [אהבת השמיעה], וסיים וכתב "מי שהוא <b>אוהב את אחד</b>" [אהבת הקב"ה]. ואולי יש לומר שאהבה רק שייכת ביחס לנאהב מוגדר ומסוים [אהבת ה', אהבת אדם, אהבת תורה, וכיו"ב]. אך אין לומר לשון אהבה בהעדר נאהב מוגדר ומסוים [ולא כמו שמדברים כיום, שאומרים "אני אוהב את המצב הזה"]. והביאור לכך הוא ש"האהבה הוא... שנפשו קשורה בנאהב. תדע לך דכתיב [ויקרא יט, יח] 'ואהבת לרעך כמוך'... כי האהבה קשור הנפש בנאהב לגמרי עד שנחשב כמותו... האהבה היא קשור הנפש בנאהב והתאחדות לגמרי" [לשונו בדר"ח פ"ו מ"ב (כב.), וראה למעלה פמ"ד הערה 170]. לכן אי אפשר שאדם יתאחד עם פעולה, וכן אי אפשר לומר שכנסת ישראל אוהבת את השמיעה, ובהכרח שהכוונה היא שאוהבת את השומע. ובאמת רש"י [תהלים קטז, א] ביאר לפי פשוטו "אהבתי כי ישמע ה' - תאבתי שישמע ה' את קולי", החליף "אהבתי" ב"תאבתי", כי לא תפול אהבה על  שמיעה.
(165) משלי כז, יט "כמים הפנים לפנים כן לב האדם לאדם", ופירש רש"י [שם]: "כמים - הללו הפנים שאתה מראה לתוכן, הן מראות לך. כן לב האדם לאדם - חברו, לפי מה שאדם יודע שחבירו אוהבו, כן הוא מראה לו פנים". ובגמרא [יבמות קיז.] פירש רש"י: "קרא כתיב 'כמים הפנים לפנים', כמים הללו שאדם צופה בהן ורואה בהם פנים כפניו; אם הוא שוחק, הם שוחקות. ואם הוא עוקם, הם עקומות. 'כן לב האדם לאדם' האחר; אם הוא אוהב את זה, גם זה הוא אוהבו. ואם הוא שונא את זה, גם הוא שונאו". <b>ויש להעיר</b> מדבריו בדר"ח פ"ו מ"ב [כב:], שכתב: "לשון 'רעים' נאמר על שני דברים שיש להם חבור ביחד; זה לזה, וזה לזה. אבל אפשר כי ראובן אוהב את שמעון, ושמעון אינו אוהב את ראובן". ואילו כאן כתב "מי שהוא אוהב את אחד, <b>אין ספק</b> שגם הנאהב אוהב אותו". שם בדר"ח [הערה 74] נתעוררה קושיא זו, ונתבאר שמ"מ אין זה מחמת האהבה בעצם, אלא הוא פועל יוצא ממנה, שהואיל ולבות בני האדם הם "כמים הפנים לפנים", לכך אם ראובן אוהב את שמעון, על פי רוב ששמעון יאהב את ראובן. אך אין זה מתחייב מהאהבה בעצם, כי אין אהבה מחייבת הדדיות, והראיה שאפשר לאהוב גם חרש שוטה וקטן, שאינם ברי דעת להדדיות. וכן בדר"ח פ"ג מי"ד [שנט.] כתב: "מי שמודיע החבה לאוהבו, לכך הוא מודיע לו החבה, שאומר 'אני אוהב אותך' כדי שגם הוא [הנאהב] יתקרב עצמו אליו ויאהב אותו". הרי שרק <b>הודעת</b> האהבה מביאה להדדיות, אך לא האהבה עצמה. מה שאין כן ריעות, היא מחייבת הדדיות [כמבואר בדר"ח שם], ולא שייכת ריעות עם חרש שוטה וקטן. <b>ועוד יש להעיר</b>, שכתב כאן "ישראל הם אוהבים להקב"ה כששומע קול תפילתם". ובהשקפה ראשונה נראה שאהבת ישראל זו יש בה בחינה קלה של אהבה התלויה בדבר ["אוהבים להקב"ה <b>כששומע קול תפילתם</b>"], וכיצד ניתן לומר על כך ש"מי שהוא אוהב את אחד, אין ספק שגם הנאהב אוהב אותו". ובדר"ח פ"ה מי"ז [תיד.] ביאר שרק באהבה שאינה תלויה בדבר יש אחדות גמורה בין האוהבים, ולא באהבה התלויה בדבר [ראה שם הערות 1790, 1827]. ובר מן הדין קשה, כיצד ניתן לסווג את אהבת ישראל להקב"ה כשייכת כלל ל"אהבה תלויה בדבר" חלילה. ויש לומר, כי בסמוך יבאר ששמיעת התפילה גופא היא מחמת קרבתם של ישראל להקב"ה. לכך מה שאמר "אוהבים להקב"ה כששומע קול תפילתם" אין הכוונה שאוהבים את הקב"ה מחמת שתפילתם נענית, אלא שאוהבים את הקב"ה מחמת שכאשר תפילתם נענית בזה גופא הם מרגישים את קרבתו, ואין לכך שום שייכות לאהבה התלויה בדבר.
(166) על המשך פסוקנו [תהלים קטז, א] "אהבתי וגו' כי הטה אזנו לי". וראה להלן הערה 178.
(167) כמו שכתב למעלה כמה פעמים. וכגון, למעלה פ"מ [קטו:] הקב"ה השפיע כל הנמצאים". ולמעלה פמ"ד [רפד:]: "כי כל שלימות אשר יוצא לזולתו, כמו שיאמר שהשם יתברך השפיע כל הנמצאים, במה שהשלימות ההוא יוצא לזולתו, הוא מעלה עליונה ושלימות יתירה מן השלימות אשר אינו יוצא אל זולתו". ומעלה פמ"ו [שעז:] כתב: "יש לעולם מדריגה אלקית, כי במה שהוא נמצא מושפע מאתו יתברך, יש לו הצטרפות אל השם יתברך... במה שהנמצאים הם מושפעים נמצאים מאתו, יש לעולם דביקות בו". וראה למעלה הערה 145.
(168) "'חוק' לישנא דמזוני הוא, דכתיב [בראשית מז, כב] 'ואכלו את חקם אשר נתן להם פרעה'... [משלי ל, ח] 'הטריפני לחם חקי'" [ביצה טז.].
(169) לשונו למעלה פס"ב [תקכה.]: "אמר [תהלים קיג, ז] 'מקימי מעפר דל', שהקב"ה מקים מעפר דל, וזהו במשפט, כי למה יהיה הדל כל כך שפל עד הארץ, ולפיכך כאשר מקים אותו, הוא במשפט ובמדת הדין" [ראה להלן הערה 194]. לאמר המשפט מחייב להשלים את חסרון הנבראים, ולא להשאירם בחסרונם. ובדר"ח פ"ה מ"ח [רנה.] כתב: "כי השם יתברך ברא העולם, והשפיע אל הבריות מה שצריך להם". ואמרו חכמים [ב"ב י.] "מאי דכתיב [משלי יט, יז] 'מלוה ה' חונן דל', אלמלא מקרא כתוב אי אפשר לאומרו, כביכול [משלי כב, ז] 'עבד לוה לאיש מלוה'", ופירש רש"י [שם] "מלוה ה' חונן דל - החונן דלים נעשה מלוה להקב"ה, וכתיב 'ועבד לוה לאיש מלוה'". ובנתיב גמילות חסדים פ"ד [א, קס:] כתב: "נחשב הלוואה זאת אל השם יתברך... כי השם יתברך משלים חסרון כל הנבראים, ועל השם יתברך להשלים את החסר לאדם, ולכך הלוואה זאת אל השם יתברך, שעליו להשלים מה שחסר לאדם". ובנתיב הצדקה פ"ד [א, קעז.] כתב: "מה שהלוה הוא עבד לאיש מלוה, מפני כי הוא משועבד אליו לפרעון, ולפיכך נקרא הלוה 'עבד לאיש מלוה', בשביל השעבוד הזה. והכתוב אומר 'מלוה ה'' כאשר 'חונן דל', כי על השם יתברך להשלים את כל העולם, שהוא בראו, והוא ברא את העני, וצריך לפרנסו. ולפיכך מי שחונן את הדל, הוא מלוה אל הקב"ה". וכן הוא בח"א לב"ב י. [ג, סג:]. ובגו"א בראשית פי"ח אות יד [רחצ.] כתב: "רפאל שריפא [את אברהם (רש"י בראשית יח, ב)], אין זה מקרי חסד, כיון שראוי להיות נרפא". ושם במדבר פכ"ו אות טז [תמב:] כתב: "כיון דכל אחד נטל חלק בארץ ישראל... אין ספק בזה שהיו יכולים להתפרנס ממנה, דכיון דהקב"ה הנחיל אותם את הארץ, אין ספק שהיה מנחיל אותם ארץ שהיה די להם... דאין לומר כלל כי הקב"ה נתן להם הארץ שלא היה מספיק ליושב בה". ושם דברים פי"א אות יד [קפ:] כתב: "הקב"ה יעשה את שלו, היינו ברכה שהיא צריכה אל הבריות, והיינו דבר שהוא מוטל עליו". ובנצח ישראל פ"ה [ק.] כתב: "זה שאמר שיפרנסם בחטי ושערי [גיטין נו.], ברכה זאת מצד הדין, שאי אפשר זולת זה" [ראה למעלה פס"ב הערה 69, ולהלן פס"ט הערה 70]. וזהו ביאור מה דאמרי אינשי "מאן דיהיב חיי יהיב מזוני" [ראה תענית ח:]. <b>ויש להעיר</b>, שכאן כתב שזהו הטעם שהקב"ה ישמע תפילת הנבראים, וכלשונו: "מזה הצד ראוי שיקבל תפלתם להשלים חסרונם, שהרי המציא אותם, למה לא ישלים את חקם וחסרונם". ואם זו חובה כלפי מעלה, מדוע יש צורך בתפילה. ועוד, הלשון "למה לא ישלים את חקם וחסרונם" משמע שאין זה חוב גמור, אלא "למה לא". ועוד, שלמעלה [לאחר ציון 145] כתב: "אין לבריה שום דבר מצד הדין", וראה למעלה הערה 146 שהובאו מקבילות המורות שאין לבריה שום זכות תביעה כלפי בוראה, אלא הכל נברא מצד חסדו וטובו יתברך. וכיצד ניתן לומר כי "על השם יתברך להשלים את כל העולם, שהוא בראו, והוא ברא את העני, וצריך לפרנסו" [לשונו בנתיב הצדקה הנ"ל]. ובגו"א דברים פי"א הערה 59 נתעוררה שאלה זו. ונתבאר שם שאכן אין לאף בריה שום זכות תביעה לומר "תן לי", והוא יתברך אינו חייב כלום לשום בריה, שהרי היה יכול שלא לברוא אותה מעיקרא. אך מ"מ ביחס של הקב"ה כלפי עצמו, בזה אמרינן שמוטל עליו יתברך להשלים צרכי הנבראים. והואיל וכאן מדובר מצד הנבראים ["אהבתי כי ישמע ה' קול תחנוני כי הטה אזנו לי"], לכך מזוית ראייתם של הנבראים יש צורך בתפילה ובקשת רחמים, והקב"ה יעתר להם, כי "למה לא ישלים את חקם וחסרונם". <b>ועולה מכאן</b> עדיפותה של תפילה בשביל צרכיו של אדם על פני תפילה שאינה כזאת. ורש"י [שמות טז, ח] כתב: "מה ראה [הקב"ה] להוריד [לישראל] לחם בבקר, ובשר בערב. לפי שהלחם שאלו כהוגן, שאי אפשר לו לאדם בלא לחם. אבל בשר שאלו שלא כהוגן, שהרבה בהמות היו להם. ועוד, שהיה אפשר להם בלא בשר. לפיכך נתן להם בשעת טורח, שלא כהוגן". והמבי"ט בבית אלקים [שער התפילה תחילת פ"א] כתב: "ראוי לתת גדר לענין התפלה, שתלויים בה כמה דברים גדולים, כמו שנבאר בעז"ה. ומצאנו גדרה נכון ושלם, והוא: 'בקשת האדם מהא-ל <b>דבר צורך</b> שאינו ברשותו'". ובהמשך [שם] כתב: "מלות 'דבר צורך' יורו שאינו ראוי לאדם להתפלל לא-ל על דבר שאינו הכרחי, כי הוא מטריח את קונו כביכול ללא צורך".
(170) אודות שישראל הם נמצאים מהקב"ה בעצם ובראשונה, כן כתב בהרבה מקומות. וכגון, בגו"א דברים פי"ד אות א [רלג:] כתב: "נראה כי האיסור [של "לא תתגודדו" (דברים יד, א)] הוא מפני כי ישראל הם מציאות אמיתי, שהרי הם עלולים מן השם יתברך, ונקראים בשביל כך 'בנים' למקום, שהם נמצאים מאתו בעצם ובראשונה. ודבר זה אין כאן מקום להאריך, כי נתבאר במקום אחר. ולפיכך אמר שלא יתגודדו על מת לעשות השחתה בהם, כי השחתה הוא לדבר שאין לו מציאות אמיתי, אבל לישראל, שהם נקראים בנים, לא שייך זה". ולמעלה ר"פ כט ביאר שלכך ישראל נקראים "בני בכורי" [שמות ד, כב], ו"בנים" לה' [דברים יד, א], כי ישראל הם העלול הראשון בעולם. ולמעלה פל"ט [כ.] כתב: "השם יתברך התחלת הנמצאים, ובראשון הוא התחלה לישראל, שהם נקראים [שמות ד, כב] 'בני בכורי ישראל', וכל הנמצאים הם נבראו בשביל ישראל". וכן כתב בהמשך הפרק שם [לח:]. ולהלן פס"ז [לאחר ציון 51] כתב: "אם אתה שואל למה נבחרו ישראל בפרט להיות שכינתו עם ישראל. ודבר זה יש לך לדעת, כי אחר שאמרנו שסדר המציאות כך חייב שיהיה שכינתו עם העלול, וישראל הם עלולים ממנו בעצם ובראשונה, וראיה שנקראו ישראל 'בנים', דכתיב 'בנים אתם לה' אלקיכם וגו''... ואם אתה בא לתמוה על שאמרנו כי ישראל בפרט הם עלולים בעצם ובראשונה מזולת שאר התחתונים, אומר אני שאל תתמה, כי אף בערך מלאכי מרום ישראל הם יותר ראשונים". וכן כתב להלן פס"ח [לאחר ציון 19]. ובבאר הגולה באר הרביעי [תטז.] כתב: "כי עיקר בעולם הם ישראל, והם עלולים ראשונים מן השם יתברך, כי לכך נקראו האומה הזאת שהם 'בנים', כמו שבארנו הרבה מזה, כי הבן אינו משמש לאחר, אבל הוא לעצמו. ולא כן הדבר בעבד שאינו לעצמו, רק משמש לאחר. ומפני כך ישראל הם עיקר וראשון". ובח"א לסנהדרין צז: [ג, ריב.] כתב: "כי כאשר ישראל הם תוך האומות נחשבו אבודים לגמרי, וכדכתיב [ויקרא כו, לח] 'ואבדתם בגוים'... ישראל הם האומה שבשבילם נברא [העולם], כדכתיב [בראשית א, א] 'בראשית ברא אלקים', בשביל ראשית ברא העולם, ואין 'ראשית' אלא ישראל, שנאמר [ירמיה ב, ג] 'קודש ישראל לה' ראשית תבואתו' [רש"י בראשית א, א]. וכאשר ישראל הם תחת האומות, ואין להם מציאות, אם כן העולם כולו בטל, שהרי בשביל כך נברא העולם. ולכך השם יתברך מחכה שיגאל את ישראל, שאז יהיה נמצא העולם בשלימות". וראה למעלה פמ"ז הערה 275, פנ"ב הערה 173, להלן פס"ז הערה 54, ופס"ח הערה 21.
(171) אודות שהאומות הן טפילות ונמשכות אחר ישראל, הנה זהו יסוד נפוץ מאוד בספריו. וכגון, למעלה פמ"ד [רסז.] כתב: "כאשר הוא אלקי ישראל, בזה בעצמו הוא אלקי הכל, שכל הנמצאים נמשכים וטפלים אצל ישראל, כמו שימשכו כל האברים אחר הלב, והוא העיקר". ובהמשך הפרק שם [רצז:] כתב: "כי שלימותו יוצא לזולתו, מהו השלימות אשר כתיב בתפילין, האף אמנם כי כל הנבראים הם לכבודו יתברך, אין דבר שהוא ראשון אל הכבוד כמו ישראל, ושאר כבוד הם טפלים, נמשכים אחר זה". ולמעלה פ"ס [תמט:] כתב: "כי דבר זה התבאר במקומות הרבה מאוד כי לא היה בריאת האומות רק שהם טפלים אל האומה הנבחרת, והכל נברא בשביל ישראל, והם נבראו בשביל עצמם. וגם זה התבאר בכמה מקומות בזה הספר כי אין הבריאה בעצם רק לישראל, ואל ישראל נמשך הכל". ולמעלה בכת"י פל"ז [תצא:] כתב: "ישראל הם ראשית המציאות לפי שהם ראשונים לכל האומות, שישראל הם בנים לה', ואין קודמים לפניהם, ולפיכך הם בכורו יתברך. ונקראים בניו, כי הם העלולים הראשונים, רצה לומר שהם עלולים בעצם, כי הוא יתברך עלה, ואשר הם עלולים ממנו בעצם הם ישראל. לאפוקי האומות, שהם גם כן מעשה ידיו, אינם בעצם מעשה ידיו, רק כי הם נמשכים אחר ישראל, ואינם עלולים ממנו יתברך בעצם. ומפני שהם עלולים הראשונים, בזה הם בניו, לאפוקי האומות לא נקראו בניו". ובתפארת ישראל פמ"ד [תרפב.] כתב: "דבר זה, שהוא יציאת מצרים, היה השלמת העולם לגמרי, כי לא הושלם העולם עד שהיו ישראל במציאות. ולפיכך יציאת מצרים, שאז היו ישראל לעם, הוא השלמת העולם". ובהקדמה לדר"ח בביאור משנת "כל ישראל" [צד.] כתב: "ישראל השלמת העולם, כי לא הושלם העולם עד שהיו ישראל בעולם, ואז הושלם העולם לגמרי. כי כל האומות נעשו לעם [קודם לישראל]... וישראל הם האומה האחרונה מכל שבעים אומות... ולא תמצא אומה שהיתה אחר כך, ולפיכך עִם ישראל נשלם העולם". ובנתיב אהבת השם פ"א [ב, לט:] כתב: "וכן האהבה שיש מן השם יתברך אל ישראל, כמו שאמר הכתוב [מלאכי א, ב] 'אהבתי אתכם', ותקנו רז"ל 'אוהב עמו ישראל'... כי ישראל נקראו בנים למקום, וידוע כי האב אוהב את בנו מפני שבא הבן ממנו, ודבר שבא ממנו מצורף אליו ביותר. וישראל הם מן השם יתברך נבראים, כי אף על גב שכל הנבראים הם מן השם יתברך, מכל מקום אין דבר שבא ממנו בעצם ובראשונה כמו ישראל. כי שאר האומות הם טפלים בבריאה. וכמו שברא השם יתברך שאר הנבראים בשביל האדם, ולא נבראו לעצמם, כך כל האומות הם בשביל ישראל. ואם כן ישראל הם הבריאה שבאה מן השם יתברך, ומאחר שישראל הם מעשה ידיו, ויש כאן צירוף גמור, שייך בזה אהבה" [ראה למעלה הערה 99]. ובנצח ישראל פנ"ז [תתפג.] כתב: "אין לאומות קיום ועמידה בעולם רק על ידי ישראל, והאומות תלוים בישראל, ואין ישראל תלוים באומות". ובאור חדש פ"א [ש.] כתב: "האומות אינם עיקר בעולם, והם תלוים בזולתן, כי לא נבראו האומות לעצמם, רק בשביל זולתם... לכך האומות אינם עיקר בעולם, והם טפולים אצל ישראל... תלוים בישראל". ובח"א לשבת קיט. [א, סב:] כתב: "ישראל הם נבראו מן השם יתברך בעצם, לא כמו האומות, שאף שהם נבראו מן השם יתברך, אינם נבראים ממנו בעצם, כי הבריאה בעצם הם ישראל, רק שבריאת האומות נמשך אחר הבריאה בעצם, הם ישראל, כאילו בריאת האומות מקרה אשר נמשך אחר הבריאה בעצם. והנה העלול בעצם מורה על העלה, ולא כן מי שאין בריאתו בעצם, כמו שהוא בריאת שאר האומות, שלכך דוקא ישראל נקראו 'בנים', כלומר שהם הבריאה בעצם ובראשונה". ובח"א לסנהדרין קב. [ג, רלז:] כתב: "בשביל ישראל נברא העולם... והם עם אחד, והכל טפלים אצלם נמשכים אחריהם, והם כמו תוספת בלבד על דבר שהוא עיקר". ובח"א לע"ז י: [ד, לה:] ביאר גם כן שישראל הם קיום העולם, ולכך נמשלו לד' רוחות, עיי"ש. ובח"א לחולין קט: [ד, קיד:] כתב: "האומות אין ראוי להם הבריאה, רק בשביל שנבראו ישראל, וראוי להם הבריאה... כי דבר זה א"א שיהיו נבראים ישראל בלבד". וראה למעלה פנ"ב הערה 173, ופ"ס הערה 364,  וש"נ. וראה למעלה הערה 105, ולהלן פס"ז הערה 54.
(172) אודות שהנבראים האחרים נבראו לשמש את ישראל, כן כתב במספר מקומות. וכגון, למעלה פמ"ז [תצ:] כתב: "לפיכך אין ראוי לומר שירה רק ישראל, מה שהם נקראים 'בנים' אל השם יתברך [דברים יד, א], והם עלולים בעצם ממנו. לא כמו האומות, שהם נבראים בשביל ישראל". ובנצח ישראל פ"י [רנד:] כתב: "אין האומות עיקר המציאות... שאינם נבראים בשביל עצמם, רק בשביל ישראל". ושם פנ"ז [תתפג.] כתב: "אין לאומות קיום ועמידה בעולם רק על ידי ישראל, והאומות תלוים בישראל, ואין ישראל תלוים באומות". ובגו"א בראשית פ"א אות ז [ח.] כתב: "בשביל ישראל... נברא העולם, וכל שאר העולם נברא בשביל ישראל". ושם דברים פכ"ה אות כה [שצד.] כתב: "כי כל האומות כולם נבראו לשמש את ישראל, כדכתיב [דברים טו, ו] 'ומשלת בגוים רבים ובך לא ימשולו'". ובהקדמה שניה לדר"ח [ע:] כתב: "ישראל נקראים 'בנים' אל השם יתברך [דברים יד, א]... ואף על גב כי כל הנבראים נאמר גם כן עליהם 'מעשה ידיו', כמו שאמרו רז"ל [מגילה י:] 'מעשה ידי טובעים בים, ואתם רוצים לומר שירה', הפרש יש, כי אינם נקראים 'בנים' למקום. ואם הם מעשה ידיו של הקב"ה, אינם מעשה ידיו בעצם, רק שנבראו בשביל לשמש את ישראל, לכך אין עליהם שם 'מעשה ידיו'... אבל ישראל נבראו לעצמם, והם נקראו בשביל זה 'בנים'". ובהמשך ההקדמה שם [פד:] כתב: "כי אף אם נבראו האומות, אינם רק לשמש את ישראל, אם היו ישראל עושים רצונו של מקום". ובדר"ח פ"ג מי"ד [שסז:] כתב: "ואמר [אבות שם] 'חביבין ישראל שנקראים בנים למקום'. כי ישראל נקראו 'בנים' [דברים יד, א] בשביל שהם נבראים בשביל עצמם שיהיו אל השם יתברך, כמו הבן שהוא בשביל עצמו והוא אל אביו. וכן ישראל נבראו בשביל עצמם, לא כמו האומות שהם נבראים לשמש את ישראל... אבל ישראל, כל העולם נברא בשבילם, ולכך נקראו ישראל 'בנים', שהם אינם רק בשביל עצמם". בתפארת ישראל פי"ז [רסב.] כתב: "כל הנבראים הם אפשרים מצד עצמם, כי לא נבראו כי אם לשמש זולתם, אבל מצד עצמם אפשריים... [אך] ישראל הם מחויבים מצד העלה בעצמה. כי כל עלול אף שהוא אפשרי מצד עצמו, הוא מחויב מצד עלתו יתברך. אבל שאר הנבראים ומכחישי ה' אינם מחויבים מצד העלה, כי הם נבראו לשמש זולתם, ואין זה דבר שהוא מחויב". ובבאר הגולה באר השלישי [רסה:] כתב: "ישראל המה נבראו מן השם יתברך בעצם, לא כמו שאר הנמצאים שאין נבראים מן השם יתברך בעצם, רק שהם נבראים לשמש אחרים. לכך לא נקרא בשם 'בנים', המורה על התולדה והבריאה, רק ישראל, שבריאתם לא לשמש זולתם, ולכך שם זה נקרא על ישראל [דברים יד, א] 'בנים אתם לה' אלקיכם'". ושם בבאר הרביעי [תטז.] כתב: "כי עיקר בעולם הם ישראל, והם עלולים ראשונים מן השם יתברך, כי לכך נקראו האומה הזאת שהם 'בנים', כמו שבארנו הרבה מזה, כי הבן אינו משמש לאחר, אבל הוא לעצמו. ולא כן הדבר בעבד שאינו לעצמו, רק משמש לאחר. ומפני כך ישראל הם עיקר וראשון". ובאור חדש פ"א [ש.] כתב: "האומות אינם עיקר בעולם, והם תלוים בזולתן, כי לא נבראו האומות לעצמם, רק בשביל זולתם... לכך האומות שאינם עיקר בעולם, והם טפולים אצל ישראל... האומות תלוים בישראל". ושם פ"ח [תתשיט.] כתב: "אצל ישראל הפרש גדול בינם ובין ממון שלהם, כי הם עצמם עיקר, ואילו ממון שלהם אין זה רק שמשמש לצרכיהם מה שהם צריכים... אבל האומות, הם והממון שלהם הכל דבר אחד, כי גם כן הם נבראים לשמש את ישראל" [ראה למעלה פמ"ז הערה 277, פ"ס הערה 364, ולהלן פס"ז הערה 54, וש"נ].
(173) פירוש - ראוי לבורא להשלים חסרון הנברא [כפי שביאר כאן], וישראל הם הכי "נברא" שיש בעולם [כי נבראו מה' בעצם ובראשונה]. וככל שהנמצא הוא יותר "נברא", כן יותר יש על הבורא להשלים חסרונו. זאת ועוד, ככל שהנמצא הוא יותר "נברא" יש בידו לעורר יותר רחמים של הבורא כלפיו, כי הרחמים נפעלים כפי קרבת המרוחם למרחם. וכן כתב בנתיב התורה פי"ד [תקמט.]: "כי הרחמנות הוא מצד החבור והאחדות שיש לשני דברים ביחד, וזה ענין הרחמנות". ובנצח ישראל פמ"ב [תשלה.] כתב: "כי כל רחמנות כאשר לבו קשורה בו, ולכך כתיב [תהלים קג, יג] 'כרחם אב על בנים', מפני שנפשו קשורה בו, כדכתיב [בראשית מד, ל] 'ונפשו קשורה בנפשו'" [כמבואר למעלה פ"ס הערה 24, וש"נ]. וראה למעלה הערה 4, ולהלן הערות 175, 177.
(174) אמרו חכמים [ע"ז ד.] "[אמר הקב"ה], בשכר שמשוועין [ישראל] לפני, אני מושיע אותם". ובח"א שם [ד, כז:] הזכיר וביאר את דבריו כאן, וז"ל: "כי ישראל משוועין להקב"ה, ובשביל זה אין בטול לישראל, כאשר הם תולים בו, שנתלה העלול בעלתו. ואין דומים לזה האומות... כי ישראל נקראים 'בנים' [דברים יד, א], והארכנו בחבור גבורות ה' אצל [תהלים קטז, א] 'אהבתי כי ישמע ה' קולי' עיין שם, ושם מבואר כי מה שישראל קוראים אל ה' והוא שומע קולם, דבר זה מורה כי הם העלול הראשון בעצם מן השם יתברך... ומצד הזה אי אפשר שיהיה בטול לישראל. כי יש אל העלה יתברך עלול, והשועה הוא חבור העלול עם העלה, וכמו שנרמז בכתוב הזה [בראשית כז, כב] 'הקול קול יעקב', שאין תפלה נשמעת אלא שיש בו מקול יעקב. שדבר זה מורה כי הם עלולים בראשונה ובעצם מן השם יתברך" [הובא למעלה פכ"ט הערה 23, ופנ"ד הערה 308]. וראה להלן פס"ט הערה 98.
(175) סתם ולא פירש את דברי קדשו. אמנם הואיל וזכינו לחידושי אגדות שלו, ניתן לפתוח אשנב לדבריו, וכדלהלן; אמרו חכמים [גיטין נז:] "אין לך תפלה שמועלת שאין בה מזרעו של יעקב". ובנצח ישראל פ"ז [קעז.] כתב: "זה סוד נפלא, כי התפלה היא רחמים, וזהו מדת יעקב שמדתו הרחמים". אמנם בח"א לגיטין שם [ב, קיז:] הוסיף על כך מלים ספורות המתייחסות לדבריו כאן, וז"ל: "זה סוד נפלא, כי התפילה היא רחמים, וזהו מדת יעקב שמדתו הרחמים, ודי בזה למבינים. <b>ובארנו דבר זה בחבור גבורות השם אצל 'אהבתי כי ישמע ה' קולי'</b> ועוד בכמה מקומות" [הובא למעלה פנ"ד הערה 308]. הרי שנתבאר כאן שתפילה היא רחמים, וזו מדת יעקב. ואע"פ שדברים אלו לא נזכרו כאן להדיא, מ"מ רואים מח"א הנ"ל שדבריו כאן מכוונים ליסוד זה, והוא בלי ספק "דבר מופלג עוד בחכמה". ונראה לבאר זאת קמעא על פי מה שכתב רבי צדוק הכהן בתקנת השבין סימן ו [אות סא], וז"ל: "עיקר כח השמיעה דלמעלה לשמוע זעקת התחתונים, וכמו שאמרו על פסוק [תהלים מ, ז] 'אזנים כרית לי', אין אזנים של מעלה כרויות אלא לצורך ישראל. כי האוזן הוא כלי הקיבול ["האוזן הוא מקבל, ולכך כל שמיעה, מפני שנכנסין הדברים באוזן, מתורגם לשון קבלה" (לשונו בבאר הגולה באר השלישי (רנד:), והובא למעלה פכ"א הערה 25)], וזה לא שייך כלפי מעלה כלל, אלא בשביל ישראל הכתיב ה' יתברך בעצמו שהוא מקבל מהם". ופירושו שכל חבור בין שנים מחייב קבלה הדדית בין השנים, וכמו שכתב בנצח ישראל פי"ב [שיד:]: "ישראל הם דביקים בו לגמרי... כי אין ספק כי שני דברים אשר יש להם דביקות ביחד, מקבל זה מזה מצד הדביקות, מאחר שהם דביקים יחד". ובנתיב העבודה פט"ז [א, קכו:] כתב: "כי כל חיבור האחד מקבל את האחר, ושניהם מקבלים זה מזה, כמו שהוא כל חיבור בעולם" [הובא למעלה פ"כ הערה 65]. ולכך אף בחבור הגמור הקיים בין ישראל להקב"ה בשעת קבלת התפילה, יש כביכול קבלה הדדית, ועליה מורות המלים "אין האזנים של מעלה כרויות אלא לי בלבד". נמצא שקבלת התפילה מורה על החבור העליון של ישראל בה' [כי קבלה זו נובעת מהיות ישראל עלול ראשון בעצם], וחבור זה הוא מהותה של מדת הרחמים, שהיא מדת יעקב [שצורתו חקוקה בכסא הכבוד (חולין צא:)]. ובח"א לב"ב קכג. [ג, קכה.] כתב: "אם לא היתה התפילה [של יעקב] לא היה מגיע אל מדריגת הבכורה, ומצד התפילה הגיע יעקב אל המדריגה העליונה, ועשו נתרחק... ויש להבין איך על ידי התפילה נעשה יעקב בכור, כי אף על גב כי עשו הוא ראשון ובכור מצד שנולד קודם, אבל יעקב ראשון מצד מה שהאדם נברא מן השם יתברך, [ו]היה יעקב כראשון מפני שהוא קרוב אל השם יתברך. ולכך אמר [בראשית מח, כב] 'אשר לקחתי בחרבי ובקשתי', הוא התפילה [רש"י שם]. כי התפילה, בזה הוא קרוב אל השם יתברך, כדכתיב [דברים ד, ז] 'ומי גוי גדול אשר לו אלקים קרובים אליו וגו''. ויעקב היה מוכן לזה מכל, שנאמר 'הקול קול יעקב', ולכך בתפילתו שעל ידו הוא קרוב אל השם יתברך בפרט, לקח הבכורה מעשו, והבן זה" [הובא למעלה פנ"ד הערה 308]. וכן נאמר [תהלים קל, ב] "תהיינה אזניך קשובות לקול תחנוני". וראה הערה הבאה.
(176) לשון הפסוק במילואו "כי מי גוי גדול אשר לו אלהים קרובים אליו כה' אלקינו בכל קראנו אליו". וכתב הראב"ע [שם] "כי מי גוי גדול - שיש לו אלקים שיהיה קרוב אליו שיענהו תמיד בכל אשר יבקש ממנו". והרמב"ן [שמות ג, יג] כתב: "כי משה אמר לפניו יתברך 'ואמרו לי מה שמו' [שם], שיגיד להם השם שיורה הוראה שלמה על המציאות ועל ההשגחה. והקב"ה השיבו למה זה ישאלו לשמי, אין להם צורך לראיה אחרת, כי אהיה עמהם בכל צרתם, יקראוני ואענם, והיא הראיה הגדולה שיש אלקים בישראל קרובים אלינו בכל קראנו אליו" [הובא למעלה פנ"ד הערה 237].
(177) אודות שקבלת התפילה היא תולדה מקרבתו של המתפלל אל ה', הנה אמרו חכמים [סוטה מט.] "כל תלמיד חכם העוסק בתורה מתוך הדחק, תפלתו נשמעת". ובנתיב התורה פ"ד [קסז.] כתב לבאר: "כבר התבאר ענין התפלה כאשר היא נשמעת, כאשר השם יתברך קרוב אל האדם, אז בקשתו נעשה, וכדכתיב [דברים ד, ז] 'ומי גוי גדול אשר לו אלקים קרובים אליו בכל קראנו אליו'. ואין לך קרוב אל השם יתברך כמו מי שלמד תורה מתוך הדוחק, שגובר בכח על הגשמי ודבק בשכלי. כי אין לך דבר שמקרב את האדם אל השם יתברך יותר רק כאשר האדם פורש מן הגשמי. ולכך מי שהוא עוסק בתורה מתוך הדוחק, שדבר זה מורה שאין מונע לו מן צרכיו הגשמיים, ואם כן האדם הזה שכלי גמור. ולכך תפלתו נשמעת, כי השם יתברך קרוב אליו לגמרי". ובבאר הגולה באר השני [רמה:] כתב: "מפני שכתוב גם כן 'ומי גוי גדול אשר לו אלקים קרובים אליו בכל קראינו אליו'. ודבר זה מפני שישראל נקראו קרובים אל השם יתברך, שהרי ישראל 'בניו' נקראים [דברים יד, א]. ומפני שהם קרובים אליו, לכך קרוב השם יתברך גם כן אליהם לשמוע קול שלהם בתפלתם לפניו". ובח"א לסוטה מט. [ב, פח:] כתב: "כאשר העלול הוא גשמי לגמרי, אז הוא רחוק מן העלה. ואם הוא נבדל מן הגשמי לגמרי, אז השם יתברך קרוב אליו, ומשלים בקשתו". ובח"א ליבמות סב: [א, קלד:] כתב: "אין הקב"ה עונה אותו רק בשביל שהוא קרובו של השם יתברך, והוא יתברך מקרב אותם שהם נחשבים קרובים אליו, ועונה אותם, כדכתיב בקרא 'כי מי גוי גדול אשר לו אלקים קרובים אליו כה' אלקינו בכל קראינו אליו'... כי את אשר הוא קרוב אליו השם יתברך שומע תפלתו". וצרף לכאן את דברי הגר"א [על תיקוני זוהר דף 105] שתפילה שהיא בשביל צער השכינה הרי היא נענית יותר משאר תפילות [ראה למעלה פכ"ט הערה 23, פנ"ד הערות 237, 308, ופנ"ו הערה 124].
(178) המשך לשון הילקו"ש [ח"ב רמז תתעד שהביא למעלה (ציון 166)]: "ובימי אקרא. בימים טובים שנתת לי; [ויקרא כד, ח] 'ביום השבת ביום השבת יערכנו', [ויקרא כג, כד] 'באחד לחודש השביעי', [שם פסוק כז] 'בעשור לחודש הזה וגו''".
(179)  לשון המלבי"ם [שם] "בימי אקרא - בימי הטובים קראתי והתפללתי אל ה', שסתם 'ימים' נאמר על ימים טובים". אמנם נראה שכוונת המהר"ל היא שלכך הימים הטובים נקראים הימים של האדם ["יָמַי"], משום שהם ניתנו לאדם, וכמו שאמרו במדרש הנ"ל [הובא בהערה הקודמת] "בימים טובים שנתת לי". ובתפילת מוסף לשלש רגלים אומרים "ותתן לנו ה' אלקינו באהבה שבתות למנוחה ומועדים לשמחה חגים וזמנים לששון את יום".
(180) כי יש להתפלל שהטובה תמשך, וכמו שאמרו במשנה [ברכות נד.] "נותן הודאה על שעבר, וצועק על העתיד". ועל הפסוק [בראשית כט, לה] "ותהר עוד ותלד בן ותאמר הפעם אודה את ה' על כן קראה שמו יהודה ותעמוד מלדת", כתב הראב"ע [שם] "כאומר אודה את השם שנתן לי כל זה ויספיק לי, על כן עמדה מלדת". וצרף לכאן הערת החת"ס [דרשות ח"ב עמוד תט. ד"ה ויסעו] שבברכת ההודאה בתפלת "מודים", שיש בה הודאה על העבר, ואין בה בקשה על העתיד. ולעומת זאת ב"מודים דרבנן" מוסיפים על ההודאה תפלה על העתיד "כן תחיינו ותקיימנו ותאסוף גליותנו וכו'". ובספר מלכת שבא [עמוד נט] כתב ליישב: "בתפילת שמונה עשרה, אשר חלקה הגדול מוקדש לבקשות מהריבונו של עולם, יכולים אנו לומר את ההודאה בטהרתה, מבלי להוסיף ולבקש בקשות נוספות, שכן הלא זה עתה ביקשנו את כל צרכינו בשאר הברכות. הודאה צרופה שכזו המהווה חלק ממסכת שלמה של בקשות, בודאי אינה יכולה להתפרש כביכול אנו אומרים 'דיינו ותו לא', ומשום כך אין בה כל חסרון. לעומת זאת ב'מודים דרבנן', שאינו מהוה חלק מעצם התפילה, אלא נאמר על ידי הציבור בחזרת הש"ץ, עלינו לנהוג על פי הכלל שיש לסמוך תיכף להודאה בקשה, בכדי שלא תתפרש הודאתנו שכביכול אנו אומרים כי דיינו בטובה שהושפעה עלינו, ואין לנו צורך ביותר מכך". וראה להלן ציון 189.
(181) שהיו רודפים אחרי דוד.
(182) ואף על פי שגם רשעי האומות חייבים מיתה בשביל רשעתם, אך בנוסף לכך הם גם יורדי גיהנם [ראה הערה הבאה], לעומת רשעי ישראל, ש"בעלי גיהנם", כי לבסוף יעלו ממנו. ואמרו חכמים [עירובין יט.] "פושעי ישראל אין אור גיהנם שולטת בהן... ההוא דמחייבי ההיא שעתא בגיהנם, ואתי אברהם אבינו ומסיק להו". והר"ן [ר"ה ד. בדפי הרי"ף] כתב: "[גיהנם אינו] אלא י"ב חדש בלבד, ואחר כך עולין, כדאמרינן בעדיות [פ"ב מ"י] משפט רשעים בגיהנם י"ב חדש". וכן הוא בתוספות ר"ה יז. [ד"ה כי].
(183) אודות שהגוים הם יורדי גיהנם, כן כתבו התוספות [עירובין יט.]: "כתיב ביחזקאל [לא, יח] כשהראה הקב"ה שכל הגוים יורדים לגיהנם, כתיב שם 'אל ארץ תחתית'". ובמדרש תהלים [מזמור מט] אמרו "אלו העכו"ם, שיורדין לגיהנם". ולמעלה פס"א [תק.] כתב: "לפיכך כל גוים, מפני שהם כולם חמריים טבעיים, הם יורדי גיהנם ויורדי שאול נקראים, לפי שבעלי החומר אין להם מציאות בפועל, כי החומר אין מציאותו בפועל, כמו שידוע מענין החומר. ולפיכך הם יורדי גיהנם, שהגיהנם ענין תוהו ציה וצלמות, ואין שֵׁם מציאות עליו, כי אין ראוי להם עולם הנבדל". ובנצח ישראל פ"ס [תתקכה:] כתב: "הגוים הם יורדי גיהנם". ובדובר צדק פרשת כי תבוא אות א [ד"ה וכל שלש] כתב: "גיהנום עיקרו לאומות העולם עכו"ם, כמו שאמרו... [שבת סוף קד. שהקב"ה אמר לגיהנם] ט"ר י"ש כ"ת, טר יש לי כתות של אומות העולם עכו"ם" [הובא למעלה פס"א הערה 146].
(184) המשך לשון הילקו"ש [ח"ב רמז תתעד שהביא למעלה (ציונים 166, 178)]: "'חבלי מות', בני אדם חבולים למות. 'ומצרי שאול מצאוני' אלו המלכיות, שנאמר [הושע יג, יד] 'מיד שאול אפדם ממות אגאלם'". ודע שלא מצאתי עוד מקום שכתב על עצמו "וכך הבנתי מדברי רבותינו ז"ל במדרש". והמקום הנוסף הדומה לזה הוא בגו"א דברים פט"ז אות כז [רעג:], שכתב: "וזה למדתי ממה שאמרו רז"ל בפרק קמא דסנהדרין".
(185) מבאר שמדובר בהמלטות הצדיקים מגיהנם, כי כך אמרו בגמרא [פסחים קיח.] "וכי מאחר דאיכא הלל הגדול, אנן מאי טעמא אמרינן האי [הלל המצרי]... רב נחמן בר יצחק אמר, מפני שיש בו מילוט נפשות של צדיקים מגיהנם, שנאמר 'אנה ה' מלטה נפשי'" [הובא למעלה פס"א (תצא.)]. ובסמוך יזכיר את דבריו שם. ובסידור של רבי יעקב עמדין כתב: "מלטה נפשי - מדינה של גיהנם".
(186) לשונו למעלה פס"א [תצט.]: "ורב נחמן בר יצחק אומר שיש בו מלוט נפשותן של צדיקים. פירוש, כי מורה זה על שיש לצדיקים מעלה נבדלת מה שנמלטין מן הגיהנם, שאילו לא היה לצדיקים מעלה זאת שהם נבדלים, לא היו נמלטים מן הגיהנם. ולפיכך כל גוים, מפני שהם כולם חמריים טבעיים, הם יורדי גיהנם ויורדי שאול נקראים... ומפני שיש בהלל זה מלוט נפשותם של צדיקים מן הגיהנם, אשר הוא ראוי לבעלי החומר, ובאים אל עולם הנבדל". וראה הערה 188.
(187) לפי דבריו ניתן להבין מאמרם באבות דרבי נתן [פמ"א מט"ו] "'אנה ה' מלטה נפשי' מדינה של גיהנם, שמא אם יורדין לתוכה ומסתפסכין, ועולין ממנו ומסתפסכין". ותיבת "מסתפסכין" אינה מובנת. אך לפי דבריו ניחא, שבגיהנם נמצאים מתנגדי הצדיק העלולים לפגוע בו בירידתו ובעליתו. אך יש להעיר, כי בפסוק שלפניו נאמר [תהלים קטז, ג] "אפפוני חבלי מות ומצרי שאול מצאוני", ומדובר בו שני מתנגדים של דוד; רשעי ישראל ["אפפוני חבלי מות"], "שחייבים מיתה בשביל רשעתם" [לשונו למעלה לפני ציון 182], ובני האומות ["ומצרי שאול מצאוני"], "שהם בעלי שאול" [לשונו למעלה לפני ציון 183], וכפי שביאר למעלה [לאחר ציון 180]. ויתמה לפי זה מדוע הפסוק שלאחריו ["אנה ה' מלטה נפשי"] עוסק רק במתנגדים שהוזכרו שניים ["מצרי שאול"], ואינו עוסק גם במתנגדים שהוזכרו ראשונים ["אפפוני חבלי מות"]. ויל"ע בזה.
(188) פס"א, וכמובא בהערה 186. ובכת"י למעלה פס"א [שצט] כתב: "מי שאומר שיש בו מלוט נפשם של צדיקים מגיהנם, הוא ענין גדול. לפי שהאדם הוא בעל חומר, ולא היה ראוי לו רק כפי מה שראוי לחומר כאשר ראוי לו ההעדר, וזה גיהנם... הוא יתברך מעלה הצדיקים משפלות עולם הזה למעלת עולם הבא, בזה הוא ממלט נפש צדיקים להביאם לחיי עולם, ודבר זה ענין נפלא מאוד למי שהבין" [הובא למעלה פס"א הערות 150]. וראה להלן הערה 232. <b>ויש לשאול</b>, שלפי זה [דהמלטות מגיהנם היא הנהגה מיוחדת לצדיקים] עולה שדוד מחשיב את עצמו לצדיק, שהרי ביקש "אנה ה' מלטה נפשי". אך על כך אמרו בגמרא [ברכות ד.] "'לדוד שמרה נפשי כי חסיד אני' [תהלים פו, ב]... ודוד מי קרי לנפשיה 'חסיד', והכתיב [תהלים כז, יג] 'לולא האמנתי לראות בטוב ה' בארץ חיים'. ותנא משמיה דרבי יוסי, למה נקוד על 'לולא', אמר דוד לפני הקב"ה, רבונו של עולם, מובטח אני בך שאתה משלם שכר טוב לצדיקים לעתיד לבוא, אבל איני יודע אם יש לי חלק ביניהם, אם לאו. שמא יגרום החטא". ופירש רש"י [שם] "שמא יגרום החטא - תירוצא הוא, לעולם מוחזק בידו שהוא חסיד, וזה שספק בידו אם יראה בטוב ה', לפי שהיה ירא שמא יחטא ויגרום החטא מלראות בטוב". הרי שדוד מסופק מה יהיה בסופו "לפי שהיה ירא שמא יחטא ויגרום החטא מלראות בטוב". והרי גם פסוקנו עוסק בהמלטות מגיהנם, שהיא לאחר מיתה. וכיצד בקשת דוד ["אנה ה' מלטה נפשי"], השייכת רק לצדיקים הרואים בטוב ה', עולה בקנה אחד עם דברי הגמרא "אבל איני יודע אם יש לי חלק ביניהם, אם לאו", ופירש רש"י [שם] "שלא דבר ברור היה לו לראות בטוב ה'". ואף על פי שבגמרא [פסחים קיז.] נחלקו מי אמר את ההלל, מ"מ ישנן דעות [שם] האומרת שדוד אמרו, ודוחק לומר שדבריו כאן יהיו תלוים במחלוקת תנאים. ובתנא דבי אליהו רבה פ"כ אמרו "ועליהם אמר דוד 'אנה ה' מלטה נפשי וגו''". ובאמת ששאלה זו קשה על משני מקומות בגמרא מיניה וביה; בברכות [ד.] אמרינן שדוד חשש שלא יראה בטוב ה' מחמת גרימת החטא, ובפסחים [קיח.] אמרינן שעדיפותה של הלל המצרי על פני הלל הגדול היא "מפני שיש בו מילוט נפשות של צדיקים מגיהנם, שנאמר 'אנה ה' מלטה נפשי'". ורש"י [תהלים קטז, א] אמר על כל הפרק "אהבתי כי ישמע ה' את קולי - כך אמר דוד לאחר שנפטר שאול, והוא מלך". וצ"ע.
(189) פירוש - כנגד מה שנאמר למעלה [תהלים קטז, ב] "כי הטה אזנו לי <b>ובימי אקרא</b>", שנתבאר למעלה [לפני ציון 178] "אלו ימי טובה... ואז אקרא לה' להמשיך הטובה".
(190) לשון המלבי"ם [תהלים קטז, ה] "הנה ישמע תפלתי, א] מצד שהוא חנון, ונותן מתנת חנם גם בלא מעשים טובים. ב] מצד שהוא צדיק, לשלם לצדיק כצדקתו, ויעשה לי מצד מעשים טובים". הרי ש"חנון ה'" מורה על מדת החסד, ו"צדיק" מורה על מדת הדין. וכן בגמרא [ר"ה יז:] אמרו "רב הונא רמי, כתיב [תהלים קמה, יז] 'צדיק ה' בכל דרכיו' ["צדיק - במשפט אמת" (רש"י שם)], וכתיב [שם] 'וחסיד בכל מעשיו' ["חסיד - נכנס לפנים מן השורה" (רש"י שם)]. בתחלה צדיק, ולבסוף ["כשרואה שאין העולם מתקיים בדין" (רש"י שם)], חסיד". הרי ש"צדיק" מורה על דין. וכן בח"א שם [א, קטו.] כתב: "בתחלה צדיק ולבסוף חסיד. פירוש זה ידוע, כי הוא יתברך תחלת דינו בדין, וכאשר אי אפשר להיות העולם קיים, מתעלה בחסד... כי השם יתברך מנהיג העולם בדין, רק במה שהוא צריך מושכים מן החסד".
(191) פירוש - רחמים מתעוררים על מי שהוא נמצא בצרה, וכמו שכתב למעלה פמ"ז [תלא:]: "כי מכח הרחמים, מרחם על מי שהוא בצרה", ושם הערה 38. ובנצח ישראל פמ"ז [תשפח:] כתב: "הרחמים כאשר התחתונים בצרה, וצריכים לרחמים, מרחם עליהם". ובמאמרי פחד יצחק סוכות, מאמר ל אות ה, כתב: "השפעת החסד מבוססת על הכרת מעלת המקבל; איטיב לו באשר הוא גדול בתורה או באשר מעלתו, [כי מעלתו] מעוררת בי הרצון להשפיע לו. ואילו השפעת הרחמים מבוססת על הכרת חסרון המקבל; איטיב לו באשר לי יש, ולו אין... כל עצמו אינו ניזון אלא מבחינת היות הזולת חסר" [הובא למעלה הערה 4]. וראה להלן פס"ט הערה 102.
(192) לשון הרד"ק [שם]: "שומר פתאים ה'... הפתי שאין יודע תחבולות להנצל מצרתו, הא-ל שומרו". ואמרו חכמים [סנהדרין קי:] "קטני בני רשעי ישראל... רבי עקיבא אומר, באים הם לעולם הבא, שנאמר 'שומר פתאים ה''". ובח"א שם [ג, רסח.] כתב: "רבי עקיבא סבר כי הוא יתברך שומר אותם, כדכתיב 'שומר פתאים ה''. ולמה שומר פתאים יותר ממה שישמור גדולים, אלא בשביל שאין לפתאים שמירה מעצמם, וכיון שאין להם שמירה מעצמם השם יתברך שומר אותם, עד שאין נחשבים טפילים אל האב, והשם יתברך הוא להם לאב".
(193) כפי שהביא מאמר זה למעלה [ציון 161]. וזה נקרא "יותר מזה", כי "להושיע" הוא יותר מ"שומר", כי שמירה היא מניעת הפסד שלא יבוא [והדין מחייב שמירה זו (כמבואר בהערה הבאה)], אך הישועה היא שה' מוציא האדם מתוך הצרה שכבר נכנס בה [רחמים]. וראה הערה הבאה.
(194) מה שמבאר ששלשת הדברים שנזכרו כאן [(א) "שומר פתאים ה'", (ב) "דלותי ולי יהושיע", (ג) "שובי נפשי למנוחיכי כי ה' גמל עליכי"] הם במהלך של "מוסיף והולך" ו"זו אף זו", יש להסתפק האם זהו משום שיש בזה עליה הדרגתית מ"אף שאין אני קורא" ל"אף שאני דלה מן המצות" עד ל"שאני יושב בטל במנוחה" [ויהיה צריך לבאר במה "יושב בטל במנוחה" הוא מוסיף על "אף שאין אני קורא"]. או דלמא משום שיש בזה עליה הדרגתית מ"שלא יבא הפסד ואבוד אלי" ל"לי נאה להושיע" עד ל"השם יתברך עושה חסד לי". והביאור בצד השני הוא שיש עלית מדרגה מהנהגת דין לרחמים עד לחסד, כאשר הנהגת החסד היא "יותר מזה" כי יש בה השפעה יותר גדולה מהנהגות הקודמות לה. ולמעלה פס"ב [תקכה.] כתב: "כי הוא יתברך מסדר מציאות שלהם על ידי חלוקי הנהגות, שהם על ידי חסד ודין ורחמים... ולפיכך אמר [תהלים קיג, ז] 'מקימי מעפר דל', שהקב"ה מקים מעפר דל, וזהו במשפט, כי למה יהיה הדל כל כך שפל עד הארץ, ולפיכך כאשר מקים אותו, הוא במשפט ובמדת הדין [הובא למעלה הערה 169, וזה מקביל ל"שלא יבא הפסד ואבוד אלי"]. אבל דבר זה מה שהוא [שם פסוקים ז-ח] 'מאשפות ירים אביון להושיבי עם נדיבים עם נדיבי עמו' הוא על צד החסד, כי מצד הדין די לו שאינו אביון, והוא כמו שאר בני אדם, אבל מה שהוא מושיב אותו בין נדיבים זהו חסד גמור [וזה מקביל ל"השם יתברך עושה חסד לי" ו"שהוא גומל חסד עלי"]... אמנם נגד השלישי, שהוא הרחמים, אמר [שם פסוק ט] 'מושיבי עקרת הבית אם הבנים שמחה', וזה אינו חסד ואינו דין; כי אינו חסד, שהרי כל אשה נבראת להיות לה בנים בטבע. ואינו דין, כי הדין כמו 'מקימי מעפר דל', שהגיע אליו שפלות עד שהוא פחות ושפל משאר בני אדם, וראוי להושיע אותו בדין. אבל זו שאין לה בנים, אין זה שפלות, רק שאין לה הברכה מה שהוא לשאר נשים. והנהגה הזאת כלולה קצת מדת הדין וקצת חסד, והוא הרחמים, שהקב"ה מנהיג בו עולמו [וזה מקביל ל"לי נאה להושיע"]". ויל"ע בזה.
(195) כן פירש רש"י בתחילת הפרק [תהלים קטז, א] "שובי נפשי למנוחיכי כי ה' גמל עליכי חסד".
(196) פירוש - ממות גמור ומוחלט.
(197) לשונו בבאר הגולה באר הרביעי [תיז.] כתב: "על דבר שהוא בטול המציאות יש בכיה והורדת דמעות, כמו שהוא על מת". ובהמשך הבאר [תכא.] כתב: "כבר אמרנו כי על דבר שהוא בטול מציאות שייך הורדת דמעות, כי הורדת דמעות הוא גם כן אפיסה, לכך על כל הפסד יש בכייה והורדת דמעות". ואמרו חכמים [ב"מ נט.] "מיום שחרב ביהמ"ק, ננעלו שערי תפלה... ואף על פי כן שערי דמעות לא ננעלו", וכתב על כך בח"א שם [ג, כד:]: "כי מפני שהדמעות הם בטול והפסד כח האדם, ודבר זה לא ננעל. כי כאשר חרב ביהמ"ק, שהוא הוויית העולם, ננעלו כל השערים שהם הוויות העולם. והתפילה היא הוויות העולם, שהתפילה היא כסדר העולם... ולפיכך כאשר חרב בית המקדש שהוא הוויות העולם, ננעלו שערי תפלה. אבל שערי דמעה, שהם הפסד ובטול האדם, ואינם הוויות העולם, אין ענינם אל בית המקדש, ולכך אף אם נחרב בית המקדש, לא ננעלו שערי דמעה" [ראה למעלה פכ"ג הערה 113]. <b>ובאור חדש</b> פ"ג [תשמ.] ביאר במיוחד ובמסוים על איזה כח חלה האפיסה, וכלשונו: "כי הבכייה מורה על הפסד בכל מקום, כי כאשר מת לו מת, שהוא הפסד, יש כאן בכייה. והדמע אפיסת <b>כח העין</b>, לכך הבכייה מתייחס להפסד, וזה ידוע בכל מקום". ואמרו חכמים [שבת קנא:] "מאור עיניו של אדם, שהולך [ומתמעט] אחר הבכי". וכן רש"י [קהלת יב, ב] כתב "תבוא כהיית המאור אחר דמעות הבכי". ובמדרש [במדב"ר יח, כב] אמרו "מפני מה מי עינים מלוחין, שבזמן שאדם בוכה על המת בכל שעה מיד היתה מסתמא, אלא על שהן מלוחין פוסק ואינו בוכה". ובבאר הגולה באר הרביעי [תכג.] כתב: "כאשר האדם הוא בהתעצבות, ואינו נמצא בשמחה ובשלימות, מתחדש מזה הורדת דמעות, אשר הם אפיסה אל כח עינים". ונאמר [ירמיה ט, יז] "ותרדנה עינינו דמעה", וכתב הרד"ק [שם]: "ופירוש 'דמעה' 'בדמעה', כי 'תרדנה' פעל עומד, ומרוב הבכי דימה הענין כאילו העין נתכת ויורדת בדמעה. וכן [איכה א, טז] 'עיני ירדה מים'". <b>אך לפי זה</b> יש להבין, שבכמה מקומות לא הדגיש שאיירי בכח העין דוקא, אלא בכח כללי, וכמו שכתב כאן "כי כאשר ידמע האדם יש לו אפיסת כח", וכן "שערי דמעה, שהם הפסד ובטול האדם" [לשונו בח"א לב"מ נט., והובא למעלה]. ויש לומר, שכח העין הוא כח נפשי כללי, ואינו כח פרטי המתייחס רק לעין עצמה, וכמו שאמרו [ע"ז כח:] "עין שמרדה מותר לכוחלה בשבת, מאי טעמא, דשורייני דעינא באובנתא דליבא תלו", ופירש רש"י [שם ד"ה אפילו] "שורייני דעינא בליבא תלו, מאור העין מעורין ואחוזין בטרפשי הלב". ובדר"ח פ"ד מכ"ב [תמה.] כתב: "דבר זה בארנו בכמה מקומות כי העין היא כח נפשי, וכמו שאמרו 'שוריינא דעינא בלבא תליא'". ובח"א לנדרים סד: [ב, כג.] כתב: "הראיה הוא לנפש... ועינא בליבא, ששם הנפש, תליא, כדאיתא במסכת ע"ז [כח:], כי העין יוצא מן הנפש, ודבר זה ידוע". ובנתיב הפרישות פ"ב [ב, קטו:] כתב: "כי העין כח הנפש". וכן הוא בח"א לסנהדרין ע. [ג, קע.], וח"א לנדה כד: [ד, קנז.]. וראה להלן הערה 199 שדברים אלו מוכיחים מהמשך לשונו כאן.
(198) פירוש - הדמעות היורדות הן אפיסת כח העין [כמבואר בהערה הקודמת]. ומה שמדגיש "הדמעות היורדות", פירושו שהדמעות הולכות ונאבדות, ולכך הן מורות על אפיסת כח, שהכח כלה ונאבד כפי שהדמעות כלות ונאבדות. ונאמר [ירמיה ט, יז] "ותרדנה עינינו דמעה", וכן [איכה א, טז] "על אלה אני בוכיה עיני עיני ירדה מים". וכן [תהלים קיט, קלו] "פלגי מים ירדו עיני על לא שמרו תורתך". <b>ונאמר</b> [דברים לד, ה] "וימת שם משה וגו'". ושאלה על כך הגמרא [ב"ב טו.] "אפשר משה חי, וכתב 'וימת שם משה', אלא הקב"ה אומר ומשה כותב בדמע". וכתב על כך בח"א שם [ג, סח:]: "שהיה בוכה על מיתתו, וזהו התחלת מיתתו. כי לכך אמר 'בדמע' שהדמעות <b>יוצאים מן האדם והולכים</b>, ודבר זה התחלת סילוק גוף, ולכך הוא התחלת מיתתו, ושייך לומר 'וימות'". וכן כתב בגו"א דברים פל"ד סוף אות ה [תקכא:]. וכיוצא מן הכלל אמרו חכמים [שבת קה:] "כל המוריד דמעות על אדם כשר הקב"ה סופרן ומניחן בבית גנזיו". והרבותא היא שאע"פ שבדרך כלל הדמעות יורדות ונאבדות, מ"מ אצל מיתת אדם צדיק הקב"ה משגיח אף על הדמעות [ראה ח"א שם (א, מט:)].
(199) לכאורה היה צריך לומר "שמרתי עיני", וכמו שכתב בסמוך "שמרת רגלי", ומדוע כתב "שמרת נפשי". אלא זו ראיה לדברים שנתבארו למעלה [הערה 197] שכח העין אינו רק מתייחס לעין בלבד, אלא לכח נפשי כללי של האדם. לכך שמירת העין מדמעה היא שמירת הנפש בכלליות. ובירושלמי ברכות פ"א ה"ה [ט:] אמרו "אמר הקב"ה, אי יהבת לי לבך ועיניך, אנא ידע דאת לי".
(200) לשון הרד"ק [תהלים קטז, ח] "חילצת את רגלי מהיותי נדחה וגולה", הרי "דֶּחִי" הוא מלשון דחיה.
(201) דע שהולך לבאר שיש ג' דברים באדם; צורה נבדלת מן החומר, צורה המוטבעת בחומר, והחומר לגמרי. וכהקדמה לדבריו, הנה למעלה פ"ד הקביל את ג' האומות הבאות לחלוקה זו; ישראל הם צורה נבדלת, כנען הם צורה מוטבעת בחומר, ומצרים הם החומר. ושם [רלז:] כתב: "הכל נרמז בענין אברהם והחמור אשר רכב עליו ונעריו עמו, אשר אמר להם [בראשית כב, ה] 'שבו לכם פה עם החמור', עם הדומה לחמור [יבמות סב.]. כי אברהם דומה לצורה הנבדלת, והחמור הוא החומר, ושתי נעריו אשר אמר להם 'שבו פה עם החמור', והם הכחות אשר הם חומרים, והם מוטבעות בחומר. ולפיכך אמר להם 'שבו פה עם החמור', עם הדומה לחמור [ראה להלן הערה 203]. בודאי הנה ישראל כמו הצורה הנבדלת, ומצרים הם החומר אשר אמרנו לך, והכנעניים הם הצורה המוטבעת בחומר, אשר הוא ארור". ובגו"א בראשית פ"ט אות יז [קפד:] ביאר ששלשת בני נח [שם חם ויפת] עומדים כנגד שלשת חלקי האדם האלו, ויובא להלן הערה 206. ובבאר הגולה באר השני [רכג.] עסק בשתי הצורות הללו, וז"ל: "חבור הצורה אל החומר הוא בשני פנים; האחד, הוא חבור צורה בחומר, וצורה מוטבעת בחומר. והשני, הוא חבור צורה לחומר, ואין הצורה מוטבעת, רק הוא צורה נבדלת". ובנתיב הלשון פ"ב [ב, סז:] כתב: "כי מדריגת האדם שלש בחינות; הראשונה, היא החומר. ואחר כך אשר הוא כח מוטבע בחומר. ואחר כך הדבור השכלי, והוא צורת האדם הנבדלת. ולפיכך התורה אמרה [בראשית ב, ט] 'ויהי האדם לנפש חיה', ותרגם [שם] 'והוה באנשא לרוח ממללא'. כי במה שאמר הכתוב 'ויהי האדם לנפש חיה' יורה בזה כי הדבור משלים את האדם. ובמה שלא כתיב 'ויהי האדם נפש חיה' הנה יורה בזה כי אין הדבור שנקרא 'נפש חיה' הוא האדם, כי האדם הוא בעל אדמה, ואילו השכל הדברי אינו מוטבע בחומר. לכך לא אמר 'ויהי האדם נפש חיה', רק 'לנפש חיה', כי השכל הדברי צורתו בלתי מוטבע בו" [ראה להלן הערה 210]. ובח"א לנדה לא. [ד, קס:] כתב: "היה נח [בתיבה] נחשב כאילו לא היה בעולם, רק נבלע בתיבה, כמו הולד שהוא נבלע בבטן אמו. ויש לולד ג' מדורים, כמו שהתבאר. האחד כנגד החומר, שהוא בלא צורה, וזה שאמר [סנהדרין קח:] תחתיים לזבל, כי אין לזבל צורה כלל. שניה לבהמה, כנגד הולד שהוא דר במדור האמצעי, שאז יושלם הצורה המוטבעת, וכנגד זה היה בתיבה מדור אמצעי לבהמה [שם], כי אין לבהמה רק צורה מוטבעת בלבד, וכנגד זה הולד דר במדור האמצעי. בג' חדשים אחרונים הולד דר במדור העליון, וכנגד זה עשה מדור עליון בתיבה, ושם האדם שיש לו נשמה עליונה" [ראה למעלה פ"ד הערה 92, פט"ז הערה 98, פי"ט הערות 145, 171, פכ"ב הערה 81, ופכ"ד הערה 28].
(202) "והיא צורת האדם" [לשונו בסמוך]. ולמעלה פ"מ [קכו:] כתב: "כי כבר התבאר כי יש לישראל מעלת הצורה הנבדלת, וראיות ברורות על זה". ובבאר הגולה באר השני [רכ.] כתב: "כי אין מעלת הצורה רק לישראל בלבד, שהם נקראים 'אדם', ואילו האומות, כאשר נתנה התורה לישראל, אין להם דבר זה, כי הם חמריים. וכמו שאמרו ז"ל [יבמות סא.] אתם קרויים אדם, ואין אומות העולם קרויים אדם". ובנצח ישראל פי"ט [תטז:] כתב: "כי יש לישראל צורה נבדלת אינה מוטבעת בחומר. וזה יורה המילה, שהמילה מורה על שלימות צורתן הנבדלת מן החמרי, כאשר המילה ביום השמיני [ויקרא יב, ג], והוא לאחר ז', שהם ימי הטבע שבהם נברא העולם הטבעי. והמילה שהיא אחר ז' ימים, שהם ז' ימי בראשית, היא על הטבע" [מובא למעלה פ"מ הערה 268, וש"נ]. וראה בסמוך הערה 206, ולהלן פס"ז הערה 116.
(203) והכנענים הם צורה מוטבעת בחומר, וכמבואר למעלה פ"ד [רלה:], וכמובא למעלה הערה 201. ובח"א לב"ב נח. [ג, פב:] כתב: "היה לו לאברהם אליעזר לעבד, ואין ספק כי העבד הזה ראוי לאברהם מצד עצם מעלת אברהם [שהיתה לו צורה נבדלת, וכמבואר למעלה הערה 201]... ומפני זה הטעם נקרא אברהם 'אדם', כמו שדרשו ז"ל [ב"ר יד, ו] 'האדם הגדול' [יהושע יד, טו], זה אברהם... [ו]יש עבד משועבד תחתיו, והוא הצורה המוטבעת בחומר, והוא הצורה פחותה ארורה כאשר ידוע... ועליו אמר אברהם [בראשית כב, ה] 'שבו לכם פה עם החמור', עם הדומה לחמור [יבמות סב.]. הנה מזה תבין כי מדריגת אברהם נותן שיהיה לו העבד הלז". וראה בסמוך הערה 206.
(204) כי השכל אינו נכלל בשלשה חלקים שהובאו כאן, שהצורה שאינה מוטבעת בחומר מתייחסת לנפש, וכמו שיבאר בסמוך שעל כך נאמר "כי חלצת נפשי ממות". ואודות שהשכל הוא מעל לנפש, כן כתב בנר מצוה [כו:]: "נראה ברור כי כח השכלי באדם הוא עליון במעלה". ובח"א לשבת כה: [א, ט:] כתב: "תלמיד חכם, שהוא השכל, שהוא יותר עוד במעלה מן הנפש". ובח"א לבכורות ח: [ד, קכא:] כתב: "ידוע כי נפש האדם אינו כמו נפש בעל חי, שאין נוסף על נפש בעל חי מדריגה יותר עליונה, אבל הנפש של אדם אין ספק שנוסף עליו השכל, שהוא מדריגה יותר עליונה".
(205) כמו שאמרו חכמים [חגיגה ד.] "אי זהו שוטה, זה המאבד כל מה שנותנים לו". הרי הסימן המובהק להעדר שכל הוא העדר שמירה, וממילא השמירה מורה על השכל.  בדר"ח פ"ד מי"ד [רנו.] כתב: "לפיכך אמר [אבות שם] 'שגגת תלמוד עולה זדון', וזה כי השגגה הוא הטעות, והגורם לזה הוא החומר, שאם אין החומר השכל הוא בפועל, ואין בו שגגה וטעות. ולפיכך השגגה שייך במעשים, אשר הם שייכים לגוף החמרי. ולפעמים השכל, שהוא מאיר אל האדם החמרי, אינו אתו והוא טועה, אבל בשכל אין שייך טעות. ולפיכך 'שגגת תלמוד עולה זדון', כי מאחר שהתלמוד הוא שכלי, לא היה לו לטעות. למה הדבר דומה; לאדם אשר הולך בחושך, ומשבר את הכלים שהם לפניו, בודאי שייך בזה שיהיה שוגג, שלא ראה. אבל האדם שיש בידו נר מאיר, והולך ומשבר את הכלים, שלא שם לבו על זה, בודאי דבר זה עולה זדון, אחר שיש בידו נר מאיר, ולא שם לבו על זה. ולפיכך 'שגגת תלמוד עולה זדון' דוקא, שאין דבר שהוא הכל שכל כמו התלמוד... ובמדריגת השכל אין שגגה כלל" [הובא למעלה פ"כ הערה 107]. ובח"א לגיטין ו: [ב, צב:] כתב: "כל פשיעה הוא אל השכל כאשר לא שמר עצמו... אם היה יכול להיות נשמר ולא שמר עצמו, הנה מתיחס זה [הפשיעה] אל השכל". ובח"א לב"מ עה: [ג, ל:] כתב: "אין מנהגו של עולם להלוות ממון שלא בעדים, דאולי יכפור... ומי שמלוה מעותיו שלא בעדים בטל ממנו שם אדם שכלי, כי האדם ראוי שיהיה משא ומתן שלו בשכל, ואין זה משא ומתן שכלי". והמסילת ישרים ריש פ"ב כתב: "הנה ענין הזהירות הוא שיהיה האדם נזהר במעשיו ובעניניו, כלומר, מתבונן ומפקח על מעשיו ודרכיו, הטובים הם אם לא, לבלתי עזוב נפשו לסכנת האבדון חס וחלילה, ולא ילך במהלך הרגלו כעור באפלה. והנה זה דבר שהשכל יחייבהו ודאי. כי אחרי שיש לאדם דעה והשכל להציל את עצמו ולברוח מאבדון נשמתו, איך יתכן שירצה להעלים עיניו מהצלתו, אין לך פחיתות והוללות רע מזה ודאי. והעושה כן הנה הוא פחות מהבהמות ומהחיות, אשר בטבעם לשמור את עצמם, ועל כן יברחו וינוסו מכל מה שיראה להם היותו מזיק להם. וההולך בעולמו בלי התבוננות אם טובה דרכו או רעה, הנה הוא כסומא ההולך על שפת הנהר, אשר סכנתו ודאי עצומה, ורעתו קרובה מהצלתו. כי אולם חסרון השמירה מפני העורון הטבעי או מפני העורון הרצוני, דהיינו סתימת העינים בבחירה וחפץ, אחד הוא". וראה להלן "הלכות יין נסך ואיסורו" הערה 117.
(206) פירוש - הצורה שאינה מוטבעת בחומר היא עיקר האדם וצורתו. ודברים אלו מבוארים היטב בגו"א בראשית פ"ט אות יז [קפד:] בביאור מדריגותיהם של שם חם ויפת, וכלשונו: "תדע שלשה בנים אלו ומדריגתם; כי שם הוא הנכבד הוא המובחר, ויפת הוא הגדול, וחם הוא הקטון. תבין כל הדברים באמיתתם למה לא נתאמץ יפת במצוה הזאת כמו שם [בכסוי נח (רש"י בראשית ט, כג)], כי יפת דומה לגוף, אשר אין פעולתו בזריזות, ולפיכך לא זכה רק הגוף לקבורה [שם]... וחם הוא כח הנפש, ונושא כח הנפש החיוני, הוא חום טבעי בלב אדם, לכך נקרא 'חם'. אבל שם הוא עיקר, והוא כמו עצם הצורה של אדם, לכך נקרא 'שם', כי השם בא על העיקר ועל עצם הדבר. ומזה תבין סוד אלו ג' בנים, שהיו נגד חלקי האדם; יפת נגד הגוף, וכל ענין הגוף הוא בעצלות, וחם נגד הנפש החיוני, אבל שם הוא על דבר שהוא עצם ועיקר. ומפני כי נפש החיוני הזה הוא גופני, ולפיכך הוא ארור שיהיה עבד [בראשית ט, כה], כמו דאת אמרת 'שבו לכם פה עם החמור' [שם כב, ה], 'עם הדומה לחמור' [יבמות סב.]. אבל יפת אף על גב שהוא נגד הגוף, אין בזה חסרון, כי דבר שהוא כח והוא גופני זהו קללה וארור, כי תמצא כח שאינו גופני והוא נבדל. אבל דבר שהוא גוף אין בזה קללה, שכן ראוי להיות גוף". ולמעלה פמ"ד [רעג] כתב: "מעלת האדם מפני צורתו, אף שהוא בחומר". <b>ומוסיף כאן</b> את המלים "והיא צורת אדם", כדי להוכיח שהפסוק "כי חלצת נפשי ממות" מוסב על הצורה שאינה מוטבעת בחומר. והוכחה זו בנויה על שלש הנקודות הבאות; (א) דוד מודה לה' שנפשו נחלצה ממות. (ב) המות חל על צורת אדם. (ג) צורת אדם היא זו שאינה מוטבעת בחומר. לכך "כי חלצת נפשי ממות" פירושו שהצורה שאינה מוטבעת בחומרי נחלצה ממות. ואודות הנקודה השניה [שהמות חל על צורת אדם], כן עולה מצירוף דבריו בשני מקומות; בגו"א דברים פ"ד אות כא [צב:] כתב: "אחר אשר חטא [האדה"ר], ונטה אחר החומר... שנטה בעצמו אל החומרי, שהוא הבהמית". ובתפארת ישראל פמ"ז [תשכח.] הוסיף: "וההעדר והמיתה הוא מצד החומר בלבד. ולכך כאשר חטא ונטה אל התאוה החמרית, אז נגזרה המיתה, כי ההעדר דבק בחומר". הרי שמיתה נגזרה על האדם משום שחלק מסוים בתוכו ירד ממדריגתו מחמת נטיית האדם אחר החומר. וזה שייך להאמר רק בנפש שהיתה אמורה להיות נבדלת מהחומר, ונעשתה למוטבעת בחומר. אך הנפש שהיתה מעיקרא מוטבעת בחומר, אין לומר עליה שהמיתה באה לעולם מחמתה ["כי ההעדר דבק בחומר"], שהרי חלק זה מעולם היה חומרי, ומה נתחדש בחטא אדה"ר. [גם אין לומר לאידך גיסא, שאיירי בחלק השכלי שנעשה חומרי, כי השכלי אינו נעשה חומרי, אלא הוא מצורף לחומרי, ואינו נמלט מהמיתה, אך לא שהמיתה באה מחמתו]. ואודות הנקודה השלישית [שצורת אדם היא זו שאינה מוטבעת בחומר], כן מבואר למעלה הערות 202, 203. לכך המלים "כי חלצת נפשי ממות" מוסבות על הנפש שהמיתה היתה אמורה לחול עליה, וזו הצורה שאינה מוטבעת בחומרי. ודמות ראיה לזה עולה מדבריו בהספד [קעט], שביאר שאותיות "אדם" מורות על כך, וכלשונו: "דבר זה נרמז במלת 'אדם', כי נקרא בשם 'אדם' מפני כי האדם כאשר נולד ויצא לאויר העולם, תחילה כאשר נולד אין לו התפשטות כלל, כי הוא קטון מאוד, עד אחר כך מתפשט כחו יותר בעולם [ועל כך מורות אותיות אל"ף ודל"ת]... עד כי התפשטות שלו מגיע עד המיתה שנרמז במ"ם הזאת, היא מ"ם סתומה, מורה על מיתה סתומה, כי המ"ם הוא המיתה". הרי תיבת "אדם", המורה על הצורה שאינה מוטבעת בחומר [כמבואר כאן], היא גם זו המורה על המיתה.
(207) פירוש - לעומת השכל שאינו משתמש באבר חומרי, כח הראות משתמש בעינים, ולכך הוא מוטבע בחומר. וההוכחה לכך היא שבימי הזקנה כח השכלי גובר [שבת קנב.], ואילו הראיה נחלשת [בראשית כז, א, שם מח, י, ומ"א יד, ד. וראה רמב"ן בראשית כה, סוף פסוק לד]. וזה מורה באצבע שחוש הראיה הוא חומרי לעומת השכלי [כן מבואר בספורנו בראשית א, כז, ושם תהלים א, ג]. ולמעלה הקדמה ראשונה [ט:] כתב: "חוש העין... על ידי השגת החוש הגשמי". ועל משה רבינו נאמר לרבותא [דברים לד, ז] "ולא כהתה עינו", ולמעלה פכ"ד [שסד:] כתב: "כי כל הדברים אשר הם צורה נבדלת יש להם קיום, ואין להם שנוי, כי כח חמרי הוא משתנה. וזה סוד מה שנאמר במשה 'לא כהתה עינו ולא נס ליחו', שמשה נפשו לא היה מוטבע בגוף... ועל ידי שיש לו כח בלתי מוטבע בגוף, אף כחות הטבעיות עומדים בכחם" [ראה למעלה פמ"ז הערה 239, וש"נ]. וכן מצינו שמראה רוחני לא ירָאה לאנשי החומר, וכמו שאמרו חכמים [ויק"ר כ, ב] "לאחר ג' ימים ראה [אברהם] ענן קשור על גב ההר. אמר ליה, בני, רואה אתה מה שאני רואה. אמר ליה, הן. מה אתה רואה, אמר ליה ענן קשור על גב ההר אני רואה. אמר לישמעאל ולאליעזר, רואים אתם כלום, אמרו ליה לאו. אמר להם הואיל ואינכם רואים כלום, וחמור זה אינו רואה, [בראשית כב, ה] 'שבו לכם פה עם החמור', עם הדומים לחמור". הרי שגשמיות הרואה מונעת ממנו ראות רוחנית ["חמור אינו רואה"]. ובמגן אבות לרשב"ץ [פ"א בידיעת הא-ל יתברך] כתב: "השגתם אינה אלא בכח חמרי בחוש הראות, ושאר החושים הפנימיים והחיצונים". והביטוי "עיני בשר" [איוב י, ד] מורה על ענין זה. וראה להלן הערה 210.
(208) כן כתב בכמה מקומות. וכגון, בנצח ישראל פ"ה [קד.] כתב על הרגל ש"הוא מקום שפלת הגוף, שם פחיתות חומרי". ושם פט"ז [שעט:] כתב: "הרגל הוא מיוחד, שיש בו פחיתות". ושם פכ"ב [תסז.] כתב: "הרגל הוא הדבר הפחות והשפל". וכן כתב בדר"ח פ"א מ"ד [רמב:]. ובהקדמה לנתיבות עולם [יא:] כתב: "ואחר כך אמר [משלי ה, ה] 'רגליה יורדות מות', כי ידבק באשה זאת המיתה, בשביל החומר שדבק בו ההעדר והמיתה. ולכך אמר 'רגליה יורדות מות', כי רגלים הם כנוי אל הפחיתות, שזה ענין הרגל, ובפחיתות החומר דבק בו המיתה". ובנתיב העבודה פ"ו [א, צא:] כתב: "כי הרגלים הם מורים על פחיתות, כאשר ידוע מן הרגלים, שהם בשפלות האדם". ובנתיב השתיקה פ"א [ב, קא.] כתב: "כי הרגל הוא מתיחס אל השפלות ואל פחיתות החמרי... ואין דבר פחות ושפל כמו הרגל". ובח"א לב"ב עג: [ג, צו:] כתב: "וידוע כי האדם התחלתו הוא... ארכבותיו [הברכיים (תויו"ט חולין פ"ד מ"ו)], כי למטה מזה אינו נחשב מן האדם כלל... הרגל הוא פחיתות האדם בכל מקום". ובח"א לגיטין סח: [ב, קכט.] כתב: "ברגל, הוא מקום שיש חסרון ופחיתות". וכן הוא בנתיב העבודה פט"ז [א, קכו.], נתיב כח היצר פ"א [ב, קכג.], אור חדש פ"א [שנח:], ועוד.
(209) אודות שהחומרי הוא שפל [ביחס למעלה אלקית], כן כתב למעלה פמ"ג [רלו.]: "מאחר שהיו בעלי מעלה נבדלת, היו מתעלים אל יסודם על ידי נס, כי הגשמים אינם מתעלים". ובח"א לקידושין סט. [ב, קמז:] כתב: "דבר שהוא קדוש, עליון הוא, והחומרי הוא שפל... ומפני זה יאמר כאשר הולך אל ארץ ישראל שהוא 'עולה'... שכל הדברים אשר אין להם קדושה נקרא שפלים, והקדושים נקרא גבוהים". ובנתיב התורה פי"א [תנד:] כתב: "איש קדוש ראוי שיהיה למעלה, ואשר אינו קדוש הוא למטה". ואמרו חכמים [שבת יא.] "כל עיר שגגותיה גבוהין מבית הכנסת, לסוף חרבה", ובח"א שם [א, ב:] כתב: "פירוש, כי הדבר הבלתי גשמי מתרומם ומתעלה על הדבר הגשמי, כי הגשמי פחות ושפל נגד הבלתי גשמי. וכאשר הוא מרומם הבית שהוא חול על הבלתי גשמי, דבר זה הפך הסדר, אשר ראוי שיהיה הבלתי גשמי מתרומם ומתעלה על הגשמי. כי השפלות ראוי לגשמי, וההתעלות ראוי לבלתי גשמי. וכאשר דבר יוצא מן הסדר, דבר זה חורבנו ובטולו, כאשר יש כאן הפך הסדר" [הובא למעלה פנ"ט הערה 22, וש"נ]. וראה להלן פס"ז הערה 10.
(210) יש בזה הטעמה נפלאה; בנוגע למי המריבה ביאר רש"י [במדבר כ, יב] שהחטא של משה היה שהכה את הסלע, ולא דיבר אליו, וכלשונו [במדבר כ, יב] "להקדישני - שאילו דברתם אל הסלע והוציא הייתי מקודש לעיני העדה, ואומרים; מה סלע זה שאינו מדבר, ואינו שומע, ואינו צריך לפרנסה, מקיים דבורו של מקום, קל וחומר אנו". ויש להבין, מדוע הק"ו נעשה משלשה דברים ["אינו מדבר, ואינו שומע, ואינו צריך לפרנסה"], ולא היה מספיק מדבר אחד. אך לפי דבריו כאן שאלה זו מיושבת ברווחה; כוונת רש"י היא להורות שאם משה היה מדבר אל הסלע, היו ישראל לומדים בק"ו מהסלע ששלשת חלקי האדם צריכים לקיים דבורו של מקום; הצורה שאינה מוטבעת בחומר, ועל כך כתב "מדבר", כי הדיבור מורה על הצורה שאינה מוטבעת בחומרי, וכמבואר למעלה הערה 201. וכן הצורה המוטבעת בחומר, ועל כך כתב "שומע", כי השמיעה היא מוטבעת בחומר, כפי שהראות מוטבעת בחומר, וכמבואר למעלה הערה 207. וכן החומר, ועל כך כתב "צריך לפרנסה", כי הפרנסה היא לגוף, וכמו שכתב למעלה פ"י [תקכה:]: "היו 'עשר אתונות וגו'' [בראשית מה, כג], כי הנקבה היא חמרית בודאי, וכאשר רמז על הפרנסה והמזון, שהוא חמרי להחיות את הגוף, שלח עשר אתונות נושאות צדה ומזון לדרך". הרי רש"י נקט בשלשה דברים כנגד שלשת חלקי האדם [דיבור (צורה נבדלת), שמיעה (צורה מוטבעת), ומזונות (חומר)], וכן סדר דבריו הוא זהה לסדר פסוקנו [נפש (צורה נבדלת), עין (צורה מוטבעת), ורגל (חומר)]. והדברים משמחים.
(211) כן כתב הרד"ק [תהלים קטז, ט] "יש מפרשים כי אמר 'בארצות החיים' כנגד מה שאמר 'כי חלצת נפשי ממות'".
(212) לשון הילקו"ש [שם] "וכי ארץ ישראל 'ארצות החיים' היא, והלא בני אדם מתים בתוכה... מפני שמתיה חיים לימות המשיח". ובירושלמי כלאים פ"ט ה"ג אמרו "ארץ שמתיה חיין תחילה לימות המשיח". ובדר"ח פ"ה מ"ט [רפא.] כתב: "[ארץ ישראל] נקראת 'ארץ החיים', כדכתיב [יחזקאל כו, כ] 'ונתתי צבי בארץ החיים'... והטעם שנקראת 'ארץ החיים', במה שארץ ישראל באמצע העולם [תנחומא קדושים אות י], כמו שבארנו בכמה מקומות. וכל דבר שיש לו מדריגת האמצעי, ואינו נוטה אל הקצה, מתייחס אל החיים. כי הקצה יש לו סוף ותכלית, וזהו ענין מיתה, שהמיתה היא הסוף ותכלית". ובנתיב העבודה פ"ה [א, פח:] כתב: "כי ארץ ישראל הוא 'ארץ החיים'... ולמה הוא 'ארץ החיים', רק בעבור שהוא באמצע העולם, ודבר שהוא באמצע מקבל החיים ממקור העליון... כי ארץ ישראל בשביל זה היושבים עליה יש להם חיים, בשביל כי ארץ ישראל תחת מדריגת החיים, כאשר ידוע לחכמים ולנבונים". ובבאר הגולה באר הששי [דש.] כתב: "אבל הדבר שהוא אמצעי בין שני הצדדין המחולקים, זהו הדבר השוה, שאינו יוצא לשום קצה, רק הוא באמצע, וזהו חשיבות מעלה עליונה. ומטעם זה נקרא ארץ ישראל 'ארץ החיים', לפי שארץ הוא באמצע בין הקצוות. וכל דבר שהוא קצה, הוא הולך אל הקצה, אשר בקצה דבק ההעדר, ואילו ארץ ישראל שאינו נוטה אל הקצה, הוא ארץ החיים".
(213) בלשון רבים. והרד"ק [שם] כנראה עמד על קושי זה, ולכך כתב: "ערי ישראל הם ארצות החיים".
(214) דברים ז, א "כי יביאך ה' אלקיך אל הארץ וגו' ונשל גוים רבים מפניך החתי והגרגשי והאמורי והכנעני והפרזי והחוי והיבוסי שבעה גוים רבים ועצומים ממך". וכן משמע מרש"י [בראשית א, א] ש"גוים" מוסב על שבעה גוים, שכתב: "מה טעם פתח ב'בראשית', משום [תהלים קיא, ו] 'כח מעשיו הגיד לעמו לתת להם נחלת גוים'. שאם יאמרו אומות העולם לישראל ליסטים אתם, שכבשתם ארצות שבעה גוים וכו'", הרי ש"נחלת גוים" מוסבת על שבעה גוים. ויש להבין, דהא תינח דמעיקרא היו בארץ ישראל שבעה גוים. אך לאחר שהארץ נכבשה וניתנה לישראל, ושבעה הגוים סולקו ממנה, מה מקום יש לומר שארץ ישראל מתייחסת למספר שבע, הרי מעתה הארץ נתונה לגוי אחד בלבד [ישראל], ומאי דהוה הוה. ובעל כרחך מוכח מזה שאף לאחר שא"י נכבשה וניתנה לישראל, עדיין היא קשורה באיזו שהיא צורה לשבעה גוים שישבו בה מקדם, ומספר שבע לא זז ממנה. ומה שנקראת "נחלת גוים" ו"ארץ כנען" [ואינה נקראת במקרא "ארץ ישראל"] מורה כן.
(215) נמצא לפי זה ששתי התיבות "בארצות החיים" מורות על שתי מעלות שונות של א"י; (א) תיבת "ארצות" מורה על מספר שבע, המורה על קדושה [כמו שיבאר]. (ב) תיבת "החיים" מורה על על החיות שיש לא"י [מחמת היותה באמצע העולם (כמבואר למעלה הערה 212)]. ובדר"ח פ"ה מ"ט [רפט.] כתב: "כי כאשר תעיין תמצא כי ג' תוארים הם לארץ ישראל; הראשון, כי נקרא שמו יתברך על הארץ, שהוא 'אלקי הארץ'... כי השם הנכבד הוא אלקי הארץ... התואר השני שיש אל הארץ, שנקראת 'ארץ קדושה', ודבר זה מבואר. הג' שנקראת 'ארץ חיים', ומבאר שם שג' עבירות חמורות עומדות כנגד ג' תוארים אלו, ולכך מחמתן ישראל גלו מהארץ.
(216) יסוד נפוץ בספריו. וכגון, למעלה בהקדמה שלישית [קכט.] כתב: "אמנם השביעי שהוא האמצעי, ונקרא 'היכל הקודש' [ספה"י פ"ד מ"ג], הוא מכוון באמצע. לפי שהאמצעי נבדל מהכל, שהרי אינו נוטה לשום צד מן הצדדין. ומפני כך האמצעי מתיחס תמיד אל הקדושה והמעלה הנבדלת מן הגשמית, כמו שהיתה הארץ הקדושה ובית המקדש מכוון באמצע העולם [תנחומא קדושים אות י]... האמצע אין לו רוחק כלל, רק עומד באמצע, נבדל מן הצדדים שהם רחקים, ולפיכך האמצעי נבדל מן הגשם. אלו הם שש צדדי העולם, עם היכל הקודש, הוא האמצעי". וכן הוא להלן פס"ט, ופ"ע. ובדר"ח פ"ה מט"ו [שעג.] כתב: "מספר שבעה מורה על המדריגה שמתחבר ביחד הגשמי ובלתי גשמי. וידוע מספר שבעה כנגד שש קצוות והאמצעית, שהוא נקרא 'היכל הקודש' אשר ביניהם. ודבר זה ידוע אל הנבונים, כי מספר שבעה הוא כנגד שש קצוות, והיכל הקודש שביניהם. וידוע הששה קצוות הם מתיחסים ביותר אל הגשמי, שהרי יש להם רוחק, אשר הרוחק שייך אל הגשם, ואילו האמצעי אין לו רוחק כלל, שהרי לא שייך רוחק באמצעי, ולפיכך הוא מתיחס אל הבלתי גשמי. ולכך קראו האמצעי 'היכל הקודש', אשר הוא בתוך שש קצוות, לפי שהוא נבדל מן הגשם, וזהו קדושתו... ולפיכך תמצא בכל מקום כי במספר שבעה חול וקדושה; שבעת ימי שבוע, ששה ימי חול, ובשביעי הוא קודש [שמות לא, יד]. ובחדשים, השביעי גם כן קודש, הוא חודש תשרי. ובשנים, ששה שני עבודה, והשביעית שמיטה [שמות כג, יא], והיא שנת קודש. וכל זה מפני כי מספר הששה הם חול, והם כנגד ששה קצוות הגשם, שהוא חול, ואילו השביעי הוא כנגד היכל הקודש, שהוא השביעי והוא באמצע, ודבר זה ידוע". ובנתיב התורה פי"ד [תקלו:] כתב: "כי השביעי לעולם נבדל מן הששה, ודבר זה בארנו במקום אחר כי השביעי נבדל מן הששה". ובח"א לכתובות סח. [א, קנה.] כתב: "האמצעי אין לו רוחק... ודבר זה רמזו חכמים [ספרי במדבר ח, ב]... 'אל מול פני המנורה יאירו שבעת הנרות' [שם]... מכאן אמר רבי נתן האמצעי הוא משובח. וזה מפני כי הימין והשמאל יש להם רוחק, ולכך הם מתייחסים אל הגשמי. אבל האמצעי אין לו רוחק, מתייחס אל הנבדל מן הגשמי". וכן הוא בהספד [קפה], גו"א במדבר פכ"א אות לג [שמט:], תפארת ישראל פכ"ב [שלא.], שם פ"מ [תריג.], ח"א לר"ה כא: [א, קכב.], ח"א לב"מ פו. [ג, מג:], ועוד. וראה למעלה פמ"ו הערה 22, וש"נ.
(217) לשונו למעלה פי"ט [רד.]: "'ולכהן מדין שבע בנות' [שמות ב, טז]. ויש לדקדק, למה הוצרך לומר מנין הבנות. ויראה לומר, כי השביעית מקודשת מן השאר. ולכך תמצא כי השביעי מקודש בימים ובחדשים ובשנים, כדאיתא בויקרא רבה פרשת אמור [כט, יא]. ובשביל זה היתה צפורה מיוחדת להדבק בגוף קדוש כמו משה". ושם הערות 203, 204, 205. ויש להבין, דנהי שיש בארץ ישראל שבעה גוים, אך ארץ ישראל אינה ארץ שביעית, אלא ארץ של שבעה גוים, והרי שבע לחוד, ושביעי לחוד, ובמדרש ויק"ר הנ"ל נתבאר מעלת השביעי דייקא, ולא מעלת השבע. וכן למעלה פמ"ו [תי.] כתב: "הקדושה היא תמיד בשביעי, כמו שנתבאר למעלה אצל 'ולכהן מדין שבע בנות'. ולפיכך נבחר חודש השביעי להיות בו מלכות", ולא אמר ששבעה חדשים נבחרו למלכות, אלא רק חודש השביעי [ושם הערות 22, 23, 192]. ובח"א לסנהדרין צז: [ג, רט.] כתב: "השביעי בכל מקום מיוחד לקדושה, כמו שהתבאר בחבור גבורות ה' אצל 'ולכהן מדין שבע בנות'... כי השביעי הוא מיוחד לקדושה" [וכן הוא בקצרה בנצח ישראל פכ"ז (תקסא.)]. ובעל כרחך מוכח שמעלת מספר שבע היא שיש בתוך מספר זה שביעי. וכן מורה לשונו הזהב כאן, שכתב: "שכל דבר <b>שיש בו</b> שביעית מקודש ביותר". הרי מעלת מספר שבע היא שיש בתוכו שביעי.
(218) והמשך הפסוק הוא "אני עניתי מאוד".
(219) "לדבר" - לשבחו ולהללו.
(220) לשון הרד"ק [שם]: "כלומר, כשהייתי עני בורח, וכשהייתי בחפזי, כמו שכתוב [ש"א כג, כו] 'ויהי דוד נחפז ללכת מפני שאול', הייתי אומר 'כל האדם כוזב'". וראה הערה הבאה.
(221) מקורו במדרש [שוחט טוב מזמור יח (בובר), והובא ברד"ק ש"א כג, כו], וז"ל: "'ויהי דוד נחפז ללכת מפני שאול' [ש"א כג, כו]. כיון שראה דוד עצמו מצומצם ביד שאול, התחיל אומר על חנם משח אותי שמואל, ואמר לי משחך ה' למלך [ראה ש"א טז, יג], והיכן היא משיחתו, והיכן היא הבטחתו. ומנין שאמר כן, שנאמר 'אני אמרתי בחפזי כל האדם כוזב' ["אפילו שמואל, היכן היא אותה הבטחה שאמר לי" (לשון הרד"ק ש"א כג, כו)]. אמר ליה הקב"ה, כוזב אתה קורא לשמואל, מעיד אני עליו שהוא נאמן, שנאמר [ש"א ג, כ] 'וידע כל ישראל וגו' כי נאמן שמואל לנביא לה''".
(222) לכאורה אינו מובן מה שכתב שכאן דוד "סיים כל ההלל", שהרי ההלל נמשך עד סוף פרק קיח [וכאן אנו בעיצומו של פרק קטז]. ואולי כוונתו אחר שסיים את כל הטובות שנעשו לו בפרט ["אפפוני חבלי מות ומצרי שאול מצאוני צרה ויגון אמצא, כי חלצת נפשי ממות את עיני מן דמעה את רגלי מדחי"]. ומעתה יעסוק בטובות כלליות. או שכוונתו אחר שסיים את כל ההלל שאמר בפרק זה.
(223) לשון הרד"ק [שם]: "מה גמול או מה מנחה אוכל להשיב לו על כל החסד שעשה עמי".
(224) יש להבין, מנין לומר ש"כל תגמולוהי עלי" פירושו "כל תגמוליו הטובות שהם אפשר לעשות עשה לי, ולא חסר דבר". ואין לומר שלומד כן מתיבת "<b>כל</b> תגמולוהי עלי", כי בסוף דבריו כאן כתב "וזה פירוש 'תגמולוהי עלי'", ולא הזכיר תיבת "כל", ומוכח מכך ששתי המלים "תגמולוהי עלי" מורות פירוש זה. ואולי הביאור הוא שתיבת "גמל" מורה על השפעה שלימה שאינה חסרה דבר, וכמו [בראשית כא, ח] "ויגדל הילד ויגמל וגו'", ופירש הרד"ק [שם] "ויגדל הילד ויגמל - נשלמה יניקתו, והוא לעשרים וארבעה חדש משנולד כמו שאמרו רבותינו ז"ל [כתובות ס.], כי כן דרך התינוק לינק". ובספר השרשים שלו, שורש גמל, הוסיף: "וכן להשלמת הפירות [במדבר יז, כג] 'ויגמול שקדים'". ובגו"א שם אות ו [שמט:] כתב: "לשון 'ויגמל' משמע מעצמו, נגמל שאין צריך לינק עוד" [ראה למעלה פי"ח הערה 4]. ואל יתמה לך כיצד תיבת "<b>גומל</b> חסד" קשורה לתיבת "ויגדל הילד <b>ויגמל</b>", כי רש"י [תענית יא:] חיבר ביניהן, עיי"ש. לכך "כל תגמולוהי עלי" מורה שהשפיע עלי חסד בשלימות, עד שלא חסר דבר ממה שהיה יכול להשפיע.
(225) רש"י והרד"ק שם פירשו שהכוונה כפשוטו, להביא יין. אך המהר"ל מפרש שאיירי בקבלת דבר, וכמו שמבאר.
(226) פירוש - הכוס הוא כלי המשפיע משקה, והאדם מקבל המשקה מהכוס המשפיע עליו.
(227) כמו שנאמר [ירמיה כה, טו-יז] "כי כה אמר ה' אלקי ישראל אלי קח את כוס היין החימה הזאת מידי והשקיתה אותו את כל הגוים אשר אנכי שולח אותך אליהם, ושתו והתגעשו והתהללו מפני החרב אשר אנכי שולח בינותם, ואקח את הכוס מיד ה' ואשקה את כל הגוים אשר שלחני ה' אליהם". וכתב המלבי"ם [שם פסוק טו] "קח כוס היין החימה - היא מליצה על שיתהוה ביניהם מרדים ומהומות רבות". הרי הכוס מורה על העונש שנתן ה' לגוים, והגוים סופגים ומקבלים את העונש. וכן נאמר [איכה ד, כא] "שישי ושמחי בת אדום יושבת בארץ עוץ גם עליך תעבר כוס תשכרי ותתערי".
(228) פירוש - כאשר דבר אחד עומד על גבי דבר אחר, בזה הוא גבוה על גבי גבוה, וניכר לאחרים. ובדרשת שבת תשובה [פ:] כתב: "זה אמרם ז"ל [שבת קנב.] 'דעל סוס מלך'... ורוצה לומר כי מי שהוא מנושא מן הארץ עד שרוכב על סוס, זהו מלך, לפי שהוא מנושא לגמרי". ובגו"א בראשית פמ"ט אות יב [תיד:] כתב: "כי דומה הרוכב למלך מפני שהוא רוכב על בהמה, כמו המלך שהוא רוכב על העם". ושם שמות פ"ד אות יד [עח.] כתב: "כי ראוי לך לדעת כי הרכיבה הוא מורה על התנשאות ורוממות, כי הרוכב הוא מתנשא על הבהמה" [ראה למעלה פמ"ז הערה 341, ופס"א הערה 54, וש"נ]. ואמרו חכמים [חגיגה יג:] "מאי דכתיב [שמות טו, א] 'אשירה לה' כי גאה גאה', שירה למי שמתגאה על גאים". ולמעלה פמ"ז [תק:] הביא מאמר זה, וביארו.
(229) לשונו למעלה פ"א [קסח.]: "מה שאנו מצווין לספר בליל היציאה נפלאותיו, אין זה בשביל להגיד שבחו, רק שאנו מספרים שלא נהיה כפויי טובה, שעשה הקב"ה לנו נסים ונפלאות, ואין אנו מודים לו עליהם. וכי אין אנו מחויבים לספר מה שהטיב עמנו... לומר שאין אנו כפויי טובה". ולמעלה פס"א [תקיד.] כתב: "כי מצד שהם עבדי ה', ועושה עמהם טובות, ראוי להם להלל, שלא יהיו כפויי טובה".
(230) מבאר שפרסומא ניסא נועד להורות על הכרת הטוב. וכן עולה מהפסוק [תהלים קיא, א] "אודה ה' בכל לבב בסוד ישרים ועדה". והחובות הלבבות בשער השלישי [עבודת האלקים פ"ה] כתב: "הענינים שהם טובים מאחד מעבדי העולם שיתנהג בם לפני אדוניו [פירוש, ההתנהגות הרצויה מצד העבד כלפי אדוניו], כשיגמלהו מן הטוב קצת מה שגמלך בוראך... ויכבדהו, וירוממהו בלשונו ובלבבו, ושישבח ויודה אותו ביומו ולילו, ושיזכיר טובותיו בסתר ובגלוי, ויספר מהלליו ושבחיו".
(231) לשון הרד"ק [שם]: "נדרי לה' אשלם - הנדרים שנדרתי כשהייתי בורח וגולה". וכן נאמר [תהלים סו, יג-יד] "אבוא ביתך בעולות אשלם לך נדרי, אשר פצו שפתי ודבר פי בצר לי". ואמרו במדרש [ב"ר ע, א] "אמר רבי יצחק הבבלי, 'ודבר פי בצר לי', שנדר מצוה בעת צרתו. מהו [בראשית כח, כ] '[וידר יעקב נדר] לאמר', לאמר לדורות כדי שיהיו נודרים בעת צרתן" [הובא בתוספות חולין ב: סד"ה אבל].
(232) כי הבקשה למעלה [תהלים קטז, ד] "אנה ה' מלטה נפשי" היא שהקב"ה יציל את הצדיקים מגיהנם [כמבואר למעלה הערות 185, 188]. וכן בפרק הקודם נאמר [תהלים קטו, א] "לא לנו ה' לא לנו כי לשמך תן כבוד על חסדך על אמתך", ופסוק זה איירי בבקשות של חנניה מישאל ועזריה שיעשה להם נס וינצלו מכבשן האש, כאשר כל אחד מהם היה דבק במדה אחרת של הקב"ה, וכמבואר למעלה בתחילת הפרק [מציון 11 ואילך]. הרי שפרקים אלו איירי בנסים וטובות שהקב"ה עושה לצדיקים.
(233) כי פירוש "יקר" הוא כבד, וכמו שכתב רש"י [שם] "יקר בעיני ה' - הראני הקב"ה שדבר קשה וכבד הוא בעיניו להמית את חסידיו". ובמיוחד יש לומר כן לפי דבריו בנתיב גמילות חסדים פ"ד [א, קסא.], שכתב: "נחשב מיתת האדם שהוא כשר לפני השם יתברך, וכדכתיב 'יקר בעיני ה' המותה לחסידיו'... וידוע כי הצדיקים מיתתן בידי הקב"ה, ולא בידי מלאך המות כלל" [ראה למעלה פנ"ה הערה 30, ופס"א הערה 158]. וזהו שכתב כאן "כבד בעיניו המותה לחסידיו ולהמית אותם". וראה להלן הערה 238.
(234) אודות שהחיים ראוים לצדיקים, כן אמרו חכמים [ברכות יח.] "צדיקים במיתתן נקראו חיים". ובגו"א בראשית פי"א אות כ [רו:] כתב: "החיות הוא דבר שאין לו הפסק כלל, כמו 'מים חיים' [במדבר יט, יז], אשר לא יכזבו מימיו, שהוא נובע בלי הפסק... והצדיקים אף במיתה שלהם נקראו חיים [ברכות יח.], מפני כי אף במיתה שלהם לא פסק החיים מה שהם מוכנים לו להיות חוזרים לחיות בתחיה, ודבר זה ארוך מאד". ובעוד שבגו"א מבאר זאת מצד שהחיים אין להם הפסק, הרי בח"א לר"ה טז: [א, קט:] ביאר זאת מצד שהחיים הם רק אלו שבאים מהקב"ה, וכלשונו: "כי עיקר החיים הם החיים שבאים מן השם יתברך, שהוא יתברך נקרא [תהלים לו, י] 'מקור החיים', וממנו הוא החיים. כי אין ראוי שיהיה נקרא 'חי' רק כאשר החיות שלו מן מקור חיים. וכמו שיקראו המים 'מים חיים' כאשר הם באים מן מקור אחד, כדכתיב [במדבר יט, יז] 'מים חיים אל כלי', והם מים שבאים מן באר, שיש לו מקור נובע. והשם יתברך הוא שנקרא 'מקור חיים', לפי שהוא נצחי, והחיים שבאים ממנו הם נקראים 'חיים'. לפיכך... הצדיקים, שחיים שלהם מן השם יתברך, נקראו אפילו במיתתם חיים. למה זה דומה, למעיין שיש לו מקור רחוק נובע, ובא דבר שהוא חוצץ אותו מן המקור, ודבר זה אינו אלא לפי שעה, שלא נסתלק מן המעיין הזה שם 'מים חיים', כי בהתגבר המקור על דבר החוצץ, יסולק החוצץ, וההפסק הזה אינו אלא לפי שעה. ומ"מ נשאר על המעיין שם 'מעיין חיים', כיון שיש לו מקור בעצמו. וכן הצדיקים אשר יש להם דביקות בו יתברך, שהוא מקור חיים, אף במיתתם נקראו חיים, כי סוף סוף יש להם דביקות במקור החיים, רק כי לפי שעה הטבע היה סותם המקור, ונעשה חציצה בין הצדיק ובין המקור, וזהו לפי שעה, עד כי השם יתברך יסלק החציצה, הוא הטבע, ויחיו המתים. ואף בזמן המיתה, מצד שהם דבקים במקור חיים, אף שאין החיים להם בפעל, מ"מ הדביקות הוא חיים קצת, וכדכתיב [דברים ד, ד] 'ואתם הדביקים בה' אלקיכם חיים כלכם היום'. כלומר מצד הדביקות שאתם דבקים במקור החיים שאינו פוסק, אתם חיים לעולמי עולמים, כמו היום שאתם חיים... הצדיק הוא דבק בחיים אף במיתתו, רק שאין החיים בפעל לגמרי, והבן אלו הדברים" [הובא למעלה פ"ה הערה 82]. וראה להלן פס"ה הערה 170.
(235) שהציל את חנניה מישאל ועזריה מכבשן האש [דניאל ג, כה], וכן את אברהם אבינו [פסחים קיח.], וכמו שיביא מיד. ולמעלה פמ"א [קסח:] כתב: "אין רחוק שיקרה לצדיקים נסים", ושם הערה 143.
(236) מה שכתב "ראוי להם החיים <b>מצד הטוב</b> אשר יעשה להם הקב"ה", זהו לעומת מה שהזכיר למעלה את הנסים שנעשו לצדיקים. והנה הנסים נעשים מצד מדת הרחמים, וכמו שהשריש בח"א לגיטין נו. [ב, קג.]: "כי הנסים באים לעולם מצד מדת הרחמים, ודבר זה ידוע גם כן אם יש לך לב להבין, כי לא מצאנו נס בעולם רק כאשר היו ישראל בצרה, והשם יתברך מרחם עליהם, כאשר תמצא בכל הנסים. כי אין הקב"ה משנה הטבע שלא לצורך, רק שהוא לצורך, ודבר זה ממדת הרחמים" [ראה להלן הערה 266]. ואילו "מצד הטוב" מורה על מדת החסד. ונראה שכתב כן כי הפסוק נקט ב"חסידיו", ולא ב"יראיו" או בתואר אחר. וזה מורה שאיירי באלו המתדבקים במדת החסד של הקב"ה, ולכך היה "ראוי להם החיים מצד הטוב אשר יעשה להם הקב"ה", כי במדת החסד במיוחד נוהגת ההנהגה של "מדה כנגד מדה", וכפי שכתב למעלה פמ"ו [שפ:]: "כל מדותיו של הקב"ה לעשות חסד עם העושה חסד, ודבר זה ידוע", ושם הערה 60. ולמעלה פס"א [תקו:] כתב: "תשועת הצדיקים הוא בשביל... החסד שהקב"ה עושה לחסידיו, כי כאשר החסידים עושים עם הקב"ה לפנים משורת הדין, יותר ממה ששאר בני אדם עושים, ובזה הקב"ה עושה עמהם חסד גם כן".
(237) כי גם הנס להצילם מכבשן האש הוא נגד הטבע.
(238) צרף לכאן דברי רש"י [דברים י, ז] "קשה מיתתן של צדיקים לפני הקב"ה כיום שנשתברו בו הלוחות". וכתב על כך הגו"א שם אות ג [קסא:] בזה"ל: "קשה מיתתן של צדיקים וכו'. פירוש, כמו הלוחות שהם מעשה אלקים [שמות לב, טז], לא היו מדברים גשמים שהם בעולם הזה, רק מדברים שהם אלקיים, כן נפש הצדיק, נשמתו אלקית בלתי גשמית, והדברים אלקיים אין ראוי שיהיה הפסד להם". ואמרו חכמים [דב"ר יא, סוף אות י] "נשקו הקב"ה [למשה] ונטל נשמתו בנשיקת פה, והיה הקב"ה בוכה". וראה להלן פס"ז הערה 115, ופע"ב הערה 2.
(239) יש להבין, שמבאר כאן שהואיל והקב"ה עשה לאברהם חנניה מישאל ועזריה נסים כדי שיחיו, לכך גם ראוי להם שיחיו לעולם, דמאי שנא. ומכך משמע שצדיק שלא נעשו לו נסים מצילי חיים, אין לומר עליו שראוי שיחיה לעולם, כי הכל נבנה על עשיית נסים. ואם כן איך ניתן לומר בכלליות וללא חילוק "יקר בעיני ה' המותה לחסידיו", כי בודאי "חסידיו" עוסק בכל הצדיקים [כמבואר למעלה הערה 233], ולא רק בצדיקים שנעשו להם נסים מצילי חיים. ואם תבאר שאף צדיקים שלא נעשו להם נסים ראוים לחיות לתמיד מפאת צדקותם [וכפי שמוכח מהמדרש שיביא בסמוך], א"כ מה ראה להאריך את הדיבור על ארבעה צדיקים מסוימים [אברהם וחמ"ו] שנעשו להם נסים, הרי ה"ה לכל החסידים והישרים שלא נעשו להם נסים. ויל"ע בזה.
(240) אודות שהמיתה היא טבעית, כן כתב למעלה פנ"ז [רפג:]: "המיתה הוא דבר טבעי לעולם, כי המיתה טבעית לנבראים התחתונים". וקודם לכן פכ"ב [רסט:] כתב: "כי המיתה לאדם במה שהוא אדם", ושם הערה 27. והרמב"ן [בראשית ב, יז] כתב: "היה האדם מעותד למיתה מתחלת היצירה מפני היותו מורכב... היתה בו התכה וסבת הויה והפסד". ונאמר [תהלים פט, מט] "מי גבר יחיה ולא יראה מות ימלט נפשו מיד שאול סלה". ובדר"ח פ"ג מ"ה [קמו:] כתב: "מלאך המות שולט בבני אדם לפי הטבע". ובדר"ח פ"ד מכ"ג [תע.] כתב: "המיתה היא באה כסדר עולם". ובאור חדש פ"ה [תתקלא:] כתב: "יש העדר שהוא טבעי, כמו המיתה שהוא בטבע". ואמרו חכמים [ב"ב ט:] שצדקה מצלת מן המיתה, ובנתיב הצדקה פ"ג [א, קעד:] כתב: "הצדקה מבטלת המיתה, שהמיתה היא מצד עולם הטבעי, והצדקה היא מעשה אלקי קדוש". וכן כתב בח"א שם [ג, סג.]. ובהספד [קעח] כתב: "כי האדם מת בטבע, ואין כח הטבע שיהיה האדם חי עוד". ובח"א לב"ב ח. [ג, נט:] כתב: "המיתה שהיא טבעית כהנהגת העולם מעצמו". וראה להלן פס"ו הערות 34, 184. <b>ואודות</b> שהמיתה היא מצד החומר, כן כתב למעלה פמ"ה [שמ:]: "אחר החומר נמשך המיתה וההעדר". ובהקדמה לדר"ח [כא:] כתב: "אשר בחומר דבק ההעדר והמיתה". ובהקדמה לנתיבות עולם [יב.] כתב: "פחיתות החומר, אשר בשביל זה השאול, שהוא המיתה. ואם לא כן, לא היה מות בעולם, רק בשביל החומר שהמיתה דבק בו. וזה תבין כי חוה הביאה המות לעולם, כי האשה היא חמרית, ובה דבק ההעדר והמיתה". ובנתיב התורה פ"ג [קלא:] כתב: "כי המיתה מצד הגוף, לא מצד השכל הנבדל, ואין לשכל הנבדל עסק במיתה". ובתפארת ישראל פמ"ז [תשכז:] כתב: "אלמלא לא חטא האדם [הראשון] והיה נוטה אחר החמדה והתאוה החומרית, לעשות החומר עיקר, והיה שכל האדם נבדל מן החומר, לא נגזרה על האדם מיתה כלל, רק היה חי לעולם. וכל זה מפני שמצד השכל אין ראוי שיהיה העדר ומיתה, וההעדר והמיתה הוא מצד החומר בלבד". ובח"א לכתובות עז: [א, קנח.] כתב: "מלאך המות שהוא כח מפסיד הגוף... אחר שהמיתה הוא העדר הגוף". ובח"א לב"ב קטז. [ג, קכד.] כתב: "כי המיתה לאדם מצד הגוף... שאין מיתה מצד השכל, רק מצד הגוף". ובאמת ששתי נקודות אלו [המיתה היא טבעית, ומצד החומר] שייכות זו לזו, שהמיתה היא טבעית מחמת שהיא מצד החומר, שכך הוא טבע החומר. וכן כתב בביאור מאמר חכמים [יבמות סג:] שאשה רעה היא קשה ממות, וכתב על כך בח"א שם [א, קלח.]: "כי המות אינו רק העדר בלבד, אבל האשה שהיא אדם שכלי, והיא רע, וזהו יותר ממה ששולט עליו המות. שלא יבא המות רק בטבע ובהנהגות העולם, שדבק באדם ההעדר, וזהו מצד החומרי. אבל האשה שהיא אדם שכלי, ובא ממנה הרע בדבר שהוא מצד השכלי, הוא יותר רע" [ראה למעלה פמ"ה הערה 63, וש"נ].
(241) לשונו למעלה הקדמה שניה [נז:]: "ראוי לעולם להיות נוהג על פי טבעו והנהגתו". ובח"א לסוטה כא: [ב, סב.] כתב: "כי אלו הם יוצאים חוץ מן השעור הראוי אל העולם, כי העולם ראוי שיהיה נוהג על פי טבעו ומנהגו, ואלו יוצאים במדות שלהם חוץ מן הענין אשר ראוי למנהג העולם". והרי העולם הזה נקרא "עולם הטבע" [לשונו למעלה הקדמה שניה (נד.), ושם הערה 57, פ"מ (קא:), ושם הערה 152, ופ"ס (תלו:), ושם הערה 289], לכך ברי הוא שהטבע ראוי להנהגת עולם הטבע.
(242) כמו שאמרו חכמים [סנהדרין מב.] "אשר במאמרו ברא שחקים וברוח פיו כל צבאם חוק וזמן נתן להם שלא ישנו את תפקידם ששים ושמחים לעשות רצון קונם פועלי אמת ["הן, שאינם משנים את סדרם" (רש"י שם)] שפעולתן אמת". ובברכת לבנה אומרים "פועל אמת שפעולתו אמת". הרי שהנהגת הטבע "היא הנהגה של אמת". ובדר"ח פ"א מי"ח [תלה.] כתב: "כאשר ברא השם יתברך את העולם, ברא אותו באמת, כמו שתקנו חכמים [סנהדרין מב.] בברכה 'פועל אמת שפעולתו אמת', כי אין בבריאתה שקר, וכמו שאמר הכתוב [תהלים קיא, ח] 'סמוכים לעד לעולם עשוים באמת וישר'. הנה השם יתברך ברא אותם בדין, דהיינו היציאה אל הפעל בגזירת דין, שכך גזר השם יתברך, והדין דין אמת. ואילו לא היה בהם חס ושלום האמת, לא היה קיום לדבר שהוא שקר, אבל הם עשוים באמת. ופירוש דבר זה בכל הנבראים עצמם אין דבר שיוצא מן האמת". והמהרש"א [סנהדרין מב.] כתב: "פעולתן אמת בלי שינוי". ובדרוש על התורה [מא.] כתב: "האמת אין לו שנוי כלל, אבל הבלתי אמת אין לו קיום, והוא בטל מעצמו". וראה למעלה הקדמה שניה הערה 23. והבני יששכר [מאמרי חדשי כסלו טבת, מאמר ד (אות קלה)] כתב: "הנה הנהגה הטבעית יש לכנותה בשם 'אמת', שהיא נתונה לעד לעולם, בל תמוט עולם ועד. דהנה [שבת קד.] אמת מלבן לבוניה ["מושכבין תחתיה אותיותיה כמין לבינה, דאל"ף הרי יש לה שתי רגלים ומושבה טוב, ורגל השני רחב" (רש"י שם)] קושטא קאי". והמלבי"ם [בראשית א, א] כתב: "הנהגת הטבע נקראת בשם 'אמת', שהוא לפי הדין". ובהמשך שם [בראשית כד, מח] כתב: "דבר הנוהג מנהג הטבעי הוא בכלל אמת, כי זה כאילו הבטיח ה' שיהיה כן".
(243) כמו שנאמר [משלי יג, ה] לאידך גיסא "דבר שקר ישנא צדיק", וכתב רש"י [שם] "הצדיק שונא דבר שקר, אבל הרשע מקבלו". ומה שכתב "והצדיקים במה שהם צדיקים חפצים באמת", כי ענין הצדיק הוא שאינו יוצא מקו האמת, וכמו שכתב בנתיב הצדק ר"פ א [ב, קלה.]: "הצדיק נקרא 'צדיק' בשביל הצדק והיושר שבו. והרשע הפך זה, יוצא מן הצדק... שהוא יוצא אל הקצה... וצדיק שהוא צדיק בשביל הצדק, אשר הצדק אינו יוצא מן המיצוע, ולכך הוא יסוד עולם". ומה שכתב לגבי הצדק כחו יפה גם לגבי האמת. ובח"א לשבת לא: [א, יח:] כתב: "כי הצדיק, אשר כל מעשיו הם בצדק ואמת, כפי מה שראוי להיות, אין יוצא מן האמת".
(244) כמו שאמרו חכמים [שבת נג:] "כמה גרוע אדם זה שנשתנו לו סדרי בראשית". ובתנא דבי אליהו רבה פ"ו אמרו "יעקב לא עשיתי לו נסים מעולם, וכל ימיו היה ישר לפני". ובזוה"ק [ח"א רט.] איתא שהצדיקים אינם רוצים להטריח את הקב"ה שיעשה להם נס. ורש"י [תענית כד:] כתב: "במה דאפשר להתרחק ממעשה נסים יותר טוב ונכון".
(245) אודות שענין הצדיק הוא שאינו יוצא מן הסדר, כן כתב בכמה מקומות. וכגון, באור חדש פ"ב [תק:] כתב: "הצדיק מציאותו ומהותו אינו יוצא מן הסדר שסדר השם יתברך בבריאה מה שיהיה האדם". ושם פ"ד [תשסב.] כתב: "כל דבר שמגיע לצדיק שהוא יוצא מן הסדר... צריך לזה סבה, ואם לא כן, לא הגיע דבר כמו זה לצדיק, דבר שהוא יוצא מסדר העולם". ובדר"ח פ"ב מ"א [תקד.] כתב: "כי אין ספק כי ציור המושכל של עולם לפי הצדיקים והרשעים שהם בעולם. כי כאשר יש רשעים בעולם, הנה ציור המושכל שיוצא העולם מן הסדר. וכאשר יש צדיקים בעולם, הנה ציור של עולם צדק ואמת". ושם מ"ט [תשכו:] כתב: "כי כל רשע הוא יוצא מן הסדר הראוי, כמו שבארנו כמה פעמים ענין הרשע". ושם בהמשך מי"ג [תשסט:] כתב: "כי שם 'רשע' נופל על אותו היוצא מן הסדר הראוי אשר סדר השם יתברך, ובזה נקרא 'רשע'". ובנתיב התורה פ"א [לג:] כתב: "כי הצדיקים ששומרים הסדר שסידר השם יתברך את העולם, בזה מקיימים כל העולם". ובנתיב הצדק ר"פ א [ב, קלה.] כתב: "הדבר שהוא יוצא מן הראוי ומן המצוע, כמו שהרשע יוצא ברשעתו מן המיצוע. הפך הצדיק, שנקרא 'צדיק' בשביל הצדק והיושר שבו. והרשע הפך זה, יוצא מן הצדק בזרוע רמה שלו" [הובא למעלה פמ"א הערה 115].
(246)  לשונו בדר"ח פ"ד מכ"ג [תע.]: "המיתה היא באה כסדר עולם". ובתפארת ישראל פכ"ד [שסה:] כתב: "אף מלאך המות יש לו חבור וצירוף אל התורה, מפני שהכל מסודר מן התורה, אף מלאך המות... מסודר מן התורה, שהיא סדר העולם". ושם פכ"ה [שפג:] כתב: "אף מלאך המות מציאותו מסודר מן התורה". וראה להלן פס"ו הערה 181.
(247) יש להבין, שאם הצדיקים "במה שהם צדיקים חפצים באמת, ואינם חפצים שיצא העולם חוץ מסדר האמת", בודאי גם הקב"ה חפץ באמת ואינו חפץ שיצא העולם חוץ מסדר האמת [ראה למעלה פכ"א הערה 10, ולהלן פס"ו הערה 8], ומדוע הקב"ה מצדו היה עושה נסים להאריך ימיהם של הצדיקים, וכפי שכתב כאן "אם לא היה שהצדיק אינו חפץ בשנוי הסדר, שהמיתה ראוי לפי סדר המציאות, היה השם יתברך מחדש עמהם נפלאות שלא להמית הצדיק". ויל"ע בזה.
(248) ויש בזה הטעמה מיוחדת; אמרו חכמים [שבת לא:] "רשעים אינן חרדין ועצבין מיום המיתה". ובח"א שם [א, יח:] כתב: "פירוש, כי הצדיק אשר כל מעשיו הם בצדק ואמת כפי מה שראוי להיות, אין יוצא מן האמת, והרי לפי האמת שהאדם הוא בעל מיתה, יש לו להתירא מן המות. אבל הרשע, מפני שאין מעשיהם והנהגותיהם באמת ויושר, גם בזה אין נמשך הרשע אחר האמת כאשר הוא, ואין לו יראה מן המות, שהאמת הוא שיש לאדם לירא מן המות". הרי שמצינו ביחס למיתה הבדל בין צדיקים לרשעים; הצדיקים יראים מהמיתה מחמת שאינם יוצאים מן האמת, והרשעים אינם יראים מהמיתה מחמת שאינם נמשכים אחר האמת. ובפשטות קשה, שאם ה"אמת" שמדובר עליה היא ההכרה בעובדה הבסיסית ש"סוף אדם למיתה" [ברכות יז.], והרשעים מתכחשים לה, אזי מן הסתם היו צריכות להיות עוד עובדות בסיסיות שהרשעים יתכחשו להן, וכמו שהאש שורפת וכיו"ב, ומדוע מצינו הכחשה זו רק לגבי מיתה. ואין לומר שהמיתה מתרחשת רק בעתיד הרחוק [לעומת שריפת האש], כי מדובר גם ברשעים זקנים שמיתתן קרובה, וישנם רשעים שאף בפתחו של גיהנם אינם חוזרים בתשובה [עירובין יט.]. אך לפי דבריו כאן יובנו הדברים, כי ה"אמת" שיש במיתה אינה התרחשותה בפועל, אלא הנהגת הטבע המחייבת את המיתה, שהיא אמת, וההכרה באמת זו נעשית רק על ידי הסתכלות של אמת על כל הבריאה, שכל הבריאה [המונהגת ע"י הטבע] זועקת "אמת". וברי הוא שרק לצדיקים יש הסתכלות זו על הבריאה, ולא לרשעים. ולשונו הזהב בח"א מורה כן, שכתב: "הרי לפי האמת האדם הוא בעל מיתה" [לשון הוה], ולא כתב "הרי לפי האמת האדם ימות" [לשון עתיד]. אלא הם הם הדברים; לא מדובר באמת הנובעת משום ש"סוף אדם למיתה", אלא באמת הנובעת מהופעת המיתה בטבע, ואמת זו עושה שאף במשך ימי חייו של האדם הוא יקרא "בעל מיתה" [ומה שהרשעים אינם יראים מהאמת הפשוטה שאנשים מתים, זה הוסבר במאמר הבא שהובא מיד לאחריו (שבת לא:) "יודעין רשעים שדרכם למיתה, ויש להם חלב על כסלם"]. <b>ובהספד</b> [קעח] כתב חמש סבות המחייבות מיתה, וז"ל: "כי המיתה היא מצד אלו דברים; האחד, כי האדם מת בטבע, ואין כח הטבע שיהיה האדם חי עוד. השני, כי כך ראוי לאדם המיתה, כי השם יתברך הוא חי וקיים לעולם, ואין ראוי שיהיה לאדם דבר זה, שאם כן יחזיק עצמו אלהות. וכאשר יראה האדם מיתתו, אז ידע שהוא בעל רימה ותולעה, ובזה מקבל היראה מן השם יתברך. השלישי, כי מתחילת הבריאה מוכן המיתה לאדם, כי ברא השם יתברך המלאך המות שממונה על המיתה, ואם לא היה המיתה בעולם, היה בריאתו של המלאך המות לבטלה. הרביעי, כי המיתה הוא בשביל זה כי קודם זה הוא בשר ודם, ובמיתתו מסתלק מן הגוף, ונעשה רוחני". ושם ביאר שלגבי מיתת צדיק אין הסברים אלו מספיקים, אלא מיתת הצדיק היא משום טעם חמישי, וכלשונו: "כי לא נחשב המיתה פחיתות לצדיק, אבל נחשב לצדיק עליה כאשר הצדיק נלקח למעלה, כי לפני זה היה למטה בארץ, במקום שהוא פחות ושפל מאוד, ועתה נלקח למעלה... וראוי לצדיק שיקנה מעלה זאת, ואין מגיע האדם לדבר זה רק כאשר נלקח מן העולם הזה... כי הצדיק מתבקש להיות בישיבה של מעלה, ואין דבר יותר עלוי אל הצדיק מדבר זה" [הובא למעלה פכ"ב הערה 27].
(249) נסים אחרים הנעשים בשביל צדיקים.
(250) כי לא ראוי שהצדיק ימסר לידי הרשע, וכמו שנאמר [תהלים קכה, ג] "כי לא ינוח שבט הרשע על גורל הצדיקים וגו'", ופירש רש"י [שם] "כי לא יתן הקב"ה את ממשלת הרשעים לנוח על הצדיקים". ולמעלה פס"א [תקו:] כתב: "ותשועת הצדיקים... לפעמים עושה הקב"ה בשביל הרשע עצמו, שלא יגמור מחשבתו, והקב"ה לא יניח צדיק ביד רשע, ועומד נגד הרשע". ומעין כן כתב בגו"א בראשית פל"ז אות מה [רלה:]: "לא יתכן שהשם יתברך יניח את הצדיק לידי אדם ההורג נפשות".
(251) מוסיף זאת כדי לבאר שאע"פ שאצל שאר הצדיקים יש מניעה שהקב"ה יאריך ימיהם מחמת שהצדיקים אינם רוצים בכך [כמו שביאר], אך כאן אברהם רצה בכך. ובפשטות הטעם הוא שזה יראה כחלול ה' אם העובד את ה' ימסר בידי עובד ע"ז. ובילקוט ראובני [בסוף הספר, ערך אברהם ודורו אות מג] כתב: "הא דרדף אברהם אחר המלכים בשביל לוט [בראשית יד, יד], הלא לוט פירש ממנו, ולא רצה להידבק בהקב"ה [רש"י בראשית יג, יא], והאיך נתן את נפשו בסכנה בשבילו. אבל בשביל ששמע אברהם שנשבה אחיו [בראשית יד, יד], שהיה זיו איקונין של לוט דומה לו [רש"י בראשית יג, ח], וכשנשבה לוט חשבו שנשבה אברהם, כי אחיו הוא בקלסתר פנים, ויש חילול השם בדבר. כי אברהם אשר הצילו ה' מאור כשדים, חזר ליפול ביד נמרוד, הוא אמרפל [רש"י בראשית יד, א], והוא בקש נפשו. אז קידש השם [בראשית יד, יד] 'וירק את חניכיו וירדפם'".
(252) וכך צריך לומר גם כן בהצלת חנניה מישאל ועזרה [שסירבו להשתחוות לע"ז], שלא נהרגו על ידי נבוכדנצר.
(253) הנה בעוד שכאן מבאר שהצלת הצדיקים מכבשן האש נעשתה משום שאותם צדיקים היו חפצים בנס זה, הרי למעלה פס"א [תקג:] ביאר זאת משום שהאש הטבעית אינה מזיקה להם, וכלשונו: "הצדיקים הגדולים עוד יותר מעלה נבדלת יש להם, ומפני מעלתן הגדולה הנבדלת לא יוכלו להזיק להם האש, שהוא פעל טבעי. והצדיקים הגדולים האלו הם כמו המלאכים הנבדלים, עולים לשם ויורדים משם בשלום, שאין הדברים הטבעיים מזיקים להם, ואף על פי שהוא יורד לתוך הכבשן, אין הדברים הטבעיים פועלים בו", ושם הערה 158. ולכאורה אלו שני טעמים שונים. אך נראה שאין זה כך, כי דבריו למעלה רק מבארים כיצד הנס של הצלה מכבשן האש פועל [שהאש הטבעית אינה מזיקה לצדיקים הנבדלים]. אך דבריו כאן איירי בשלב מוקדם יותר; מדוע הקב"ה עשה מעיקרא נס לאברהם חמ"ו להצילם מכבשן האש, הרי הצדיקים חפצים באמת, ואינם מעונינים בנסים שיפקיעו אותם ממיתה טבעית. ועל כך מבאר כאן ששאני נס הצלה מכבשן האש, שבו הצדיקים חפצים, וכמו שנתבאר.
(254) פירוש - מחמת הטובות שהקב"ה עשה איתי, לכך "אני עבדך". ולמעלה ר"פ סב [תקיב.] כתב: "הם להקב"ה, שהרי עושה נסים עמהם, והוציאם מצרה לרוחה, ובזה הם עבדי ה'". ובנצח ישראל פ"ב [כה:] כתב: "הם [ישראל] קנוים לו [לה'] בעצמם לעבדים, כי הוציאם מן העבדות באותות ובמופתים, עד שנעשו עבדים קנוים לו. ואמרו רז"ל [קידושין כב:] דלת ומזוזה היו עדים שפסחתי על בתי בני ישראל, ואמרתי להם [ויקרא כה, נה] 'כי לי בני ישראל עבדים וגו''". הרי שצירף לזה את מאמרם שהדלת והמזוזה שהיו עדים לנסי מצרים, הם גם מעידים שבני ישראל הם עבדים הקנויים אל ה'. וראה למעלה פס"ב הערה 4, ולהלן הערה 400.
(255) לשון רש"י [שם]: "עבדך בן אמתך - אינו דומה תרבות עבד הלקוח מן השוק, לילוד משפחה שבבית". והיעב"ץ [אבות פ"א מ"ג] כתב: "אמר דוד ע"ה 'אני עבדך בן אמתך', הנני משועבד לך לעבודתך, ולא אסור ממנה לעולם, כיליד בית שיעבוד את רבו בתמידות ובשמחה. לא כעבודת הנקנה שיברח אם יוכל, כי רוב העבדים הנמכרים הם שבויים או גנובים, לא עשו מאומה כי שמו אותם שם, ולכן יעבדו את אדוניהם על כרחן ובעצבון" [הובא למעלה פ"ס הערה 228].
(256) לשונו למעלה פ"ל [תקכט:]: "לפי שהיו ישראל במצרים, וראוי שיהיו משועבדים במצרים, שהרי לא היה אל ישראל שום ישיבה מיוחדת, שלא היה להם ארץ מיוחדת כמו שיש לכל אומה ואומה, והיו נולדים 'בארץ לא להם' [בראשית טו, יג]. ודבר ראוי הוא שיהיו משועבדים למצרים, וכאילו שהיה שֵׁם עבדות על ישראל בתחלת לידתם, כמו העבד שהוא יליד בית לאדוניו, כך ישראל שנולדו בארץ מצרים היו ראוים להיות משועבדים, וראוי להיות משא מצרים עליהם. ודבר זה מצד ישראל בעצמם, שהיו כמו יליד בית למצרים". וכן חזר וכתב למעלה פ"ס [תכג:]. ומשמע מדבריו ש"יליד ביתו" הוא יותר עבד מ"מקנת כספו", מפני שנולד משפחה, וכמבואר בגו"א בראשית פי"ז אות ח [רעז:]. ולכן פירוש פסוקנו ["אנא ה' כי אני עבדך אני עבדך בן אמתך"] הוא שאין אני רק מקנת כסף, אלא אני יליד בית.
(257) פירוש - הייתי מקודם עבד גמור ["יליד בית"], מבלי שום אפשרות לצאת מעבדותי.
(258) פירוש - מחמת שפתחת את מוסרי, לכך אני עבד גמור. וכן פירש העקידה [שער לח פרשת בא]: "לאשר גמלנו כל חסד ורב טוב, כי זה מה שיכריח האדם להיות לעבודתו יתברך בתכלית החיוב. והוא מה שהודיעו באומרו [הגש"פ] 'עבדים היינו לפרעה במצרים ויוציאנו ה' אלקינו וגו'', כי אז קנה אותנו לעבדים... הרי שיש לו עלינו טענה חזקה להכריחנו אל כל מצותיו ולעבוד עבודתו... ועל הדרך הזה אמר המשורר 'אנה ה' כי אני עבדך וגו' פתחת למוסרי', ירצה, במה שפתחת מוסרי מאויבי הרודים עלי, קנית אותי לעבד עולם בן האמה, שאין עבדות חזק ממנו" [הובא בהגדת "משנת מהר"ל" אות תלח].
(259) בא ליישב את הקושי, שלכאורה עולה מהפסוק שהגוים והאומות יהללו וישבחו את ה' על החסד שעשה ה' לישראל. וזה תמוה, וכפי ששאלו בגמרא [פסחים קיח:] "'הללו את ה' כל גוים', אומות העולם מאי עבידתייהו". וכתבו רש"י והרשב"ם [שם] "אומות העולם מאי עבידתייהו - לשבוחי משום ד'עלינו גבר חסדו', הא עלן לשבוחיה". וביאורו לפסוק הוא אכן תשובת הגמרא [שם], וכמו שיביא בסמוך.
(260) כוונתו לישראל, שהם נקראים "נבראים" מצד ראייתם של הגוים את ישראל [כמתבאר מדבריו בהמשך]. ואין כוונתו לנסים שנעשו לגוים עצמם, כי אז היה כותב "על הנסים שעושה הקב"ה עם עצמם", או "עמם", ולא "נבראים". וראה הערה 263.
(261) הם ישראל [כמבואר בהערה הקודמת]. וחזינן שמבאר ש"הללו את ה' כל גוים" מוסב "על <b>הנסים</b> שעושה הקב"ה עם הנבראים", ואילו "שבחוהו כל האומים" מוסב "על <b>הגבורות</b> שעושה הקב"ה עם הנבראים". ובגמרא [פסחים קיח:] אמרו "הכי קאמר 'הללו את ה' כל גוים' אגבורות ונפלאות דעביד בהדייהו". והמהר"ל מבין ש"נפלאות" מוסב ארישא דקרא ["הללו את ה' כל גוים"], ו"גבורות" מוסב אסיפא דקרא ["שבחוהו כל האומים"]. ויש להבין מנין לחלק כך, ולא מצאתי מי שיחלק בין "הלל" ל"שבח", או בין "גוים" ל"אומים", שיתחייב מכך חילוק זה. לכך נראה שסובר כן לא מחמת לשון המקרא, אלא מחמת סדר הספירות. כי בסמוך יבאר שבפסוקים אלו נזכרו נסים, גבורות, וחסדים, המקבילים לרחמים, דין, וחסד. והואיל ולבסוף חסד הוזכר להדיא ["כי גבר עלינו חסדו"], לכך הסברה מחייבת שהשנים שהוזכרו לפניו יֵאָמרו בהתאם לסדר שיעמיד את חסד במקום השלישי. ובהכרח שסדר זה הוא רחמים, גבורה, וחסד, שזהו חג"ת מלמטה למעלה. ובדר"ח [פ"ג הערה 1145, ופ"ה הערה 675] נתבאר שפעמים המהר"ל גורס במשנה באופן שיתאים לחכמה פנימית, וכמובא להלן פע"א הערה 44.
(262) מבאר שהמלים "כי גבר עלינו חסדו" נאמרו על ידי ישראל, ולא על ידי האומות. ואע"פ שעדיין יש לתמוה מדוע האומות יהללו וישבחו את ה' על הנסים והגבורות שנעשו לישראל, זה לא קשיא, כי בסמוך יבאר שהנסים והגבורות [שנעשו לישראל] מורים על יכולת ה', ואף ראוי לאומות שיהללו וישבחו את ה' על יכולתו. מה שאין כן לגבי "כי גבר עלינו חסדו", שרק למקבל החסד יש להלל ולשבח על כך, ולא האומות. ועל כך בא הביאור שאכן מלים אלו ["כי גבר עלינו חסדו"] נאמרו על ידי ישראל, ולא על ידי האומות. וראה הערה הבאה.
(263) לישראל [ראה למעלה הערה 260]. וכן פירש רש"י [פסחים קיח:]: "אגבורות ונפלאות - דחזיתו שעשה לי". ועיין מהרש"א [שם]. ובעמק ברכה [בענין הלל על הנס (עמוד קכג:)] הביא בשם מרן הגרי"ז לבאר בזה"ל: "וכעין זה שמעת מכבוד מו"ר הגאב"ד דבריסק שליט"א בהא דאיתא בפרק ערבי פסחים, מאי דכתיב 'הללו את ה' כל גוים', אומות העולם מאי עבידתייהו. הכי קאמר, 'הללו את ה' כל גוים' אגבורות ונפלאות דעביד בהדייהו, כל שכן אנו דגבר עלינו חסדו. הנה לכאורה הא דקאמר 'אגבורות ונפלאות דעביד בהדייהו' היינו בהדי אומות העולם, שהם יהללו על ניסים שלהם. אכן רש"י פירש להדיא 'אגבורות ונפלאות - דחזיתו שעשה לי', והיינו בהדי ישראל. וא"כ שוב קשה, אומות העולם מאי עבידתייהו. ואמר על זה מו"ר דהנה מצינו דאיכא ב' מיני ברכות; ברכת הודאה על טובות השם, כגון ברכת 'הטוב והמטיב' [ברכות מו.]. וגם ברכת שבח על גבורות ה', כגון ברכת 'עושה מעשה בראשית' [ברכות נט.] וכיו"ב. וזהו דקאמר, דכשהשם עושה ניסים לישראל, וכולם מכירין גבורותיו של הקב"ה, אז כולם חייבין להלל; אומות העולם חייבין להלל בברכת שבח על גבורות ה' דחזיתו שעשה לי, וכ"ש אנן דחייבין נמי בברכת הודאה על חסדיו וטובותיו". והם הם דברי המהר"ל כאן. וכן כתב להלן פס"ה [לאחר ציון 68]: "חילוק יש בין הלל ובין שיר, כי הלל הוא על הטוב והחסד שעשה, אבל השירה לתת שירה על גבורתו יתברך", ושם הערה 70.
(264) למעלה בתחילת הפרק [לאחר ציון 11], וביאר שם שחנניה מישאל ועזריה עומדים כנגד מדות הדין, הרחמים, והחסד.
(265) "השם הגדול" הוא שם הויה, וכמו שכתב להלן פס"ה [לאחר ציון 106]: "ויש בהלל הגדול כ"ו 'כי לעולם חסדו' [תהלים קלו, א-כו], כי שם בן ד' עולה במספרו כ"ו, והוא המפרנס לכל, והמחלק לכל בריה מזונות. כי זה השם הוא הנקרא השם הגדול והמיוחד, והוא שם העצם המקיים את כל הנמצאים, וממנו הפרנסה, שהוא קיום הנמצא. לפיכך יש כ"ו 'כי לעולם חסדו' נגד השם הגדול הזה". ואולי הטעם ששם הויה נקרא "שמו הגדול" הוא כי כל השמות הקדושים האחרים נאצלים ממנו, וכמו שכתב הרא"ש [יומא פ"ח סוף אות יט], וז"ל: "שם המפורש הוא מקור לכל השמות, כי כולן נאצלין ממנו". והשערי אורה [תחילת שער ה] כתב: "דע והאמן כי שם הויה הוא העמוד שכל הספירות עליונות ותחתונות נתאחזות בו... וזהו השם העומד כדמיון גוף האילן, וכל שאר שמות הקודש הם כדמיון ענפי האילן". לכך שם הויה נקרא "שמו הגדול", כי הגדול משפיע לזולתו, וכמבואר בבאר הגולה באר הרביעי [תסא.]. ושם הויה מורה על מדת הרחמים [ב"ר לג, ג]. ולמעלה [לאחר ציון 14] כתב: "כי שמו הוא שם בן ארבע אותיות, הוא מצפ"ץ בא"ת ב"ש, והוא 'ברחמים' במספר, להודיע כי השם המיוחד מנהיג ברחמים, וידוע לחכמים כי השם המיוחד, הוא שם בן ד', הוא מדת הרחמים". וראה הערה הבאה.
(266) לשונו למעלה פל"ט [ב:]: "ביציאת מצרים עשה הקב"ה עם ישראל נסים ונפלאות, מורים לך כי שם ה', הוא השם המיוחד אשר עושה גדולות ונפלאות, השם הזה נקרא עליהם". ואמרו חכמים [סנהדרין פב:] "ששה נסים נעשו לו לפנחס", ובח"א שם [ג, קעב.] כתב: "כי הנסים מצד עצמם ראוים שיהיו ששה הניסים, כנגד הוי"ו של שמו הגדול שממנו הניסים. והראה לו הקב"ה כי נעשה לו ניסים גמורים עד שהיו ששה ניסים". ובח"א לסנהדרין צב: [ג, קפז.] כתב: "ותוכל להבין כי שש נסים מורה על שלימות הניסים, כי הניסים הם מצד הוי"ו של שמו הגדול, אשר משם נעשים הניסים בעולם, וכל הניסים שייכים לדבר זה". ובגו"א במדבר פי"א אות ו [קסב.] כתב: "נעשים הנסים והנפלאות בכח השם הגדול". ובאור חדש פ"ו [תתרח:] כתב "שמו הגדול מחדש ניסים... כי שם הכתיבה [שם הויה שנכתב] ממנו הם נסים ונפלאות בעולם". <b>וצרף לכאן</b>, ששם הויה מורה על מדת הרחמים ["בכל מקום שנאמר 'ה'' מדת רחמים" (ב"ר לג, ג)], והנסים באים ממדת הרחמים, וכמו שכתב בח"א לגיטין נו. [ב, קג.], וז"ל: "כי הנסים באים לעולם מצד מדת הרחמים, ודבר זה ידוע גם כן אם יש לך לב להבין, כי לא מצאנו נס בעולם רק כאשר היו ישראל בצרה, והשם יתברך מרחם עליהם, כאשר תמצא בכל הנסים. כי אין הקב"ה משנה הטבע שלא לצורך, רק שהוא לצורך, ודבר זה ממדת הרחמים". לכך דין הוא שהנסים יֵעשו על ידי שם הויה, כי "הנסים באים לעולם מצד מדת הרחמים" [ראה למעלה הקדמה שניה הערות 209, 357, פי"ח הערה 145, פכ"ג הערה 204, פל"ט הערה 5, פס"א הערה 69, ולמעלה הערות 4, 236].
(267) לשונו למעלה פמ"ג [רכז.]: "ההולדה נמשך מן מדת הדין, כמו שתקנו בברכת 'אתה גבור', שמדבר על גבורתו יתברך, 'ומתיר אסורים'... זהו שפותח לולד שיוצא לאויר העולם". הרי שגבורתו יתברך היא מדת דינו. ובתפארת ישראל פכ"ו [ת:] כתב: "כל הוצאת תולדות הוא בכח גבורת מדת הדין". ובבאר הגולה, באר הששי [ריח.] כתב: "מפני שכולם הם בגבורה, וכל גבורה בכח דין". ובתיקוני זהר תיקון א [יז:] אמרו "דין איהו גבורה". והמלאך הממונה על הדין הוא גבריאל [למעלה פכ"ג (שיב:)], ו"גבריאל" הוא מלשון גבורה. ובח"א לב"ב עה. [ג, קיא.] כתב: "צורתו הנבדלת של גבריאל מתיחס אל אש... ממנו הדין, ופעל דין וגבורה בעולם". הרי שגבורה ודין בני חדא בקתא אינון. וצרף לכאן שיצחק הוליד תולדות בהיותו בן ששים שנה [בראשית כה, כו], ובגו"א בראשית פכ"ו אות כא [לג.] כתב: "לפיכך הוליד בן ס' שנה, שאז הוא שלם לגמרי... בעבור שיש בו מספר ששה נגד ו' קצות; ארבע צדדין, והמעלה והמטה... וכאשר היה בן ששים היה ראוי לשלימות התולדות להוליד אחרים. ולפיכך כתב לך הכתוב בן כמה שנה היה יצחק... כשהוליד. ודוקא ביצחק מגלה לך הכתוב, מפני שזה נמשך אחר מדתו במה שכל מעשיו בדין, והדין יש בו שלימות, שלכך הוא דין, לכך כתב זה אצלו". ובח"א לסוטה י. [ב, לט:] כתב: "כי כח הגבורה מיוחד לששים בפרט, כדכתיב [שיה"ש ג, ז] 'ששים גבורים סביב לה מגיבורי ישראל'". הרי שמספר ששים מורה על גבורה ודין [הובא למעלה פמ"ג הערה 94, וש"נ].
(268) פתח בנסים וגבורות ["האומות יש להם לשבח להקב"ה על הנסים ועל הגבורות שעושה עם ישראל"] וסיים רק בנסים ["ואף אם לא עשה אתם נסים"], כי קושיא סמויה זו ["ואף אם לא עשה אתם נסים"] קשה רק על נסים, ולא על גבורותו. והטעם הוא שזה ברור שגבורתו יתברך מורה על יכולתו, אף שגבורה זו נעשתה רק לטובת ישראל. ולכך שפיר הוא שיש לאומות לשבח את ה' על יכולתו, אף אם הן לא הרויחו דבר מגבורה זו. אך הוקשה לו מאי שייטה האומות לנסים שנעשו רק לישראל, ומדוע שהאומות ישבחו את ה' על נסים שלא נעשו להן כלל. ועל כך מבאר שאף הנסים מורים על יכולתו יתברך [כפי שגבורתו מורה על יכולתו], ויש לאומות שבח את ה' על כך, אף שנסים אלו נעשו רק לישראל, ולא להן. <b>ואודות שהנסים</b> מיוחדים לישראל, כן כתב למעלה הקדמה שניה [נד.]: "כי העולם התחתון, הוא עולם הטבע, יש לו התדבקות בעולם הנבדל, ומשם הנסים באים. שהנסים יתחדשו במה שהעולם הזה יש לו חבור בנבדלים. ולפיכך הנסים לא היו כי אם בישראל כמו שיתבאר עוד, וכל זה מפני שיש להם דביקות בנבדלים, ולפיכך היו נמצאים בישראל נסים ונפלאות" [ראה להלן הערה 384]. ולהלן פע"ב [לאחר ציון 32] כתב: "כאשר ראינו בעם ישראל הכנתם לקבל מעלה עליונה, כי לא היה דבר זה מקרי בישראל מה שקבלו המעלה העליונה אשר זכרנו, כי דבר זה אי אפשר... כי דבר שהוא במקרה אינו תמידי ואינו מאודי, ובישראל היו נסים הרבה מאוד שלא תמצא לשאר אומות. וכן היו נמשכים בהמשך הזמן, עד שאי אפשר לך לומר רק כי יש לישראל הכנה בעצמם לקבל המעלה העליונה, מה שאין בשאר אומות... ועוד, כי הדבר שהוא בפרט המין נוכל לומר שהוא במקרה, אבל דבר שהוא מגיע לכלל האומה, אין דבר זה במקרה. ומצאנו נסים שהגיעו לכלל ישראל, כגון יציאת מצרים, ובאר, ומן, ומפלת סנחרב, והרבה משיספר. ואין זה במקרה, כי אם היה זה במקרה למה לא היה לשאר אומות גם כן, ולמה היה זה לאומה זאת בכללה, ולא למקצת או לאיזה אנשים. וכיון שאנחנו ראינו הנסים נמשכים דוקא בישראל, ולא בשום אומה, והיו הנסים בכללות האומה, אין זה רק שישראל מוכנים לקבל המעלה האלקית הנבדלת, ולכך היו דביקים במעלה אלקית עליונה, שהיה הנהגתם שלא בטבע, רק על ידי נסים", ושם הערות 35, 36.
(269) לשונו למעלה סוף הקדמה ראשונה [לז:]: "הנהגתו [יתברך] את הנבראים אחר המצאם הוא כבודו יתברך, שהרי כל הנמצאים אחר המצאם הם כבודו. וכל אשר יש בו יותר פלא, הוא יותר כבוד אל השם יתברך לחקור עליו, לפי שהוא מורה על גבורתו יתברך ויכולתו". והרמב"ן [שמות יג, טז] כתב: "כי המופת הנפלא מורה שיש לעולם אלוק מחדשו ויודע ומשגיח ויכול... ואמר [שמות ט, יד] 'בעבור תדע כי אין כמוני בכל הארץ', להורות על היכולת שהוא שליט בכל, אין מעכב בידו... אם כן האותות והמופתים הגדולים עדים נאמנים באמונת הבורא". והמחבר [שו"ע או"ח סימן כה ס"ה] כתב: "יכוין בהנחתם [של התפילין] שצונו הקב"ה להניח ארבע פרשיות אלו, שיש בהם יחוד שמו ויציאת מצרים על הזרוע כנגד הלב, ועל הראש כנגד המוח, כדי שנזכור נסים ונפלאות שעשה עמנו, שהם מורים על יחודו, ואשר לו הכח והממשלה בעליונים ובתחתונים לעשות בהם כרצונו". ולמעלה פכ"ז [תמ.] כתב: "ועוד נראה שאלו שלש אותות [הפיכת המטה לנחש, צרעת ביד משה, ולקיחת מי היאור והיו לדם ביבשת (שמות ד, ב-ט)] מורים על יכולתו של הקב"ה, שראוי לשמוע אל הקב"ה, לפי שהוא יתברך שמו מושל על הכל... והראה לישראל שכל דבר יוכל לעשות". ולמעלה ר"פ לו [תרמד:] כתב: "וזה נודע ביציאת מצרים, שהרי עשה הקב"ה עם ישראל נסים ונפלאות במצרים כרצונו, ואין מי יאמר לו מה תעשה". ולמעלה ר"פ לט [ב:] כתב: "ביציאת מצרים עשה הקב"ה עם ישראל נסים ונפלאות המורים לך כי שם ה', הוא השם המיוחד אשר עושה גדולות ונפלאות, השם הזה נקרא עליהם, שמפני שהשם הקדוש נקרא עליהם, לכך עשה עמהם נפלאות. לכך יש לכתוב דבר זה בתפילין, ויהיו התפילין מקושרין על האדם, להורות כי שם הגדול והקדוש נקרא עליהם, שהרי עשה עמהם נפלאות. והיינו דכתיב [דברים כח, י] 'וראו כל עמי הארץ כי שם ה' נקרא עליך ויראו ממך', ואמר רבי אליעזר [ברכות ו.] אלה תפילין שבראש. פירוש, כי תפילין מורים לך כי הם מיוחדים לשם המיוחד, שהרי בתפילין נזכר יציאת מצרים, שהוציא אותם על ידי נסים, והשם המיוחד דוקא פועל נוראות, ולפיכך ויראו ממך מפני גבורותיו ונוראותיו". ובבאר הגולה באר הרביעי [ת.] כתב: "הוא כל יכול, כדכתיב יציאת מצרים בתפילין, המורה על יכולתו". ובנתיב גמילות חסדים פ"ד [א, קסב.] כתב: "כאשר השם יתברך עושה לו נס, מורה כי הוא יתברך אחד בעולמו, ומפני שהוא אחד עושה בעולמו מה שהוא רוצה, ויכול על הכל, ולכך עשה לו נס". ובדרשת שבת הגדול [רכב.] כתב: "כאשר השם יתברך הוציא את ישראל ממצרים, ועשה להם נסים, כדי שידעו שמו וגבורתו, וידעו שיכול לגאול אותם מכל צרה ולהושיע אותם". והרי ספר זה, העוסק בנסי יציאת מצרים, נקרא "גבורות ה'" [ראה למעלה פמ"ז הערה 97, וש"נ].
(270) לאומות.
(271) ולא האומות. לכך בגמרא [פסחים קיח:] העמידו שמלים "כי גבר עלינו חסדו" נאמרו על ידי ישראל, וכפי שהביא למעלה.
(272) בא לבאר כיצד המשך הפסוק [תהלים קיז, ב] "ואמת ה' לעולם" מתקשר לתחילת הפסוק "כי גבר עלינו חסדו".
(273) אמרו חכמים [שבת י.] "כל הדן דין אמתו לאמיתו... כאילו נעשה שותף להקב"ה במעשה בראשית", ובדר"ח פ"א מי"ח [תלד:] כתב: "מפני שברא הקב"ה העולם במדת הדין. וזה אמרם 'כל הדן דין אמת לאמתו נעשה שותף להקב"ה במעשה בראשית', כי השם יתברך ברא העולם בדין, שהרי בכל מקום במעשה בראשית נאמר [בראשית פרק א] 'אלקים', והיושב בדין משתתף ומתחבר למדה זאת שברא הקב"ה את העולם, ובזה נעשה שותף להקב"ה במעשה בראשית". הרי הדיין הדן דין אמת לאמיתו מצטרף למדת הדין שעמה ברא הקב"ה את העולם. וזה מורה באצבע שהדין מחוייב להיות "אמת לאמיתה". ובהקדמה לנתיבות עולם [ו.] כתב: "כאשר הוא נוטה אפילו מעט מן המשפט, הוא קלקול המשפט והדין, כי הדין והמשפט אין לו לצאת ממנו כלל... כי המשפט צריך שיהיה משפט אמת". ובהקדמה לדרוש על התורה [ז.] כתב: "מפני שדבר זה נחשב כאילו הוא יוצא מקו המשפט ומדתו... אשר אין לצאת ממנו אף כחוט השערה". וכאשר הדין אינו אמת רועמת הטענה [ב"ק פה:] "לקתה מדת הדין" [ראה להלן פס"ט הערה 133]. ובבאר הגולה באר הרביעי [שלג:] כתב: "כי דבר שהוא במדת המשפט, אין צריך שיבקש ויחפוץ אותו דבר, כי מדת המשפט נותן מעצמו שיהיה זה, ואין צריך לזה בקשה. אבל דבר שהוא אינו מצד המשפט, כמו דבר זה שיכנוס לפנים משורת הדין, וינהג במדת הרחמים, אם לא היה שהוא יתברך חפץ ומבקש הטוב, לא היה נמצא דבר זה. רק שהוא יתברך חפץ ומבקש הטוב בכל כוונתו וחפצו".
(274) כמו שאמרו חכמים [ר"ה יז:] "אילפא רמי, כתיב [שמות לד, ו] 'ורב חסד', וכתיב [שם] 'ואמת'. בתחלה 'ואמת', ולבסוף 'ורב חסד'". ובנתיב התשובה פ"ו [קא.] כתב: "פירוש, בודאי רצון השם יתברך שיהיה נוהג על פי האמת ועל פי הדין. ואם אינו יכול לעמוד מצד האמת, אז השם יתברך עושה עמו חסד. ובודאי יותר טוב אם אפשר שיכול לעמוד מצד האמת". הרי אמת לחוד וחסד לחוד. ולהלן פס"ט [לאחר ציון 92] כתב: "בנה אברהם ארבעה מזבחות, מפני שמדתו מדת החסד, ומדת החסד תתחלק לארבעה חלקים. ויצחק מדתו מדת הדין, אינו מתחלק כלל, ולפיכך לא בנה רק מזבח אחד... כי אין יכול לעמוד בדין רק הצדיק ולא הרשע... [אבל] החסד הוא מתחלק... כאשר הוא צריך לחסד, עושה חסד לצדיק ולרשע, הרי לך שני חלקים של חסד. ועוד שני חלקים של חסד, שעושה חסד אף שאינו צריך, ונותן לצדיק ולרשע על צד היותר טוב". ובגו"א בראשית פכ"א אות כא [שנט:] כתב: "כי השם יתברך עושה חסד אף למי שאינו ראוי, וכך מדתו". ובתפארת ישראל פ"ו [קא:] כתב: "הרחמנות אין בו מדת אמת, כי מרחם אף שאינו ראוי" [וברי שה"ה לחסד]. ובבאר הגולה באר הרביעי [שלד:] כתב: "בשביל זה נמצא בעולם הטוב, אף כי אינו מצד הדין, ואין ראוי שיהיה נמצא בעולם דבר שאינו מצד המשפט. רק שמצד שהוא יתברך הטוב הגמור, מבקש שיפעול הטוב. שכל אשר הוא טוב מבקש לפעול הטוב". ובהמשך שם [שמ.] כתב: "מפני שהוא יתברך הטוב, נמצא ממנו הטוב, אף שאינו לפי הדין". ובח"א למכות כג: [ד, ח:] כתב: "כי החסד שהוא עושה טוב, אף על גב שאינו ראוי כלל לזה". ובתפילות קודם התפילה אומרים "דרכך להיטיב לרעים ולטובים". וכן אומרים [תפילת מוסף לר"ה ויוה"כ] "הטוב ומטיב לרעים ולטובים". וראה להלן פס"ט הערה 105.
(275) נקודה זו מבוארת בנתיב התשובה ר"פ א [ח:], שהביא את את דברי הירושלמי [מכות פ"ב ה"ו] שאמרו על הפסוק [תהלים כה, ח] "טוב וישר ה'", "למה הוא טוב, שהוא ישר", וכתב לבאר: "רצה לומר כי השם יתברך הוא טוב מפני שהוא מטיב אל הכל. ולא שהטוב הזה בלא טעם, שאם יהיה השם יתברך מטיב לבריות ולא היה טעם אל הטוב, אין זה ראוי שיקרא 'טוב'. כמו שאמרו ז"ל [ב"ק נ.] 'כל האומר הקב"ה וותרן, יותרו לו חייו'. ולא נקרא זה 'טוב', שאין מדת היושר נותן זה לוותר בחנם. ולכך אמר 'למה הוא טוב בשביל שהוא ישר', כלומר שהיושר עם הטוב". ורש"י [תענית יא.] כתב: "שאין עושה דבר בלא דין אמת וצדק". ובגו"א במדבר פכ"ח אות יא [תעב:] כתב: "כי מצד השם יתברך כל מעשיו במשפט וצדק". <b>ובמסילת ישרים</b> פ"ד האריך בביאור ענין זה, וציין שקבלת התשובה היא דוגמה לחסד שאינו סותר לאמת, וכלשונו: "התשובה תנתן לחוטאים בחסד גמור, שתחשב עקירת הרצון כעקירת המעשה... וזה חסד ודאי שאינה משורת הדין, אך על כל פנים הנה הוא חסד שאינו מכחיש הדין לגמרי, שהרי יש צד לתלות בו, שתחת הרצון שנתרצה בחטא וההנאה שנהנה ממנו בא עתה הנחמה והצער... וכן כל שאר דרכי חסד, כענין ברא מזכה אבא [סנהדרין קד.], או מקצת נפש ככל הנפש [קה"ר ז, כז], המוזכרים בדברי החכמים, דרכי חסד הם לקבל את המעט כמרובה, אך לא מתנגדים ומכחישים ממש מדת הדין. כי כבר יש בהם טעם הגון להחשיב אותם. אך שיוותרו עבירות בלא כלום, או שלא ישגיח עליהם, זה היה נגד הדין לגמרי, כי כבר לא היה משפט ודין אמיתי בדברים, על כן זה אי אפשר להמצא כלל" [הובא בחלקו למעלה פל"א הערה 42]. אמנם בסמוך יבאר שכאשר הקב"ה עושה מעשה חסד הנוטה ממדת האמת, לאחר מכן הקב"ה יאזן זאת על ידי שיתן "פצוי" למדת האמת.
(276) שהחסדים של ה' הם במדת האמת, ואינם יוצאים ממנה, וכמו שמבאר והולך.
(277) נקט לשון "<b>מחדש</b> בעולמו דברים על פי חסד", כי מדובר בחסדים הנוטים מן האמת, ויש בכך חריגה מסויימת מהמהלך הרגיל של העולם. לכך חריגה זו מגדירה שאיירי במעשה של חידוש.
(278) פירוש - כאשר הקב"ה עושה חסד הנוטה ממדת האמת, הקב"ה לאחר מכן יאזן זאת על ידי פעולה נוספת שתשוה את המאזנים לנקודת האמת, וכמו שמבאר והולך.
(279) זהו המשך דברי הגמרא [שם]. ובפשטות הפירוש הוא שהואיל וגבריאל אמר על עצמו שהיה רוצה ללכת להציל את אברהם. וראה בסמוך הערה 282.
(280) כן אמרו בתנחומא ויגש אות ו, ובמדב"ר יב, ח. וראה זוה"ק ח"א צז:, ובניצוצי זהר אות ה, שליקט מקורות רבים לכך. ולמעלה פמ"ז [תסח:] כתב: "כי מיכאל ממונה על מים, וגבריאל על אש". ולמעלה פנ"ה [רכא.] כתב: "מיכאל של מים, וגבריאל של אש, ולפיכך [גבריאל] נקרא 'שרף'". ולהלן פס"ח [לאחר ציון 42] כתב: "מיכאל ממונה על מים, וגבריאל ממונה על אש. ואם כן תמצא חלוק ביניהם מה שמסודר מן כל אחד ואחד. ולכל הדברים תמצא שעה וזמן בפני עצמו, מחולק מן השני. כי יש זמן מיוחד לכח המים, ויש זמן מיוחד לכח האש". ובנצח ישראל פנ"א [תתיז:] כתב: "רז"ל אמרו מיכאל של מים, וגבריאל של אש. ואין הפירוש שמיכאל הוא מים, וגבריאל הוא אש. דאין הדבר כך כלל. רק כי הם צורות נפרדות זה מזה, והם מחולקים כמו אש ומים. כי מיכאל שהוא של מים, רוצה לומר כי מושפע ממנו מה שהוא דומה למים. וגבריאל של אש, כי מושפע ממנו מה שהוא שוה ודומה לאש. כי מן מיכאל מושפע ממנו הטוב והחסד, וזה דומה למים. וגבריאל מושפע ממנו הדין, והוא שוה לאש. ולפיכך צורת מיכאל חסד, וצורת גבריאל אש" [ראה למעלה הערה 112]. ובנתיב השלום פ"א [א, ריז.] כתב: "לפיכך אף העליונים צריכים שלום, שלא יהיו נמצאים ההפכים ביחד בעולם אחד. כי מיכאל ממונה על המים, וגבריאל על האש, ואם לא היה השלום היה האחד בטול השני... וזה שאמר [איוב כה, ב] 'עושה שלום במרומיו'". וכן הוא בגו"א בראשית פ"ד אות י [צח:]. וראה למעלה פמ"ז הערה 185, פנ"ה הערות 74, 76, להלן פס"ח הערה 43, וש"נ, ופע"א הערה 48.
(281) "נאה ליחיד להציל את היחיד".
(282) יש להעיר, שמבאר שגבריאל זכה להציל את חנניה מישאל ועזריה מכבשן האש משום ש"השוה הקב"ה דבר זה במדת האמת, במה שהציל את בניו, ובזה נעשה מדת הקב"ה אמת". אך בגמרא אמרו שהטעם הוא "לפי שהקב"ה אינו מקפח שכר כל בריה, אמר תזכה ותציל שלשה מבני בניו", וזה נראה לכאורה טעם אחר . ואולי אפשר לומר שהמהר"ל לומד שהמלים "הקב"ה אינו מקפח שכר כל בריה" אינן מוסבות על מה שגבריאל הציע את עצמו לרדת ולהציל את אברהם, כי על כך יש להקשות כפי שהקשה הבן יהוידע [פסחים קיח.]: "דבמלאכים ליכא שכר, מפני שאין להם מעכב מצידם". אלא דמלים אלו מוסבות על כך שהקב"ה לא ימנע מגבריאל למלא את תפקידו [כמלאך הממונה על אש], כי זה נוגד את האמת. לכך דברי המהר"ל כאן ["השוה הקב"ה דבר זה במדת האמת, במה שהציל את בניו, ובזה נעשה מדת הקב"ה אמת"] הם ביאור לדברי הגמרא ["לפי שהקב"ה אינו מקפח שכר כל בריה"]. וראיה יש לכך, שהמאמר "אין הקב"ה מקפח שכר כל בריה" הוזכר בש"ס בשלשה מקומות נוספים [נזיר כג:, ב"ק לח:, והוריות י:], ובשלשה מקומות אלו הוסיפו לומר "אפילו שכר שיחה נאה" [לגבי השכר של בתו הצעירה של לוט שקראה לבנה "עמון"], ואילו כאן בפסחים לא הוסיפו מלים אלו. ואם השכר הניתן לגבריאל היה בעבור שהציע לרדת להציל את אברהם, א"כ גם כאן איירי בשכר שיחה, ומדוע לא הוסיפו גם כאן לומר "אפילו שכר שיחה נאה". אלא זה מראה שהשכר הניתן לגבריאל אינו מחמת מה ששח, אלא מחמת עצם משמרתו, שהוא ממונה על האש.
(283) בילקו"ש שלפנינו הביאו את הפסוק [ישעיה יב, א] "אודך ה' כי אנפת בי".
(284) פירוש - על ידי ההודאה האדם המודה מוסר את עצמו למי שמודה לו, ומסירת עצמו היא תשלומים בעבור הטובה שקבל, וכמו שמבאר והולך. וראה להלן הערה 382.
(285) הנה בכמה מקומות ביאר שבכל הודאה שאדם מודה לה', בזה הוא מוסר עצמו לרשות ה'. כגון, בנתיב העבודה פ"י [א, קז.] כתב: "כל ברכת מודים שאנו נותנים הודאה אל השם יתברך שאנו שלו, ואין אנו מצד עצמנו שום דבר, רק הכל להשם יתברך. ולפיכך אומר [ברכת הודאה בשמו"ע] 'על חיינו המסורים בידך ועל נשמותינו הפקודות לך', וכל ענין הברכה הזאת היא הודאה". ושם פי"ח [א, קמא:] כתב: "כי כאשר מזכיר בכל מקום הודאה הוא מוסר עצמו אל השם יתברך בשביל הטובה שעשה אתו, כי זהו ענין ההודאה... שכל הודאה מוסר עצמו אל השם יתברך... ובהודאה זאת מוסר עצמו ונפשו אל השם יתברך שעשה אתו הטובה הזאת". ובנתיב אהבת השם פ"א [ב, מא.] כתב: "כל מי שמודה על הטוב שעשה השם יתברך אליו, הנה מוסר עצמו בהודאתו אל השם יתברך. וכך הוא כל הודאה, שהוא מודה אל השם יתברך על הטוב שנעשה לו, הוא מוסר נפשו אל השם יתברך". ובנצח ישראל פי"ט [תכו.] כתב: "כי האדם מודה אל השם יתברך שהכל הוא שלו... וזהו ענין ההודאה, כמו שהתבאר בכמה מקומות דבר זה". וכן כתב בנתיב התשובה פ"ה [פ:], ויובא להלן הערה 299. ובח"א לב"ק טז. [ג, ב:] וכתב: "אם כרע במודים, בזה שכרע במודים מוסר עצמו אל השם יתברך... כי בזה שב העלול, הוא האדם, אל העלה. שמי שהוא כורע לפני אחר, מוסר נפשו אליו בכריעתו לפניו. וזהו ענין הכריעה במודים, כי ההודאה מה שהוא מודה עד שמוסר נפשו אל מי שנותן לו ההודאה... לכך צריך שיכרע במודים למסור נפשו אל השם יתברך, כמו שבארנו זה בכמה מקומות". והרמב"ן [שמות יג, טז] כתב: "כוונת כל המצות שנאמין באלקינו ונודה אליו שהוא בראנו, והיא כוונת היצירה, שאין לנו טעם אחר ביצירה הראשונה, ואין אל עליון חפץ בתחתונים מלבד שידע האדם ויודה לאלקיו שבראו. וכוונת רוממות הקול בתפלות וכוונת בתי הכנסיות וזכות תפלת הרבים, זהו, שיהיה לבני אדם מקום יתקבצו ויודו לאל שבראם והמציאם ויפרסמו זה ויאמרו לפניו בריותיך אנחנו". ואין כוונתו [בשלש פעמים שהזכיר הודאה] לומר שהאדם נברא בשביל הכרת טובו של הקב"ה, אלא שימסור את עצמו להקב"ה. ובפחד יצחק חנוכה [מאמר ב, פרק ב] ביאר שכל "הודאה" כוללת בתוכה הודאת בעל דין שלית ליה מגרמיה כלום. הרי שבכל הודאה ישנם שני שלבים; (א) הודאת בעל דין שאין לו מעצמו כלום, ולכך לא מגיע לו כלום. (ב) מסירת עצמו אל נותן הטובה, ובכך יש תשלומין מסויימים על הטובה שקבל [ראה למעלה פי"ב הערה 85, פנ"ג הערה 134, להלן הערה 299, ופע"א הערה 64].
(286) לשון הפחד יצחק [ר"ה מאמר ג]: "כשאנו באים למצוא שרשים לענין זה של הכרת טובה, התפיסה הראשונה בזה היא שמדת הכרת טובה היא פרט של המדה הכללית של שונא מתנות. 'שונא מתנות יחיה' [משלי טו, כז], ועל ידי תשלומין של טובה תחת טובה נפחתה תכונת המתנה של הטובה הראשונה, והאדם הכפוי טובה מראה שנוח לו בנהמא דכיסופא", ושם העמיק בזה יותר. ובסוף המאמר [שם] הביא את דברי הרשב"א [גיטין לח:] דהמשחרר עבדו בשביל טובה שעשה לו העבד אינו עובר על עשה ד"לעולם בהם תעבודו" [ויקרא כה, מו], משום דהוי כמוכרו לעבד עצמו, ולא שנותנו במתנת חינם [והפחד יצחק הוכיח מכך את ביאורו העמוק יותר]. ועל כל פנים חזינן מזה שיש שעבוד וחובת תשלומין על טובה שנעשית לו.
(287) פירוש - החסד של ה' מחייב הודאה. והרד"ק [תהלים קיח, א] כתב: "כשמלך דוד אמר 'הודו לה'', אמר כולכם חייבים להודות לא-ל במלכותי, כי טוב עשה לכם". וראה להלן הערה 294.
(288) "הוא נותן לחם לכל בשר כי לעולם חסדו... ומטיב לכל ומכין מזון לכל בריותיו אשר ברא" [ברכת המזון]. וראה להלן הערה 295.
(289) "כי גבר עלינו חסדו" [תהלים קיז, ב].
(290) כמו שיבאר. והמלבי"ם [תהלים קיח, ב] כתב: "ביחוד יודוהו ישראל שעמהם עשה טובה פרטית יותר. ובית אהרן שהם קבלו יותר טובות פרטיות, וכן יראי ה', כל אחד לפי רוב הטובה שקבל התחייב בהודאה יתירה. וכמו שכתב החובות הלבבות [שער שלישי פרקים ג, ו] שבני ישראל שקבלו טובות פרטיות, נתחייבו בתרי"ג מצות. ובני אהרן, נתחייבו [ישראל לתת להם] כ"ד מתנות כהונה, נגד כ"ד מצות כהונה. ומשפחת בית דוד, שהפלם בטובות יותר גדולות, אמר [ירמיה כא, יב] 'בית דוד דינו לבקר משפט', והמלך מחויב להיות לו ספר תורה יתר על ספר תורה שהניחו לו אבותיו [סנהדרין כא:], 'וקרא בו כל ימי חייו' [דברים יז, יט], ויתר מצות המלך. ועל כן צוה שכל אחד לפי מעלתו יוסיף הודאה על טוב ה' וחסדו הפרטי שעשה עמו ביחוד".
(291) לשונו למעלה [לאחר ציון 96]: "ואחר כך אמר [תהלים קטו, ט] 'בית ישראל בטחו בה''. זכר ג' כתות; בית ישראל, בית אהרן [שם פסוק י], יראי ה' [שם פסוק יא]. פירוש, כי אלו ג' כתות; 'ישראל' מצד שהם בניו [דברים יד, א], הרי הם דבקים בו בעצם, כמו שיש דביקות הבן אל האב, כך יש דביקות ישראל לאביהן שבשמים, ומפני כך ראוי להם לבטוח בו יתברך מצד הדביקות הזה".
(292) לשונו למעלה [לאחר ציון 100]: "אמנם בית אהרן עובדים לו מאהבה, כמו מי שהוא אוהב את אחר, כך הם בית אהרן אוהבים הקב"ה, עובדים מאהבה, וזהו הדביקות הזה מצד האהבה". ואודות שבית אהרן עובדים את ה' מאהבה, כן נתבאר למעלה הערה 101. וראה להלן ציון 308.
(293) לשונו למעלה [לאחר ציון 103]: "ואחר כך זכר [תהלים קטו, יא] 'יראי ה' בטחו בה'', שהם עובדים השם מיראה, ומצד היראה יש להם דביקות בו יתברך. הנה ג' כתות; האחד, בית ישראל דביקות עצמי מה שהם בנים אל השם יתברך. [השני], בית אהרן אוהבים אל הקב"ה ועובדים לפניו. השלישי, יראי ה' עובדים מיראה. ועוד יתבאר אלו שלש כתות". וראה להלן ציון 309.
(294) "הודו לה' כי טוב כי לעולם חסדו" [תהלים קיח, א]. ואינו מבאר כמלבי"ם [שם] שכתב: "הודו - מצוה שכל גוים יודו לה' מצד טובו וחסדו", אלא איירי בישראל, וכמו שביאר הרד"ק [שם], והובא למעלה הערה 287.
(295) כי "כל הנבראים יתנו הודאה להקב"ה, שעם כלם עושה חסדים" [לשונו למעלה לפני ציון 288].
(296) לאחר ציון 97, והובא בהערות הקודמות. וראה הערה הבאה.
(297) דע שיש חידוש בדבריו כאן שלא נזכר בדבריו למעלה. כי למעלה [לאחר ציון 97] דובר מצד המקבלים, שיש לישראל בית אהרן ויראי ה' לבטוח בה', והמקרא חילק ביניהם ["ישראל בטח בה' עזרם ומגנם הוא, בית אהרן בטחו בה' עזרם ומגנם הוא, יראי ה' בטחו בה' עזרם ומגנם הוא" (תהלים קטו, ט-יא)], משום שלכל אחד ואחד מהם יש דביקות מיוחדת עם ה', המחייבת בהתאם לכך בטחון מיוחד בה'. אך כאן מדובר מצד ה', שהחסד שה' משפיע על הנבראים משתנה לפי הדביקות שיש לנבראים אל ה', וכלשונו: "מפני שהחסדים הם מחולקים; חסד שעשה עם בית ישראל בפני עצמו, לפי שהם בניו בעצם, וראוי לעשות חסד אתם מצד זה. וכן בית אהרן הם אוהבי ה', עושה אתם גם כן החסדים מיוחדים. וכן יראי ה', במה שהם יראי ה' נוהג גם כן עמהם בחסדו... לפי שהוא יתברך עושה חסד עם ישראל בפני עצמו, ועם בית אהרן בפני עצמם, ועם יראי ה' בפני עצמם". וזהו חידוש גדול שלא רק שהנבראים חלוקים זה מזה בבטחונם בה' בהתאם למדרגותיהם השונות, אלא אף השפעת ה' על הנבראים חלוקה זה מזה בהתאם למדריגותיהם השונות, וההשפעה היא לפי הדביקות שקדמה להשפעה. נמצא שלמעלה ביאר שדביקות ודביקות ובטחונה בה', וכאן מבאר שדביקות ודביקות והשפעת ה' עליה. <b>אך נראה</b> שדבריו כאן הם תולדה מדבריו למעלה; הנה כבר השריש בכמה מקומות שהשפעת ה' על האדם היא כפי יחס האדם עם ה'. וכגון, בגו"א במדבר פ"כ אות ז [שכג.] כתב: "כי מי שאינו מאמין ובוטח בו יתברך בבטחון גמור, הוא בכעס ומכאובות... שעם כל אמונה שמחה, לפי שהוא בטחון בטובו יתברך". ובאור חדש פ"ג [תרכט:] כתב: "כמו שהם עם השם יתברך, כך השם יתברך אתם". ובדר"ח פ"ה מכ"ב [תקמג.] כתב: "כאשר יש לו קירוב גדול אל השם יתברך, אין ספק כי השכר יותר גדול, כי אין השכר כי אם לפי הקירוב אשר יש לו אל השם יתברך". ובבאר הגולה באר הרביעי [תפט.] כתב: "כי השם יתברך נמצא אל האדם כמו שהאדם נמצא אצל השם יתברך. ואם האדם מעיין בתפלתו ואינו פונה מן השם יתברך, כך השם יתברך נמצא אליו גם כן לגמרי". ובנתיב האמונה ס"פ ב [א, ריב:] כתב: "כי עיקר האמונה שהוא מאמין בו יתברך שבכוחו כל, ולכך הוא מאמין בו יתברך. ובשביל זה, כאשר הגיע הזמן שהוא יתברך יתן הטוב, אז יתן לו כפי מה שהוא היה מאמין בו, שכך גדול כוחו ויכולתו. אבל כאשר אינו מאמין בו, כאילו ממעט כוחו ויכולתו. ומפני כך לעתיד כאשר יגיע הזמן שיהיה השם יתברך מראה כוחו ויכולתו, לא יהיה נודע לו רק כפי האמונה שהיה מאמין". ובנתיב הבטחון ר"פ א [ב, רלא.] כתב: "כי כאשר בוטח בו יתברך... אז יעשה השם יתברך בקשתו... [אבל] כאשר האדם יחרד, מורה על מעוט בטחון אשר יש לו בו יתברך, ודבר זה יתן אליו מוקש... כי כאשר יחרד מורה כי אין לו בטחון כלל, ודבר זה מוקש אליו" [ראה למעלה פ"ז הערות 105, 167, פכ"ג הערה 191, ופ"מ הערות 164, 194]. והואיל ולמעלה נתבאר שישראל, בית אהרן, ויראי ה' בוטחים בה' באופנים שונים בהתאם למדריגותיהם, ממילא נגזר מכך שהשפעת ה' עליהם תתחלק בהתאם, כי ההשפעה היא לפי הבטחון והקירוב. וראה למעלה הערה 100.
(298) בא לבאר הסבר שני להזכרת ישראל, בית אהרן, ויראי ה' כל אחד לעצמו. ועד כה ביאר זאת מצד שהחסדים הם מחולקים זה מזה; השפעת חסדים על ישראל היא מחמת סבה אחת [היותם "בנים"], על בית אהרן היא מחמת הסבה אחרת [היותם עובדים מאהבה], ועל יראי ה' היא מחמת סבה שלישית [היותם עובדים מיראה]. ומעתה יבאר שההודאות [ולא החסדים] הן מחולקות זו מזו; הודאת ישראל יוצרת דביקות אחת בה', הודאת בית אהרן יוצרת דביקות אחרת בה', והודאת יראי ה' יוצרת דביקות שלישית בה'. ולהלן [לאחר ציון 381] כתב: "אתן הודאה אל השם יתברך, ואשלים עצמי אל השם יתברך, להיות דביקותי בו יתברך".
(299) פירוש - ההודאה היא שמוסר עצמו אל ה' [כמבואר למעלה הערה 285], וכל המוסר עצמו לדבר, בזה גופא הוא דבק בדבר שמוסר עצמו אליו. ובנתיב אהבת השם פ"א [ב, לט:] כתב: "כאשר מוסר נפשו אל ה'... בזה דבק בו לגמרי... מה שהאדם דבק בו יתברך, מוסר נפשו אליו, מתקשר בו ומשלים אותו". ובנתיב התשובה פ"ה [פ:] ביאר שההודאה על החטא מסלקת את היצר הרע לגמרי, וכלשונו: "דוקא ההודאה על החטא בזה זובח היצר לגמרי [סנהדרין מג:], מפני שכאשר מודה על חטאו הוא מוסר עצמו אל השם יתברך אשר חטא, כמו שהוא כל הודאה שמוסר עצמו אל מי שחטא לו. ועל ידי זה סלוק יצר הרע לגמרי, כי אין ליצר הרע שום צירוף אל השם יתברך. ולפיכך דבר זה הוא סלוק יצר הרע לגמרי... כאשר מתודה על החטא לומר 'חטאתי לה'', על ידי הודאה זאת מוסר עצמו אל השם יתברך לגמרי, ומסלק בזה מאתו היצר הרע לגמרי, ומתדבק בו יתברך בהודאה זאת". ושם פ"ח [קכו:] כתב: "זה אמרם [ברכות יב:] כל העושה חטא ומתבייש ממנו, מוחלין לו... כי מפני שהוא מתבייש מן החטא, אין מוסר עצמו אל החטא, ואין החטא דבק בו, ולפיכך ראוי אל המחילה".
(300) אודות שלכל הנבראים יש דביקות בה', כן עולה מדבריו להלן פס"ח [אחר ציון 8], שכתב: "כל בריאה שנברא מן השם יתברך לא נברא אלא לכבודו... ולפיכך כל הנבראים בעולם אומרים שירה אל הקב"ה, כי השירה כבודו יתברך, ובכל נמצא יש בו מן כבודו יתברך, וזאת היא השירה מן הנמצאים". ולמעלה פמ"ז [תצ:] כתב: "כי השירה היא לפי מדריגת הנמצא, וזה כי ענין השירה כי העלול אשר נמצא מן העלה, משתוקק אל עלתו אשר הוא בא ונמצא ממנו, ולכך משתוקק אל עלתו אשר בראו", ושם הערה 274. ומצירוף שני מקורות אלו מתבאר שלכל הנבראים יש דביקות בה'. ובגו"א במדבר פכ"ג ריש אות ג [שפה:] כתב: "כל הנמצאים הם מקבלים מן השם יתברך, וכל הנמצאים יש להם חלק בו יתברך, ואין זה כזה. ולפיכך בנו האבות ז' מזבחות, כי יש להם דביקות בו יתברך בכל, נגד כל החלקים". ושם בהערה 7 נתבאר שכפי שהנברא מקבל מה', כך הוא דבוק בה', כי הקבלה יוצרת דביקות [רש"י דברים כט, ג "ולא נתן לכם לב לדעת להכיר את חסדי הקב"ה ולידבק בו"]. וראה למעלה פ"ל הערה 70. ואודות שדביקות בה' תלויה במדריגת הנמצא, כן כתב למעלה [לאחר ציון 21]: "כי יש צדיקים דבקים במדת הדין, ויש צדיקים דבקים במדת הרחמים, ויש צדיקים דבקים במדת החסד". ובנתיב אהבת ה' פ"א [ב, מא.] כתב: "האבות היו דביקים בו יתברך כל אחד ואחד במידה מיוחדת, עד כי שלשה האבות היה להם הדביקות לגמרי, וכל אחד היה דביקות מיוחד". וראה למעלה הערות 22, 28, להלן פס"ח הערה 10, ופס"ט הערה 124, 154.
(301) שמעתי לבאר שכוונתו שיש ארבעה סוגי דביקות בה', והן כנגד חג"ת ומלכות. ודביקות של כל העולם היא כנגד מלכות, שהיא מדריגת המקבל. לכך יש לכל העולם ביחד דביקות מיוחדת בה', שהיא מדריגת המקבל. דוגמה לדבר; בנצח ישראל פ"ד [סח:] ביאר שבית המקדש הראשון הוא כנגד ג' האבות, ובית המקדש השני כנגד ישראל, וכלשונו: "כי מקדש ראשון היה להם בזכות ג' אבות הקדושים, אשר מדריגתם בודאי יותר עליונה מן ישראל... ובית המקדש שני שלא היה כל כך במעלה, היה נגד כנסת ישראל עצמם. וכבר אמרו חז"ל [שבת נה.] כי בסוף כאשר חרב מקדש ראשון, תמה זכות אבות. ולכך היה מקדש שני נגד ישראל בעצמם. ולפיכך שנאת חנם מבטל כח כנסת ישראל, שנקרא 'כנסת ישראל' על שם חבור ואחדות ישראל. וזה אמרם [יומא ט:] כי מקדש שני חרב על ידי שנאת חנם בלבד" [ראה להלן פס"ו הערה 148]. ושם בהערה 83 הובאו דברי מו"ר זצ"ל שכוונת המהר"ל היא שבית המקדש הראשון הוא כנגד חג"ת, ובית המקדש השני הוא כנגד מלכות, וכידוע מלכות נקראת "כנסת ישראל" [זוה"ק ח"ג קמו.].
(302) שמעתי לבאר שכוונתו לתפארת [מדת יעקב], שעל כך נאמר [משלי יז, ו] "ותפארת בנים אבותם".
(303) לשונו למעלה [לאחר ציון 97]: "'בית ישראל' [תהלים קטו, ט] מצד שהם בניו, הרי הם דבקים בו בעצם, כמו שיש דביקות הבן אל האב, כך יש דביקות ישראל לאביהן שבשמים... [ל]בית ישראל דביקות עצמי מה שהם בנים אל השם יתברך". וראה למעלה הערות 98, 99, 105.
(304) תיבת "ולכך" אינה כ"כ מובנת, כי עובר עתה לנקודה חדשה [מדוע נאמר "יאמר נא ישראל" בלשון יחיד], ולכאורה אין לזה קשר לנקודה הקודמת [שישראל נקראים "בנים" לה']. אמנם בהערה הבאה יבואר שתואר "בנים" מחייב את אחדותם של ישראל, ואחדות ישראל נעשית רק ע"י יעקב [יבואר בסמוך], ולכך "יאמר נא ישראל" נאמר בלשון יחיד, וכמו שמבאר והולך.
(305) יש לבאר יסוד זה בהקדם השאלה הבאה; הרי זה עתה ביאר שישראל דבקים בה' מחמת היותם בניו של מקום, ומה שייך להתנות דביקות זו ב"כשהם מתאגדים ומתיחדים בעצמם ביחד". ואטו אם חלילה לא יהיו ישראל "מתאגדים ומתאחדים בעצמם ביחד", תואר "בנים" להיכן הלך. ובעל כרחך מוכח מדבריו שהעדר אחדות בישראל מונע מתואר "בנים" לחול, וזהו חידוש נשגב. אך כן כתב להדיא הצל"ח בדרשותיו [דרוש כב לעשי"ת אות לב]: "הנה זה ידוע בנים אי אפשר שלא יהיו אחים זה לזה, שכיון שהם בני אב אחד. אבל עבדים, אף שהם יחד עבדים לאדון אחד, אין להם קורבה זה עם זה. ולכן אמר הפסוק [דברים יד, א] 'בנים אתם לה' אלקיכם לא תתגודדו', שכיון שאתם בנים לה', ואב אחד לכולנו, אם כן ממילא אנחנו אחים זה לזה, וראוי להיות אהבה ואחוה בינינו, לכן 'לא תתגודדו', לא תעשו אגודות אגודות [יבמות יד.]. ונמצא כאשר שלום בינינו, זה מראה שאנחנו בנים למקום. אבל אם שנאה בינינו, מראה על מדרגת עבדים". וצרף לזה שהמגלה עמוקות פרשת ואתחנן [אופן רכד] ביאר שרק כשישראל בא"י הם נקראים "בנים", אך כשהם בחו"ל הם נקראים "עבדים". ולפי דבריו בנתיב הצדקה פ"ו [א, קפב.] שרק בא"י נעשו ישראל לעם אחד לגמרי [הובא למעלה פמ"ה הערה 45], הרי הדברים מחוורים היטב [מפי בני הרה"ג רבי חנוך דוב שליט"א]. וזהו שכתב כאן "כי כלל ישראל יש להם דביקות בו יתברך כשהם מתאגדים ומתיחדים בעצמם ביחד", לאמר שתואר "בנים" [המורה על דביקות ישראל לה'] כחו יפה כל עוד כאשר ישראל אגודים ומאוחדים.
(306) והאב מאחד את בניו, וכמו שאמרו בני יוסף [בראשית מב, יא] "כלנו בני איש אחד נחנו". וכן נאמר [מלאכי ב, י] "הלוא אב אחד לכלנו וגו' מדוע נבגד איש באחיו לחלל ברית אבתינו", וכתב הרד"ק [שם]: "הלא אב אחד לכולנו, כי כולנו בני יעקב". ובגמרא [ר"ה יט.] "לא אחיכם אנחנו, ולא בני אב אחד אנחנו... מה נשתינו מכל אומה ולשון שאתם גוזרין עלינו גזירות קשות" [ראה להלן "הלכות יין נסך ואיסורו" הערה 87]. ואודות שיעקב אבינו מאחד את בניו, הנה זהו יסוד נפוץ בספריו. ואבוהון דכולא הם דברי הגמרא [פסחים נו.]: "אמר רבי שמעון בן לקיש, 'ויקרא יעקב אל בניו ויאמר האספו ואגידה לכם' [בראשית מט, א]. ביקש יעקב לגלות לבניו קץ הימין, ונסתלקה ממנו שכינה. אמר, שמא חס ושלום יש במטתי פסול, כאברהם שיצא ממנו ישמעאל, ואבי יצחק שיצא ממנו עשו. אמרו לו בניו, [דברים ו, ד] 'שמע ישראל ה' אלקינו ה' אחד', אמרו, כשם שאין בלבך אלא אחד, כך אין בלבנו אלא אחד". ולמעלה פי"ג [תקצז.] כתב: "כי במה שהיה יעקב תם שורש האמת הוא אחד, כמו כל שורש שהוא אחד, כן ראוי שיהיו בניו שנים עשר גם כן. והיינו שאמרו בפרק מקום שנהגו [פסחים נו.], שאמרו בני יעקב ליעקב אביהם, כשם שאין בלבך אלא אחד, כך אין בלבנו אלא אחד, כדאיתא בפסחים. וזה כמו שיעקב הוא שורש ישראל, והשורש הוא אחד, כך בניו הם אחד בעבור שיש לדבר אחד שנים עשר גבולים, וכמו שהדבר בעצמו הוא אחד, כך גבוליו אחדים, ולכך מספר שנים עשר הוא ראוי לבני יעקב". ובכת"י שם [שנא:] כתב: "לכך נקבע תמיד יחוד מלכות שמים על יעקב לומר 'שמע ישראל וכו'', [כי] לא היה נוטה יעקב לשום צד, ויש בו כל השש צדדין, ועל ידי זה יצאו ממנו י"ב שבטים, נגד גבולי האלכסון אשר נתבארו למעלה". <b>ובנתיב העבודה פ"ז</b> [א, צט.] כתב: "אמרו 'כשם שאין בלבך רק אחד', כי יעקב הוא אחד בעצמו, 'כך אין בלבנו אלא אחד'. כי אלו י"ב שבטים הם כמו יעקב, שאין בלבו אלא אחד, כי על ידי יעקב נעשו השבטים גם כן אחד לגמרי. והוא דבר מופלג, כי מספר שלהם כמו מספר אחד, כי היה יעקב נגד האל"ף של 'אחד', וח' בני אמהות וד' בני השפחות, הרי מספר שלהם הם 'אחד' במילואו. שהרי יעקב ובניו הם י"ג כמספר 'אחד' במילואו. וה שאמרו 'כשם שאין בלבך אלא אחד, כך אין בלבנו אלא אחד', כי יעקב הוא אחד בעצמו, ולפיכך אין בלבו אלא אחד, כך אין בלבנו אלא אחד, כי אנו מתחברים ביחד, עד שאנחנו אחד. וזהו על ידי יעקב, כי יעקב הוא אחד לגמרי בעצמו, לכך יעקב נגד האל"ף שבמלת 'אחד'. ולכך אמרו 'כשם שבלבך אינו רק אחד', כי יעקב יחיד היה, ובודאי אין בלבו אלא אחד, כך אף אם אנו הם יותר, מכל מקום אנו מצטרפין לאחד, כי כך מספר שלנו עם יעקב, שאנו מתחברים אליו במספר 'אחד'. ולכך אמרו 'שמע ישראל ה' אלקינו ה' אחד'". <b>ובנצח ישראל פמ"ד</b> [תשנב:] כתב: "לכך [השבטים] תלו עצמם ביעקב, כי בודאי יעקב הוא דבק באחדות השם יתברך לגמרי, כי מדריגת יעקב בין אברהם ובין יצחק, והוא פנימי נסתר, לכך יעקב דבק באחדותו לגמרי... וכך 'אין בלבנו אלא אחד', שגם השבטים דבקים באחדות השם יתברך על ידי יעקב... ויש באדם י"ב איברים, והם מנויים בספר יצירה [פ"ה מ"ב], שהם עיקר איברי האדם, וכולם מתאחדים על ידי הנשמה הנבדלת. וכנגד זה הם י"ב שבטים גם כן, והם מתאחדים על ידי יעקב אביהם, שהוא אביהם, ועל ידו הם אחד. ולכך על ידי יעקב השבטים דביקים באחדות השם יתברך. ואם לא כן, מאחר שהם י"ב, לא היה להם דביקות בו יתברך, במה שהוא יתברך אחד. ולפיכך הם אומרים 'שמע ישראל ה' אלקינו ה' אחד'... ולכך אמרו 'כשם שאין בלבך אלא אחד', כי הוא כנגד מלת 'אחד', שהוא התיבה, כך אנו כנגד האותיות שבשם 'אחד', ואנחנו נעשים לאחד על ידי יעקב, שהוא כנגד מלת 'אחד'". <b>וכן כתב</b> בעוד מקומות. וכגון, בגו"א בראשית פכ"ח אות יז [ס.] כתב: "דע כי מעלת יעקב מעלה נפרדת ומיוחדת מאוד, ידוע לחכמים ולמשכילים בחכמה שהיה קדוש ונבדל מכל עניני העולם. ולפיכך נאמר אצלו [ישעיה כט, כג] 'והקדישו את קדוש יעקב', נקרא השם יתברך 'קדוש יעקב' על שם שהיה יעקב הקדוש והנבדל, ודבר זה ידוע למשכילים בענין יעקב. ודבר שהוא קדוש ונבדל הוא דבר שלא יתחלק, והוא אחד, כאשר ידוע לחכמים. וידוע כי יעקב עיקר האחדות, ולפיכך אמרו בני יעקב אל יעקב 'כשם שאין בלבך אלא אחד כך אין בלבבינו אלא אחד'... כי ידעו רז"ל במעלת יעקב כאשר הוא שורש החבור והתאחדות, והנה דומה יעקב ל'בריח התיכון המבריח מן הקצה אל הקצה' [שמות כו, כח], לעשות הכל אחד. והוא שרמזו רז"ל [תנחומא תרומה אות ט] הבריח התיכון ירד עם יעקב למצרים". ובגו"א שמות פכ"ה אות י [רסה.] כתב: "הבריח התיכון ירד עם יעקב למצרים... כי יעקב היה הבריח התיכון, והוא מחזיק את הכל... שהוא מאחד את כל ישראל... ובניו הם הקרשים, והם היו מ"ח קרשים, ד' פעמים י"ב, ד' קרשים נגד שבט אחד". ובח"א לחולין צא: [ד, קו:] כתב: "יעקב הוא מאחד את כל ישראל, ועל ידו הם גוי אחד בארץ, שעל ידו נקראו 'ישראל' והם עם אחד, וזה מורה כי יעקב ראוי לאחדות. ודבר זה מצד מעלת יעקב, אשר היה נבדל מן הגשמי, וכל דבר שהוא נבדל הוא אחד. ולפיכך ישראל שהם עם אחד בלתי מחולקים, אינם אחודים רק מצד שיצאו מן יעקב, ולפיכך נקראו על שמו שהוא אחד. ועוד, מצד כי יעקב בפרט מיוחד לאחד ולקשר הכל; כי אברהם הוא האב הראשון, ויצחק הוא האב השני, ויעקב השלישי. ואין הראשון גם השני מיוחד לאחד ולקשר הכל, רק השלישי, כי הוא מכריע בין השנים המחולקים, והוא מכריע ביניהם ומאחד את המחולקים. לכך יעקב בפרט הוא מאחד ישראל לעם אחד, לכך נקראו על שמו 'ישראל'" [ראה למעלה פ"ט הערה 257, פי"ב הערה 121, ופי"ג הערה 46].
(307) דוגמה לדבר; נאמר [דברים ד, לז] "ותחת כי אהב את אבותיך ויבחר בזרעו אחריו ויוציאך בפניו בכחו הגדול ממצרים", ופירש רש"י [שם] "ויוציאך בפניו - בפני אבותיו, כמו שנאמר [תהלים עח, יב] 'נגד אבותם עשה פלא'. ואל תתמה על שהזכירם בלשון יחיד, שהרי כתבם בלשון יחיד 'ויבחר בזרעו אחריו'". אך היא גופא קשיא, מדוע נאמר "ויבחר בזרעו אחריו" בלשון יחיד. ויש לבאר זאת על פי דברי הראב"ע [שם] "ויבחר בזרעו - רמז ליעקב, כי אם אמר 'בזרעם' יכנסו עמנו שמונה גוים" [ששה בני קטורה, עשו וישמעאל]. הרי כאשר הכוונה היא רק ליעקב, נוקט המקרא בלשון יחיד. וראה למעלה הערה 97 מדוע לא התעורר כן על המקרא שהוזכר למעלה [תהלים קטו, ט] "ישראל בטח בה'", שנאמר גם כן בלשון יחיד.
(308) למעלה [לאחר ציון 100]. וראה למעלה הערה 292.
(309) כמבואר למעלה [לאחר ציון 103]. וראה למעלה הערות 4, 104, אודות הדביקות שיש ביראה.
(310) לא ביאר כאן את התיבות "כי לעולם חסדו". אך בנתיב העבודה פי"ח [א, קלח.] ביאר שני הסברים, וכלשונו: "'כי לעולם חסדו', כלומר חסדו יתברך אין לו גבול ושיעור. ואם השם יתברך עושה חסד, אל תאמר כי יש לזה תכלית וגבול, 'כי לעולם חסדו', שאין קץ וגבול לחסדו יתברך. ויש לך לשאול, מפני מה נאמר דבר זה על חסד השם יתברך בפרט... וזה יש להבין כי כל הדברים הם מצד המקבל. כי המשפט הוא מגיע מצד המקבל, שיש עליו המשפט. ואף הרחמים מצד המקבל, כאשר מרחם על אחד. חוץ מן החסד, כי החסד הוא מצד עצמו, שהוא יתברך משפיע הטוב והחסד מצד עצמו, ואין עושה זה מצד המקבל, רק מצד עצמו שהוא טוב. ודבר שהוא מצד עצמו של הקב"ה, כמו שהוא יתברך מצד עצמו בלתי תכלית, וכך החסד שהוא עושה הוא לעולם בלתי קץ ובלתי תכלית, רק הוא לעולם... ועוד פירוש, כי חסדי השם יתברך הם לעולם, ולא יפסוק, כי אף לעולם הבא, שלא יהיה המשפט על חוטאים, וכן לא יהיה צריך לרחמים, אבל החסד לא יפסוק כלל, אף לעוה"ב... וזהו 'כי לעולם חסדו', לעולם הבא. ודבר זה גם כן הוא מטעם אשר התבאר, כי חסדי השם יתברך מצד עצמו, לכך כמו שהוא יתברך אין תכלית אליו, כך חסדי השם יתברך הם לעולם בלי קץ ותכלית, והבן זה" [ראה למעלה פי"ב הערה 123].
(311) לכאורה גירסא זו אינה מובנת, דכיצד הפסוק "ותעל שועתם אל האלקים" נחשב למענה, הרי איירי בתפילה ובקשה. וכן מהי השייכות בין בקשת אברהם "ה' אלקים מה תתן לי" לפסוק זה. ואכן לפי הגירסא הנמצאת בילקו"ש שלפנינו אתי שפיר, שאמרו שם "קראוהו באלקים, [שמות ב, כג] 'ותעל שועתם אל האלקים', ענה אותם באלקים, [שמות ב, כד] 'וישמע אלקים את נאקתם'". אך כגירסתו נמצא במדרש תהלים מזמור קט. אמנם במדרש תהלים מהדורת בובר קטע זה מופיע במזמור קיח, ושם [אות יד] כתב: "ובילקוט הגירסא יותר מיושרת". ויל"ע בזה.
(312) בילקו"ש ובמדרש תהלים הנ"ל הוסיפו כאן "וכן הוא אומר [דברים ד, ז] 'כי מי גוי גדול אשר לו אלקים קרובים אליו כה' אלקינו בכל קראנו אליו'".
(313) יש להעיר, דמנין לו לומר שאיירי בתפלת הצדיקים דייקא, הרי לשון המדרש הוא "בכל לשון שישראל קוראין להקב"ה הוא עונה אותם", וצדיקים מאן דכר שמיה. זאת ועוד, שבמדרש הובאה דוגמה נוספת [שלא הביאה כאן], והיא "קראוהו בה', [דברים כו, ז] 'ונצעק אל ה'', וענה אותם בה', [שם] 'וישמע ה' את קולנו'", ולכאורה "ונצעק אל ה'" אינו עוסק רק בצעקת צדיקים, אלא בצעקת כל ישראל. ואולי למד כן ממאמר אחר של חכמים [יבמות סד.], שאמרו שם "'ויעתר יצחק לה' לנוכח אשתו' [בראשית כה, כא]... למה נמשלה תפלתן של צדיקים כעתר. מה עתר זה מהפך התבואה ממקום למקום, כך תפלתן של צדיקים מהפכת מדותיו של הקב"ה ממדת רגזנות למדת רחמנות". ובח"א שם [א, קמב.] כתב: "כי תפילת הצדיקים דבק ברחמים הגמורים, ולפיכך מהפך התפילה של צדיקים מדת השם יתברך מן מדת הדין לרחמים לגמרי. ולא כן שאר אדם, אף על גב שהשם יתברך עושה בקשתו ותפילתו, אין מהפך אל ההפך, ממדת הרגזנות למדת רחמנות. אבל דבר זה נעשה על ידי תפילות צדיקים, כי תפילתן מגיע עד הרחמים הגמורים, והבן זה מאד מאד". הרי הענות גמורה לתפילת אדם [עד שמהפכת דין לרחמים] נעשית רק על ידי תפילת צדיקים. והואיל וכאן גם כן מדובר בהענות גמורה ["נשמעה לפני הקב"ה לגמרי"], לכך אין זה יכול להעשות אלא רק בתפילה המגיעה "עד הרחמים הגמורים", שהיא היא תפילת צדיקים. ומעתה לא יקשה מהפסוק "ונצעק אל ה'", כי זו תפילת רבים, ובנתיב התורה פ"ד [קעו.] כתב: "הצבור במה שהוא צבור והם כלל, הם ביותר קרובים אל השם יתברך", וזו הרי מעלת הצדיקים, שבתפילתם מגיעים עד הרחמים הגמורים. <b>ויש בזה</b> הטעמה מיוחדת; המגלה עמוקות [פרשת ויצא] כתב: "'צבור' בגימטריה 'רחמים'" [הובא למעלה פל"ח הערה 63]. והם הם הדברים שנתבארו כאן, שהרי אין הרחמים אלא דבקות ואחדות, וכמו שכתב בנצח ישראל פנ"ב [תתכט:]: "מדת הרחמים הוא הדבוק בעצם לגמרי, כי זה ענין הרחמים, האהבה והחבור... כי 'אוהב' תרגומו 'מרחמוהו' [בראשית כה, כח]. וכן בלשון חכמים [כתובות קה:] 'לא לדין אינש מאן דמרחם ליה'... ולפיכך מדה זאת בעצמה הוא סבה אל החבור שיש אל השם יתברך לתחתונים". והואיל וה' דבק בצבור, וזו מעלת הצבור, דין הוא שהגימטריה של "צבור" תהיה שקולה לגימטריה של "רחמים", כי זהו כל התוקף והחוזק של הצבור. ובזוה"ק [ח"א קסז:] השוו את תפילת הצדיקים לתפילת הרבים, שמשתיהן נעשות עטרה להקב"ה, עיי"ש.
(314) שקראו כאן דוקא בשם "י-ה".
(315) מנחות כט: "מאי שנא דכתיב 'ביה', ולא כתיב 'יה'. כדדרש רבי יהודה בר רבי אילעאי, אלו שני עולמות שברא הקב"ה, אחד בה"י ואחד ביו"ד. ואיני יודע אם העולם הבא ביו"ד, והעולם הזה בה"י, אם העולם הזה ביו"ד, והעולם הבא בה"י. כשהוא אומר [בראשית ב, ד] 'אלה תולדות השמים והארץ בהבראם', אל תקרי 'בהבראם', אלא בה"י בראם, הוי אומר העולם הזה בה"י, והעולם הבא ביו"ד". [ראה למעלה הקדמה שניה הערה 399, ופכ"ד הערה 110].
(316) פירוש - העולם נברא ממקום בינה, וכמו שכתבו בדר"ח פ"ה מט"ז [שפ:]: "[מספר] שמונה, כי המספר הזה הוא מקום בינה, שמשם נברא ונמצא העולם, כמו שידוע לנבונים". ואין צרות בבינה, וכמו שכתב השערי אורה שער ט, וז"ל: "הבינה נקראת 'רחובות הנהר' [בראשית לו, לז], ועל ידיה באות התשועות והגאולות, כמו שביארנו, לפיכך [תהלים קיח, ה] 'ענני במרחב י-ה', באותה הספירה השלישית הנקראת 'רחובות'. ויצחק אמר 'כי עתה הרחיב ה' לנו [בראשית כו, כב]... והנה על ידי הבינה, שהיא רחובות, והיא סוד חמישים, יצאנו ממצרים, והיא סוד התשועות והגאולות, כמו שביארנו, ולפיכך 'עזי וזמרת י-ה ויהי לי לישועה' [שמות טו, ב]. התורה אמרה ברמז, והנביא גילה יותר ואמר 'הנה אל ישועתי אבטח ולא אפחד כי עזי וזמרת י-ה ויהי לי לישועה' [ישעיהו יב, ב], אין שם מקום פחד, שאין שם קצרים. התורה אמרה 'עזי וזמרת י-ה' וגו'', והנביא פירש, כלומר 'עזי וזמרת י-ה'" [הובא למעלה הקדמה שניה הערה 398, ולהלן פע"א הערות 63, 65].
(317) לשונו בנתיב גמילות חסדים פ"א [א, קנ:]: "בכל מעשה בראשית בכל יום ויום כתיב [בראשית פרק א] 'וירא כי טוב', וזה כי אם לא היה טוב, אין ראוי לו הבריאה. וזה כי השם יתברך בשביל שהוא טוב השפיע העולם, שהטוב הוא משפיע. ואם המושפע בעצמו אינו טוב, אם כן מה היא טובתו שהשפיע כאשר המושפע בעצמו אינו טוב. ולכך צריך שיהיה המושפע טוב, ובזה המשפיע הוא טוב, לפי שהשפיע הדבר שהוא טוב". ובתפארת ישראל פי"ח [רעז:] כתב: "לא נאמר 'כי טוב' רק על דבר השלם, ודבר שאינו מושלם אינו טוב". ובח"א לשבת צז. [א, מו:] כתב: "מדה הטובה היא בעצם, וכך ראוי וכך מסודר מן השם יתברך, שיבא הטוב לעולם מן השם יתברך, שהוא טוב, והוא רב חסד [שמות לד, ו] תמיד, מטה ידו כלפי חסד [ר"ה יז.]". וראה למעלה פכ"ז הערה 80.
(318) כפי שכתב בהקדמה שניה לדר"ח [עא:]: "אין חסרון במעשה ידיו". ובגו"א דברים פ"ח אות ג [קמו.] כתב: "לא בא דבר בלתי שלם מן השם יתברך". ובבאר הגולה באר החמישי [לד:] כתב: "ועל זה באו לגלות, כי אין חסרון במעשה ידיו". ובתפארת ישראל פ"ב [נג.] כתב: "ואל תאמר כי יהיה ח"ו בפעל השם יתברך דופי". ושם פל"ה [תקיד.] כתב: "ואיך יהיה מעשה האלקים חסר". ובח"א לקידושין לט: [ב, קמג:] כתב: "כי הדבר הבא מן השם יתברך הוא בשלימות" [ראה למעלה פ"ה הערה 101, פי"ז הערה 12, ופל"ד הערה 115].
(319) לשונו למעלה הקדמה שניה [קטז.]: "אמרו [אבות פ"ה מ"ה] 'עשרה נסים נעשו לאבותינו בבית המקדש', ואחד מהם 'עומדים צפופים ומשתחוים רווחים'... ויש רמז מופלג במה שהיה דווקא השתחוייתם בהרחבה, כי ההשתחויה הוא לשם 'יה'. ובזה תבין מה שאמרו בסוף מסכת סוכה [נג:] ליה אנו משתחוים, וליה אנו מודים. ושם זה מרחיב בצר, דכתיב 'מן המצר קראתי יה ענני במרחב יה', והוא דבר פלא למבין". ולהלן פע"א כתב: "ואמר 'שהיו עומדים צפופים ומשתחוים רווחים'. דבר זה ידוע גם כן ממה שרמזנו בהקדמה ממה שכתוב 'מן המיצר קראתי יה ענני במרחב יה', שמזה תדע כי זה השם הוא מרחיב בצרה. וכבר התבאר זה כי ההשתחויה היא לשם י"ה כמו שאמרו 'ליה אנו משתחוים וליה אנו מודים'. וכיון שהשתחוו לשם יה יתברך, ושם זה מרחיב בצרה, לכן היו משתחוים רוחים, כי היו מביאים ההרחבה מרחובות". וכן כתב אות באות בדר"ח פ"ה מ"ה [קעו.].
(320) כמו שנאמר [ש"א כד, ו] "ויאמר [דוד] לאנשיו חלילה לי מה' אם אעשה את הדבר הזה לאדנִי למשיח ה' לשלוח ידי בו כי משיח ה' הוא". ובהמשך שם [פסוקים ט-יא] נאמר "ויאמר דוד לשאול למה תשמע את דברי אדם לאמר הנה דוד מבקש רעתך, הנה היום הזה ראו עיניך את אשר נתנך ה' היום בידי במערה ואמר להרגך ותחס עליך ואומר לא אשלח ידי באדני כי משיח ה' הוא, ואבי ראה גם ראה את כנף מעילך בידי כי בכרתי את כנף מעילך ולא הרגתיך דע וראה כי אין בידי רעה ופשע וגו'".
(321) לשון המלבי"ם [תהלים קיח, ו-ז] "ואמר בזה שתי מדרגות; א] שיגין ה' עליו להצילו מן האויב, שעל זה אמר 'לא אירא מה יעשה לי אדם'. ב] שעוד יעזרהו שינצח הוא את האויב. ה' לי בעוזרי - שמלבד ההגנה יעזור לי לנצח את האויב. ואם כן חוץ ממה שלא יוכל לעשות לי רעה, עוד אני אראה נקמה בשונאי".
(322) במדרש תהלים שלפנינו הוסיפו כאן: "שנאמר [ישעיה מה, יג] 'הוא יבנה עירי וגלותי ישלח'. וחזרו ואמרו להם אל תיראו מן הדיין, אין אתם מכירים אותו, קרובכם הוא".
(323) במדרש תהלים שלפנינו לא הביאו פסוק זה, אלא סיימו כך: "וכן הוא אומר [דברים ד, ז] 'ומי גוי גדול אשר לו אלקים קרובים', שמזכה אותנו לדין". ונראה שאין כוונתו לומר שהפסוק "ה' לי בעוזרי" הובא במדרש, אלא לאחר שהביא את המדרש [עד המלים "הלא הוא אביך"], הוסיף על המדרש את פסוקנו, שזהו הטעם לומר "ה' לי בעוזרי". אמנם אין זה דרכו להביא מדרש כצורתו, ולא לבארו [כפי שעשה כאן].
(324) בא לבאר את שני הפסוקים הבאים [תהלים קיח, ח-ט]; "טוב לחסות בה' מבטוח באדם, טוב לחסות בה' מבטוח בנדיבים", ומדוע בפסוק הראשון כתב "באדם", ובפסוק השני "בנדיבים". ויקביל את שני הפסוקים האלו לשני הפסוקים שלפניהם [פסוקים ו-ז] "ה' לי לא אירא מה יעשה לי אדם, ה' לי בעוזרי ואני אראה בשונאי".
(325) כמו שנאמר [ירמיה יז, ה-ו] "כה אמר ה' ארור הגבר אשר יבטח באדם ושם בשר זרעו ומן ה' יסור לבו, והיה כערער בערבה ולא יראה כי יבוא טוב וגו'". ולמעלה פמ"ז [תקלד:] כתב: "לפי שהאויב אמר [שמות טו, ט] 'ארדוף אשיג אחלק שלל תמלאמו נפשי אריק חרבי תורישמו ידי', בכח ובזריזות. והוא יתברך הראה לו כי אין דבר בזרוע בשר". וכן נאמר [דהי"ב לב, ז-ח] "חזקו ואמצו אל תיראו ואל תחתו מפני מלך אשור ומלפני כל ההמון אשר עמו כי עִמָּנו רב מעִמּוֹ, עִמּוֹ <b>זרוע בשר</b> וְעִמָּנוּ ה' אלקינו לעזרנו וגו'".
(326) כמו שנאמר [תהלים קמו, ג-ה] "אל תבטחו בנדיבים בבן אדם שאין לו תשועה, תצא רוחו ישוב לאדמתו ביום ההוא אבדו עשתנתיו, אשרי שא-ל יעקב בעזרו שברו על ה' אלקיו", והרד"ק [שם פסוק ג] כתב: "אין ביד האדם להושיע חבירו מצרתו, כי לה' לבדו התשועה". והמלבי"ם [שם פסוקים ג-ד] כתב: "מצוה בל לבטוח בנדיבים, הגם שהנדיב דרכו ורצונו להטיב, מכל מקום אין לבטוח עליו מצד שני טעמים; א] 'בבן אדם שאין לו תשועה', שמצד שהוא בן אדם אין הכח אל התשועה לו, כי כחו אינו בעצמו, ויצוייר שלא יוכל להושיע. ב] שגם אם יוכל להושיע הלא תצא רוחו, והגוף ישוב לאדמתו... וביום ההוא הלא אבדו עשתונותיו, והבטחון צריך שיהיה בדבר נצחי, לא בדבר פוסק".
(327) לאו דוקא תיבת "סבבוני", כי רק פעמיים נאמר "סבבוני", אך בפעם השלישית נאמר "סבוני כדבורים", ולא "סבבוני". והגר"א [בהגש"פ וישעיה ה, כו] חילק בין "סבבוני" [שהוא מרחוק] ל"סבוני" [שהוא מקרוב].
(328) לשונו באור חדש פ"ח [תתשלט:]: "כי כל שתי אומות מחלוקות, ואף שאינם שונאים, מכל מקום הם מחולקים, וכל אחת זה נגד זה". ובנתיב התורה פי"ב [תצא.] כתב: "הבדל שלהם גורם התנגדות, כמו כל שני דברים מחולקים יבוא התנגדות זה לזה". ובבאר הגולה באר השביעי [תיג.] כתב: "קנאת הדת במה שהדת עושה חלוק בין האומות, עד שבשביל זה יתחדש קנאה ושנאה לאותה אומה בכללה מצד חילוק הדת. כי כל אומה ואומה נתיחדה בדת שלה, ובדת היא אומה זאת". ורש"י [במדבר כב, ד] כתב על מדין ומואב "מעולם היו שונאים זה את זה, שנאמר [בראשית לו, לה] 'המכה את מדין בשדה מואב', שבאו מדין על מואב למלחמה". וראה למעלה פט"ו הערה 112, פמ"ב הערה 123, ולהלן "הלכות יין נסך ואיסורו" הערה 23.
(329) "בפרט" - שאין זו התנגדות הנובעת מהחילוקים הקיימים בין אומה לאומה [ולאו דוקא בקשר לישראל], אלא זו התנגדות מיוחדת ומסויימת כלפי ישראל בפרט.
(330) יסוד נפוץ מאוד בספריו, ועל כך נאמר [במדבר כג, ט] "הן עם לבדד ישכון ובגוים לא יתחשב". ולמעלה פמ"ג [רמב:] כתב: "ולא יתכן, ואי אפשר שיהיה לישראל חבור אל האומות". ובנצח ישראל פי"ג [של:] כתב: "כל האותיות הם מתחברות, כמו הי' מן האותיות העשריות, והצ', הם ק' ביחד. והכ' והפ', הם ק' ביחד. והל' והעי"ן, הם ק'. והמ"ם וס', הם ק'. חוץ מן הנו"ן אין לה חבור, והיא עומדת בלבד. ואף כי גם הה"א יש לה סגולה זאת באותיות האחדים, כי א' והט' הם מתחברים לעשרה, וכן כולם, חוץ מן הה"א. ועל זה נאמר [במדבר כג, ט] 'הן עם לבדד ישכון', שזה נאמר על ישראל, שהם אומה יחידה, שאין לה חבור אל שום אומה, רק 'לבדד ישכון'. כמו מלת 'הן' שיש בה הה"א והנו"ן, ואלו ב' אותיות אין להן חבור רק אל עצמם". וכן כתב באור חדש פ"ג [תרפח.]. וכן נאמר [איכה א, כא] "שמעו כי נאנחה אני אין מנחם לי כל אויבי שמעו רעתי ששו כי אתה עשית וגו'", ופירש רש"י שם "כי אתה עשית - אתה גרמת לי שהם שונאים אותי, שהבדלתני ממאכלם וממשתיהם ומהתחתן בם. אם נתחתנתי בהם היו מרחמים עלי ועל בני בנותיהם". ובדרוש על המצות [נט:] כתב: "הנה יש לך לדעת ולהבין כי ישראל ושבעים אומות הקדמונים הם מחולקים, ויורה על חלוק שלהם מספרם; כי האומות הם שבעים, וישראל הם אומה אחת. ולפי מה שהם האומות מורה עליהם האות שבא על מספר שבעים, הוא העי"ן. וכפי מה שהם ישראל, שהם אומה אחת, מורה עליהם האות שבא על אחד, שהוא האל"ף... ולכך אלו שתי אותיות הדומים האל"ף והעי"ן... לא יתחברו ביחד, ולא תמצא אותם זה אצל זה בתיבה אחת להיותם משותפין בשורש אחד בשום תיבה בעולם. וזה מורה הבדל גמור שלא ישתתפו ישראל, ולא יתחברו באומות, רק כאל"ף שהיא משמש לעי"ן, כמו 'אעבוד', ואין כאן חיבור להיותם מתחברים בשורש אחד, כי אם באל"ף שהיא שמושית. וכך ישראל בודאי משמשים לאומות, כי אם לא היו ישראל, לא היו יוצאים ונבראים האומות בעצמם. ובזה ישראל משמשים להם, ואין האומות משמשים לישראל... ולכך האל"ף שהיא שמוש, היא קודם לעי"ן, כי ישראל קודמים להם, ואין כאן חבור כלל כמו שאמרנו, כי אין אות השמוש מתחבר עם אות השורש, ובשורש אחד לא נמצאו יחד העי"ן והאל"ף". ובנצח ישראל פכ"ה [תקלד:] כתב: "האומות נקראו 'מים' בכל מקום, כדכתיב [תהלים יח, יז] 'ימושני ממים רבים'... ונמשלו ישראל בהפך זה, כמו שאמרו ז"ל במסכת ביצה [כה:]... דתיהם של אלו אש. ואין לך שני הפכים יותר מן אש ומים. ולכך הכתוב מייחס האומות למים, ואת ישראל לאש. ואלו שני דברים, האש והמים, אם נתערבו ביחד, המים מכבין האש. ואם האש עומד רחוק מן המים, ונבדל ממנו, אז האש מכלה ומייבש המים, עד שלא נשאר דבר בו, ומתיש כחו. ואלו דברים ברורים, והם סגולת ישראל באמת. כי אם מתערבין ומתחברין ישראל לאומות, אז המים, שהם האומות, גוברים עליהם לגמרי, כמו שגוברים המים על האש כאשר מתערב האש לגמרי עם המים. ואם נבדל האש מן המים, הרי האש בכוחו מבטל המים עד שאין נמצאים... והתבאר לך הפך מחשבותם אשר נבערו מדעת החכמה. כי הבוערים יחשבו כי קירוב אש ומים יהיה שלום ביניהם. וזה אינו, כי ההתחברות להם, אז האומות גוברים ומבטלים חס ושלום אותם". ובח"א לשבת קיח: [א, נז.] כתב: "ישראל הם מתחתיהם [של האומות] כאשר אינם עושים רצון של מקום, או שהם עליהם, כדכתיב [דברים כח, א] 'ונתנך ה' עליון על כל גויי הארץ'. אבל שיהיו שוים עמהם אי אפשר, כי ישראל והאומות הם הפכים, לא יתחברו בענין אחד" [ראה למעלה פ"ג הערה 60, פי"ב הערה 106, פי"ד הערה 38, פי"ט הערות 57, 59, ופמ"ג הערה 157, וש"נ].
(331) וראיה לדבר, שכל האומות מונהגות על ידי מלאכים, ואילו לישראל אין מלאך כלל. והרמב"ן [ויקרא יח, כה] כתב: "אבל סוד הדבר בכתוב שאמר [דברים לב, ח-ט] 'בהנחל עליון גוים בהפרידו בני אדם יצב גבולות עמים וגו' כי חלק ה' עמו וגו''. והענין כי השם הנכבד ברא הכל, ושם כח התחתונים בעליונים, ונתן על כל עם ועם בארצותם לגוייהם כוכב ומזל ידוע, כאשר נודע באצטגנינות. וזהו שנאמר [דברים ד, יט] 'אשר חלק ה' אלקיך אותם לכל העמים', כי חלק לכולם מזלות בשמים, וגבוהים עליהם מלאכי עליון נתנם להיותם שרים עליהם, כענין שכתוב [דניאל י, יג] 'ושר מלכות פרס עומד לנגדי', וכתיב [שם פסוק כ] 'והנה שר יון בא'... וכתיב [ירמיה יא, ד] 'והייתם לי לעם ואנכי אהיה לכם לאלקים', לא שתהיו אתם אל אלהים אחרים כלל... יאמר כי הבדיל אותנו מכל העמים אשר נתן עליהם שרים ואלהים אחרים, בתתו לנו את הארץ שיהיה הוא יתברך לנו לאלקים, ונהיה מיוחדים לשמו". וראה למעלה פנ"ה הערה 28, פ"ס הערה 97, להלן פס"ז הערות 79, 80, 86, ו"הלכות יין נסך ואיסורו" הערה 68.
(332) לשונו למעלה פ"ס [שצז.]: "וזה כי האומות יש להם כל אחד ואחד שר או מלאך מיוחד, ואיך יתכן שיהיה זה תחת זה, שהרי כל אחד ואחד מן האומות יש לו שר ומלאך מיוחד. אבל לישראל שאין להם שר ומלאך מיוחד, כי הם אל השם יתברך. כאשר הם בשלימות מעלתם, שאז הם ראוים אל השם יתברך. וכאשר אינם בשלימות מעלתם, הם נעזבים, והם נכנסים ברשות אחרים. שאל תאמר כי ישראל הם משותפים עם האומות, שאם היו משותפים עם האומות עד שחס ושלום היו לחלק מלאך, שאז שייך בזה אין כח נוגע במוכן לחבירו, אבל אין לישראל שווי עם האומות. כי דבר שיש לו שווי עם אחר, ונתן לזה חלק, ולזה חלק שני, אין אחד נוגע בחלק אחר, שכך נחלק. אבל ישראל לא קבלו חלוקה, רק הם חלק ה' יוצר הכל, ולא שייך אצל השם יתברך חלק. וכן ישראל גם כן אין ענינם חלק, שיהיו מקבלים חלוקה עם האומות. ולפיכך ראוים אל הגאולה לצאת מרשות אחרים כאשר הם אל השם, וכמו כן גם כן ראוים שיכנסו תחת רשות מושלים כאשר הם נעזבים מן השם יתברך, כיון שלא תוכל לומר שאין אחד נוגע במוכן לחבירו, שזה שייך דוקא באומות שהם שבעים, וכל אחד יש לו חלק מחולק מחבירו, ובמה שהם מחולקים לא יתכן שיכנס זה ברשות זה, שיהיה משועבד זה לזה. ואם תמצא לומר שהאומות מושלים זה על זה, [זה] אינו אלא לפי שעה בסבה מקרית. ואין הגלות והשעבוד כי אם לישראל, שהיה תחלתם וראשיתם שעבוד וגלות". וראה למעלה פי"ח הערה 153, פמ"ב הערות 98-100, פמ"ג הערות 176-181, פמ"ד [רעו.], ולהלן "הלכות יין נסך ואיסורו" הערה 68, שיסוד זה [ההבדל בין ישראל לעמים] הוא עתיק ונפוץ ביותר בספריו, וכמדומה שאין יסוד נפוץ בספריו כיסוד זה.
(333) נביא כאן שתי דוגמאות המורות על ההבדל בין ישראל לאומות, לעומת ההבדל בין האומות עצמן; (א) למעלה פמ"ב [קצא:] כתב: "כי הגירות, שהוא הצטרפות והחבור אל ישראל, הוא מעלה עליונה לישראל. שגוי אין יכול לעשות עצמו לאומה אחרת; שאם היה אחד משבעה אומות רוצה להיות נעשה בעל אומה אחרת, אינו יכול. או שהיה מואבי רוצה להיות אדומי, אינו יכול, אבל יכולים האומות להתגייר. וישראל שנשתמד, עדיין ישראל הוא [סנהדרין מד.], כי אי אפשר לשנות עצמו. אבל ישראל, מפני שהם נבדלים מכל האומות, ואינם בכלל שלהם, והם עליונים וקדושים על כל האומות, בשביל זה אפשר להתדבק בהם. וזה כי מעלין בקדושה ואין מורידין [ברכות כח.], ולכך אפשר לגוי להיות גר להתחבר לקנות קדושה עליונה". (ב) למעלה פנ"ד [קמו.] כתב: "יש לישראל מתנגדים, לא כמו שאר מתנגדים שבאו בשביל סבה, אבל יש להם לישראל שונאים ואויבים מבלי סבה. וזה דוקא בישראל, שהאומות עולם שונאיהם מבלי שעשו להם דבר, ויבא התנגדות להם". אך אין שנאה כזאת בין האומות עצמן, שאע"פ שהן מחולקות זו מזו, אך אינן שונאות זו את זו ללא סבה.
(334) מלשונו משמע שכשם שכאשר ישראל קם אז אותן אומות נופלות ["כאשר ישראל בהצלחה, אין אותם האומות בהצלחה"] כך הוא לאידך גיסא; כאשר אותן אומות קמות אז ישראל נופל ["יש אומות אשר הצלחת ישראל לא ימצא כאשר אותם האומות בהצלחה"]. אמנם בגו"א בראשית פכ"ה אות לג [יד:] כתב שאין הצלחת האומות מביאה לנפילת ישראל, ולא אמרינן בזה "כשזה קם [האומות] זה נופל [ישראל]", אלא רק לאידך גיסא; "כשזה נופל [ישראל] זה קם [האומות]", וכלשונו: "נראה דלגבי ישראל 'כשזה קם זה נופל', שהרי הקב"ה מקים את ישראל ואדום יפול. אבל גבי אדום, שאין הקב"ה מקים, לא שייך לומר 'כשזה קם זה נופל'. ולפיכך אמרו 'לא נתמלאה צור אלא מחורבנה של ירושלים'". <b>ונקט כאן</b> בלשון רבים "אומות" ["כי יש אומות אשר הצלחת ישראל לא ימצא כאשר אותם האומות בהצלחה. וכן כאשר ישראל בהצלחה, אין אותם האומות בהצלחה"], אע"פ שלכאורה כוונתו רק לאדום [ראה הערה הבאה]. ואולי מחשיב את עמלק כאומה נוספת על פני אדום, שגם אצל עמלק קיים היחס "כשזה קם זה נופל" וכמבואר למעלה הקדמה שלישית [קמד.], ויובא בהערה הבאה. ולמעלה פמ"ב [קצח:] כתב: "כי זה האויב אינו מתנגד לישראל רק מצד קדושת ישראל, במה שהם נבדלים מכל האומות, וזהו עצם מעלתם. ולפיכך עמלק היה רודף אחרי ישראל. וכל האומות, אף כי הם מתנגדים ואויבים אל ישראל, יש חלוק, כי עמלק רודף ישראל, ולכך כתיב [שמות יז, ח] 'ויבא עמלק', שבא מהר שעיר ארבע מאות פרסה, כך אמרו במכלתא [שם]. והטעם הזה הוא נסתר מאוד, כי התנגדות עצמי יש לעמלק עם ישראל. ומאחר שהיה לו התנגדות עצמי, שלא יהיה לישראל חס ושלום מציאות, לכך רחוק וקרוב אצלו בשוה, והיה בא ארבע מאות פרסה להלחם בישראל. שההתנגדות שיש בין עמלק ובין ישראל מצד עצם שלהם, וכל דבר המתנגד מצד העצם, רחוק וקרוב שוה". ובגו"א דברים פכ"ה אות כה [שצד.] האריך טובא לבאר את ההתנגדות בעצם שיש לעמלק כלפי ישראל. וראה למעלה פמ"ב הערה 109.
(335) לשונו למעלה הקדמה שלישית [קמד.]: "כי תמצא בזרע עשו, שהוא עמלק, מה שלא תמצא בשאר האומות. כי אין בכל האומות שהם מתנגדים לישראל כמו זרע עשו, שהרי לא יתאחדו יחד. ואמרו ז"ל [רש"י בראשית כה, כג] 'כשזה קם זה נופל', וזה מורה שאין אחדות לזרע עשו עם ישראל, וזה לא תמצא בכל האומות". ולמעלה פמ"ז [תקנו.] כתב: "כי עשו לעולם מתנגד ליעקב, כאשר ידוע מענין עשו שהוא תמיד שונא את יעקב". ובגו"א שמות פי"ז אות יג [שמח.] כתב: "כי תמצא דבר בזרע עשו... מה שלא תמצא בכל האומות, שהם מתנגדים לישראל תמיד עד שלא ישוו בגדולה, כשזה קם זה נופל [רש"י בראשית כה, כג]. וענין זה מורה שהם הפכים לגמרי מכל וכל, כיון שלא יוכלו להשתתף יחד", ושם מבאר ענין זה. ובנצח ישראל פמ"ב [תשלא:] כתב: "כי אי אפשר שיהיה למלכות זו [אדום] התאחדות עם זרע יעקב". ובנתיב התורה פי"ב [תצ:] כתב: "ובפרק קמא דשבת [יא.]... תחת ישמעאל ["לשמשו" (רש"י שם)] ולא תחת גוי ["אדומים, שהיו רשעים יותר" (רש"י שם)]... ורצה לומר כי ימצא לישראל... מתנגדים מן האומות. האחד, מצד שהם אומות נבדלים מחולקים, כמו האומה של ישמעאל מתנגדים לישראל במה שהם אומה מחולקת, והבדל שלהם גורם התנגדות, כמו כל שני דברים מחולקים יבוא התנגדות זה לזה. אבל גוי שהוא אדום, יותר מתנגדים, כי ישראל ואדום הם הפכים לגמרי, כי כאשר זה קם זה נופל, ואי אפשר שיהיה להם שום חיבור. ולפיכך אדום רוצה תמיד להתגבר על ישראל, שבזה הם למעלה... לכך תחת ישמעאל, ולא תחת אדום" [ראה למעלה פמ"ב הערה 123, פמ"ז הערה 530, ופנ"ד הערה 54].
(336) ירושלים.
(337) כוונתו למפלתה של מלכות רביעית [כפי שנדפס בדפוס ראשון "אדום", לעומת דפוסים מאוחרים יותר שנדפס בהם "צור" מאימת הצנזורה, וכמצויין כאן במדור שינויי נוסחאות]. וכן כתב בסוף ההקדמה לנצח ישראל [ה:]: "גם כן יתבאר כי יש אל השם יתברך הנצח, שיהיה מנצח מלכות הרביעית שיש לה הממשלה, וכדכתיב [עובדיה א, כא] 'ועלו מושיעים בהר ציון לשפוט את הר עשו והיתה לה' המלוכה אחד'" [הובא למעלה הקדמה שלישית הערה 153]. לאמר, שכאשר ישראל יוושעו בהר ציון [והוא בירושלים], אז תהיה מפלתה של מלכות אדום. ומה שכתב "כאשר תחרב עוד עיר אדום" יוסבר על פי תרגום יונתן [שם], שתרגם: "ויסקון משזבין מטורא דציון למידן <b>ית כרכא רבא</b> דעשו".
(338) אין כוונתו שבפסוק זה הוזכרו כל הגוים, שהרי לפי הסברו הוזכרו בו רק אדום וזרעו [ראה למעלה הערה 334]. אך כוונתו שכל הגוים שהוזכרו בתחילה [תהלים קיח, י "כל גוים סבבוני"] כוללים את ג' סוגי ההתנגדות שפירט כאן.
(339) פירוש - שלש ההתנגדיות לישראל שהוזכרו כאן הן בבחינת "מוסיף והולך"; ההתנגדות הראשונה לישראל [במה שישראל הם אומה בפני עצמה, וככל אומה] היא התנגדות קלה יותר. התנגדות האומות לישראל בפרט היא התנגדות קשה יותר, שאין לישראל ולאומות שום שיתוף ביניהם. והתנגדות אדום לישראל היא הקשה ביותר, כי אצל ישראל ואדום קיים יחס של "כשזה קם זה נופל".
(340) לשון רש"י [תהלים קיח, יב] "דועכו כאש קוצים - כל לשון דעיכה נופל על לשון קפיצה ונתור ממהר להיות נתר ונתק ממקומו על כן הוא נופל על לשון אש".
(341) בא לבאר פירוש שני לשלשת הפסוקים שביאר כאן. ועד כה ביאר שהם כנגד שלש ההתנגדיות שיש כלפי ישראל [כנגד היותם אומה, כנגד היותם ישראל, וכנגד היותם הפוכים לאדום]. ומעתה יבאר שהם כנגד שלשה שלבים של התנגדות האומות לישראל [כשחושבות שבקל יהיה ניתן להתגבר על ישראל, ומתנגדות יותר בחוזק].
(342) כמו שאמרו חכמים [פסיקתא רבתי פרשה ט] "'מציל עני מחזק ממנו' [תהלים לה, י], אלו ישראל שהם נכנסים בידי אומות העולם, והקב"ה מצילם. ואין 'עני' אלא ישראל... אמר דוד, כבש בין שבעים זאבים מה יכול לעשות. ישראל בין שבעים אומות חזקים, מה הם יכולים לעשות, אילולי אתה עומד להם בכל שעה ושעה, הוי 'מציל עני מחזק ממנו' אלו ישראל".
(343) לשון רש"י [תהלים קיח, י] "אמילם - אכריתם, לשון [תהלים צ, ו] 'ימולל ויבש'".
(344) כי כפילות מורה על זריזות, וכמו שנאמר [בראשית מא, לב] "ועל השנות החלום אל פרעה פעמים כי נכון הדבר מעם האלקים וממהר האלקים לעשותו". וכתב הראב"ע [שם] "בעבור היות שני החלומות בלילה אחד לעד, כי ממהר האלקים לעשותו". ולמעלה פכ"ד [שסא:] כתב: "כל כפל השם מורה על חוזק הקריאה ומהירותה". ובח"א לב"ק לב. [ג, ו:] כתב: "'בואי כלה בואי כלה' [שם]... אמר כפל לשון, כלומר שתמהר לבא לחופה מפני שהיא נכנסת לחופה עם המלך, לכך תמהר לבא". ובתו"כ [ויקרא א, א] אמרו "'משה משה' [שמות ג, ד], 'אברהם אברהם' [בראשית כב, יא], 'יעקב יעקב' [בראשית מו, ב], 'שמואל שמואל' [ש"א ג, י], לשון חבה לשון זרוז". והרמב"ן [שמות כה, ט] כתב: "בא הכפל לחזוק וזרוז". וכבר השריש כמה פעמים שכל כפל הוא לחיזוק; וכגון, בנצח ישראל פמ"ח [תשצח.] כתב: "כי הכפל הוא לחזק, שמוכרח שכך יהיה. וזה מורה הכפל, כמו שאמרו בכל מקום [פסחים סא., וש"נ] 'שנה עליו הכתוב לעכב'. הרי כי הכפל הוא לחזק שכך מוכרח שיהיה". ובח"א לב"ק צב. [ג, יג:] כתב "כל כפל הוא לחוזק ולקיים, כמו שאמרו ז"ל 'שנה עליו הכתוב לעכב', הרי כי הכפל הוא לחוזק הדבר". וכן כתב בגו"א בראשית פ"ח אות כה [קעג.], שלכך לשון כפל הוא לשון שבועה [שבועות לו.]. ובאור חדש פ"ד [תשסה.] כתב: "'ותתחלחל המלכה מאוד' [אסתר ד, ד]. ומה שלא כתיב 'ותבהל המלכה מאוד', דבר זה מורה על גודל הבהלה, לכך 'ותתחלחל' כפל לשון, שכל כפל הוא לגודל הענין" [הובא למעלה פנ"ו הערה 141, וש"נ].
(345) כמו שהעידה התורה לאידך גיסא [דברים לב, ל] "איכה ירדוף אחד אלף ושנים יניסו רבבה אם לא כי צורם מכרם וה' הסגירם". ובסוף ההקדמה לדדרוש על התורה [ח:] כתב: "כי כל ערך הוא בדומה... ואין כאן ערך כלל".
(346) לשון הרא"ם [דברים א, מד] "קא מדמי להו לדבורים... לרבויים, שהיו הרודפים אחריהם רבים, כדבורים הרודפים אחרי האיש". וראה להלן ציון 357.
(347) במדרש שלפנינו דרשו שכל שלשת הפסוקים עוסקים בגוג ומגוג, וכמו שבסמוך יביא את לשון המדרש. וכן רש"י כתב על הפסוק הראשון [תהלים קיח, י] "כל גוים סבבוני - מדבר במלחמות גוג ומגוג, שכל הגוים יהיו שם, כמו שנאמר [זכריה יד, ב] 'ואספתי את כל הגוים אל ירושלים למלחמה'". וכנראה שגם המהר"ל מפרש ששלשת השלבים שזכר כאן הם שלשת השלבים במלחמת גוג ומגוג. ובנצח ישראל ביאר כמה פעמים שכח גוג ומגוג הוא מחמת הרבוי שיש לו. וכגון, בפל"ו [תרעט.] כתב: "כי גוג ומגוג הוא פורענות מצד התוספת, כי בימי גוג ומגוג יתרבו הגוים והמון שלהם בתוספת גדול ונורא מאוד". ושם פל"ז [תרפד.] כתב: "בזמן המלך המשיח יהיה מלחמות גוג ומגוג, שכל האומות יעלו עליו למלחמה... והאומות, מפני שהם מסוגלים אל הרבוי, כאשר הרבוי תמיד אצלם, לכך הם רוצים להתגבר על מלך המשיח". ושם פל"ח [תרצג.] כתב: "ההבדל אשר ישראל הם מחולקים מן האומות, במה שישראל הם אומה יחידה לגמרי, והאומות הם רבים, לכך רבוי האומות הם מתנגדים ובטול לישראל, האומה היחידה. וכן ישראל האומה היחידה, הם בטול האומות הרבים. וזהו ענין מלחמות גוג ומגוג שתהיה לעתיד עם המלך המשיח, שכל האומות אשר הם הרבוי, יתחברו יחד על המלך המשיח, שהוא מלך ישראל לאומה יחידה" [הובא למעלה בהקדמה שלישית הערה 120, פי"א הערה 75, פ"מ הערה 145, ופ"ס הערה 47. וראה בסמוך הערה 351].
(348) אמרו חכמים [סנהדרין יז.] "בשעה שאמר לו הקב"ה למשה [במדבר יא, טז] 'אספה לי שבעים איש', אמרו אלדד ומידד, אין אנו ראויין לאותה גדולה. אמר הקב"ה, הואיל ומיעטתם עצמכם הריני מוסיף גדולה על גדולתכם... ומה נבואה נתנבאו... על עסקי גוג ומגוג היו מתנבאין". ובח"א שם [ג, קלו:] כתב: "וקשה, מה עניין גוג ומגוג אל אותו שעה שהיו מתנבאים עליו. ודע, כי מה שהיה ממנה באותה שעה שבעים זקינים, דבר זה היה מורה לישראל שימשלו על גוג ומגוג, שיהיה ראש כל האומות, שהם שבעים אומות. ועמו יבואו כל האומות למלחמה על ישראל, ומכח מעלה זאת שקנו ישראל להיות להם שבעים זקינים, יהיו מושלים עליהם לעתיד... כי אלו ע' זקינים שהיו ע' נביאים, מורים כי ישראל יהיו מושלים על ע' אומות כאשר יבואו בימי גוג ומגוג למלחמה על ישראל, ויתעלו ישראל, כמו שמורה אלו ע' זקינים שיש לישראל דביקות בו יתברך, ובזה יתגברו על כח שבעים אומות". ובמדרש [תנחומא קרח אות יב] אמרו "'גוג ומגוג' בגימטריא שבעים, שהם שבעים אומות".
(349) כמו שנאמר [יחזקאל לח, ב-ג] "בן אדם שים פניך אל גוג ארץ המגוג נשיא ראש משך ותוּבל והנבא עליו, ואמרת כה אמר ה' אלקים הנני אליך גוג נשיא ראש משך ותוּבל". ושוב נאמר [יחזקאל לט, א] "ואתה בן אדם הנבא על גוג ואמרת כה אמר ה' אלקים הנני אליך גוג נשיא ראש משך ותוּבל". אך יש להבין את ראייתו, כי שם נאמר שהוא ראש ונשיא לשלש אומות, וכמו שכתב הרד"ק [יחזקאל לח, ב]: "גוג הוא מלך מגוג, ומלך שתי האומות האלה; משך ותובל". אך מנין לומר שרואים מכך "שגוג ומגוג ראש ועיקר <b>כל האומות</b>, לפיכך נקרא 'נשיא' ו'ראש'". ויל"ע בזה.
(350) פירוש - הואיל וגוג ומגוג מורה על עיקר מהות האומות, לכך הוא מתנגד אל ישראל, "כי האומות מתנגדים לישראל" [לשונו בנצח ישראל פס"ב (תתקמא:)]. ובנצח ישראל פ"ס [תתקכד.] כתב כן על עמלק, וכלשונו: "כי עמלק ראשית והתחלת כל הגוים. ומפני זה עצמו עמלק מתנגד ואויב לישראל כאשר הוא 'ראשית גוים' [במדבר כד, כ]. כי אין ספק, כי הגוים כולם מתנגדים לישראל, ועמלק הוא ראשית והתחלת גוים, לפיכך עמלק יותר מתנגד אל ישראל מכל האומות, מפני שהוא ראשית הגוים אשר יש להם התנגדות לישראל. לכך אין לו שום צירוף עם ישראל". ובאור חדש פ"ח [תתשיג.] כתב: "כי עמלק הוא ראש לשבעים אומות אשר הם מתנגדים אל ישראל, וכדכתיב 'ראשית גוים עמלק', ושבעים אומות בודאי הם הפך לישראל" [הובא למעלה פמ"ב הערה 109].
(351) למעלה בהקדמה שלישית [קמט.], שעמד על דברי הגמרא [ברכות נח.] "'והמתנשא' [דהי"א כט, יא], זו מלחמת גוג ומגוג, וכן הוא אומר [יחזקאל לח, ג] 'הנני אליך גוג נשיא ראש משך ותובל'", וכתב לבאר: "וכן גוג ומגוג, לעתיד יהיה בא להתנשא לומר שאליו ראוי ההתנשאות. והענין הוא ידוע למבינים מצד שהוא מזרעו של יפת, שנאמר אצלו [בראשית י, כא] 'אחי יפת הגדול', ומצד אותו הגדלות ירצה להתנשאות. ולא עוד, אלא שרוצה להתנשאות על השם יתברך. וזהו תבין שאחיו השני נקרא 'שם' [בראשית ה, לב], על שהוא חלקו של השם יתברך, שממנו יצאו ישראל. והוא גדול ממנו, לכך ירצה להתגדל על השם... ועל התנשאות זה אמר שהוא יתברך עליון על הכל, ויהיה מתנשא עליו. ודבר זה ענין נפלא להבין". ועל כך נאמר [תהלים ב, ב] "יתיצבו מלכי ארץ ורוזנים נוסדו יחד על ה' ועל משיחו", ובגמרא [ע"ז ג:] ביארו שהמדובר הוא במלחמת גוג ומגוג. <b>ויש להבין</b>, מדוע כאן הוצרך להוסיף "הוא מתנגד לישראל, ולא אל ישראל, רק להשם יתברך", הרי כאן איירי בפסוקי הלל על הצלת ישראל מגוג ומגוג, ומה מוסיף ומה נותן לנו לדעת כאן שהתנגדות זו של גוג ומגוג היא לא לישראל, אלא להקב"ה, הרי בהצלת ישראל עסקינן. ואולי כוונתו לבאר מהו פשר ההתנגדות השלישית של גוג ומגוג שיבוא ב"הזדרזות עד שבאים בכח אשר אין ערך ויחוס רבויים נגד ישראל, כמו רבבות אנשים שבאים ללחום על איש אחד", שזו תופעה שאינה נמצאת בשאר מלחמות העולם ["רבבות אנשים שבאים ללחום על איש אחד"]. ועל כך מבאר שהואיל וזו התנגדות לאחדות ה', לכך גוג ומגוג יבוא בכח הרבוי שלו להלחם נגד אחדות זו. וכן כתב בנצח ישראל פל"ח [תרצד.]: "מלחמות גוג ומגוג, אשר מלחמה זאת על ישראל במה שהאומות הם רבים וישראל אומה יחידה, ויחידיות ישראל הוא מצד השם יתברך, אם כן מלחמות גוג ומגוג הוא על השם יתברך נחשב בפרט, כי הוא יתברך אחדות ישראל... האומות שיש בהם הרבוי, מתנגדים לאחדות שמו יתברך גם כן. ולימות המשיח, שאז יהיה הוא יתברך אחד ושמו אחד לגמרי, אז יתנגדו האומות שהם רבים על אחדותו יתברך. כלל הדבר, כאשר היה בעולם אחדותו יתברך, אז האומות, שיש בהם הרבוי, היו מתנגדים אליו... בימי גוג ומגוג, אינם רוצים במלכות השם יתברך, כי הוא יתברך אחד, ואילו האומות הם הרבים, כאשר יהיו בימי גוג ומגוג. ולכך יהיו חולקים על יחידו של עולם באותו זמן, שלא יהיה הוא יתברך מולך עליהם" [הובא למעלה פ"ס הערה 47 וש"נ, ופס"ג הערה 283]. לכך גוג ומגוג יבוא "בכח אשר אין ערך ויחוס רבויים נגד ישראל, כמו רבבות אנשים שבאים ללחום על איש אחד", כי זו מלחמה של הרבוי נגד האחדות.
(352) "שנאמר [מיכה ד, יא] 'ונאספו אליו גוים רבים', וכל הפרשה" [לשון המדרש שם].
(353) לפנינו במדרש "להרגיש כל אומות העולם".
(354) ובגמרא [ברכות ז:, ע"ז ג:] ביארו שפסוק זה עוסק במלחמת גוג ומגוג.
(355) להתפרס.
(356) "חרוזות של גוים" [לשונו בסמוך], והכוונה להרבה גוים מקושרים אלו באלו, כמו [ב"מ כא.] "מחרוזות של דגים". אמנם במדרש שלפנינו אמרו "פעם שלישית אומר 'סבוני כדבורים', שהוא עתיד לפרוש דוגמניות על כל המדינות להוציא כרוזות, כמה דאת אמר [יואל ד, ט] 'קראו זאת בגוים קדשו מלחמה', וכל הפרשה". ובמהדורת בובר שם [אות כה] הביא גירסאות שונות והכריע שלא לומר "דוגמניות" אלא "דיטגמיות", ש"היא ציווי וגזרה" [לשונו שם]. והמהר"ל גורס "חרוזות" במקום "כרוזות".
(357) לשונו למעלה [לאחר ציון 345] "ועל זה אמר 'סבוני כדבורים', כי אין ערך לרבויים של דבורים אל האדם". וחכ"א כתב לי את הדברים הבאים [בביאור שלש המלחמות הללו]: "מלחמה ראשונה באים בכמות בלבד, אבל לא כל החיילים הם גבורי חיל, 'כל העולם'  כלומר שבעים אומות. אבל מלחמה שניה, היא קשה יותר באיכות, וזהו שבא בחוזק ובגבורה [כי במלחמה ראשונה באו רק המונים בלי כלי מלחמה מיוחדים]. במלחמה שלישית הם באים עם חרוזות, כלומר גדודים מאומנים כקבוצה, לא מפוזרים  כמו בפעם הראשונה, אלא עומדים מולנו כתף סמוך לכתף. גם אם נפיל חייל אחד מהאויב, ממלא מקומו מיד מי שעומד  מאחריו. וזה כמו ההבדל מה בין חמש אצבעות מפוזרות, לבין אגרוף קמוץ".
(358) רומז לפנימיות הענין, וכדרכו. ואולי כוונתו היא ששלש הפעמים של עליית גוג ומגוג על ירושלים הן יעשו ברבוי [פעם ראשונה], בחזקה וגבורה [פעם שניה], ובחרוזות של חיילים [פעם שלישית]. וזה מקביל לשלשת האבות; רבוי [אברהם (חסד)], חזקה וגבורה [יצחק (גבורה)], התפרסות ואיחוד את כל החלקים [יעקב (תפארת)]. באופן שמלחמת גוג ומגוג מכוונת כנגד שלשת היסודות שהונחלו מהאבות לישראל. והבעל הטורים [במדבר י, ח] כתב: "לדורותיכם - 'וכי תבאו מלחמה' [שם פסוק ט]. רמז למלחמת גוג ומגוג העתידה שתבוא לימות המשיח. 'תבאו מלחמה' בגימטריא מלחמת גוג. 'תבאו' אותיות אבות, שזכות האבות עומד במלחמה". ודו"ק.
(359) פירוש - היה צריך להאמר לשון נסתר ["דחוּני"], ולא לשון נוכח ["דחיתַני"], שהרי הפסוקים הקודמים נאמרו בלשון נסתר, וכגון "כל גוים סבבוני", ולא נאמר "סבבתני".
(360) הנה אע"פ שתורת המהר"ל בנויה היא על תורת הסוד, מ"מ כאן הוא אחת מן הפעמים הבודדות שמציין להדיא לזוה"ק. וכן עשה בתפארת ישראל פי"ג [רב:], באר הגולה באר החמישי [נה:], נתיב הפרישות פ"ג [ב, קיח.], נתיב התשובה פ"ו [קו.], ח"א לר"ה יז: [א, קיז:], ח"א לב"מ פד. [ג, לד.], ח"א לנדה יג. [ד, קנב:], ודרוש על המצות [נט.].
(361) על פי הפסוק [זכריה ג, א] "והשטן עומד על ימינו לשטנו". ואמרו חכמים [ב"ב טז.] "הוא שטן הוא יצר הרע הוא מלאך המות".
(362) לשון הזוה"ק [שם]: "פתח רבי אלעזר ואמר, 'דחה דחיתני לנפול וה' עזרני'. 'דחה דחיתני', 'דחה דחוני' מבעי ליה, מאי 'דחה דחיתני'. אלא דא סטרא אחרא דדחייא ליה לבר נש תדיר, ובעי לדחייא ליה ולאסטאה ליה מעם קב"ה, ודא הוא יצה"ר דאשתכח לגביה דבר נש תדיר. ולקבליה אהדר דוד ואמר 'דחה דחיתני לנפול', בגין דאיהו הוה אשתדל לגביה בכל אינון עקתין לאסטאה ליה מעם קב"ה, ועליה אמר 'דוד דחה דחיתני לנפול' בגיהנם, 'וה' עזרני', דלא אתמסרנא בידך". וראה בסמוך הערה 364.
(363) לשון הגמרא שלפנינו: "אמר רבי שמעון בן לקיש, יצרו של אדם מתגבר עליו בכל יום ומבקש להמיתו, שנאמר [תהלים לז, לב] 'צופה רשע לצדיק ומבקש להמיתו', ואלמלא הקב"ה שעוזר לו אינו יכול לו, שנאמר [שם פסוק לג] 'ה' לא יעזבנו בידו ולא ירשיענו בהשפטו'". ובתפארת ישראל פמ"ח  [תשנז:] הביא מאמר זה, וכתב לבאר: "כי היצר הרע באדם הוא החסרון וההעדר הדבק בנמצאים, והעדר זה מבקש להעדיר ולהחסיר האדם לגמרי, אם לא השם יתברך אשר הוא מעמיד הנמצאים ומקיים אותם, לכך לא יתן לכח ההעדר לשלוט, ודבר זה מבואר". ובח"א לקידושין ל: [ב, קלו:] כתב: "יצרו של אדם מתגבר עליו ומבקש המיתו. ידוע דבר זה, כי יצרו של אדם הוא הרע אשר דבק באדם, והרע הוא ההפסד, לכך מבקש להמיתו ולהעדיר את האדם. והבן דבר זה איך הקב"ה שהוא ברא המציאות, ונותן לו למציאות קיום שלו. ולכך היצר הרע, שהוא ההעדר שהוא דבק באדם, ורוצה להעדיר את האדם, הקב"ה עוזר לו שהוא משפיע המציאות ומקיים אותו. ואלמלא הקב"ה עוזר לנמצאים, לא היה האדם יכול לעמוד מפני ההעדר הדבק בנמצאים, והבן זה היטב" [הובא למעלה פנ"ד הערה 122]
(364) יש להבין, איך נכנס לפסוקי הלל מאבקו של אדם נגד יצר הרע שלו, והרי זהו מאבק תמידי המתרחש יום יום, ומה שייך לומר על כך הלל. והרי אמרו חכמים [שבת קיח:] "הקורא הלל בכל יום הרי זה מחרף ומגדף" [הובא למעלה פס"א (תפח:)]. אמנם כד תדייק בלשון הזוה"ק תמצא שלא מדובר ביצה"ר המתגבר באדם בכל יום, אלא ביצה"ר התוקף את האדם בשעה שבאות עליו צרות אחרות, שהרי אמרו שם "בגין דאיהו הוה אשתדל לגביה <b>בכל אינון עקתין</b> לאסטאה ליה מעם קב"ה". נמצא שכאשר דוד מהלל את הקב"ה על שהצילו ממתנגדיו, פתיך ביה הלל נוסף על שבאותה שעה עצמה ניצל גם מהיצה"ר המתעסק עם האדם בעת צרתו. אמור מעתה, שמכלל ההצלה מהצרה יש גם הצלה מיוחדת ומסויימת מהיצה"ר האורב לאדם בפרט בעת צרתו.
(365) בשורוק, וכמו שנאמר [ישעיה מט, ה] "ואלקי היה עֻזִּי", וכן [ירמיה טז, יט] "ה' עֻזִּי וּמָעֻזִּי".
(366) פירוש - אם היה נאמר "עֻזִּי" הכוונה היתה העוז שלי, ולא עוזו של הקב"ה. אך עכשיו שנאמר "עָזִּי", זהו שם דבר על עוז הקב"ה. וכן כתב רש"י [תהלים קיח, יד]: "גבורת הקב"ה היה לי לישועה, 'עזי' יו"ד יתירא... 'וזרמת' דבוק לתיבת 'השם', ואינך יכול לפרשו 'וזמרתי'". ורש"י בחומש [שמות טו, ב] כתב "עָזִּי וזמרת קה - אני אומר ליישב לשון המקרא שאין 'עָזִּי' כמו 'עוזי', ולא 'וזמרת' כמו 'וזמרתי', אלא 'עָזִּי' שם דבר הוא, כמו [תהלים קכג, א] 'היושבי בשמים', [עובדיה א, ג] 'שוכני בחגוי סלע', [דברים לג, טז] 'שוכני סנה'. וזהו השבח עוז וזמרת קה היה לי לישועה, 'וזמרת' דבוק הוא לתיבת השם, כמו [שופטים ה, כג] 'לעזרת ה'', [ישעיה ט, יח] 'בעברת ה''... עוזו ונקמתי של אלקינו היו לנו לישועה". ורש"י [ישעיה יב, ב] כתב: "עזי וזמרת יה ה' - עז ושבח של הקב"ה היה לי לישועה. ואין לפרש 'עזי' עוז שלי, שלא מצינו במקרא 'עזי' נקוד חטף קמץ אלא שורק".
(367) לשון עבר. וכן רש"י [תהלים קיח, יד] כתב: "ואל תתמה על 'ויהי לי', שלא אמר 'היה לי לישועה', שהרבה כאלה במקרא, [שמות ט, כא] 'ואשר לא שם לבו וגו' ויעזוב את עבדיו וגו'', היה לו לכתוב 'עזב'". וכן כתב רש"י בחומש [שמות טו, ב]. והמהר"ל מיישב זאת באופן אחר.
(368) כמו שאומרים בפזמון "שושנת יעקב" [לאחר קריאת המגילה] "תשועתם הָיִיתָ לנצח", שהקב"ה הוא תשועת ישראל.
(369) לשון הפסוק במילואו "קול רנה וישועה באהלי צדיקים ימין ה' עושה חיל".
(370) לשונו בבאר הגולה באר הרביעי [תמג.]: "עוד אמרו במדרש [ילקו"ש ח"א רמז תתקמה], בשעה שישראל עושים רצונו של מקום, מוסיפים כח וגבורה, שנאמר [במדבר יד, יז] 'ועתה יגדל נא כח ה''. ובשעה שהם מכעיסים לפניו נאמר [דברים לב, יח] 'צור ילדך תשי'... כי הוא יתברך נמצא אל העולם כפי המקבלים, שהם ישראל דוקא. שכאשר עושים רצונו, בעניין זה ובתאר זה נמצא אל העולם. וזה שנאמר 'ועתה יגדל נא כח ה'', שכח ה' מתגדל כאשר ישראל עושים רצונו. וכאשר אינם עושים רצונו, נמצא אל עולמו כפי העניין אשר ישראל הם נמצאים". וכן כתב בגו"א במדבר פי"א אות טז [קסז:], שם דברים פל"ב אות יב [תפח:]. ובפתיחה לאור חדש [קצט.] כתב: "על ידי התורה ישראל מתעלים, והשם יתברך, שהוא מלך ישראל, על ידי זה מתעלה, על ידי ישראל". ומקורו בזוה"ק [ח"ב לב:]: "תא חזי, מכל עמין דעלמא לא קיימין לאשגחא בעובדיהון בר בישראל בלחודייהו, בגין דאלין בנין לקודשא בריך הוא. וכד לא אשתכחו עובדין דישראל כדקא יאות... כביכול מתישין חילא דקודשא בריך הוא. וכד עבדין עובדין דכשרן, יהבין תוקפא וחילא לקודשא בריך הוא, ועל דא כתיב [תהלים סח, לה] 'תנו עז לאלקים', במה, בעובדין דכשרן". ומה שהפסוק נקט ב"צדיקים", ולא ב"ישראל", כי על הצדיקים בפרט נאמרה הנהגה זו, וכמו שאמרו במדרש [ילקו"ש ח"א רמז תשמג]: "כל זמן שהצדיקים עושים רצונו של מקום הם מוסיפים כח וגבורה... כל זמן שישראל עושים רצונו של מקום הן מוסיפין כח וגבורה". והשל"ה [תולדות אדם, בית ישראל (יט)] חיבר ביניהם וכתב: "כשישראל צדיקים מוסיפים כח בגבורה של מעלה". אמנם כאן מבאר שלא רק אמרינן כן כאשר עושים רצונו של מקום, אלא הוא הדין "כאשר מרננים הצדיקים באהליהם, אז הם מוסיפים כח וגבורה למעלה". ובפירוש הרמ"ז על זוהר פרשת מצורע [עמוד קצ] כתב: "אבל הצדיקים, וגם חיילי מעלה, מוסיפים כח להלל להקב"ה, הדה הוא דכתיב [איוב לח, ז] 'ברן יחד'". וראה להלן פע"א הערה 31. <b>ומעין כן</b> כתב החת"ס בהגש"פ, וז"ל: "'קול רנה וישועה באהלי צדיקים ימין ה' עושה חיל'. יש לפרש הנה 'רנה' זו תפלה... והנה כתיב [ישעיה סה, כד] 'עוד הם מדברים ואני אשמע', ונאמר על תפלת הצדיקים. אך באמת למה צריכים להתפלל, הלא טרם נקרא אתה תענה כתיב לגבייהו. רק הקב"ה מתאוה לתפלתן של צדיקים [יבמות סד.] שעל ידי כן מוסיפים כח למעלה, ומורידים שפע לכל העולם מלמטה, ועל ידי תשועתן תושע כל העולם. כמו גבי שרה אמנו, שאותו היום נפקדו כל העקרות [רש"י בראשית כא, ו]... ויש לפרש זה כוונת הכתוב; 'קול רנה' זו תפלה, ומיד 'וישועה' זה נמצא 'באהלי צדיקים'. אם כן קשה למה צריכים להתפלל מעיקרא, הלא טרם יקראו עוד הם נענים. אבל התפלה היא כדי ש'ימין ה' עושה חיל' להוסיף כח למעלה להוריד שפע למטה".
(371) הנה הרד"ק לא פירש כך את הפסוק הזה, שכתב: "קול רנה וישועה - כאשר ימין ה' עושה להם חיל, כח ועושר, אז יהיה קול רנה באהליהם, וישועה, שיזכירו בקול רם ישועתו". לאמר ש"ימין ה' עושה חיל" היא הסבה, ו"קול רנה וישועה באהלי צדיקים" הוא המסובב. אך המהר"ל נאיד מזה, שכבר השריש כמה פעמים שהסבה קודמת למסובב [כמבואר למעלה הערה 86, וש"נ], ורישא דקרא אמורה להיות הסבה, וסיפא דקרא אמורה להיות המסובב. לכך ביאר כך את הפסוק; מחמת רינת הצדיקים באהליהם, לכך ימין ה' רוממה.
(372) עניינם של שלשת העולמות [עולם התחתון, עולם האמצעי, ועולם הנבדל והעליון] מוזכרים תדיר בספריו. ותמצית הדברים היא שהעולם התחתון הוא העולם הזה שבני אדם חיים בו, והוא עולם ההרכבה, שכל הנמצאים בו מורכבים מחומר וצורה, ויש בו הויה והפסד. העולם האמצעי הוא עולם הגלגלים והמזלות [צבא השמים], וגם בו יש חומר וצורה, אך אין בו הרכבה הויה והפסד. העולם השלישי הוא העולם העליון, שאין בו חומר כל עיקר, אלא כולו צורות בלבד, ואין בו מיזוג והרכבה. ומקור הדברים הוא בזוה"ק [ח"ג קנט.]. ובהגהות מהרח"ו [שם] ביאר ששלשת העולמות הללו [מלמעלה למטה] הם כנגד עולם האצילות, עולם הבריאה, עולם היצירה, וביאר שם מדוע לא נכלל בזה עולם העשיה. וכן הוא ברבינו בחיי בראשית א, ב [עמוד יח בהוצאת הרב שעוועל], שמות כה, ט [עמוד רסח בהוצאה הנ"ל], ראב"ע שמות ג, טו, שם ו, ג, רד"ק ישעיה ו, ג, ועוד [ראה למעלה פנ"ח הערה 24, ולהלן פ"ע הערה 70 שנלקטו שם הרבה מהמקומות שענין זה הוזכר בספר הגבורות, ובשאר ספריו].
(373) והשמים שייכים לעולם האמצעי, וכמו שכתב למעלה פנ"ב [סה:]: "מטר השמים מן עולם האמצעי, שהרי נקרא [דברים יא, יא] 'מטר השמים'", ושם הערה 159. ועולם האמצעי נקרא "עולם השמים" [כמבואר בהערה הבאה]. ובדרוש על המצות [נ:] כתב: "המאורות הם בעולם האמצעי ברקיע השמים". וכן כתב בנצח ישראל פ"ג [נא.], דר"ח פ"א מי"ח [תיט.], ונתיב האמת פ"ג [א, רב.]. וראה למעלה הקדמה שניה הערה 56, פט"ז הערה 17, פי"ז הערה 16, ופל"ד הערות 67, 88.
(374) אין כוונתו רק להורות שהשמים נקראים "מרום", כי על כך יש כמה פסוקים המורים כן [כגון (תהלים קב, כ) "כי השקיף ממרום קדשו ה' משמים אל ארץ הביט", וכיו"ב]. אלא כוונתו שמלים אלו גופא של תרגום יונתן עוסקות עם העולם האמצעי, וכמו שכתב בנתיב העבודה פי"א [א, קט.]: "לפי תרגום יונתן [ישעיה ו, ג] אלו ג' קדושות כנגד ג' עולמות; האחד עולם הזה התחתון, והשני עולם השמים, והשלישי עולם העליון. ותרגום אונקלוס 'קדיש בשמי מרומא קדיש לעלם ולעלמי עלמיא', וזהו עולם העליון. ומה שתרגם קדיש הראשון 'בשמי מרומא', דבר זה מפני כי יש לתת קדושה הראשונה אל עולם אשר הוא נראה לנו, כי השמים נראים לנו, אבל עולם העליון אין נראה לנו". ולמעלה פס"ב [תקיז.] כתב: "נגד העולם השני אמר [תהלים קיג, ג] 'ממזרח שמש עד מבואו מהולל שם ה'', וזהו נגד [תרגום יונתן ישעיה ו, ג] 'קדיש בשמי מרומא'. כי מה שאמר 'ממזרח שמש עד מבואו מהולל שם ה'', הוא כי מן השמים נמשך הלול אל השם יתברך, כדכתיב [תהלים יט, ב] 'השמים מספרים כבוד אל', כי מצד התנועה הזאת, שהיא התנועה ממזרח עד מערב, מורה על המניע בכחו, והוא נותן התנועה למתנועע, לפיכך 'ממזרח שמש עד מבואו מהולל שם ה'', כי אחר שיש כאן מתנועע, אין מתנועע בלא מניע, ומצד זה הוא מהולל בעולם השני", ושם הערות 27, 31.
(375) יש להעיר, כי מבאר ש"ימין ה' עושה חיל" מורה על רוממות יותר גדולה מ"ימין ה' רוממה", כי "עושה חיל" הוא עד העולם השלישי, ו"רוממה" הוא עד העולם האמצעי. אך בכל ספריו כאשר הצביע על הרוממות של יד ימין הוכיח כן מהפסוק "ימין ה' רוממה", ולא מ"ימין ה' עושה חיל". וכגון, בנתיב התורה פ"ו [רעא.] כתב: "התורה נתנה בימין של הקב"ה, שהתורה היא מתעלה על העולם לגמרי, לכך נתנה תורה בימין, כי הימין הוא מתרומם למעלה למעלה, וכדכתיב [תהלים קיח, טז] 'ימין ה' רוממה'". ובנצח ישראל ס"פ י [רסט.] כתב: "אמרו במדרש [ויק"ר ד, א] שני דברים הם ביד ימינו של הקב"ה, התורה וגמילות חסדים. תורה, דכתיב [דברים לג, ב] 'מימינו אש דת למו'. גמילות חסדים, דכתיב [תהלים מח, יא] 'צדק מלאה ימינך'. וכל ענין זה לגלות על אלו ב' דברים, כי על ידם האדם מתעלה למעלה. ולכך הם בימינו, כי היד הימנית יש בה התעלות, כמו שבארנו לפני זה, דכתיב [תהלים קיח, טז] 'ימין ה' רוממה', והאדם מתעלה על ידי שני דברים אלו שהם ביד הימין". ובנצח ישראל ס"פ יז [שצז:] כתב: "יד ימין מסוגל בהתרוממות בכל דבר, דכתיב 'ימין ה' רוממה'" ובנתיב העבודה פי"ח [א, קלד:] כתב: "הימין מורה על התרוממות, כמו שאמר 'ימין ה' רוממה'". ובח"א לשבת סג. [א, לח:] כתב: "כי הימין הוא מתרומם למעלה, וכדכתיב 'ימין ה' רוממה', כי היד מתרומם למעלה, והימין יותר, מפני כחה היא מתעלה ביותר" [ראה למעלה פמ"ב הערה 64]. ולכאורה לפי דבריו כאן היה לו להביא את הפסוק "ימין ה' עושה חיל" יותר מהפסוק "ימין ה' רוממה". ויש ליישב, כי בלא"ה יש להעיר שלא ביאר כיצד המלים "ימין ה' עושה חיל" מתפרשות על עולם העליון [לעומת דבריו למעלה שביאר כיצד "ימין ה' רוממה" מתפרש כנגד השמים שנקראים "מרום"]. וצריך לומר, שהואיל ו"ימין ה' עושה חיל" נאמר לאחר "ימין ה' רוממה", ובהכרח שבא להוסיף על מה שנאמר לפניו [כי לא פוחתין בשבח], לכך אם "רוממה" עוסק בעולם האמצעי, בהכרח ש"עושה חיל" [המוזכר לאחריו] עוסק בעולם העליון. נמצא לפי זה שאין המלים "ימין ה' עושה חיל" מורות בעצם על עולם השלישי, אלא מיקומן בפסוק מורה כן. אך המלים "ימין ה' רוממה" בעצם מורות על ההתרוממות שיש ליד ימין. לכך כאשר רוצה להביא ראיה על רוממות יד ימין, הוכיח כן מ"ימין ה' רוממה", ולא מ"ימין ה' עושה חיל".
(376) לשון המלבי"ם [שם]: "מה שהחייני ה' מן החולי הוא כדי שאחיה ואספר מעשי י-ה, ואני נשארתי בחיים כדי לספר מעשיו". ועל כלליות עם ישראל נאמר [ישעיה מג, כא] "עם זו יצרתי לי תהלתי יספרו", וכתב רש"י [שם]: "עם זו יצרתי לי - למען תהלתי יספרו". והמלבי"ם [שם] כתב: "יצרתם לי, שנוצרו להלל י-ה".
(377) נראה שבא לבאר כפילות העדר מיתה שהוזכרה כאן; בפסוק הקודם נאמר "לא אמות כי אחיה ואספר מעשי קה", ועתה מוסיף ואומר "יסור יסרני קה ולמות לא נתנני", ומדוע נאמר פעמיים שלא מת. ועל כך מבאר שבפסוק הקודם מדובר על ההלל, שרוצה לחיות כדי להלל את ה' [כמו שביאר]. ועתה מוסיף לשבח את הנהגת ה' שלא נתנו למיתה, וכמו שמבאר.
(378) אולי צ"ל "שהיה".
(379) פירוש - משבח את הקב"ה שהקפיד ודייק שהיסורין לא יגיעו לכדי מיתה, אלא יעצרו לפני כן, כדי שיחיה.
(380) הוא עולם הבא, שהוא נבדל מן הגשמי. ואודות שעולם הבא הוא עולם הנבדל, כן כתב בהרבה מקומות. וכגון, בתפארת ישראל פט"ו [רכח.] כתב: "התורה מוציאה את האדם מן הטבע, ונותנת לו מדרגה נבדלת. וכאשר אין תורה מן השמים, אין כאן מדרגה נבדלת, ואיך יקנה העולם הבא, שאין עולם הבא רק קנין העולם הנבדל מן הגשמי. ולפיכך כאשר אין תורה מן השמים, אין כאן עולם הבא הנבדל". ובדר"ח פ"ב מ"י [תשפה:] כתב: "עולם הזה, הוא עולם הגשמי... עולם הנבדל הוא עולם הבא". ובנתיב התורה פ"ג [קלו:] כתב: "יתן לו המציאות הגמור בעולם הנבדל, הוא עולם הבא הבלתי גשמי". וראה למעלה הקדמה ראשונה הערה 15, פנ"ח הערה 31, ופס"א הערה 150.
(381) לשון השערי אורה השער השמיני [הספירה השלישית (בינה)]: "הספירה הזאת גם כן נקראת למקובלים 'צדק עליון'. כלומר, הספירה אשר ממנה מתחלת מידת הדין, אף על פי שהיא נאחזת בעולם הרחמים. וזהו סוד צדק עליון המכוון כנגד צדק תחתון, כי ספירת המלכות גם היא נקראת 'צדק תחתון', ושתיהן מכוונות זו כנגד זו... ולפי שאלו שתי הספירות מכוונות זו כנגד זו, ושתיהן נקראות בשם 'צדק', אמר הכתוב [דברים טז, כ] 'צדק צדק תרדוף'. כלומר רדוף להשיג שערי צדק להיכנס מתוכן לחיי העולם הבא, שהוא סוד 'צדק עליון'. ולפיכך אמר 'צדק צדק תרדוף', וחזר ופירש [שם] 'למען תחיה' כנגד צדק עליון, [שם] 'וירשת את הארץ', כנגד צדק תחתון, שהוא סוד ארץ ישראל... והבן זה מאוד ידע והאמן כי כל העתידים לזכות ולהיכנם לעולם הבא, לא ייכנסו לו אלא מתוך הדין. וזהו שאמרו ז"ל [ר"ה טז:] שלוש כיתות ליום הדין. ובאותו מקום הוא מתן שכרן של צדיקים, שאין לו ערך ולא קיצבה ולא שיעור". ורבינו בחיי [דברים טז, כ] כתב: "למען תחיה [שם]. לעולם הבא, בצדק עליון [בינה], שהוא האור הגדול הצפון לצדיקים. 'וירשת את הארץ' [שם], בצדק תחתון [מלכות] שבארץ ישראל כנגדו. ואל הכוונה הזו אמר שלמה [משלי כא, כא] 'רודף צדקה וחסד ימצא חיים צדקה וכבוד', ביאורו שאם ירדוף אדם אחר מדת הדין הכלול מן הרחמים, הנקראת 'חסד ה'', ימצא צדק עליון, שהוא חיי העולם הבא. זהו 'ימצא חיים צדקה וכבוד', וזה מבואר".
(382) אודות שכל הודאה היא תשלומי עצמו בעבור הטובה שקבל, כן מבואר למעלה [לאחר ציונים 283, 298].
(383) אודות שכל הודאה מביאה לדביקות המודה בה', כן מבואר למעלה [לאחר ציון 298].
(384) אודות דביקות הצדיקים בעולם העליון, כן כתב לגבי כמה בעלי מעלה. וכגון, למעלה בהקדמה שניה [נג:] כתב: "כי מצד הטבע הנפלאות אינם נמצאים, אבל מצד פעולת הנבדל, כל הנפלאות הם נמצאים. כי העולם התחתון, הוא עולם הטבע, יש לו התדבקות בעולם הנבדל, ומשם הנסים באים. שהנסים יתחדשו במה שהעולם הזה יש לו חבור בנבדלים. ולפיכך הנסים לא היו כי אם בישראל כמו שיתבאר עוד, וכל זה מפני שיש להם דביקות בנבדלים, ולפיכך היו נמצאים בישראל נסים ונפלאות" [הובא למעלה הערה 268]. ושם בסוף הקדמה שניה [קכ:] כתב: "ולפיכך כאשר החיה אליהו בן הצרפית [מ"א יז, כב], ואלישע בן השונמית [מ"ב ד, לה], בודאי דבר זה נמנע אל הטבע, ולא היה נמנע אל פעל ה'. כי הנביאים על ידי שהיו דבקים בעולם הנבדל, היו פותחים שער הננעל, הוא עולם הטבע אשר ננעל בעד בעלי הגשם, והם פתחו שערים הסגורים, ונכנסו אל עולם הנבדל, והביאו מן העולם הנבדל דבר שלא יתכן לפי הטבע". ובנתיב התורה פי"א [תסט.] כתב: "אמרו [ברכות מב.] תכף לתלמיד חכם ברכה במעשה ידיהם. כי התלמיד חכם הוא הכנה שעל ידם תבא הברכה לעולם, וזולת זה אין העולם הזה ראוי לברכה, כאשר הברכה היא מעולם העליון הנבדל. ולכך על ידי תלמיד חכם, שיש בו השכל הנבדל, ויש לו דביקות בעולם העליון, מביא הברכה לעולם" [הובא למעלה הערה 125]. ובתפארת ישראל פי"ג [ריא:] כתב: "הנשמה הנבדלת עומדת בגוף, ומכל מקום יש לה דביקות למעלה עד עולם העליון. וכך כאשר עוסק בדברים הגשמיים, יש לו דבקות בפנימיות התורה, ומגיע עד עולם העליון". ובנתיב האמונה פ"ב [א, רח.] כתב: "בעל אמונה נכנס בשער עליון שאין נכנסין בו הכל, כי הוא יוצא מן העולם הגשמי, ודבק בעולם העליון. וזה שאמר [ישעיה כו, ב] 'פתחו שערים ויבא גוי צדיק שומר אמונים'" [הובא למעלה פ"ז הערה 130]. וכן כתב לגבי מעלת בית המקדש [נצח ישראל פנ"ב (תתלא:), והובא למעלה פי"ב הערה 112, ולהלן פע"א הערה 100]. וברי הוא שהוא הדין לגבי מעלת הצדיקים. ובדרוש לשבת תשובה [ע:] כתב: "כי האדם יש לו דביקות בעליונים כאשר הוא צדיק, ויש לו ריחוק מן העליונים כאשר יחטא". וראה למעלה הערה 125 שהתבאר שם שהצדיקים מחברים עליונים ותחתונים.
(385) פירוש - היה חשש מיתה ולבסוף [כמובן] לא מת. וכן [תהלים קטז, ח] "כי חלצת נפשי ממות את עיני מן דמעה את רגלי מדחי", שלבסוף העין לא דמעתה, והרגל לא נדחתה, וכמו שכתב הרד"ק [שם] "'את עיני מן דמעה', וחילצת עיני מדמעה, שלא בכיתי כמו שהייתי בוכה בצרתי. 'את רגלי מדחי', וכן חילצת את רגלי מהיותי נדחה וגולה". הרי שלבסוף הצרה נמנעה ולא באה.
(386) ולהוציא מהצרה היא פעולה יותר גדולה מאשר למנוע מהצרה לבא, וכמו שכתב רש"י [ויקרא כה, לה] "והחזקת בו - אל תניחהו שירד ויפול, ויהיה קשה להקימו, אלא חזקהו משעת מוטת היד. למה זה דומה, למשאוי שעל החמור; עודהו על החמור, אחד תופס בו ומעמידו. נפל לארץ, חמשה אין מעמידין אותו". ונקודה זו ממש התבארה למעלה פס"א [תקג:], שהצלת חנניה מישאל ועזריה מכבשן האש מורה שמעלתם יותר נבדלת מאשר המעלה הפועלת המלטות הצדיקים מגיהנם, כי בהמלטות מגיהנם יש מניעה מלכתחילה מלרדת לגיהנם, אך חנניה מישאל ועזריה כבר ירדו לכבשן האש, אך עלו ממנו, וזה מצריך מעלה יותר עליונה. ואמרו חכמים [שבת לב.] "לעולם יבקש אדם רחמים שלא יחלה, שאם יחלה אומרים לו הבא זכות והפטר". ועוד אמרו חכמים [נדרים עו.] "ומה זרעים טמאים כיון שזרען בקרקע טהורין, זרועין ועומדים לא כל שכן... יכול ימכור אדם את בתו כשהיא נערה, אמרת קל וחומר; מכורה כבר יוצאה, אינה מכורה אינו דין שלא תימכר". והאתוון דאורייתא [כלל ט] כתב: "דדבר גדול הוא יותר להפקיע מה שחל מכבר, מלמנוע חלות חדש", ושם מאריך בזה טובא. וכן כתב כמה פעמים, והובאו למעלה פס"א הערה 155.
(387) ממה שהוזכר בפסוק הקודם, שה' הצילו מצרה שהיה שקוע בה.
(388) סברה זו הזכיר כמה פעמים. וכגון, למעלה פס"ב [תקכה.] כתב: "אבל דבר זה מה שהוא [תהלים קיג, ז-ח] 'מאשפות ירים אביון להושיבי עם נדיבים עם נדיבי עמו' הוא על צד החסד, כי מצד הדין די לו שאינו אביון, והוא כמו שאר בני אדם, אבל מה שהוא מושיב אותו בין נדיבים זהו חסד גמור". ובפתיחה לאור חדש [קפב.] כתב: "כי במגילה הזאת [מגילת אסתר] נראה גודל החסד והטוב שעשה השם יתברך עם ישראל, כי עם שהיו תחת האומות, והיו שפלים וירודים, עשה השם יתברך עמהם חסד להגביה את מרדכי ואסתר מעלה מעלה על המן הרשע, שגדלו המלך מכל השרים [אסתר ג, א], ולא מצינו דבר כמו זה". וגם שם כוונתו שהיה מספיק להנצל מגזירת המן מבלי שמרדכי ואסתר יוגבהו מעלה מעלה על המן הרשע [כגון שגזירת המן היתה מתבטלת מעצמה], ולכך הגבהת מרדכי ואסתר מעל המן היא חסד גמור. ובנתיב העבודה פ"ז [א, צז.] כתב: "כי בגאולה [ממצרים] היו שניהם; האחד, שהיו ישראל בגלות, והיו אויביהם עומדין עליהן, והציל השם יתברך אותם. ולא זה בלבד, אלא שעשה עמהם גדולות וחסדים. כי לא די להם שהציל אותם משונאיהם, רק שעשה עמהם נפלאות גדולות". ולמעלה פל"ה [תרלא.] כתב: "אין הרחמנות גורם רק שלא יהיו בשעבוד ובצרה, אבל אינו מביא גאולה". וראה למעלה פנ"ד הערה 300, פנ"ט הערה 27, פ"ס הערה 233, ופס"א הערה 71.
(389) "מאת ה' היתה זאת, והיא נפלאת בעינינו - כי היה על פי נס ופלא" [מלבי"ם שם].
(390) מה שכתב "סדר זה היום" כי בפסוק הבא דובר על יום הנס, שנאמר [תהלים קיח, כד] "זה היום עשה ה' נגילה ונשמחה בו", ופסוק זה הוא המשך פסוקנו, וכמו שכתב הרד"ק [שם]: "זה היום - ויענו כולם ויאמרו זה יום התשועה לה', כי הוא עשה אותו, כי הוא לא יוכל להיות בלתו". ומבאר שכוונת המלים "מאת ה' היתה זאת" שהנסים נבראו ונסדרו מאת ה' מששת ימי בראשית. ויש להבין, איך "מאת ה' היתה זאת" מורה על סידור מששת ימי בראשית. ויש לומר, כי בבאר הגולה באר הרביעי [תכז.] כתב: "הוא יתברך עצם הסדר... שהוא עצמו הסדר". לכך כל דבר הבא מה' חייב להיות מסודר בתכלית [כמבואר למעלה פכ"א הערות 10, 11]. וה' סידר את העולם בששת ימי בראשית [באר הגולה באר השני (רלב:). ובתפארת ישראל פמ"ח (תשנא:) כתב: "כי החטא דבר מקרי, והתשובה מסודרת מששת ימי בראשית"]. לכך מתחייב מכך שהנסים שה' עשה מסודרים ממנו מששת ימי בראשית.
(391) לשונו למעלה הקדמה שניה [פד.]: "עוד הקשה [הרלב"ג], אחר שהוא יתברך מסדר הסדר של הנמצאים, לא יתכן שהוא יתברך משנה סדרים, כי כאשר יחדש האות, כמו עמידת השמש [יהושע י, יג], והוא ביטול ושנוי סדר לנמצאים, ולא יתכן שיבא שינוי סדר מן המסדר. הלא על קושיא זאת השיבו רבותינו ז"ל, שאמרו [ב"ר ה, ה] 'תנאי התנה הקב"ה עם מעשה בראשית וכו''. וכוונתם בזה שהוקשה להם אחר שכל הנמצאים נמצאים מסודרים מאתו יתברך, אין יתכן בהם שנוי, כי מעשיו וסדרו ראוי שיהיה קיים לעד, לא משתנה. ועוד, כי כולם נבראים בשמו יתברך, ומאחר שכלם נבראו בשמו יתברך, אשר הוא נצחי קיים לעד, כמו ששמו קיים נצחי כך ראוים מעשה בראשית התלוים בשמו להיות נצחיים, 'כי ביה ה' צור עולמים' [ישעיה כו, ד]. ועל זה אמרו כי כאשר נבראו, היה מסודר ממנו הנס שיהיה בנבראים, כאשר מסודר ממנו מעשה הטבע. וסדור הזה, כי במעשה בראשית לא החליט הטבע לגמרי, אבל סדר גם כן לנסים שלא כטבע, בדבר שבסוף יהיה נעשה הנס. וכמו שבשמו נברא מעשה בראשית, כך בשמו גם כן סדר שיוכל הטבע להשתנות ולהיות הויית הנס, והכל נברא בשמו. נמצא כאשר היה הנס לא היה בטול לסדר הנמצאים שנמצאים מאתו יתברך ויתעלה שמו. והדבר התבאר למעלה כי הנסים הם מסודרים מאתו יתברך גם כן, ואין הנסים שנוי הסדר, ולכך היה לנסים בתחילת הבריאה סדר כמו שהיה סדר לטבע. וזה עיקר הפירוש מה שאמרו 'תנאי התנה הקב"ה עם מעשה בראשית', לומר שיש לנסים סדר מסודר גם כן" [ראה למעלה פמ"ב הערה 74].
(392) דילג על הפסוק שלפניו [תהלים קיח, כד] "זה היום עשה ה' נגילה ונשמחה בו", ועד כה לא דילג על שום פסוק. וכן להלן [לאחר ציון 405] ידלג על [פסוק כח] "א-לי אתה ואודך אלקי ארוממך".
(393) אינו אומר "שיושיעם ה' מני צר" [לשון המלבי"ם כאן], לאמר שהיה צר ונושעו ממנו, אלא "שלא יהיה מתנגד לנו" כלל. ונראה שכוונתו כי למעלה ביאר שהפסוק [תהלים קיח, כא] "אודך כי עניתני ותהי לי לישועה" מוסב על ש"כבר היה צרה והוציא אותו" [לשונו למעלה לפני ציון 385]. ועתה הבקשה היא שמעיקרא לא תהיה צרה והתנגדות, "שלא יהיה מתנגד לנו" כלל.
(394) דבריו נראים כסתומים. ואולי כוונתו היא ש"הצליחה נא" מוסב על מעשי האדם, שמצליח במעשיו [זבח פסח כאן]. ובתורה הוזכרה תיבת "מצליח" בקשר למעשי ידיו של אדם [בראשית כד, מב, שם לט, פסוקים ב-ג, כג]. ורש"י [פסחים קיט.] כתב: "דוד אמר 'הצליחה נא', שיצליח במלכותו" [יובא להלן הערה 413]. והרד"ק בספר השרשים שורש צלח כתב: "ענין ההצלחה ידוע, והוא הזמנת הטוב ובואו אל האדם בדרך ישרה בלא עכוב". ולכך יש לבאר מהי הבקשה שנצליח במעשי ידינו, ומנין שעד כה לא היתה הצלחה כזו. ועל כך מבאר שתמיד יש מקום לבקש הצלחה "יותר ממה שהיה".
(395) לשון הרד"ק [שם]: "יאמרו הכהנים שיהיו בבית המקדש לכל הבאים לעבוד את ה' 'ברוך הבא בשם ה'', ותהיו מבורכים בשמו". והמהר"ל מבאר כך, אך חולק וסובר ש"ברוך הבא" לא נאמר על ידי הכהנים דוקא, אלא על ידי הכל. וכן רש"י [שם] כתב: "ברוך הבא בשם ה' - יאמרו למביאי הבכורים ולעולי הרגלים", ולא כתב שהאומרים הם כהנים דוקא.
(396) לשון הראב"ע [שם]: "מלת 'ברכנוכם' דברי הכהנים לכל הבאים, שהברכה תבא אליהם מבית השם, ששם הכבוד, כי אתם מכבדים אותו בזבחים שתביאו".
(397) וזו היא תוספת ברכה, וכמו שהמברך אומר "ברכו את ה' המבורך" [ברכות מט:], ש"המבורך" מורה שה' מבורך מעצמו, ועל כך מוסיף ברכה "ברכו".
(398) מפרשי המקרא פירשו שיש לקשור את הבהמה עד שתוקרב על המזבח. וכגון, רש"י [שם] כתב: "הזבחים והחגיגות שהיו נקיים ובדוקין ממום, קושרין בכרעי מטותיהם, עד שיביאום לעזרה בקרנות המזבח". והראב"ע [שם] כתב: "הכהנים אומרים לישראל 'אסרו חג', הוא הכבש המוכן לזבוח, כמו [ישעיה כט, א] 'חגים ינקופו'". והרד"ק [שם] כתב: "אסרו חג בעבותים. הביאו הכבש קשור בעבותים עד שתביאוהו לקרנות המזבח, כלומר, להקריבו לפני ה'" [המשך דבריו יובא בהערה 404]. והמהר"ל יבאר שזהו משל ליום החג שנעשו בו נסים, וכמו שמבאר. וראה להלן הערות 401, 404.
(399) שעל כך נאמר [תהלים קיח, כד] "זה היום עשה ה' נגילה ונשמחה בו", והרד"ק [שם] כתב שהכוונה גם לאומות, וכלשונו: "זה היום. ויענו כולם ויאמרו, זה יום התשועה לה', כי הוא עשה אותו, כי הוא לא יוכל להיות בלתו. לפיכך אין לנו להיות עצבים בישועת ישראל, אלא שנגילה ונשמחה עמהם בזה היום, כי מאת ה' היתה, והוא עשה אותו".
(400) מחבר את הנסים לחיוב עבודה ["ראוי להודות ולהלל ביום זה שעשה לנו נסים, ולעבוד לפניו"]. ונראה ביאורו על פי מה שכתב למעלה ר"פ סב [תקיב.]: "הם להקב"ה, שהרי עושה נסים עמהם, והוציאם מצרה לרוחה, ובזה הם עבדי ה'". ובנצח ישראל פ"ב [כה:] כתב: "הם [ישראל] קנוים לו [לה'] בעצמם לעבדים, כי הוציאם מן העבדות באותות ובמופתים, עד שנעשו עבדים קנוים לו. ואמרו רז"ל [קידושין כב:] דלת ומזוזה היו עדים שפסחתי על בתי בני ישראל, ואמרתי להם [ויקרא כה, נה] 'כי לי בני ישראל עבדים וגו''". הרי שצירף לזה את מאמרם שהדלת והמזוזה שהיו עדים לנסי מצרים, הם גם מעידים שבני ישראל הם עבדים הקנויים אל ה' [ראה למעלה הערה 254]. <b>ויש לבאר</b> איזה קנין הוא נסים, ומה דמות יש לקנין זה. ושמעתי ממו"ר זצ"ל לבאר, שהנסים מורים שישראל נמצאים במחיצתו יתברך, והוי מעין קנין חצר. וביאור דבריו הוא, שאם ישראל לא היו עומדים במחיצתו יתברך, לא היו נעשים להם נסים. לכך הנסים מורים על קנין, כי כשם שכל קנין הוא הכנסה לרשות הקונה, כך הנסים מורים שישראל עומדים במחיצתו יתברך, מתעלים מעבר מגבלות הטבע שבעוה"ז [ראה למעלה פל"ה הערה 23, פל"ט הערה 6, פמ"א הערה 97, פנ"ח הערה 9, פנ"ט הערה 30, פ"ס הערה 261, פס"א הערה 140, ופס"ב הערה 4]. <b>וכן כתב</b> גם לאידך גיסא; מי שעובד את ה' זוכה לנסים. שהנה נאמר [שמות יז, טו] "ויבן משה מזבח ויקרא שמו ה' נסי", ופירש רש"י שם "ה' נסי - הקב"ה עשה לנו כאן נס גדול. לא שהמזבח קרוי 'ה'', אלא המזכיר שמו של מזבח זוכר את הנס שעשה המקום, ה' הוא נס שלנו". והגו"א שם אות יא [שמז.] מבאר הקשר בין המזבח לנס עד שנקרא המזבח על שם הנס, וז"ל: "צריך לומר כי על ידי עבודתו יתברך אומר כל אדם 'ה' נס שלי', כי האדם העובד את הקב"ה, הוא מציל אותו מן אויביו, ועושה לו נסים. לכך קרא שם המזבח, ששם עבודה של הקב"ה, 'ה' ניסי'. דאם לא כן מאי ענין מזבח שיקרא בשם הזה 'ה' ניסי'" [הובא למעלה פל"ה הערה 23, וש"נ]. וראה למעלה הערה 4, להלן פע"א הערה 76, ופע"ב הערה 38.
(401) לכאורה משמע מדבריו שמפרש "חג" כפשוטו, שיש לקחת את יום הנס והחג ולקשרו אל המזבח [וזהו "ולעבוד לפניו" בעבודת המזבח], ואינו מפרש "חג" שמדובר בבהמת הקרבן, שהרי לא הזכיר זאת כלל. וכן במשפט הבא כתב "רצה לומר שיש להגדיל יום זה שעשה נסים לנו, ולקדש אותו, עד שיהיה נאסר החג במזבח, שהוא קדוש", הרי שאיירי ביום החג, ולא בהמות הקרבן. אך לפי זה לא יובן מה שכתב "ואמר <b>דרך משל</b> שיש לאסור החג בעבותים עד קרנות המזבח", דמהו המשל ומהו הנמשל. וכאמור שאר מפרשים ביארו ש"חג" מוסב על בהמת הקרבן [הובאו למעלה הערה 398]. וראה בסמוך הערה 404 בביאור דבריו.
(402) פירוש - המזבח הוא קדוש. וכן נאמר [שמות מ, י] "ומשחת את מזבח העולה ואת כל כליו וקדשת את המזבח והיה המזבח קודש קדשים". והרמב"ן [שם] כתב: "יתכן שאמר במזבח 'קדש קדשים' בעבור שיקדש [אחרים], כמו שאמר [שמות כט, לז] 'והיה המזבח קודש קדשים כל הנוגע במזבח יקדש". ונאמר [ויקרא ח, יא] "ויז ממנו על המזבח שבע פעמים וימשח את המזבח וגו'", וכתב רש"י [שם]: "לא ידעתי היכן נצטוה בהזאות הללו". והרמב"ן [שם] כתב ליישב: "ואפשר כי מה שאמר במזבח [שמות מ, י] 'וקדשת את המזבח והיה המזבח קודש קדשים', שיוסיף עליו הקידוש הזה בהזאות, ואינו במשיחה בלבד, כי 'והיה המזבח קודש קדשים', שיוסיף אליו קידוש יותר משאר הנמשחים במשכן וכל כליו, ועשה לו קידוש כקידוש אשר נצטוה לעשות במקריבים, שאמר [שמות כט, כא] 'והזית על אהרן ועל בגדיו'. כי אין המזבח, שהוא כלי לקרבנות, פחות מכלי המקריבים, וקל וחומר הדבר". וראה בגו"א שם אות ד [קע.].
(403) הולך לדבר על קרבנות, אע"פ שעד כה דיבר על החג עצמו. וראה הערה הבאה.
(404) "נאסרים" - פירושו כאן נקרבים. ויש להבין, מדוע כתב "קרבנות החג" דוקא, הרי זהו דין בכל הקרבנות, וכמבואר בהערה הבאה. ועוד, דבמשפט הקודם כתב "קרבנות" סתם ["וזה כי הבאת הקרבן, שזורקין הדם על קרנות המזבח"], ומדוע כאן הדגיש "קרבנות החג". ויש לומר, שבא להטעים מדוע "חג" סתם [האמור בפסוק] מוסב על בהמה המוקרבת למזבח. ועל כך כתב שזהו משום קרבנות החג, וכפי שכתב הרד"ק [תהלים קיח, כז]: "הקרבן כבש או זולתו יקרא 'חג', לפי שבחגים יקריבו אותם ברוב. וכן [ישעיה כט, א] 'חגים ינקפו'". ובספר השרשים שלו, שורש חגג, כתב: "נקרא הקרבן עצמו 'חג' על שם שקרב בחג, 'אסרו חג בעבותים', [שמות כג, יח] 'חלב חגי עד בקר', [ישעיה כט, א] 'ספו שנה על שנה חגים ינקפו', [מלאכי ב, ג] 'פרש חגיכם'". אך במשפט הקודם לא עסק בביאור הפסוק, לכך לא הוצרך להטעים נקודה זו. אך עדיין קשה, דמפרש "חג" שהוא בהמת הקרבן הקריבה בחג, אך בתחילת דבריו פירש "חג" על יום החג [כמבואר בהערה 401]. ואולי יש לומר, שבודאי הפסוק עוסק בקרבנות החג [כפי שביארו המפרשים], אך קרבנות החג הם משל לחג עצמו, שכשם שקרבנות החג קרבים על המזבח, כך החג עצמו הוא קדוש וקשור למזבח, ובא זה [קרבנות החג] ולימד על זה [החג עצמו]. ודייק לה, שלמעלה [לפני ציון 402] כתב: "עד שיהיה נאסר החג <b>במזבח</b>". ואילו כאן כתב "קרבנות החג נאסרים <b>על המזבח</b>". וזה מורה שלמעלה עסק בחג עצמו הקשור למזבח, ולכך כתב "במזבח". אך כאן עסק בקרבנות הקרבים על המזבח, ולכך כתב "על המזבח". ולפי זה הקרבנות הם המשל, והחג הוא הנמשל, וזהו שכתב למעלה "ואמר <b>דרך משל</b> שיש לאסור החג בעבותים עד קרנות המזבח".
(405) לשון הראב"ע [תהלים קיח, כז]: "טעם 'עד', שיהיה קרוב אל קרנות המזבח בעבור זריקת הדם". ואמרו במשנה [זבחים מג.] שהזריקה מתירה את האימורים להקטרה על המזבח, וכן מתירה את בשר העולה למזבח. ורש"י [זבחים כח:] כתב: "מה הרצאת כשר - לא קרי ליה הרצאה אלא בזריקה, שהוא סוף ארבע עבודות המתירות". וזריקה שאינה מתירה את הבשר למזבח, כגון שנשרף או נאבד הבשר, ולא נשתייר כזית בשר מהאימורים למזבח, רבי יהושע סובר שאינו זורק את הדם, שנאמר בעולה [דברים יב, כז] "ועשית עולתיך הבשר והדם", אם אין דם אין בשר, ואם אין בשר אין דם [פסחים עז.]. והלכה כרבי יהושע [רמב"ם פסולי המוקדשין פ"א הל"א]. הרי שהדם הוא המתיר את הקרבנות למזבח, וזהו שכתב כאן "שהרי קרבנות החג נאסרים על המזבח כשיזרוק הדם עליו".
(406) בשני הפסוקים האלו נאמר "הודו לה' כי טוב כי לעולם חסדו".
(407) בלשון המהר"ל "רק" הוא כמו "אלא".
(408) פירוש - הואיל ופסוק זה ["הודו לה' כי טוב כי לעולם חסדו"] נזכר בתחילת הפרק ובסופו, זה מורה שכל ענין הפרק הוא להדגיש כמה ראוי לאדם להודות לה' על הטובות שעושה לו. דוגמה לכך הם דברי הגמרא [סוטה יד.] "דרש רבי שמלאי, תורה תחלתה גמילות חסדים, וסופה גמילות חסדים; תחילתה גמילות חסדים, דכתיב [בראשית ג, כא] 'ויעש ה' אלקים לאדם ולאשתו כתנות עור וילבישם'. וסופה גמילות חסדים, דכתיב [דברים לד, ו] 'ויקבור אותו בגיא'". ובתפארת ישראל פ"כ [רצה:] כתב: "בארו בזה דבר גדול, כי כל ענין התורה כדי להעמיד הטוב שיהיה בעולם, ולפיכך התחלתה גמילות חסדים שהוא עשיית הטוב לבני אדם ותכלית התורה הטוב הגמור". ובנתיב גמילות חסדים פ"א [א, קנ.] כתב: "ראוי שתהיה תחלת התורה חסד וסופה חסד, מפני שעיקר התורה הוא הטוב, ואם לא שהיה אדם צריך לדין ומשפט לא היה כאן דין כלל, כי אם לא היה האדם חוטא לא היה צריך לארבע מיתות בית דין. ולכך הדין אינו עיקר התורה, רק הטוב והחסד, והוא התחלתה של התורה, מפני שזהו עיקר כוונת התורה שיהיה הכל בטוב, שיעשו הכל התורה, ולא יהיה שום רע בעולם... וכן הסוף הוא גמילות חסדים, מפני שזהו תכלית התורה לסלק הרע ולהיות טוב". וכן כתב להלן פס"ה [לאחר ציון 175]: "מסיים ב'הודו' [תהלים קלו, כו], כמו שהתחיל [שם פסוק א], לומר שהכל הוא הודאה". <b>ויש להעיר</b>, כי למעלה פמ"ז [תקעב:] ביאר מדוע שירת הים מסתיימת ב"כי בא סוס פרעה", וכלשונו: "ותקשר סוף השירה בתחלת השירה ולומר [שמות טו, יט] 'כי בא סוס פרעה רכבו ופרשיו אל תוך הים וישב ה' עליהם את מי הים', [שמות טו, א] 'אז ישיר משה ובני ישראל את השירה הזאת לה' ויאמרו לאמר אשירה לה' כי גאה גאה סוס ורוכבו רמה בים', הרי סוף השירה קשור בתחלת השירה בתכלית הקשור, ואם לא כן, לא היה קשור גמור פסוק זה של 'כי בא סוס פרעה' במקום הזה. והוא יורה על שלימות השירה, שלא תאמר כי יש סוף לשירה זאת, וכל דבר אשר יש לו סוף הוא חסר כאשר מגיע אל הסוף, ויהיה שבח השם יתברך חס ושלום חסר. וכאשר קשור הסוף בתחלה, אין כאן סוף שתאמר עליו שהשבח הוא חסר מצד שיש לו סוף, אבל קשור בתחלתו, ואז הוא שבח שלם למי שהוא שלם". ומדוע לא ביאר כך גם את הפתיחה והסיום שנאמרו כאן ["הודו לה' כי טוב כי לעולם חסדו"]. ואף שיש לומר שהלל אינו מדין שירה [וכשיטתו להלן פס"ה הערה 39], מ"מ זיל בתר טעמא, והוא שאין לומר שבח חסר למי שהוא שלם, וטעם זה כחו יפה לכל סוגי השבח, אף שאינם מדין שירה. ואולי לא ביאר כך כאן, כי לא תמיד מצינו בשאר פרקי הלל שפותחים ומסיימים באותו פסוק, ומה נשתנה פרק זה. ויל"ע בזה.
(409) לשון רש"י [תהלים קיח, כז] "אודך כי עניתני - מכאן ואילך אמר דוד ושמואל וישי ואחי דוד, כמו שמפורש בערבי פסחים, מי שאמר זה לא אמר זה". ומה שכתב כאן "דרשו הכתובים מ'אודך' על דוד המלך", אין כוונתו שדוד אמרם, אלא שרובם עוסקים עם דוד המלך, וכמבואר בהערות הבאות.
(410) "כלומר דוד, שמימיו רועה צאן היה, ונעשה ראש" [רש"י שם].
(411) "'נפלאות בעינינו' לשון רבים, אמרו אחיו" [רש"י שם].
(412) "שמואל היה מתנבא עליהם שסופן לגיל ולשמוח, שיושיעם מיד אויביהם" [רש"י שם].
(413) "כלומר על ידי דוד" [רש"י שם].
(414) "ודוד אמר 'הצליחה נא', שיצליח במלכותו" [רש"י שם]. וראה למעלה הערה 394.
(415) "שיברך כולם, כלומר מברכין אנו אתכם" [רש"י שם].
(416) "לנו - לשון רבים" [רש"י שם].
(417) "הביאו זבחים ושלמים הרבה לשמוח ומתן דמם למזבח" [רשב"ם שם].
(418) ו"סדר" ו"מקרה" הם הפוכים זה לזה, וכמו שכתב למעלה הקדמה שניה [עט.]: "אם הפוך המטה נחש אינו טוב בעצם רק במקרה, אם כן אינו נחשב כלל מציאות, רק מציאות במקרה, ודבר זה לא יכלול כלל במציאות שהם מסודרים מאתו יתברך". ולמעלה פכ"א [רמט] כתב: "כאשר הקב"ה נותן אותם למקריים, אין כאן סדר". ולמעלה פנ"ד [קסז.] כתב: "דע, כי ענין יעקב היה כל דבריו שלא במקרה. שאילו היו דבריו של יעקב במקרה, דהיינו הירידה למצרים, היה אם כן הגאולה במקרה, והיה עיקר סדר העולם במקרה. שהרי ידוע ומפורסם בודאי כי הגלות והגאולה הוא עיקר מענין העולם וסדר שלו". ולהלן ר"פ ע כתב: "כל דבר עראי הוא מקרה, ואינו בעצם... שאין חבור הזה מקרה, אבל הוא סדר אלקים". ובתפארת ישראל ר"פ יז [רנח.] כתב: "השאלה אשר יש לשאול, למה לא ניתנה התורה בכללה בתחלת העולם, כאשר ברא וסידר הנבראים, אחר שהתורה היא סדר הנבראים, ואין דבר שהוא סדר הוא במקרה, ולכך אין לומר בזה כי כך מקרה קרה". ושם ר"פ כה [שעב:] כתב: "הדבר שהוא מוסכם שלא היה בריאת עולם במקרה קרה. שכאשר האדם מתבונן בבריאה הזאת, ימצא אותה שהיא מסודרת בחכמה בתכלית הסדר. ודבר כזה אי אפשר שיהיה קרה במקרה דבר שהוא מסודר בתכלית הסדר". ובנצח ישראל פ"מ [תשו:] כתב: "כי הדברים שאינם בעצם, רק שהם מקריים, יוצאים מסדר העולם, שהמקרה אינו מסדר המציאות". ובנר מצוה [ב:] כתב: "אין ספק שלא היו כך במקרה, רק כי כך מחייב סדר עולמו שסדר השם יתברך". ובאור חדש פ"ו [תתרלא:] כתב: "לא היה המעשה דרך מקרה, רק שכך היה מחויב כסדר הראוי". ובח"א לשבת פט: [א, מו.] כתב: "הדבר שהוא מסודר אינו במקרה, כי המקרה אינו מסודר, שכך נקרא 'מקרה', שהוא מלשון קרי ובהזדמן". וראה למעלה הקדמה שניה הערה 179, פי"א הערה 2, פכ"א הערה 14, פכ"ג הערה 7, פכ"ה הערות 6, 8, פל"א הערה 23, פנ"ח הערה 148, ופע"ב הערה 52. זאת ועוד, כי אין מקרה אצל הקב"ה, וכמו שכתב בבאר הגולה באר הרביעי [שעו:]: "השם יתברך אשר הוא מחויב המציאות, רחוק ממנו דבר שהוא במקרה, כי הוא יתברך מחויב המציאות, והמקרה אין לו מציאות כלל, רק במקרה קרה". ובנתיב התשובה פ"ג [מט.] כתב: "כל דבריו של בשר ודם נמשכים אחר המקרה בלבד, לפעמים מתפייס ולפעמים אינו מתפייס, הכל לפי המקרה. אבל השם יתברך אין דבריו במקרה, ולפיכך השם יתברך בודאי מתפייס, כי כך מדתו יתברך שיהיה מתפייס בדברים". ובאור חדש [תעט.] כתב: "לא היתה הריגת ושתי במקרה, רק השם יתברך עשה זה" [ראה למעלה פי"ד הערה 112, פכ"ה הערה 6, פל"א הערה 23, ולהלן פ"ע הערה 8].
(419) כן מצינו במדת פורעניות, וכמו שכתב המשך חכמה [במדבר כו, סא]: "על פי דברי המדרש [ויק"ר כד, ב]... 'ואתה מרום לעולם ה'' [תהלים צב, ט], לעולם ידך בעליונה. בנוהג שבעולם בשר ודם יושב בדין, בזמן שהוא נותן דימוס, מקלסין אותו. ובזמן שהוא נותן ספיקלא, אין כל בריה מקלסת אותו, מפני שהן יודעין שיש שטף בדינו. אבל הקב"ה אינו כן, אלא בין במידת הטוב בן במידת הדין 'ואתה מרום לעולם ה''. פירוש, דאם לבשר ודם יחטא אדם הורגו לפי המשפט, אבל מה שיש צער לאביו שאין לו בן, זה שלא במשפט, אך בחנם. לא כן במלך מלכי המלכים הקב"ה, אם מעניש לאחד, כולם חייבים, הבן חייב והאב גם כן... שבמדת בשר ודם יש אחד מה שאינו חייב, וסובל העונש". וכן כתב באגרא דכלה [לבעל בני יששכר] פרשת אחרי [עמוד לד], ובהקדמה לשתי הלחם [למהר"ם חאגיז (עמוד יג)], והוזכרו כאן במשנת מהר"ל [אות תנט].
(420) בעצמו - בעצם, כי הטובה של מלכות בית דוד היתה מכוונת בראש ובראשונה כלפיו, כי הוא זה שנעשה מלך. ובתפארת ישראל פמ"ח [תשמח:] כתב: "דוד המלך הרי הוא עיקר בעולם, אשר ממנו מלכות בית דוד". ואמרו חכמים [סנהדרין קז.] שדוד ביקש שיאמרו "אלקי דוד", כפי שאומרים "אלקי אברהם", "אלקי יצחק", ו"אלקי יעקב". ובח"א שם [ג, רנא:] כתב: "מה שאמר דוד שיש לומר גם כן 'אלקי דוד', ובקש זאת יותר מכל שאר צדיקים, מפני כי בשביל כך אומרים 'אלקי אברהם אלקי יצחק אלקי יעקב', מפני שאין הקב"ה מיחד שמו על אדם יחיד, כי אם על אומה שלימה. והאבות היו אבות לכלל אומה ישראלית. ולכך כמו שאומרין 'אלקי ישראל', אומרים 'אלקי אברהם', וכן יצחק ויעקב. לכך אמר דוד שכמו שהשם יתברך מיחד שמו על האבות מפני שהם אבות אל הכלל, כך דוד אב אל מלכות בית דוד, שגם המלכות נחשב כמו הכלל, שהמלך הוא כמו הכלל נחשב. וכן אמרו ז"ל שהמלך הוא העם, והעם הוא המלך [רש"י במדבר כא, כא]. ומאחר שממנו מלכות, דוד נחשב הוא כלל, ויש לומר גם כן 'אלקי דוד' כמו שאומרים 'אלקי אברהם'" [הובא למעלה פי"א הערה 63]. ובבאר הגולה באר החמישי [קט:] כתב: "כי השם יתברך הוא שהיה רוצה בדוד, כי על ידו יהיה בנין בית המקדש ומלכות בית דוד, וכמה דברים שהם יסודי העולם... שהוא יתברך היה גורם שלא יחטא" [הובא למעלה פמ"ז הערה 499]. ואמרו חכמים [ב"ב יז.] שלא שלט בדוד יצר הרע.
(421) לשונו למעלה פמ"ז [תקמה:]: "מלכות בית דוד, השם יתברך רצה במלכות זה להנהיג את ישראל. ובזכות הנהגה הזאת האלקית המביא אל השלימות, היה השם יתברך מנהיג אותם אל השלימות גם כן, להביאם אל בית המקדש". ובנתיב העבודה פי"ח [א, קמב.] כתב: "ותקנו להזכיר מלכות בית דוד בבונה ירושלים, כמו שאמרו בגמרא [ברכות מח:]... כי הברכה הזאת היא השלמה אחרונה לישראל. ומלכות בית דוד בפרט היא השלמת ישראל... ועל ידי השלמה הזאת של מלכות בית דוד, מקבלים ישראל השלמה על השלמה, עד שהשכינה הוא מלכם שוכן ביניהם, ולכך צריך להזכיר מלכות בית דוד בבונה ירושלים". ובנתיב השלום פ"ג [א, רכז:] כתב: "שלא יבוא לידי מחלוקת שהוא בין איש לרעהו, אמר [ב"ב קמז.] 'אל תמרדו במלכות בית דוד', שהוא שלום מלכות... שהוא סבה לבטל המחלוקת ולהעמיד השלום... שעל ידו השלום, שאין איש את רעהו חיים בלעו. ובספרי [במדבר ו, כו] 'וישם לך שלום', זה שלום מלכות בית דוד. שתראה מזה כי מלכות בית דוד הוא שלום ישראל, שהרי עליו הכתוב אומר 'וישם לך שלום', והוא עד על פירוש זה" [ראה למעלה פ"ו הערה 80, ופמ"ז הערה 500].
(422) אמרו חכמים [ב"ב יז.] "ארבעה מתו בעטיו של נחש... ישי אבי דוד", ופירש רש"י [שבת נה:]: "בעצתו של נחש שהשיא לחוה, ולא בחטא אחר, שלא חטאו". ובח"א שם [ג, עח:] כתב: "ישי אבי דוד היה לו מעלה מצד בנו, שהוא דוד". ובח"א לשבת נה: [א, לג.] כתב: "בדוד, אביו... מת בעטיו של נחש. כי אביו אם לא היה צדיק, רצה לומר שאינו נוטה מן היושר, לא היה ראוי להוליד את דוד... מי שהיה סבה לדוד, שהוא אביו, שהוא מצטרף אליו שהוציא אותו לפעל, אם היה יוצא מן היושר ומן הצדק לא היה סבה שיצא ממנו דוד".
(423) אמרו חכמים [סנהדרין צה.] שהארץ קפצה בשביל אבישי בן צרויה, שהוא בן אחותו של דוד [דהי"א ב, טז]. ובח"א שם [ג, קצו.] כתב: "לאבישי קפצה לו הארץ בשביל דוד".
(424) כמו שאמרו חכמים [ירושלמי תענית פ"ב ה"ז] "'ויאמר שמואל חטאנו לה'' [ראה ש"א ז, ו]... לבש שמואל חלוקן של כל ישראל, אמר לפניו, רבון העולמים, כלום אתה דן את האדם אלא על שהוא אומר לפניך 'לא חטאתי', [ירמיה ב, לה] 'הנני נשפט אותך על אומרך לא חטאתי', ואלו אומרים 'לפניך חטאנו'". ובקרבן העדה [שם] כתב: "כלומר שטען בעד כולן". ובכלליות אמרו על הנביאים [מכילתא שמות יב, א] "בכל מקום אתה מוצא שהנביאים נתנו נפשם על ישראל". ובנצח ישראל פ"ס [תתקכ:] כתב: "הנביאים, שהם אוהבי ישראל". ואמרו עוד [ברכות לב.] "אמר לו הקב"ה למשה, משה רד מגדולתך, כלום נתתי לך גדולה אלא בשביל ישראל, ועכשיו ישראל חטאו, אתה למה לי".
(425) פירוש - לאחר שכל אחד נתן את הודאתו הפרטית, הצטרפו כולם להודאה אחת משותפת, וזהו הפסוק האחרון שבפרקנו "הודו לה' כי טוב כי לעולם חסדו", שאותו אמרו כולם ביחד [פסחים קיט., והובא למעלה לאחר ציון 418].
(426) מעשה אחד, וכמו שכתב בדר"ח פ"ג מ"ב [נו.]: "כי מן הפועל שהוא אחד לא יצא רק פעל אחד".
(427) פירוש - אין חילוק בין אם הטובה באה באופן ישיר או עקיף, כי כל הטובות נובעות מפעולה אחת, ושורש אחד לכולן.

Chapter 65

(1) אין זה מצוי שפותח פרק חדש במלים "ואמרינן במשנה". אך הטעם הוא שזהו המשך למתבאר למעלה, כי בסוף פס"ג  [לאחר ציון 280] כתב: "כוס רביעי מברך עליו ההלל", וכמו שאמרו במשנה [פסחים קיז:] "רביעי, גומר עליו את הלל", וכל פס"ד הוקדש לבאר את ההלל שהוזכר במשנה. והמשנה מוסיפה לומר "ואומר עליו ברכת השיר". לכך פרק זה הוא המשך לביאור המשנה שכבר החל לבארה בפרק הקודם.
(2) "יהללוך - וגומרין בו 'ברוך אתה ה' מלך מהולל בתשבחות', וזו היא ברכת השיר דמתניתין, כלומר ברכת השבח" [לשון הרשב"ם שם]. וזו הברכה שאומרים בסיום ההלל. וראה להלן ציון 36.
(3) "ורבי יוחנן אמר נשמת כל חי - אף 'נשמת', דהיינו ברכת השיר דמתניתין, דאילו 'יהללוך' אנו אומרים בכל יום שאומרים בו את ההלל, ומאי שנא ליל פסח דנקט, אם לא להוסיף עוד ברכה אחרת" [לשון הרשב"ם שם]. וראה להלן הערות 40, 53.
(4) לשון הטור [או"ח סימן תפ]: "ואומר עליו ברכת השיר, ופליגי מאי 'ברכת השיר'; רב יהודה אומר, 'יהללוך', וחותם 'מלך מהולל בתשבחות'. רבי יוחנן אומר, 'נשמת כל חי', וחותם ב'ישתבח'... ורשב"ם כתב [אינו ברשב"ם שלפנינו] כיון דלא אתמר הלכתא לא כמר ולא כמר עבדינן כתרווייהו, וחותמין בהלל 'בא"י מלך מהולל בתשבחות', ואומר הלל הגדול ו'נשמת', וחותם 'בא"י מלך מהולל בתשבחות'". וכן כתב הרא"ש [פסחים פ"י סימן לב], וארחות חיים בשם ר"ת [סימן לז]. וראה להלן [לאחר ציון 43] שהמהר"ל נתקשה בביאור שיטה זו. וכן ראה להלן הערה 220.
(5) פירוש - אין "יהללוך" אחד משמונת השבחים שהוזכרו בהמשך, אלא הוא חולק מקום לעצמו מחמת שהוא נפרד משמונת השבחים שהוזכרו ביחד, שאומרים: "יהללוך ה' אלקינו כל מעשיך, וחסידיך צדיקים עושי רצונך. וכל עמך בית ישראל ברנה יודו ויברכו וישבחו ויפארו וירוממו ויעריצו ויקדישו וימליכו את שמך מלכנו". הרי שהתיבות "יהללוך ה' אלקינו על מעשיך, וחסידיך צדיקים עושי רצונך" הוזכרו לעצמן, ורק בהמשך נאמרו שמונה שבחים, וכמו שסופר ומונה. ועוד אפשר לומר שכוונתו היא ש"יהללוך" חולק מקום לעצמו משום שהוא נאמר על ידי "כל מעשיך", וזה כולל אף את האומות [וכן ביאר האברבנאל בזבח פסח], ואילו שמונה השבחים הבאים נאמרים על ידי "כל עמך בית ישראל ברנה". וראה הערה הבאה.
(6) אולי מדגיש כן לאפוקי מדברי האברבנאל בזבח פסח שכתב שיש רק ארבע לשונות של הודאה; "יודו, ויברכו, וישבחו, ויפארו", ללא ארבע לשונות של שבח הבאים; "וירוממו, ויעריצו, ויקדישו, וימליכו". אך ריהטת לשונו מורה שבא לאפוקי ממספר גבוה יותר משמונה, ולא ממספר נמוך יותר. אמנם לפי דבריו בכת"י [ת] מתבארת כוונתו, שכתב שם: "ב'יהללוך' יש גם כן עשרה שבחים, כנגד 'לפיכך אנחנו חייבים' שיש בו י' שבחים... שהרי יש ב'יהללוך' עשרה לשונות; 'יהללוך' א', 'יודו' ב', 'ויברכו' ג', 'וישבחו' ד', 'ויפארו' ה', 'וירוממו' ו', 'ויעריצו' ז', 'ויקדישו' ח', 'וימליכו' ט', 'ולשמך נאה לזמר' [י'], הרי י' לשונות הלל... אמנם כאשר תעיין בזה תמצא שאין כאן רק ח' שבחים, שהרי 'יהללוך' מחולק מן שאר השבחים, שאמר 'יהללוך ה' כל מעשיך', ולא מצאנו רק ח' לשונות של שבח ביחד; יודו, ויברכו, וישבחו, ויפארו וירוממו, ויעריצו, ויקדישו, וימליכו, וכך הוא העיקר". וברור שלכך כוונתו בדבריו כאן. ובמחזור ויטרי [סימן צז] הנוסח הוא: "יודו, ויברכו, וישבחו, ויקדשו, וירוממו, ויפארו, ויהללו את שם קדשך, הוד, והדר יתנו לזכר מלכותך", והן תשע לשונות של הודאה.
(7) פירוש - מספר שמונה הוא ידוע כמתאים לאמירת שבחים.
(8) למעלה פמ"ז [תע.-תפה.], וביאר שם בששה אנפי את תיבת "אז"; (א) "אז" מורה על האחדות, שהעתה אין בה חילוק זמן כלל [תע.]. (ב) "אז" מורה על האחדות, שהאחד רוכב על השבעה [תעב:]. (ג) "אז" מורה על מדה העליונה שמחמתה טעה משה [תעד.]. (ד) "אז" מורה על מספר שמונה, שהוא מעל לטבע [תעו.]. (ה) "אז" מורה על העבר והעתיד, הנבדל מהזמן [תעט.]. (ו) "אז" מורה על מדריגת משה שהיה נבדל מהגשמי [תפב., וכמלוקט שם הערה 247]. ודבריו כאן נוטים להסברו השני והרביעי שם, ש"אז" מורה על מספר שמונה. ובהמשך יזכיר גם את הסברו הראשון.
(9) ילקו"ש ח"א המשך רמז רמא, והובא למעלה פמ"ז [תפד.].
(10) בפסוקים אלו לא נאמרה תיבת "אז", אך פסוקים אלו מבארים את ריש דברי המדרש "בשעה שאמרו ישראל 'אז ישיר', לבש הקב"ה חלוק של תפארת שהיו חקוקים עליו כל 'אז' שבתורה", ופירש רש"י [דברים כו, יז] "האמירך... הוא לשון תפארת". ובסמוך כתב: "פירוש, כאשר היו משבחין את השם יתברך ב'אז ישיר'... בשבח זה היו מלבישין השם יתברך חלוק של תפארת... וזה המלבוש הוא לו מן התחתונים".
(11) למעלה פמ"ז [תפד.] הביא מדרש זה, וכתב: "פירוש זה תמצא מבואר בסוף הלל, עיין שם".
(12) לשונו למעלה פמ"ז [תעב:]: "האל"ף הוא אחד, רוכב על שבעה, כי השבעה רבוי החלקים בכל מקום. וכאשר רוצה להזכיר הרבוי, מזכיר אותו במספר שבעה, כמו [דברים כח, ז] 'בדרך אחד יצאו אליך ובשבעה דרכים ינוסו מפניך', וזה נזכר פעמים הרבה, כי הרבוי המחולק נזכר בשבעה. וכאשר רוצה לומר כי הוא יתברך אחד מושל על החלקים כולם, מזכיר מספר 'אז', שהוא יתברך אחד רוכב על שבעה. וכך אמרו במדרש, מהו 'אז', אחד רוכב על שבעה". ואודות שהקב"ה נבדל מן הטבע, כן כתב בהרבה מקומות. וכגון, בדר"ח פ"ה מ"ט [רפד:] כתב: "כל קדושה הוא נבדל מן החמרי, שלכך מקדישין השם יתברך שהוא נבדל מן הגופנית. ודבר זה בארנו הרבה מאד שאין ענין קדושה רק שהוא נבדל מן החמרי". ובבאר הגולה באר הרביעי [תק.] כתב: "כי כאשר יאמר שהוא 'קדוש', רוצה לומר שהוא נבדל מן הגוף, שזהו ענין הקדושה שהוא נבדל מן הגוף, ומבואר הוא למבינים. וכאשר הוא רוצה להקדיש לו יתברך ולומר שהוא יתברך קדוש נבדל מן הגוף, יש לו להתעלות מן כבידות הגוף. כי איך יהיו מקדישים לו יתברך, והאדם עם הגוף. ולכך הוא מרקד ומגביה עצמו, והוא הסתלקות מן הגוף, ואז יאמר קדושה אליו יתברך". ובנתיב העבודה ר"פ יא כתב: "מה שנושא אדם עצמו למעלה בשעה שאומרים 'קדוש קדוש קדוש' [שו"ע או"ח סימן קכה סעיף ב, בהגהה], דבר זה מפני כי כל קדושה שהוא יתברך נבדל בקדושתו מן התחתונים, ואין לו יתברך חבור וצרוף אליהם. לכן האדם גם כן כאשר יאמר 'קדוש קדוש קדוש' נבדל קצת מן הארץ, ומתנשא כלפי מעלה". ובנר מצוה [פח.] כתב: "כל דבר שהוא קדוש הוא נבדל מן הטבע, שהיא גשמית חמרית" [ראה למעלה הקדמה ראשונה הערה 73, הקדמה שניה הערה 118, פ"ד הערה 25, פ"ז הערה 74, פכ"ט הערה 17, ופל"ה הערה 24]. <b>ואודות שבז' ימי בראשית</b> נעשתה הבריאה, כן אמרו חכמים [סנהדרין לח.] "'חכמת בנתה ביתה' [משלי ט, א], זו מידתו של הקב"ה שברא את כל העולם כולו בחכמה. 'חצבה עמודיה שבעה' [שם], אלו שבעת ימי בראשית". ולמעלה פל"ט [לח:] כתב: "ברא הקב"ה את עולמו לשבעה ימים". ולמעלה פ"מ  [קלא:] כתב: "כי העולם נכלל בשבעה, כנגד שבעת ימי בראשית". ובנתיב הצדקה פ"ג [א, קעה.] כתב: "העולם שנברא בז' ימי בראשית, דכתיב [משלי ט, א] 'חכמות בנתה ביתה חצבה עמודיה שבעה', שהפסוק נאמר על העולם הזה שיש בו נבראים שנבראו בשבעה ימי בראשית". ובח"א לסנהדרין צו: [ג, רד.] כתב: "העוה"ז מיוסד על מספר שבעה, הם שבעת ימי בראשית". ואודות שהעולם שנברא בז' ימי בראשית הוא עולם הטבע, כן כתב למעלה פ"מ  [קא:]: "כי ז' ימי בראשית הם ז' ימי הטבע, כי בז' ימים נברא עולם הטבע". ובתפארת ישראל פ"א [לו:] כתב: "ומפני כי עכו"ם הם מן העולם הטבעי, לכך הם שבעים אומות, כי עולם הטבע נברא בשבעת ימי בראשית, וכנגד שבעת ימי עולם הטבע היו שבעים אומות, כנגד כל יום עשרה... ועכו"ם לפי מעלתם נתן להם ז' מצות [סנהדרין נו:], שהם שבע מצות בני נח". ובנצח ישראל פי"ט [תכח:] כתב: "שלימות של העולם הזה אינו רק עד ז', כי העולם הזה הוא עולם הטבע, שנברא בשבעת ימי בראשית". ובדרשת שבת תשובה [פב:] כתב: "כי שבעה ימים הם ימי טבע, שהיא גשמית, שהם נגד שבעת ימי בראשית שברא הקב"ה את הטבע הגשמית". וכן כתב בתפארת ישראל פ"ב [מח:], שם פי"ט [רפח:], דר"ח פ"ו מ"ב [יז:], ח"א לשבת כא: [א, ה.], ח"א לנדרים לא: [ב, ה:], ח"א לסוטה יב. [ב, נב:], ח"א לגיטין נז. [ב, קטו:], ח"א לסנהדרין לח. [ג, קנד.], ח"א לע"ז [ד, לג.], דרשת שבת תשובה [פב:], ועוד. אמור מעתה שבשבעת ימי הבריאה נברא העולם הטבעי. <b>אך יש להעיר</b> דבכל מקום אמרו "ששת ימי בראשית" [ברכות לד: "יין משומר בענביו מששת ימי בראשית". חגיגה יח. "ששת ימי בראשית יוכיח"]. ובבאר הגולה באר הששי [קפט.] כתב: "העולם הזה הגשמי ג"כ נברא בששה ימים... וכנגד זה אמר [פסחים צד.] כי העולם הוא ששת אלפים פרסה". ובדר"ח פ"ב מי"א [תשצג:] כתב: "העולם הזה אשר ברא השם יתברך, בריאתו הוא בשווי, ולא יצא מן המצוע... ויורה זה מה שנברא בששה ימים. כי אות הוי"ו מורה על השווי". ולמעלה פמ"ז [תעו:]: "מפני שכל אשר נברא בששת ימי בראשית הוא טבעי, ודבר שאינו טבעי הוא על שבעת ימי בראשית". הרי שפתח שם ב"נברא בששת ימי בראשית" וסיים "הוא על שבעת ימי בראשית, ולכך המילה ביום השמיני". וכן למעלה פל"ט [לח:] כתב: "כשם שברא הקב"ה את עולמו לשבעה ימים... ולפיכך כל ששת ימי מעשה פונים אל השבת". פתח בשבעה וסיים בששה. וכאן הזכיר רק מספר שבע. והתוספות [סנהדרין לח. ד"ה חצבה] עמדו על קושי זה, וכתבו: "דבשבעה ימים נברא העולם, שאע"פ שבששה ימים נברא העולם, מ"מ היה חסר מנוחה עד שבא שבת בא מנוחה". <b>ולמעלה נתבאר</b> [פל"ט הערה 132, פ"מ הערה 152, ופמ"ו הערה 185] שמספר שבע מורה על עולם הטבע, אך בעולם הטבע גופא בהכרח פתיך ביה קדושה מסויימת, כי הוא בא מהקב"ה, ומן הנמנע שדבר שבא מהקב"ה לא תמצא בו התייחסות מסויימת אל הקב"ה, והתייחסות זו מתבטאת בשבת קודש. לכך אע"פ שלא נבראה שום בריה ביום השביעי, מ"מ יום השביעי משתייך לעולם הטבע. וב"הגדה של פסח במשנתו של הרב דסלר" [עמוד קצד], הביא דברי המהר"ל האלו, וכתב: "הביאור הוא ששירה מגיעה במצב שמתגלה גילוי עליון של אחדותו יתברך, שגילוי זה עליון מכל הבריאה כולה, דהיינו מעל בחינת ז'. לא רק מעל ששת ימי החול, שהם בחינת גשמיות עוה"ז, אלא אפילו מעל בחינת ז', שהיא שבת, שהוא מעין עולם הבא, דהיינו בחינת רוחניות עולם התחתון. ברוחניות עוה"ז עדיין אין הגילוי שלם, ויש עדיין בחינת הסתר באחדותו יתברך. ורק כשאדם במצב שהתגלה לו הגילוי העליון של אחדותו, שמסולק אצלו כל ההסתר שבעוה"ז, אז ראוי לומר שירה, וזהו בחינת 'אז' המוזכר בכל שירה" [הובא למעלה פמ"ז הערה 216]. וראה להלן הערה 149.
(13) של "אז".
(14) לשונו למעלה פמ"ז [תע:]: "כי לשון 'אז' מורה על העתה המיוחד, שאין בה חלוק זמן כלל... שזאת המלה של 'אז' בעצמו יש בה האחדות, שהיא העתה שאינה מחולקת". ובגו"א שמות פט"ו אות ב [רצב:] כתב: "אי אפשר לומר 'אז' על דבר כזה שיש לו המשך זמן... מפני שמלת 'אז' מורה על עת בלתי המשך זמן". ובנתיב הליצנות פ"א [ב, ריז:] כתב: "כי מלת 'אז' בא על דבר שאינו תחת הזמן, כי הזמן הוא המשך, ומלת 'אז' הוא מורה על העת, כמו שבארנו דבר זה בחבור גבורות השם במלת 'אז ישיר', ובכמה מקומות... שהעתה אין בה זמן". ואודות שהעִתָּה אין בה חילוק זמן, כן כתב בכמה מקומות. כגון, בדר"ח פ"ה מ"ו [רכא.] כתב: "בין השמשות האחרון, שהוא נחשב כאילו אין בו זמן כלל, ונחשב כמו העתה, שהעתה מחבר הזמן העבר וזמן העתיד ביחד... ואין כאן המשך הזמן כלל". ובנתיב העבודה פי"ח [א, קמ.] כתב: "אין לעת המשך זמן כלל, ואינה כמו שעה, כי יש לכל שעה ושעה מן היום המשך זמן. אבל העת, שהוא הרגע מן היום, אין לה המשך זמן". הרי "המשך זמן" הוא השתלשלות הזמן מן העבר אל העתיד, לעומת ה"עת" שהיא נקודה אחת הנמצאת בין סוף העבר להתחלת העתיד. ובתפארת ישראל פכ"ה [שעה:] כתב: "והבן מה שאמר [קהלת ג, א] 'לכל זמן ועת לכל חפץ'. כי הדברים שהם גופניים... הגוף נופל תחת הזמן, שייך לומר 'לכל זמן'. אבל דבר שהוא שכל בלבד... שהיא אינה דבר גופני, ודבר זה אינו תחת הזמן. על זה אמר 'עת לכל חפץ'. כי העתה שהוא המחבר העבר והעתיד, אינו זמן. ורצה לומר כי הדבר שהוא מושכל, שאינו נופל תחת הזמן, הוא נעשה בעתה". ובנצח ישראל ר"פ כז [תקנח:] כתב: "התורה, מפני שהיא שכלית בלבד, לא תפול תחת הזמן. אבל שייך בזה 'עת', כי אין העתה זמן, כאשר ידוע למי שמבין את זה. לכך אמר 'ועת לכל חפץ', כי העתה אינה זמן". ובדרוש על התורה [כד.] כתב: "העתה הוא המחבר הזמן, כי הוא תכלית העבר והתחלת העתיד, שזהו העתה, כנודע ליודעי ענין הזמן" [הובא למעלה פמ"ז הערות 195, 224]. וראה הערה הבאה.
(15) נקודה זו מבוארת יותר למעלה פמ"ז [תעט.], וז"ל: "ועוד במכילתא [שמות טו, א], יש 'אז' לשעבר, ויש 'אז' לעתיד לבא; [בראשית ד, כו] 'אז הוחל לקרא בשם ה'', [שמות ד, כו] 'אז אמרה חתן דמים למולות'... ויש 'אז' לעתיד; [ישעיה ס, ה] 'אז תראי ונהרת', [ישעיה נח, ח] 'אז יבקע כשחר אורך'... כי מלת 'אז' בא על העתה, שהוא נבדל מן הזמן, ולפיכך בא המלה הזאת לעבר ולעתיד. כי אם היה מלת 'אז' בא על זמן, הזמן הוא עבר או עתיד, והעבר כבר היה, והעתיד עדיין לא היה, ואין זה כזה, לא היה אפשר שיבא מלת 'אז' על העבר והעתיד. אבל כיון שמלת 'אז' באה על העתה, שהוא נבדל מן הזמן, ולפיכך באה מלת 'אז' על העבר והעתיד כאחד. ופירוש זה ברור, ודברים אלו מופלגים מאוד בחכמה. ובשביל כך היה ראוי לשבח את הקב"ה במלת 'אז', לפי שהזמן בודאי מחולק, כמו שידוע מענין הזמן. ומאחר שמלת 'אז' בא על דבר שאינו זמן, והוא העתה, אם כן אין בו חלוק, וראוי בו לשבח הקב"ה שהוא אחד מבלי חלוק". וזו כוונתו כאן "מפני שאינו המשך זמן, הוא למעלה מן הזמן", לאמר שהואיל ו"אז" מורה על העתה שאינה מחולקת [לעומת המשך הזמן המחולק], לכך בהכרח ש"אז" הוא למעלה מן הזמן, בלתי מחולק, ומורה על שבחו של ה', שהוא יתברך למעלה מהזמן. וזהו ההבדל בין שני הסבריו כאן; להסברו הראשון, השבח שבתיבת "אז" הוא שהקב"ה למעלה מהטבע, ולהסברו השני השבח הוא שהקב"ה למעלה מהזמן. וראה להלן הערה 18 שמוכח משם שגם להסברו השני  השבח הוא שהקב"ה למעלה מהטבע.
(16) לשון הגמרא [שבת קיג.] "'וכבדתו מעשות דרכיך' [ישעיה נח, יג], 'וכבדתו' שלא יהא מלבושך של שבת כמלבושך של חול, וכי הא דרבי יוחנן קרי למאניה 'מכבדותי' ["שמכבדין בעליהן" (רש"י שם)]". וזהו יסוד נפוץ מאוד בספריו. וכגון, בדר"ח פ"ד מ"א [כט:] כתב: "כמו שאמר בפרק אלו קשרים [שבת קיג.] 'וכבדתו מעשות דרכך' [ישעיה נח, יג], 'וכבדתו', שלא יהיה מלבושך של שבת כמלבושך של חול, כי הא דרבי יוחנן קרי למאניה מכבדותיה... הרי לך כי המלבושים הם כבודו". ובנתיב העבודה פי"ח [א, קלד.] כתב: "כאשר האדם מעוטף בבגדו הוא דרך כבוד, כמו שהחשוב שיושב מעוטף בבגדו דרך כבוד... וכדקרי למאני מכבדתיה, ודבר זה אין צריך לפרש". וכן הוא בבאר הגולה באר הרביעי [שפח.], נר מצוה [קיט.], אור חדש פ"א [שכו.], ח"א לשבת כג: [א, ז:], שם קיג. [א, נ:], שם קמ: [א, עו.], ח"א לכתובות קה: [א, קסב:], ח"א לגיטין סח: [ב, קכט.], ח"א לב"ק לב. [ג, ה:], ח"א לב"ב נז: [ג, פב.], שם עד. [ג, קג.], ח"א למנחות מג: [ד, עט.], גו"א בראשית פ"ט אות טז [קפג:], שם דברים פ"ח אות ד [קמז.], ועוד. וראה הערה הבאה.
(17) לשונו בדר"ח פ"ד מ"א [כט:]: "הכבוד הוא מלבוש האדם, שייך לאדם, שהכבוד מתלבש בו האדם, ונחשב הכבוד כמו מלבוש לאדם... כי המלבושים הם כבודו. ולפיכך גם כן הכבוד נחשב כמו מלבוש לאדם, וכדכתיב [בראשית כ, טז] 'והנה לך כסות עינים', ותרגם אונקלוס [שם] 'הא לך כסות דיקר וגומר'. הרי שגם הכבוד 'כסות' נקרא". ובבאר הגולה באר הרביעי [שפו:] כתב כן לאידך גיסא; כמו שהכבוד נקרא "מלבוש", כך המלבוש הוא כבודו של אדם, וכלשונו: "כי כל הנבראים נבראו לכבודו יתברך, וכמו שתקנו חכמים [כתובות ח.] 'שהכל ברא לכבודו' יתברך. וכמו שאמרו עוד [יומא לח.] 'כל מה שברא הקב"ה בעולמו, לא ברא אלא לכבודו'. וביאור ענין זה, שהנמצאים כולם הם לכבודו יתברך... ודבר שהוא כבודו נקרא 'לבוש' של הקב"ה. כי הכבוד אצל הזולת, ואין שייך כבוד רק אצל אחרים, שרואים כבודו. ועל ידי המלבוש הוא נראה אצל אחרים, לכך הכבוד נקרא מלבוש. וכמו שהכבוד נקרא מלבוש, כך המלבוש שבו נראה אצל הזולת, נקרא כבוד, שהרי רבי יוחנן קרא למאני מכבדותיה. וטעם זה כמו שאמרנו, כי הכבוד הוא נראה אצל הזולת, כמו שהוא נראה הלבוש. לכך נאמר [תהלים קט, כט] 'יעטו כמעיל בושתם', כאילו הבושת הוא מלבוש של חרפה. והפך זה הכבוד, הוא מלבוש כבוד". ובדר"ח פ"ו מ"ב [מ.] כתב: "כי המדות האלו חשובות ומפוארות, נותנות לאדם מלבוש של תפארת". ובנצח ישראל פט"ז [שעד.] כתב: "שני דברים היו לאדם הראשון; האחד, הצלם האלקים שנברא בו. השני, היקר והכבוד, וזהו מלבוש אדם הראשון, דהא רבי יוחנן קרי למאני מכבדותי". וכן בח"א לע"ז יא: [ד, לז:] כתב: "פירוש 'בגדי אדם הראשון', כאשר ברא השם יתברך את האדם, ברא אותו בשלימות, ונתן לו כבוד, וכמו שאמר הכתוב [תהלים ח, ו] 'ותחסרהו מעט מאלקים וכבוד והדר תעטרהו', ודבר זה נקרא 'מלבוש'". ודע, שבח"א לשבת כג: [א, ז:] ביאר בעוד אופן את הצד השוה בין כבוד למלבוש, שאמרו שם בגמרא "דמוקיר רבנן הוי ליה חתנוותא רבנן", וכתב לבאר: "מאן דמוקיר רבנן, בשביל שהיה מכבד את התורה, ראוי שיהיה מכובד מן התורה... ומפני זה יהיה חתנותא דרבנן, שחתניו הם כבודו לבד, ואין דומה לבן שהוא דבר עצמו ובשרו של אדם, אבל חתנותא הם כבודו. כמו שנקרא בגדי אדם 'מכבדותי', שרבי יוחנן קרא למאני מכבדותיה, שהם דבקים באדם. וכן חתניו דביקים הם על ידי קידושיו בבנותיו". הרי שהצד השוה בין כבוד למלבוש הוא ששניהם דבקים באדם. ובבאר הגולה באר הרביעי [תקנד.] הערה 1395 נתבארו שני הצדדים האלו. וראה למעלה הקדמה ראשונה הערה 131, הקדמה שניה הערה 363, פכ"ג הערה 133, פמ"ד הערות 65, 147, פמ"ז הערה 311, פמ"ח הערה 47, פנ"ב הערה 79, פנ"ד הערה 205, ולהלן הערה 28.
(18) כפי שביאר למעלה לפי הסברו הראשון "שהשם יתברך מתרומם על העולם ונבדל מן הטבע, כי כן מורה מלת 'אז', שהוא אחד רוכב על ז' ימי בראשית, שהוא הטבע" [לשונו למעלה לאחר ציון 11]. אך לפי זה יצא שדבריו כאן הם רק לפי הסברו הראשון הנ"ל, ולא לפי הסברו השני [למעלה לאחר ציון 12] שביאר שתיבת "אז" מורה שהקב"ה למעלה מן הזמן [ולא למעלה מן הטבע], וכלשונו: "ומפני שאינו המשך זמן, הוא למעלה מן הזמן" [ראה למעלה הערה 15]. וזהו דוחק מבואר שיתעלם מהסברו השני. לכך יש לומר שהיות הקב"ה למעלה מן הזמן היא גופא מורה שהקב"ה למעלה מן הטבע, כי הזמן הוא בטבע. וכן כתב למעלה בהקדמה שניה [נ.]: "פעל הטבעי פועל לפי טבעו ומנהגו אשר בעולם הטבעי, ופעל הנבדל לפי ענינו. והבדל יש ביניהם, כי הטבע פועל בזמן, ולפיכך צריך לכל פעל טבעי המשך זמן, אבל פעל אשר אינו טבעי אין צריך לפעולתו זמן. כי הטבעי כח גשמי, וכל כח גשמי פעולתו בזמן, אבל הדברים הנבדלים פעולתם בלי זמן, שאינם כח בגשם, ולפיכך פועלים בלא זמן". ובהקדמה לאור חדש [עו:] כתב: "כי הדבר שהוא בזמן הוא הטבע ומנהגו של עולם, שנעשה בזמן. אבל דבר שהוא מן השם יתברך, פעל זה נעשה בלא זמן נמשך". <b>ואודות שהטבע חומרי</b>, כן כתב בכמה מקומות. וכגון, למעלה פנ"ח [שכא:] כתב: "כאשר הביא השם יתברך הנסים מן העולם הקדוש הנבדל אל עולם טבע החמרי, היו עשרה, כי מדריגת עולם הנבדל, שהוא נבדל מן עולם הטבע, נחשב עשרה נגד עולם הזה". ובאור חדש פ"ו [תתרו:] כתב: "מצות העומר בשביל שהוא יתברך מנהיג הטבע... ולפיכך הבאת העומר הוא מן השעורין דוקא [מנחות פד.], כי הטבע הוא חמרי כאשר ידוע, ולפיכך שייך בזה דוקא שעורין, ולא ענין אחר". ובתפארת ישראל פ"ב [נ.] כתב: "הטבע הוא כח חמרי בלבד", ושם חזר על יסוד זה כמה פעמים. וכן כתב שם פ"ז [קכ.]. ושם פי"ט [רפח.] כתב: "כי הטבע היא חמרית, היא מבדלת בין השם יתברך ובין הבריות". ובנצח ישראל בפכ"ח [תקעב.] כתב: "עולם הזה הוא טבעי גשמי... וידוע כי הגשמי מתנגד לבלתי גשמי". ושם פל"ד [תרמט.] כתב: "כי העולם הטבעי הוא מתנגד לדבר אלקי. ודבר זה בארנו בכמה מקומות, רמזו עליו חכמים [פסחים מט:] שאמר רבי עקיבא, כשהייתי עם הארץ אמרתי מי יתן לי תלמיד חכם ואנשכנו כחמור. כי עם הארץ שאינו שכלי, רק טבעי חמרי, והוא מבטל השכלי הנבדל מן החומר לגמרי". ובבאר הגולה באר הראשון [נב:] כתב: "הטבע פועלת הדבר שהוא גשמי ברצון השם יתברך". ועוד אמרו [בקידושין פב.] "טוב שברופאים לגיהנום", וכתב לבאר שם בח"א [ב, קנג.]: "ונראה פירושו, מפני שמלאכתו בטבע, והטבע הוא לחומר. וכל עסקי הרופא בגוף החמרי, ולפיכך 'טוב שברופאים לגיהנום'... ואין לך אומנות בעולם שכל עסק שלו בחומר, ולא מצד הצורה כלל, רק הרופא, שכל עסק שלו עם גוף האדם מצד טבעו החומרית, ולא עיין בצורה". ובח"א לע"ז ב: [ד, כא:] כתב: "הטבעי הוא גשמי, והוא נבדל מן השם יתברך, שהוא בלתי גשמי". וראה למעלה הקדמה שניה הערה 47, פ"ז הערה 74, פ"י הערה 59, פ"מ הערה 260, פנ"ב הערה 234, פנ"ה הערה 66, פנ"ח הערה 28, פנ"ט הערה 85, פ"ס הערה 289, ולהלן פס"ו הערה 123, ופע"א הערה 20.
(19) העמיד את "תפארת" [ולא "כבוד"] לעומת "עכירות וגסות הגשמי". וכן נאמר [ישעיה ס, יט] "והיה לך ה' לאור עולם ואלקיך לתפארתך". ובח"א לגיטין נז. [ב, קיג:] כתב: "דע כי הצבי נקרא 'צבי' גם כן מלשון 'צבי ופאר' [ישעיה ד, ב "לצבי ולתפארת"], שאין הצבי גס ועב החומר, ולכך אינו כבד התנועה. כי כל דבר לפי גסות החומר מעכב התנועה" [ראה למעלה פט"ו הערה 136]. ואודות שהגשמי הוא עכור וגס, כן כתב בנר מצוה [צג.]: "כאשר תבחין בנמצאים הגשמיים, שכל שהוא גשמי יותר, הוא עכור וחושך. וזה, כי הארץ היא גשמית, ולכך הארץ היא חשוכה לגמרי. והמים אינם כל כך גשמיים כמו הארץ, שיש לארץ גסות ועבות החמרי יותר, לכך המים הם זכים יותר. והרוח עוד יותר מסולק מן הגשמי, ולכך הרוח הוא יותר זך ויותר דק". ובנצח ישראל פ"ז [קצ:] כתב: "ותדע שכל אשר הוא יותר חמרי, הוא עכור. שתמצא הארץ שהיא יותר גשמית, היא עבה ועכורה לגמרי. והמים יש להם גשם דק, יש בהם יותר בהירות. והרוח יש לו דקות הגשמי יותר, והוא עוד יותר בהיר, וכן תמיד, כאשר ידוע". ובדרשת שבת הגדול [רז:] כתב: "כי הדבר אשר הוא עומד בחומר העכור, נקרא שהוא בחושך". ובתחילת ההקדמה לדר"ח [ב.] כתב: "האדם אשר ברא השם יתברך על האדמה, סוכתו ענן וערפל, עד שהוא יושב בחושך, ולא אור, הוא הגוף העכור והחושך, אשר מכסה עליו, עד כי נלאה למצוא הפתח הפונה קדמה, שיהיה דרכו נוכח ה'". ובנתיב האמת פ"א [א, סוף קצו:] כתב: "כי האור יש לו מדריגה נבדלת מן החומר... כי האור מורה על מעלה נבדלת מן הגשמי. ותראה כי הדברים שאינם מאירים הם גשמיים, וכמו שבארנו פעמים הרבה, ולפיכך הזכות והבהירות מורה על שהוא מסולק מן הגשמי". וכן הוא בגו"א דברים פ"ד אות כ [פט.], נתיב הצדק פ"א [ב, קלו:], ח"א לקידושין מט: [ב, קמו.], ח"א לב"ק ט. [ג, א.], ח"א לב"מ פד. [ג, לה.], ועוד [ראה למעלה הקדמה שניה הערות 14, 419, הקדמה שלישית הערה 52, פמ"א הערה 132, פמ"ז הערה 241, פנ"ב הערה 247, פ"ס הערה 241, להלן הערה 30, ופס"ז הערה 183].
(20) לשונו למעלה בהקדמה שלישית [קלד:]: "נקרא זה 'התפארת', כי כל נבדל הוא מפואר, לפי שמסולק ממנו עכירות הגשמי, שהנבדל נקרא 'אור', שאין בו עכירות". וכן חזר וכתב בהמשך ההקדמה [קנג:, קנד:], ולכך כוונתו "נתבאר בהקדמה בכמה מקומות". ובנצח ישראל פכ"ו [תקמו:] כתב: "כי בית המקדש הוא עיקר פאר העולם" [ראה להלן הערה 30, ופ"ע הערה 29]. ובח"א לב"ק ט. [ג, א.] כתב: "הידור מצוה... מצד שהיא מצות השם יתברך היא מצוה אלקית, ומפני שהיא אלקית ראוי שתהיה מהודרת. כי הדבר שהוא חמרי גשמי, כל שהוא גשמי יותר אינו הדור ומפואר... כי תראה הארץ אשר יש בה עבות החמרי לגמרי... ואין צריך לזה ראיה כי החמרי אין בו הדור ונוי. ומפני כי המצוה היא אלקית, ראוי שתהיה המצוה מהודרת ומפוארת. וכן אמרו [שבת קלג:] 'זה אלי ואנוהו' [שמות טו, ב], התנאה לפניו במצוות. כי כאשר מתנאה לפניו במצוות, וזה מפני כי המצוה האלקית אינה גשמית, שהרי היא מצוה אלקית, וכאשר מתנאה לפניו אף במצוות, מורה כי הוא יתברך בלתי גשמי לגמרי, ועל זה אמר 'זה אלי ואנוהו', התנאה לפניו במצוות". <b>ובעוד שכאן</b> מבאר את פחיתות החומרי מחמת עכירותו החשוכה [ומחמת כן החומרי משולל מתפארת], הרי בשאר מקומות ביאר את פחיתות החומרי בעצם מהותו [ומחמת כן החומרי משולל מכבוד]. וכגון, בנתיב התורה פי"א [תמד:] כתב: "כי הכבוד מתיחס אל אשר הוא רחוק מן החמרי, כי החומר הוא בעל גנות וחרפה, כי מצד החומר נמצא הזנות ושאר גנות, ואילו השכל הנבדל מן החומר הוא הכבוד. ולפיכך ראוי לנהוג כבוד בחכמים עד שאמרה תורה [ויקרא יט, לב] 'מפני שיבה תקום והדרת פני זקן', וחיבר בעל שיבה גם כן עם זקן. מפני שהשיבה מפני זקנתו מסולק מן הגשמי החמרי לעת זקנתו, עד שהוא קרוב להיות נבדל מן הגשמי. ולפיכך ראוי אל הכבוד גם כן, שכל אשר מסולק מן החמרי הוא ראוי אל הכבוד... שבעל החכמה מסולק מן הגשמי, וכן הזקן בימים, ושניהם ראוים אל הכבוד". וכן כתב בדר"ח פ"ד מכ"ב [תמב:], באר הגולה באר הששי [קנז:], ח"א לב"מ פז. [ג, נא.], וח"א לב"ב י: [ג, סד:]. ואמרו חכמים [שבת קיג.] "'וכבדתו מעשות דרכיך וגו'' [ישעיה נח, יג], שלא יהא מלבושך של שבת כמלבושך של חול", ובח"א שם [א, נ:] כתב: "פירוש זה, כי השבת הוא קודש, כדכתיב [שמות לא, יד] 'קודש היא לכם'. וכל דבר שהוא קודש, נבדל מן עניני החמרי, כמו שהוא השבת... ומפני זה ראוי יום השבת הקודש לכבוד, כי הדבר הנבדל מן החומר יש בו כבוד, וחמרי אינו בעל כבוד. ולפיכך אמר הכתוב [ויקרא יט, לב] 'מפני שיבה תקום והדרת פני זקן', שיש לכבד הזקן שקנה החכמה, שאינו גשמי. כי ראוי הכבוד למי שמסולק מן החמרי. ולפיכך ראוי השבת, שהוא יום קודש, נבדל מן הגשמי החמרי, שהרי קודש הוא, ולפיכך ראוי שלא יהא מלבוש של שבת כמו מלבוש של חול, כדי שיהיה האדם מכובד במלבוש שלו" [ראה למעלה פל"ט הערה 124, פמ"א הערה 74, פנ"ב הערה 81, פס"ד הערה 14, להלן פס"ז הערה 156, פ"ע הערה 28, ופע"א הערה 10].
(21) פירוש - זהו החלוק שישראל מלבישים את הקב"ה באומרם "אז ישיר". ובבאר הגולה באר הרביעי [שפט.] כתב: "זה שכתוב [תהלים קד, א] 'הוד והדר לבשת', כלומר הכבוד שיש לו יתברך מן הנמצאים, הם לו מלבוש של הוד... כי הכבוד מן הנבראים נקרא 'מלבוש' של השם יתברך".
(22) פירוש - שמונה שבחים אלו ["יודו ויברכו וישבחו ויפארו וירוממו ויעריצו ויקדישו וימליכו"] נאמרו על בני אדם [המשבחים את ה'], שבני אדם "יודו ויברכו וכו'". וכן חזר וכתב להלן [לאחר ציון 60].
(23) "כי לך נאה ה' אלקינו ואלקי אבותינו; שיר, ושבחה, הלל, וזמרה, עוז, וממשלה, נצח, גדולה, וגבורה, תהלה, ותפארת, קדושה, ומלכות, ברכות, והודאות".
(24) לשונו להלן [לאחר ציון 62]: "כי שמונה שבחים של 'ישתבח' הוא חלוק של תפארת שלבש הקב"ה מכח ישראל... אבל אלו ט"ו שבחים הם להקב"ה מצדו יתברך, ולא מצד ישראל, ולפיכך אמר 'כי לך נאה שיר ושבחה וגו''... ט"ו שבחים כמנין י-ה". וראה להלן הערה 67.
(25) בשמונה שבחים שאומרים התחתונים.
(26) אינו אומר שהנס הוא יציאה מן הטבע, או שנוי הטבע, אלא "שהנס הוא למעלה מן הטבע". ונקודה מבוארת היטב למעלה פס"ב [תקלג.], וז"ל: "ומאחר שהיתה היציאה הזאת בדרך שינוי מן מנהגו של עולם, וכל הדברים הנעשים שלא במנהגו של עולם הם יותר במדריגה ובמעלה מן הדברים אשר נעשו במנהגו של עולם, מפני כך היו כל הדברים שנמשכו מן היציאה כפולים, להורות מדריגה על מדריגה; [תהלים קיד, ב] 'היתה יהודה לקדשו ישראל ממשלותיו'... כולם כפולים, להורות על דבר זה, כי היתה היציאה למעלה במדריגה מן מנהגו של עולם". ובהמשך הפרק שם [תקמב.] כתב: "כל הדברים הנזכרים במזמור זה בא על שנוי הטבע ונסים שעשה בעולם. וכבר אמרנו כי כל נס נעשה למעלה מן הטבע, והוא במדריגה שניה". הרי שהטבע הוא מדריגה ראשונה, והנסים הם מדריגה שניה, לכך המדריגה השניה [הניסית] נרמזה בכפילות הפסוקים. וכן כתב בנצח ישראל פמ"ט [תתו:]: "כי הדבר שהוא לפי הטבע החמרי הוא ענין אחד, ושלא כטבע הוא כפל, לכך היו דוקא הנחמות כפולות". ובח"א לב"ב עה. [ג, קיב.] כתב: "כי הדבר שהוא נבדל הוא כפול, כי הטבעי מעלה אחת, והנבדלת מעלה שניה". ולמעלה [פכ"ד הערה 27, פנ"ו הערה 87, ופנ"ז הערה 12] נתבאר שהחומר מדריגה ראשונה, והצורה מדריגה שניה [הובא למעלה פס"ב הערה 109].
(27) לכך הם שמונה שבחים, כי מספר שבע מורה על המדריגה הטבעית, ומספר שמונה מורה על המדריגה שהיא מעל לטבע, וכמבואר למעלה פ"מ הערות 152, 153, 155. ולמעלה פמ"ז [תעט.] כתב: "לפיכך מלת 'אז', שמספרו שמונה... היא על שבעת ימי בראשית. וזה 'אז', שהאל"ף שהיא מדריגה שאינה טבעית, הוא על שבעת ימי הטבע. ודבר זה מבואר". וצרף לכאן דבריו בדרוש לשבת תשובה [פב:], שכתב: "לכך כל ההזאות שהיו ביום הכפורים לפני ולפנים היו שמונה, אחת למעלה ושבע למטה [יומא נו:]. וזה כי האחת למעלה היא כנגד המדרגה שהיא על הטבע, שהיא למעלה. ושבע למטה, שהם כנגד הטבע. וזה, כי כאשר נכנס לפני ולפנים, ודבר זה ביום הכפורים אשר היה לו עינוי נפש, הוא הסרת הגוף הגשמי, ונכנס במחיצה שהוא על הגשמי, הוצרך הזאות אחת למעלה ושבע למטה". ובבאר הגולה באר הששי [שנה:] כתב: "הכהן הגדול משמש בשמונה בגדים כידוע [יומא עא:], ומזה תדע כי מעלת הכהנים הגדולים מספר זה" [ראה למעלה פכ"ח הערה 51, ופמ"ז הערה 221].
(28) פירוש - הנס גורם שכבוד ה' יתגלה בעולם במה שהוא נבדל מן הטבע, והכבוד הוא המלבוש, וכמו שכתב למעלה [לאחר ציון 16] "הכבוד יקרא 'חלוק' גם כן". ומה שכתב כאן "ולפיכך מלבישין אותו התחתונים <b>גם כן</b> חלוק של תפארת", לכאורה כוונתו היא שבנוסף לשבח שהתחתונים משבחים את הקב"ה, הם גם כן מלבישין את הקב"ה בחלוק של תפארת.
(29) במדרש [ילקו"ש ח"א המשך רמז רמא] שהביא למעלה [לאחר ציון 9] לא נזכר חורבן הבית, אלא אמרו "וכיון שחטאו ישראל קרעוֹ, שנאמר [איכה ב, יז] 'בצע אמרתו'". אך מקורו מהזוה"ק [ח"א סא:], שאמרו שם "'בצע אמרתו' דבזע פורפירא דיליה... ביומא דאתחריב בי מקדשא בזע לה, בגין דהאי פורפירא איהי יקרא דיליה ותיקונא דיליה, ובזע ליה... תא חזי מן יומא דאתבני בי מקדשא הוה קב"ה מסתכל ביה וחביב עליה סגי, והוה דחיל עלייהו דישראל דיחטון ויחרב בי מקדשא... לבתר דגרמו חובין וארגיזו קמי מלכא, אתחרב בי מקדשא, ובזע ההוא פורפירא, היינו דכתיב 'עשה ה' אשר זמם בצע אמרתו וגו''".
(30) דברים אלו יובנו היטב על פי דבריו בנצח ישראל פכ"ו [תקמו.], שכתב: "מאחר כי הוא יתברך ויתעלה 'אלקי עולם' נקרא [ישעיה מ, כח], ואיך אפשר לומר כן, מאחר כי בית המקדש הוא עיקר פאר העולם, אם כן לא היה ראוי שיהיה שמו יתברך נקרא על העולם לומר 'אלקי עולם' כאשר בית המקדש חרב בעונינו" [הובא למעלה פ"ח הערה 314]. והביאור שבית המקדש הוא "עיקר פאר העולם" הוא בצירוף שני יסודות; (א) דבריו למעלה [לאחר ציון 18]: "כי אין כבוד יותר מזה כאשר הוא נבדל מן כל צירוף ויחוס גשמי, שהגשמי או אשר מצורף אל הגשם, אין בו תפארת, כי יש בו עכירות וגסות גשמי". ולמעלה בהקדמה שלישית [קלד:] כתב: "ונקרא זה 'תפארת', כי כל נבדל הוא מפואר, לפי שמסולק ממנו עכירות הגשמי". ובהמשך ההקדמה שם [קנג:] כתב: "כי התפארת הוא ענין נבדל ואינו גשמי". (ב) בנתיב התורה פי"ד [תקנא.] כתב: "כי בית המקדש עלוי העולם הזה ממדריגה הגשמית אל מדריגה העליונה הנבדלת. כי כאשר לא היה בית המקדש בעולם, נקרא העולם הזה עולם גשמי לגמרי, שאין כאן קדושה נבדלת. אבל על ידי בית המקדש מתעלה העולם הזה אל מדריגה יותר עליונה, הוא המדריגה האלקית הנבדלת, כי בית המקדש היה בית קדוש אלקי" [ראה למעלה פנ"ט הערה 15, וש"נ, להלן פ"ע הערות 29, 177, ופע"א הערה 14]. לכך ברי הוא שבהעדר בית המקדש בעולם חוזר העולם לגשמיותו, ואין בו תפארת. וראה להלן הערה 33 מה שנתעורר על זה.
(31) מה שכתב "הוד הבית" מבואר על פי דברי חכמים [ברכות נח.] "'וההוד' [דהי"א כט, יא], זו בית המקדש". ולמעלה בהקדמה שלישית [קנה:] כתב: "נקרא בית המקדש 'הוד', לפי ששם הודו של הקב"ה... ומצד ההוד של השם יתברך היה בית המקדש, שבו הודו של השם יתברך", וראה שם הערות 140, 147 בביאור הדבר. ובדר"ח פ"ה מ"ה [קסט:] כתב: "הוד ויופי בית המקדש". וראה להלן פע"א הערה 35.
(32) ופירש רש"י [דברים כו, יז] "האמרת והאמירך... והוא לשון תפארת, כמו [תהלים צד, ד] 'יתאמרו כל פועלי און'". ורש"י [תהלים שם] כתב: "יתאמרו - ישתבחו, כמו 'האמרת' ו'האמירך'". וכן להלן [ציון 63] הזכיר פסוק זה בקצרה.
(33) לשונו למעלה פמ"ז [תקכה.]: "'ואנוהו' [שמות טו, ב], אבנה לו מקדש, שנאמר [ירמיה י, כה] 'ואת נוהו השמו'. ובאור זה כמו שאמרנו, כי הבית הקדוש הזה, שהוא נאה והדר, ובית הדר ראוי למלך הדר, וזהו 'ואנוהו'". ובהמשך הפרק [תקסח:] כתב: "כי הוא יתברך אחר שהביאם אל הר נחלתו, אל מקדש ה' אשר כוננו ידיך, אז השם יתברך נקרא 'מלך', כי מלכותו בבית המקדש בפרט", ושם הערה 582. וצריך להבין, הרי עד כה הזכיר כמה פעמים את התפארת שבאה מהתחתונים, ולא תלה זאת בבית המקדש, ואילו כאן כתב "שהתפארת שהיה לו מן התחתונים הוא בית המקדש". זאת ועוד, הרי ישראל הלבישו את הקב"ה בחלוק תפארת כשאמרו את שירת הים ["אז ישיר"], ואז עדיין לא היה משכן ובית המקדש בעולם. וכיצד ניתן לומר "שהתפארת שהיה לו מן התחתונים הוא בית המקדש", ולכך "כשחרב הבית בתחתונים, שאז אין כבוד ותפארת בתחתונים, שכבר חרב הוד הבית" [לשונו למעלה לאחר ציון 28], דהתפארת שהיתה בשירת הים לאן נעלמה. ויש לומר, שאכן קודם שהיה בית המקדש בעולם היה להקב"ה חלוק תפארת מהתחתונים [מחמת שירת הים]. אך לאחר שנבנה הבית, היתה בכך עליית מדריגה גדולה בתפארת מהתחתונים [בדמות בית המקדש המורה בגלוי על תפארת הקב"ה בעולם]. משל למה הדבר דומה; למלך שבתחילה נתפאר בכלי כסף שיש לו, ולאחר מכן רכש כלי זהב, ומתפאר מעתה בכלי זהב שיש לו. אם ינטלו מהמלך כלי הזהב, שוב אינו יכול לחזור ולהתפאר בכלי כסף שנשארו אצלו, משום שבהסתלק המדריגה הגדולה, אין כאן חזרה למדריגה שקדמה לה, אלא ביטול גמור לתפארת המלך. <b>דוגמה לדבר</b> נמצאת בדברי הפחד יצחק פסח, מאמר נג, שכתב: "אף על פי שבין שעבוד מצרים ובין ביאת הארץ היתה דרגת בינתיים של תקופה ללא שעבוד וללא ארץ [במדבר], מכל מקום לא יתכן מצב כזה של דרגת בינתיים רק בשעת התהוות הענינים, אבל לאחר מכאן שוב אין מקום למצב זה, והפסד מדרגת קדושת הארץ כוללת בתוכה חזרה אל מצב שעבוד זרים. אמנם הכניסה לארץ היתה מן המדבר, אבל כשהארץ מקיאה, אין היא מקיאה חזרה אל המדבר, אלא שהיא מקיאה אל ארץ העמים... דדרגת הבינתיים של שעת ההתהוות נעלמת היא לאחר ההתהוות. והרי זה דוגמת מצב האירוסין בקניני אישות, שאף על פי שבין מדרגת פנויה ברשות עצמה ובין מדרגת הנשואה בבית הבעל ישנה מדרגה של האירוסין, מכל מקום לא יתכן כי לאחר הנישואין תתגרש רק מן המדרגה הנוספת של נשואה בבית בעלה, ותשאר במדרגת ארוסה כמו שהיתה לפני שנכנסה לביתו של הבעל. אין אנו אומרים כי על ידי השילוחין מבית הבעל תפסיד רק את מדרגת הכניסה לבית הבעל, ותחזור לכמות שהיתה לפני הכניסה לבית הבעל, שהיה אז עליה תורת ארוסה, אלא שהשלוחין מבית הבעל שוללים ממנה גם את המדרגה של קודם הכניסה לבית הבעל, והרי הם מחזירים אותה למצב של פנויה. והיינו משום שאף על פי שהנשואין והאירוסין שתי מדרגות הן, מכל מקום אין זה אלא בנוגע להתהוות הנשואין, אבל לאחר הנשואין הרי מדרגת האירוסין נכללת היא במדרגת הנשואין, ושוב אי אפשר להפריד ביניהן, וביטול הנשואין כולל בתוכו גם את ביטול האירוסין". והוא הדין לנידון דידן; אמנם לפני בנין בית המקדש היתה שירת הים ["אז ישיר"] התפארת העולה מהתחתונים. אך לאחר שנבנה בית המקדש, נעשה בית המקדש לתפארת העולה מהתחתונים. ולכשנחרב הבית, שוב אין אנו חוזרים לתפארת שקדמה לבית, אלא תפארת התחתונים נתבטלה לגמרי.
(34) יש להעיר, כי למעלה פכ"ח [תע:] כתב: "'בצע אמרתו' הוא לשון דבור". ואילו כאן מבאר ש"אמרתו" הוא בגד מפואר. אך כבר נתבאר למעלה כי כשם ש"הדיבור הוא גמר צורת האדם וסופו... כן האמרא הוא תכלית וסוף צורת הבגד" [לשונו שם (תע.)]. לכך תיבת "אמרא" משמשת לדיבור ולשפת הבגד. וראה שם הערה 58. זאת ועוד, שהפחד יצחק שבועות מאמר ד כתב: "כדרך שמצאנו שבזמני קודש יש לגוף בגדים מיוחדים, כמו כן יש לה להנפש לבושים מיוחדים למחשבות קודש, כי על כן המלה הנה לבוש המחשבה".
(35) לא מצאתי שביאר את כוונתו בשאר ספריו. ובשל"ה מסכת פסחים [דרוש ג' לשבת הגדול שחל בפרשת מצורע (מג)] ביאר מדרש זה באופן נסתר, עיי"ש.
(36) הסובר ש"ברכת השיר" היא "יהללוך" [פסחים קיח.], וכמובא בתחילת הפרק.
(37) לשון המשנה [סוכה לח.] "מקום שנהגו... לברך, יברך", ופירושו שמקום שנהגו לברך ברכת "יהללוך" אחרי ההלל, יברך אחריו [מאירי שם], וכמבואר בגמרא [סוכה לט.] שהכוונה לברכה שאחרי ההלל, ולא לברכה שלפני ההלל.
(38) כן העירו המאירי [סוכה לח.] ריטב"א [סוכה לט., ובתחילת פירושו להגש"פ], ור"ן [פסחים כו. בדפי הרי"ף].
(39) כן כתבו תוספות [פסחים קיח. ד"ה מאי]: "וקא משמע לן דאפילו במקום שלא נהגו לברך אחריו, בלילי פסח צריך לברך, דאי נהגו פשיטא". וממלים אלו ["ואחר שגמר ההלל יש לו לומר שיר"] בפשטות משמע שההלל עצמו אינו מדין שירה, אלא לאחר שגמר הלל אז "יש לו לומר שיר". אמנם להלן בשלהי הפרק [לאחר ציון 225] כתב: "ברכת השיר שייך אל הלל, שהוא שיר, כדלעיל" [כוונתו לדבריו כאן, וכמצויין להלן הערה 226]. הרי שההלל עצמו נקרא "שיר". ואם כן כוונתו כאן היא להיפך; הואיל וההלל הוא "שיר", יש להצמיד אליו את ברכת השיר. וכן למעלה פס"א הערה 1 הובאה דעת הסוברים שההלל שאומרים בהגדה הוא מדין הלל של שירה. וכן היא דעת רי"ץ גיאת ח"ב הלכות הלל [עמודים ב וג בשם רב האי גאון], מהר"ם חלאווה [פסחים קיח.] ר"ן [פסחים כו: בדפי הרי"ף], וארחות חיים ליל פסח סימן כא. וראה להלן הערה 248. <b>והפחד יצחק</b> [פסח מאמר יא] הביא את דברי המהר"ל הללו, וכתב עליהם: "אכתי עלינו לדעת את מקור הדברים דיש בליל ט"ו חיוב דאמירת שירה נוסף על קריאת ההלל. והנה בירושלמי ערבי פסחים [פסחים פ"י ה"ו] מקשה, דאמאי המתינו ישראל באמירת שירה עד קריעת ים סוף, ולא אמרו תיכף בשעת היציאה ממצרים. ומתרץ, דעדיין לא היתה אז גמר גאולתם. ויעויין ברמב"ן על התורה [שמות יד, יג] שכתב דהך לאו ד'לא תוסיפו לראותם עוד עד עולם' [שם] שאמר משה לישראל על הים, נאמר לו למשה מקודם. באופן דאחר כך באמת נתברר להם לישראל שתיכף בשעת היציאה היתה גמר גאולתם, אלא שבשעת היציאה עצמה עדיין לא היה דבר זה מבורר. ולכן נראה... דמשירת הים באמת נשאר חיוב לדורות, אלא דלדורות נשתנה זמנה של שירה זו משביעי לפסח לליל ט"ו, מכיון דאנן ידעינן דבאמת תיכף בליל היציאה היתה גמר גאולתם. וחיובא לדורות של שירה זו באמת מבואר במתניתין דערבי פסחים דשתיית הכוס הוא על ברכת השיר, דלפי דברי המהר"ל הוא חידוש מיוחד בהלל דליל פסח, דאמירת 'יהללוך' נוהג בו מעיקר הדין, ולא רק בתור נוסח שלפני החתימה". וראה למעלה פס"ד הערה 408, והערה הבאה.
(40) ולכך הוא נקרא "ברכת השיר", וראה להלן הערה 68. ולפי דבריו לא יקשה על רב יהודה מה שהרשב"ם ביאר את הכרחו של רבי יוחנן [פסחים קיח.], שכתב: "ורבי יוחנן אמר נשמת כל חי - אף 'נשמת', דהיינו ברכת השיר דמתניתין, דאילו 'יהללוך' אנו אומרים בכל יום שאומרים בו את ההלל, ומאי שנא ליל פסח דנקט, אם לא להוסיף עוד ברכה אחרת" [הובא למעלה הערה 3, ולהלן הערה 53]. ורב יהודה ישיב על כך שהרבותא בליל פסח היא ש"יהללוך" נאמרת כחובת שירה, לעומת שאר ימים שאומרים בהם ההלל.
(41) נראה שכוונתו לבאר מדוע סיום הברכה היא כך, ולא מסיימים ב"מלך מהולל בתשבחות", כפי שמסיימים ב"יהללוך". ועל כך מבאר שהואיל ו"ישתבח" הוא הסיום ל"נשמת" שהיא "ברכת השיר", לכך יש לסיים ב"הבוחר <b>בשירי</b> זמרה". מה שאין כן בסיום "יהללוך", שהוא גם סיום להלל, לכך מסיימים ב"מלך מהולל בתשבחות" [ראה להלן ציונים 45, 46, 57].
(42) תיבת "בסדר" אינה מובנת כאן כ"כ. ודע, שמצוי ש"נשמת" נקראת "סדר נשמת" [ראה מכתם לדוד או"ח סימן יג].
(43) לאחר ציון 25. וכן חזר וכתב להלן [ציון 66].
(44) כי בשניהם יש שמונה שבחים כנגד תיבת "אז".
(45) כפי שחותמין אמירת הלל במשך כל השנה. וראה בסמוך הערה 49.
(46) ואין צורך לומר גם "נשמת".
(47) לכאורה כוונתו לדבריו בפסחים פ"י סימן לב. וראה הערה הבאה.
(48) לשון הטור [או"ח סימן תפ]: "והרב רבי חיים כהן לא היה חותם ביהללוך 'בא"י וכו'', אלא היה אומר עד 'כי מעולם ועד עולם אתה אל', והיה אומר הלל הגדול ו'נשמת כל חי', וחותם. כי למה יחתום ב' פעמים בענין אחד. וכן היה נוהג אדוני אבי הרא"ש ז"ל". אמנם הרא"ש [פסחים פ"י סימן לב] הביא כמה דעות, וסיים בדברי רבי חיים הכהן, ולא מוכח מדבריו שהכריע כרבי חיים כהן, וכלשונו: "מאי 'ברכת השיר', רב יהודה אומר 'יהללוך'... רבי יוחנן אומר 'נשמת כל חי'. כתב רב אלפס דמנהגא דעלמא כרב יהודה. ורשב"ם פירש דעבדינן כתרווייהו, וחותמין בהלל 'ברוך אתה ה' מלך מהולל בתשבחות'. ואומר הלל הגדול ו'נשמת', וחותמין שנית 'ברוך אתה ה' מלך מהולל בתשבחות'. והרב רבי חיים כהן לא היה חותם ב'יהללוך' 'ברוך אתה ה' מלך מהולל בתשבחות', כיון דבעי למיחתם בסוף 'ישתבח', דשתי חתימות בחד גוונא למה לי". הרי שלא הכריע בדבר. ואף הטור שהביא את דעת הרא"ש שהכריע כן, למד כן משום ש"כן היה <b>נוהג</b> אדוני אבי הרא"ש ז"ל", ולא כתב שכן כתב הרא"ש. אמנם ב"קיצור פסקי הרא"ש" אות לב נכתב: "על כוס רביעי גומר ההלל, ולא יברך, ואומר 'יהללוך' ואינו חותם, ואומר הלל הגדול ו'נשמת', וחותם 'בא"י מלך מהולל בתשבחות'". וכן כתב הרא"ש בשו"ת שלו [כלל יד סימן ו]: "מי שרגיל לומר 'נשמת כל חי' לא יחתום ב'יהללוך', אלא אומר כל 'יהללוך' עד 'אתה אל', וחותם ב'נשמת כל חי', דלמה יחתום פעמיים בברכה אחת" [הביאו הב"י או"ח סימן תפו].
(49) לשון הרמב"ם [הלכות חנוכה פ"ג ה"י]: "כל יום שגומרין בו את ההלל מברך לפניו, ומקום שנהגו לברך אחריו, מברך. כיצד מברך, 'יהללוך ה' אלקינו כל מעשיך... ומעולם ועד עולם אתה האל, ברוך אתה ה' המלך המהולל המשובח המפואר חי וקיים תמיד ימלוך לעולם ועד'".
(50) פירוש - אם בליל ט"ו אין חותמין לאחר שאומרים "יהללוך", וכפי שסוברים הרא"ש הטור ורבי חיים הכהן.
(51) כן כתבו התוספות [פסחים קיח. ד"ה רבי]: "ורבינו חיים הכהן לא היה חותם ב'יהללוך', כי אם ב'נשמת', משום דלישנא ד'ברכת השיר' משמע חדא ברכה".
(52) הולך לבאר שנהי ש"ברכת השיר" מורה על ברכה אחת בלבד, אך הואיל ולריו"ח במשנה איירי רק ב"נשמת" [ולא ב"יהללוך"], אין בכך לאפוקי מחתימה אחר "יהללוך", כי במשנה לא דובר כלל על "יהללוך" עד שתדייק מלשון היחיד של "ברכת השיר" לאפוקי חתימה אחר "יהללוך", וכמו שמבאר והולך.
(53) כן כתב הרשב"ם [פסחים קיח.]: "ורבי יוחנן אמר נשמת כל חי - אף 'נשמת', דהיינו ברכת השיר דמתניתין, דאילו 'יהללוך' אנו אומרים בכל יום שאומרים בו את ההלל, ומאי שנא ליל פסח דנקט, אם לא להוסיף עוד ברכה אחרת" [הובא למעלה הערות 3, 41].
(54) לשון תוספות [פסחים קיח. ד"ה רבי יוחנן]: "רבי יוחנן אמר נשמת כל חי - נראה הכי פירושא, אף 'נשמת כל חי' אחר 'יהללוך', דאי לא תימא הכי, אנן כמאן עבדינן. וקורא 'נשמת כל חי' 'ברכת השיר', לפי שבשבתות אומרים אותו אחר פסוקי דזמרה".
(55) האם ההלכה כרב יהודה או כרבי יוחנן. וכותב כן כנגד לשון הטור [או"ח סימן תפ], שכתב: "רשב"ם כתב [אינו ברשב"ם שלפנינו] כיון דלא אתמר הלכתא לא כמר ולא כמר, עבדינן כתרווייהו, וחותמין בהלל 'בא"י מלך מהולל בתשבחות', ואומר הלל הגדול ו'נשמת', וחותם 'בא"י מלך מהולל בתשבחות'" [הובא למעלה הערה 4]. והב"י [או"ח סוף סימן תפו] כתב: "לאפוקי נפשין מספיקא שמעתי בשם מהר"ר מאיר ן' עראמה ז"ל שגומר את ההלל ואינו אומר 'יהללוך' כלל. ואחר גמר הלל אומר הלל הגדול ו'נשמת כל חי' ו'ישתבח', עד 'ומעולם עד עולם אתה אל', ואז יאמר 'יהללוך' עד מלך מהולל בתשבחות. וייטבו בעיני דבריו לצאת ידי ספק, ואע"פ שאינו ממש כמו שכתבו הפוסקים, מכל מקום כיון דנפקי בהכי מידי ספיקא שפיר דמי".
(56) שאין אומרים "נשמת", אלא רק "יהללוך".
(57) לא מצאתי חבר למהר"ל שיחתום ב"יהללוך", ויאמר "ישתבח" ללא חתימה. ובפרי מגדים [אשל אברהם או"ח סימן תפ ס"ק ב] הביא ארבע שיטות בזה; (א) הרשב"ם סובר לומר אחר הלל "יהללוך" עם הברכה, ואחר "נשמת" לומר "ישתבח", ומסיים "מלך מהולל בתשבחות". (ב) רבינו חיים כהן והרא"ש סוברים שאחר הלל אומר "יהללוך" בלא ברכה, ואחר "נשמת" ו"ישתבח" לסיים בברכה "מלך מהולל בתשבחות". (ג) המגן אברהם [סימן תפ ס"ק ב] והחק יעקב [שם ס"ק ד] סוברים שאחר הלל אומר "יהללוך" בלא ברכה, ואחר "נשמת" ו"ישתבח" לסיים בברכה "הבוחר בשירי זמרה". (ד) הב"י בשם ה"ר מאיר ן' ערמאה סובר שאחר הלל יאמר "נשמת" ו"ישתבח" עד "מעתה ועד עולם", ואחר כך יאמר "יהללוך" עם ברכה. וכן פסק בשו"ע [או"ח סימן תפ ס"א].
(58) דברים אלו קשים טובא במה שכתב "שפסק כרב יהודה לומר 'ישתבח'", הרי רב יהודה סובר שיש לומר "יהללוך", ולא "נשמת" [המסתיים ב"ישתבח"]. ולמעלה בסמוך כתב: "אין לו לחתום בישתבח 'ברוך אתה ה' וכו'', דשמא הלכתא כרב יהודה". וכיצד כתב בתוך כדי דיבור את ההפך "שפסק כרב יהודה לומר 'ישתבח'". ולשון הרי"ף [פסחים כו: בדפי הרי"ף] הוא: "ומנהגא דעלמא כרב יהודה בברכת השיר", ולא הזכיר כלל שיש לומר "ישתבח". וכן להלן [לאחר ציון 209] כתב: "רב אלפס פסק 'ברכת השיר' כרב יהודה, ואין צריך לומר 'נשמת' כלל, ועל כוס חמישי יאמר הלל הגדול". ואם אינו אומר "נשמת", מהיכי תיתי יאמר "ישתבח", שהוא הסיום ל"נשמת". והדברים סתומים. והנה אחד מגדולי הדור שלפנינו [האדמו"ר מצאנז זצ"ל בספרו דברי יציב (אורח חיים ח"ב סוף סימן ריב)] הביא דברי המהר"ל האלו, וכתב: "לפום ריהטא אין פשר לדברים אלו, שהרי הרי"ף פסק כרב יהודה דרק [לומר] 'יהללוך'. ואולי יש להעמיס בכוונתו שהביא ראיה מדברי הרי"ף שפסק כרב יהודה, ואפילו הכי שותה כוס חמישי ומוסיף ואומר הלל הגדול [כך גירסת הרי"ף, וכמבואר להלן הערה 75]. ויש לסמוך על זה לומר דשרי להוסיף בכל פעם, אף אליבא דרב יהודה". <b>אך עדיין קשה</b>, איך ניתן לחתום ב"ישתבח", כאשר למעלה כתב שאין לעשות כן "דשמא הלכתא כרב יהודה". והנה בקובץ מוריה [שנה יד, גליון ג-ד, סיון תשמ"ה, במאמרו של הרב אברהם בנדיקט, עמוד קז] ג"כ עמד על קושי זה, וכתב: "לשון המהר"ל הוא 'ואם כן בין לרב יהודה ובין לרבי יוחנן ראוי שיהיה חותמין ב'יהללוך', כמו אחר ההלל. ולפי הנראה אם באנו לחוש לספיקא, אין לו לחתום 'ברוך אתה ה' וכו'', דשמא הלכתא כרב יהודה. אבל ב'יהללוך' הכל מודים, כמו שפירשו התוספות גם כן'. הרי מבואר ברור בדבריו שלא חותמים בישתבח במילים 'ברוך אתה ה''. ומה שכתב לאחר מכן שכדאי הוא רב אלפס להחזיק במנהג שנוהגים לחתום ב'ישתבח', כונתו עד 'ברוך אתה ה'', כלומר לחתום אחר 'נשמת' ב'ישתבח', ולהזכיר ט"ו השבחים הכלולים בו, כמו שבאר טעם הדבר, עיין שם. וכן נראה מדבריו להלן לגבי איך ינהג מי שלא עושה כוס תמישי, שכתב [להלן לאחר ציון 229] 'יאמר הלל ויחתום ב'יהללוך', ואחר כך 'נשמת', ואחר כך הלל הגדול". א"כ "לחתום ב'ישתבח'" [לשונו כאן] אינו סותר ל"אין לו לחתום בישתבח 'ברוך אתה ה' וכו''" [לשונו למעלה], כי החתימה ב"ישתבח" אינה כוללת "ברוך אתה ה'". ודו"ק.
(59) פירוש - ב"ישתבח" יש חמשה עשר שבחים, וכמו שמפרט והולך.
(60) אודות שיש ב"ישתבח" חמשה עשר שבחים, כן כתב המגן אברהם ריש סימן נג, וכלשונו: "כל הט"ו שבחים שבישתבח מן 'שיר ושבחה וכו'' עד 'מעתה [ועד עולם]' יאמר בנשימה אחת". אך במעשה רב לגר"א [אות לא] כתב: "אין לומר הי"ג שבחים בנשימה אחת, רק שלא יפסיק ביניהם בדיבור חס ושלום". ובלקוטי הגר"א שם [אות ח] נכתב: "יזהר מאד שיאמר י"ג שבחים שבישתבח מן 'שיר ושבחה' עד 'ומלכות' בלא הפסק, אבל אין צריך שיאמר בנשימה אחת. כן משמע בזוהר תרומה [דף קלב. (מנה שלשה עשר שבחים כנגד שלש עשרה מדות של רחמים)]". וכן הוא בחיי אדם [כלל יח סעיף ד] בשם הגר"א. נמצא שלגר"א שני השבחים האחרונים שמנה המהר"ל ["ברכות והודאות"] אינם נכללים במספר השבחים.
(61) שמונה השבחים הללו הם: "יודו ויברכו וישבחו ויפארו וירוממו ויעריצו ויקדישו וימליכו". וכן כתב למעלה [לאחר ציון 21], ובסמוך [ציון 65].
(62) "אבל הט"ו שבחים ב'ישתבח' אינם נאמרים על האדם, רק עליו יתברך 'כי לך נאה שיר ושבחה'" [לשונו למעלה לאחר ציון 22].
(63) כפי שביאר למעלה [מציון 25 ואילך].
(64) פירוש - בחתימה [כוונתו כאן לסוף הדבר (אמירת "יהללוך"), לא לחתימת הברכה] יש יותר שבח ממה שנאמר לפני החתימה. ואמרו [ברכות מט.] "פתח בחדא וסיים בתרתי", הרי שיש להרבות שבחים בסיום. ובכלליות קבע שכל סוף הוא כפול, וכמו שכתב להלן פס"ט [לאחר ציון 79]: "ספר החמישי משנה תורה, כי כל השלמה וסוף כפול. ודבר זה ידוע, כי כל סוף יש לו כפילות". וראה למעלה פל"ג הערה 49, ולהלן פס"ט הערה 81.
(65) למעלה [לאחר ציון 21], וראה למעלה הערה 61.
(66) "ונזכר גם כן שמונה שבחים בנשמת בסדר 'הן הם יודו ויברכו וישבחו ויפארו וירוממו ויעריצו ויקדישו וימליכו', כי ראוי להיות בשיר אלו שמונה שבחים, כמנין 'אז'" [לשונו למעלה לאחר ציון 42].
(67) ניתן להטעים זאת על פי דבריו למעלה ר"פ נט [שמא., בביאור חמש עשרה המעלות שהובאו בהגש"פ ב"כמה מעלות טובות"], וז"ל: "והוא נגד שם י"ה שעולה חמשה עשר במספר. וזה כי בשם י"ה ברא בו שני עולמים, העולם הזה והעולם הבא, שנאמר [ישעיה כו, ד] 'כי ביה ה' צור עולמים' [מנחות כט:]. ומאחר שבשם הקדוש הזה ברא שני עולמים, תוכל לדעת כי שעור המעלות מגיעים עד חמשה עשר, ולא יותר, כי בכח השם הזה ברא הכל, לפיכך עלוי העולם עד חמשה עשר... נגד השם שבו ברא הכל". לכך ישנם חמשה עשר שבחים גם כן, כי אע"פ שמדובר בשבח שהוא מצד הקב"ה, אך מ"מ שבחיו יתברך נספרים ונמנים כפי תפיסת בני אדם, המשיגים את העולם הזה והעולם הבא, ולכך מנין שבחיו של הקב"ה הוא ט"ו, כנגד שם "י-ה". וכן כתב בח"א לשבת קלג: [א, עא:]: "השם יתברך נגלה לאדם כפי מה שהוא האדם. כמו שאמרו במדרש [תנחומא ישן יתרו טז] אמר רבי חמא בר אבא, לפי כל עסק ועסק, ולפי כל דבר ודבר נראה להם [הקב"ה]; בים כגבור עושה מלחמה. ונראה להם בסיני כסופר מלמד תורה. ונראה להם בימי שלמה כפי מעשיהן, [שיה"ש ה, טו] 'מראהו כלבנון בחור כארזים'... הרי כי השם יתברך נראה לישראל לפי מעשיהם ועניניהם... וכפי מעשיהם של ישראל נראה השם יתברך" [ראה למעלה הקדמה שניה הערה 126, פכ"ג הערה 107, פמ"ז הערה 379, ופס"ד הערה 153]. זאת ועוד; בנתיב העבודה פ"ו [א, צד.] ביאר שט"ו "הללויה" המוזכרים באופנים שונים [בפסוקי דזמרה] הם כנגד שם י"ה [ראה למעלה פנ"ט הערה 13]. וברי הוא ששבחיו של מקום שייכים לאמירת "הללויה"; לכך כשם שמספר "הללויה" הוא ט"ו, כנגד שם י"ה, כך מספר שבחיו הוא ט"ו, כנגד שם י"ה.
(68) פירוש - בין לרב יהודה ובין לרבי יוחנן [שנחלקו ב"מאי ברכת השיר" (פסחים קיח.), וכמובא למעלה בתחילת הפרק] יש חובה בליל ט"ו ניסן לומר שיר [בנוסף לחיוב של אמירת הלל]. ולמעלה [לאחר ציון 38] כתב: "קראו 'ברכת השיר' במתניתין לומר אף על גב דבשאר דוכתי אין חייב לומר 'יהללוך', כאן בליל פסח חייב לומר 'יהללוך', משום שיש לומר שירה. והיינו דקאמר 'ברכת השיר', ואחר שגמר ההלל יש לו לומר שיר. וסבירא ליה לרב יהודה שיוצא ב'יהללוך' במה שיש לו לומר שיר. ורבי יוחנן אמר 'נשמת כל חי תברך את שמך ה' אלקינו' זהו השיר שיאמר".
(69) כמו שנאמר [ישעיה סג, ז] "חסדי ה' אזכיר תהלות ה' כעל כל אשר גמלנו ה' ורב טוב לבית ישראל אשר גמלם כרחמיו וכרוב חסדיו", ופסוק זה הוא אחד מהמקורות שצריך אדם ליתן שבח והודייה על מעשה הנס [מדרש הגדול פרשת בא, ועיין מילואים לתורה שלמה כרך יא סימן כה, וכרך יב סימן יב]. וכן נאמר [תהלים קיז, א-ב] "הללו את ה' כל גוים וגו' כי גבר עלינו חסדו", ואמרו חכמים [פסחים קיח:] "אומות העולם מאי עבידתייהו, הכי קאמר, 'הללו את ה' כל גוים' אגבורות ונפלאות דעביד בהדייהו, כל שכן אנו ד'גבר עלינו חסדו'". ולמעלה פס"א [תצב.] כתב: "עיקר הדבר שאנו אומרים הלל משום שאנו באים לזכור חסדו של הקב"ה". ולמעלה פס"ד [לאחר ציון 107] כתב: "במזמור [תהילים פרק קלה] 'הללו עבדי ה'' זכר גם 'בית הלוי ברכו את ה'' [שם פסוק כ], אבל בכל ההלל לא זכר בית הלוי. והטעם מפני כי כל ההלל על החסד והטוב שהקב"ה עושה עם ישראל, ומפני שהלוים דבקים במדת הדין, ולא יבא מזאת המדה החסד והטוב, לכך בכל ההלל לא נזכר כלל 'בית הלוי'" [ראה למעלה פס"א הערה 113, ופס"ד הערה 110].
(70) כן עולה ממה שאומרים התפילת ערבית "המעביר בניו בין גזרי ים סוף את רודפיהם ואת שונאיהם בתהומות טבע, וראו בניו גבורתו שבחו והודו לשמו, ומלכותו ברצון קבלו עליהם משה ובני ישראל לך ענו שירה וכו'". הרי על ראיית הגבורות ["וראו בניו גבורתו"] נאמרה שירת הים. ואודות שיש חילוק בין הטוב והחסד לבין הגבורה, הנה למעלה פס"ד [לאחר ציון 258] ביאר שישראל מהללים את ה' על הטוב שנעשה להם, והאומות משבחות את ה' על הגבורות שעשה לישראל. ושם [בהערה 263] הובאו דברי מרן הגרי"ז [הנמצאים בעמק ברכה (עמוד קכג:)], וז"ל: "הנה מצינו דאיכא ב' מיני ברכות; ברכת הודאה על טובות השם, כגון ברכת 'הטוב והמטיב' [ברכות מו.]. וגם ברכת שבח על גבורות ה', כגון ברכת 'עושה מעשה בראשית' [ברכות נט.] וכיו"ב. וזהו דקאמר, דכשהשם עושה ניסים לישראל, וכולם מכירין גבורותיו של הקב"ה, אז כולם חייבין להלל; אומות העולם חייבין להלל בברכת שבח על גבורות ה' דחזיתו שעשה לי, וכל שכן אנן דחייבין נמי בברכת הודאה על חסדיו וטובותיו". <b>וצריך ביאור</b>, מדוע המושג של "שירה" קשור לגבורה דייקא. ונראה, כי השירה מיוחדת למדת דין, וכמו שכתב בנצח ישראל פכ"ג [תצה:]: "כי השיר הוא מיוחס למדת הדין, שהרי הלוים היו משוררים דוקא [ערכין יא.], ודבר זה ידוע למשכילים... ולכך אמר שם במשנה [סוטה מח.] משבטלה סנהדרין בטל השיר מבית המשתאות. שכאשר היו הסנהדרין יושבין ודנין, היה נמצא מדת הדין בעולם, וראוי גם כן שיהיה השיר בעולם, המיוחס למדת הדין. אבל כאשר בטלה סנהדרין, ואין מדת הדין עם בני אדם, ולכך אין ראוי להיות השירה נמצא אצלם, כי כל שירה הוא מצד מדת הדין". וכן הוא בנתיב הליצנות פ"א [ב, ריח:] ובח"א לסוטה מח. [ב, פז:] אות באות. לכך מובן הטעם שהשירה נאמרת על גבורות ה'. ודו"ק. <b>ויש להעיר</b> מדבריו למעלה פמ"ז [תקכח.], שכתב: "פסוקים אלו, דהיינו [שמות טו, א] 'אשירה לה' כי גאה גאה סוס ורוכבו רמה בים', השני [שם פסוק ב] 'עזי וזמרת י-ה ויהי לי לישועה'... הם התחלת השירה, לומר מאיזה טעם יתנו שירה להקב"ה. בפסוק ראשון אמרו שעשה הקב"ה גבורה, והיה מתגאה על גאים, ולכך ראוי לתת לו השירה. ואחר כך אמר, בזה שעשה גבורות לא היה כאן שבח והודאה, שאין שבח והודאה רק בדבר הטוב שפעל, ובשביל ש'סוס ורוכבו רמה בים', ולא היה מגיע טוב לאחד, אין כאן שירה, כי מי יתן שירה [כ]שלא הגיע טוב לאחד. ועל זה אמר 'עזי וזמרת יה ויהי לי לישועה', כי הוא לי לישועה תמידית". ומשם משמע ששירה נאמרת רק על גבורות שהביאו גם לטובה וחסד, ולא על גבורות לחוד. ואילו כאן מבאר ששירה נאמרת על הגבורות, לעומת הלל שנאמר על החסד והטוב, ומכך משמע שהשירה נאמרת על גבורות לחוד. ויש לומר, שששירה מצד עצמה אינה יכולה להאמר על גבורות ה' מבלי שתצמח מכך טובה לאדם, וראיה לכך, שנאמר [דברים כו, יא] "ושמחת בכל הטוב", ודרשו בסיפרי [שם] "זה השיר". ובגמרא [ערכין יא.] אמרו "מנין לביכורים שטעונין שירה ["שאומרים (תהלים ל, ב) 'ארוממך ה' כי דליתני'" (רש"י שם)], אתיא 'טוב' 'טוב' מהכא". ופירש רש"י [שם] "כתיב הכא 'בכל הטוב', וכתיב בשירה [דברים כח, מז] 'בשמחה ובטוב לבב מרוב כל'". הרי שתיבת "טוב" מורה על שירה, לכך לא תתכן אמירת שירה ללא קבלת טובה. והרא"ש כתב [ברכות פ"ט סימן טו] "שאלו לרבי יצחק הלוי ז"ל, למה מברכין על שינוי יין 'הטוב והמטיב' [ברכות נט:], ועל שינוי לחם אין מברכין. והשיב... דלא אשכחן שירה אלא על היין, כדאמרינן לעיל בפרק כיצד מברכין [ברכות לה.]". הרי ברכת "הטוב והמטיב" שייכת לשירה, לכך מן הנמנע שתאמר שירה ללא קבלת טובה למשורר [הובא למעלה פמ"ז הערה 411]. ומה שכתב כאן "חילוק יש בין הלל ובין שיר; כי הלל הוא על הטוב והחסד שעשה, אבל השירה [היא] לתת שירה על גבורתו יתברך", בעל כרחך כוונתו היא שההלל נאמר רק על הטוב והחסד, ואילו שירה נאמרת על הטוב והחסד הנובע מגבורתו יתברך. אך אין שירה ללא קבלת טובה, וכמו שנתבאר. ומה שהאומות משבחות את ה' על הגבורות שנעשו לישראל מבלי שתגיע להן שום טובה מכך [כמובא בתחילת ההערה], זה לא קשה, כי "שבח" לחוד ו"שירה" לחוד, ולא מצינו שהאומות אומרות שירה על הגבורות שנעשו לישראל. ובספר זאב יטרף [תהלים ח"ב, עמוד כה], הביא את דברי המהר"ל האלו, ונשא ונתן בהם טובא.
(71) אודות שהשירה היא שבח להקב"ה, כן כתב במספר מקומות. וכגון, להלן פס"ח [לאחר ציון 8] כתב: "כל בריאה שנברא מן השם יתברך, לא נברא אלא לכבודו... ולפיכך כל הנבראים בעולם אומרים שירה אל הקב"ה, כי השירה כבודו יתברך, ובכל נמצא יש בו מן כבודו יתברך, וזאת היא השירה מן הנמצאים". ובנצח ישראל פכ"ב [תסח.] כתב: "כי השירה היא השבח להקב"ה". ובנתיב התורה פי"ז [תרפ:] כתב: "ראוי שיהיו ישראל מקלסין תחלה, באשר הם גבורי כח כובשים את יצרם ועושים רצון המקום, מה שלא תמצא דבר זה בעליונים כלל. ולכך הם קרובים אל השירה, שהיא שבח אל השם יתברך". ובח"א לסוטה ל: [ב, סה:] כתב: "כי השירה הזאת הוא השבח וההוד שנותן העלול אל העלה, ולפי שלימת העלול ומעלתו, ממנו השבח אל השם יתברך. כי אין ספק אף כי כל הנבראים נותנים שבח אל אשר הוא עלתם, מכל מקום הכל לפי מעלת ושבח העלול, ממנו שבח אל העלה" [הובא למעלה פמ"ז הערה 268]. ובח"א לחולין צא: [ד, קט:] כתב: "העלול מן השם יתברך, שהוא העלה, זה בעצמו השיר, כי העלול הוא שבח העלה, ולפיכך העלול אומר שירה אל השם יתברך". ובשחרית של שבת אומרים "זה שבח של יום השביעי שבו שבת אל מכל מלאכתו, ויום השביעי משבח ואומר 'מזמור שיר ליום השבת'". הרי השבח של יום השביעי הוא שיר ליום השבת [ראה להלן פס"ח הערה 10]. <b>אמנם כאן</b> כתב ש"<b>רבוי</b> שבחים נקראו שירה". ונראה לבאר הדגשה זאת, כי השירה היא צורה של עיגול, וכמו שכתב למעלה פמ"ז [תקעב:]: "ותקשר סוף השירה בתחלת השירה ולומר [שמות טו, יט] 'כי בא סוס פרעה רכבו ופרשיו אל תוך הים וישב ה' עליהם את מי הים', [שמות טו, א] 'אז ישיר משה ובני ישראל את השירה הזאת לה' ויאמרו לאמר אשירה לה' כי גאה גאה סוס ורוכבו רמה בים', הרי סוף השירה קשור בתחלת השירה בתכלית הקשור, ואם לא כן, לא היה קשור גמור פסוק זה של 'כי בא סוס פרעה' במקום הזה. והוא יורה על שלימות השירה, שלא תאמר כי יש סוף לשירה זאת, וכל דבר אשר יש לו סוף הוא חסר כאשר מגיע אל הסוף, ויהיה שבח השם יתברך חס ושלום חסר. וכאשר קשור הסוף בתחלה, אין כאן סוף שתאמר עליו שהשבח הוא חסר מצד שיש לו סוף, אבל קשור בתחלתו, ואז הוא שבח שלם למי שהוא שלם". ושם בהערה 598 נתבאר שרומז לכך ש"שיר" הוא עגול, כמו שאמרו חכמים [שבת נא:] "יוצא הגמל באפסר... וסוס בשיר", ופירש רש"י [שם] "בשיר - כמו אצעדה סביב צוארו, וטבעת קבוע בה, ומכניסין בו רצועה או חבל ומושכין הבהמה". ובגמרא [ב"מ כה.] איתא "בעי רבי ירמיה, כשיר מהו", ופירש רש"י [שם] "כשיר - מוטלין בעגול כאצדעה". ועל הנאמר [בראשית כד, כב] "ושני צמידים על ידיה" תרגם אונקלוס [שם] "ותרין שירין על ידהא". וכן הפחד יצחק פסח, מאמר לח, ביאר כך את דברי המהר"ל שם, וכלשונו: "נמצא כי גופה של השירה מסתיים בהקרא ד'השם ימלוך לעולם ועד', אלא בכדי לתת לשירה צורה של עגול אשר סופו נעוץ בתחלתו, בא הוא הפסוק ד'כי בא סוס פרעה'" [הובא שם הערה 596] ובודאי שעגול מחייב רבוי שבחים דייקא, כי אין עגול נעשה משבחים בודדים. וזהו שכתב כאן "רבוי השבחים נקראו שירה".
(72) יש להבין, שמבאר שברכת השיר נאמרת כדי לצאת ידי חובת שירה שיש בליל ט"ו ניסן, ושירה נאמרת על גבורותיו יתברך. אך הרי ברכת השיר לפי רב יהודה היא באמירת "יהללוך", ולפי רבי יוחנן היא באמירת "נשמת" [ו"ישתבח"], והיכן מצינו בשמונה השבחים של "יהללוך" ובחמשה עשר השבחים של "ישתבח" התייחסות מובהקת לגבורותיו יתברך דייקא. הרי שמונת השבחים של "יהללוך" הם: "יודו ויברכו וישבחו ויפארו וירוממו ויעריצו ויקדישו וימליכו". וחמשה עשר השבחים של "ישתבח" הם: "שיר ושבחה הלל וזמרה עז וממשלה נצח גדולה וגבורה תהלה ותפארת קדושה ומלכות ברכות והודאות". ונהי שאחד מהשבחים הללו הוא "גבורה", אך גם נזכרו "גדולה" ו"תפארת" ושאר מדות. ויל"ע בזה.
(73) בטור שלפנינו איתא "דורש במכילתין מתוך שירת הים". אך בהגהות והערות שם [אות ו] כתבו שיש לגרוס "דורש במכילתא מתוך שירת הים". וראה הערה הבאה.
(74) הטור [שם] מבאר מדוע אומרים פסוקים שונים לפני השירה, וכלשונו: "ובתקון הגאונים יש נוהגין לומר 'ויברך דויד את ה' לעיני כל הקהל' עד 'ומהללים לשם תפארתך', כאשר הוא בספר דברי הימים [דהי"א כט, י-יג], 'ויברכו שם כבודך' עד שירת הים כאשר הוא בספר עזרא [נחמיה ט, ה-יא], ושירת הים [שמות יד, ל עד שמות טו, יט]. והטעם לפי שכל אותם ט"ו לשונות של שבח הסדורים בברכת 'ישתבח' דורש במכילתא מתוך שירת הים, ומתוך אותן פסוקים של 'ויברך דויד'". ושם בהגהות והערות [אות ו] כתבו: "עיין מכילתא פרשת בשלח סוף פ"א, וסוף פ"ב, וסוף פ"ג, ובפרשת השירה בפסוק [שמות טו, ב] 'אשירה לה'' כתובים כמה לשונות שבח שהיו משבחים לקב"ה".
(75) כהקדמה לדבריו כאן, דע שבגמרא שלפנינו [פסחים ריש קיח.] גרסינן "תנו רבנן, רביעי גומר עליו את ההלל, ואומר הלל הגדול, דברי רבי טרפון. ויש אומרים [תהלים כג, א] 'ה' רועי לא אחסר'". והרשב"ם [שם] כתב: "הכי גרסינן; תנו רבנן, רביעי גומר עליו את ההלל, ואומר עליו הלל הגדול". אך הרי"ף [פסחים כו: בדפי הרי"ף] גרס "חמישי אומר עליו הלל הגדול, דברי רבי טרפון. ויש אומרים 'ה' רועי לא אחסר'" [ראה למעלה הערה 58]. וכן הרמב"ם [הלכות חמץ ומצה פ"ח ה"י] כתב: "ויש לו למזוג כוס חמישי ולומר עליו הלל הגדול". וכן הרא"ש [פסחים פ"י סימן לג] הביא גירסא זו, ויובא בהערה 78. וראה להלן הערות 165, 200, ו"בהלכות פסח בקצרה" הערה 96.
(76) רי"ף רמב"ם ורא"ש [הובאו בהערה הקודמת]. וכן סוברים רב שר שלום ורב כהן צדק וגאונים אחרים [הובאו בטור או"ח סימן תפא]. ובהגדה שלמה [עמודים קסא-קעח] כתב קונטרס על הכוס החמישי, והאריך מאוד בגירסאות הרבות שיש בענין זה. ובתחילת הקונטרס כתב: "הגירסא 'כוס חמישי' שמחק אותה הרשב"ם, הביאוה בעל הלכות גדולות, רבי סעדיה גאון, רב עמרם גאון, רבי שר שלום ורב כהן צדק בסידור רב עמרם... ואחריהם רבינו חננאל, הרי"ף והרמב"ם, רבי יוסף עלם טוב, בספר הפרדס לרש"י, ומהר"ם חלאווה, המאירי, ועוד ועוד כמו שיתבאר להלן... גירסא זו, 'כוס חמישי' מאושרת על ידי כל הגאונים והראשונים". וראה להלן הערה 82.
(77) כן כתב גם להלן [לאחר ציון 207]: "גרסת רשב"ם [פסחים קיח.] דגרס שיאמר הלל הגדול על כוס רביעי, וכבר אמרנו לך כי גרסת הספרים אינו כן". והב"י או"ח ריש סימן תפא כתב: "כוס חמישי לא הוזכר לגירסת רשב"ם ואין לעשותו [לשון הטור שם]... רשב"ם גורס בברייתא 'רביעי גומר עליו את ההלל, ואומר הלל הגדול'. ולפי גירסא זו לא הוזכר כוס חמישי כלל, לא במשנה ולא בברייתא. אבל הרי"ף והרמב"ם גורסים בברייתא 'כוס חמישי אומר עליו הלל הגדול, דברי רבי טרפון'. וכתב הר"ן [פסחים כו: בדפי הרי"ף] שהרז"ה [בעל המאור שם] סובר דרבי טרפון פליג אמתניתין, דתנן [פסחים צט:] 'לא יפחתו לו מארבע כוסות', ורבי טרפון סבר דחמשה נינהו. ולפי זה לא קיימא לן כרבי טרפון". והב"ח [או"ח סימן תפא] כתב: "כוס חמישי לא הוזכר לגירסת רשב"ם, ואין לעשותו. כלומר, דכיון דלא הוזכר לא במשנה ולא בברייתא דיש לעשות חמשה כוסות, ד'לא יפחתו לו מארבע כוסות יין' תנן, 'חמש' לא תנן, משום הכי גורס רשב"ם בברייתא 'רביעי אומר עליו הלל הגדול', דסבירא ליה דמאן דגרס חמישי טועה הוא, דחמישי מאן דכר שמיה. דאין לפרש דהכי קאמר, דאם בא לעשות כוס חמישי, הרשות בידו, דאם כן הכי הוה ליה למימר; הרוצה לעשות כוס חמישי אומרים עליו הלל הגדול. מדלא קתני הכי משמע דכוס חמישי פשיטא ליה דהוה ליה חובה, והא ודאי ליתא, שהרי לא הוזכר בשום מקום לשם חובה. הלכך גרסינן 'רביעי אומרים עליו הלל הגדול', וממילא אין לעשות כוס חמישי אפילו לשם רשות. ולכך פירש שאומר עליו הלל הגדול על כוס רביעי דוקא".
(78) שאמרו שם [פסחים צט:] "אפילו עני שבישראל... לא יפחתו לו מארבע כוסות של יין". והרא"ש [פסחים פ"י סימן לג] ביאר שזהו טעמו של הרשב"ם, וכלשונו: "רשב"ם גורס רביעי אומרים עליו הלל הגדול, דכוס חמישי מאן דכר שמיה. ואם בא לומר כוס חמישי רשות, ואם ירצה יעשה כוס חמישי, הכי הוה ליה למימר; הרוצה לעשות כוס חמישי, אומר עליו הלל הגדול. אבל לפי גירסת הספרים משמע דלרבי טרפון ויש אומרים כוס חמישי הוה ליה חובה". וראה להלן הערה 82.
(79) דוגמה לדבר; אמרו במשנה [סוכה לד:] "שלשה הדסים ושתי ערבות", ועם כל זה פסק השו"ע [או"ח סימן תרנא סט"ו] "בערבה והדס מוסיף בה כל מה שירצה". וכתב המשנה ברורה שם [ס"ק נט]: "והאי דקיימא לן דבעינן שתי ערבות... היינו דבהכי סגי... אבל טפי גם כן שפיר דמי. והוא הדין בהדס... גם כן יכול להוסיף כמה שירצה". והוא הדין לנידון דידן; לא יפחות מארבע כוסות, אך רשאי להוסיף עליהם.
(80) כן כתב הר"ן [פסחים כז. בדפי הרי"ף] בצד השני: "אי נמי דמצוה מן המובחר לשתות כוס חמישי ולומר עליו הלל הגדול, והיינו לישנא ד'אומר עליו הלל הגדול'. וכך מטין דברי הרמב"ם ז"ל בפרק אחרון מהלכות חמץ ומצה [פ"ח ה"ו]". והצד הראשון [דהוי רשות] יובא בהערה הבאה. וראה להלן הערה 177.
(81) לשון הר"ן [פסחים כו: בדפי הרי"ף]: "חמישי אומר עליו הלל הגדול, דברי רבי טרפון. כתב הר"ז הלוי ז"ל [שם] דרבי טרפון אמתניתין פליג, דתנן [פסחים צט:] 'ולא יפחתו לו מארבע כוסות של יין', ורבי טרפון סבירא ליה דחמשה נינהו, ועל החמישי אומר הלל הגדול. ולפי זה לא קיימא לן כרבי טרפון. ולא נהירא, דאי ברייתא [פסחים קיח.] פליגא אמתניתין, הוה ליה למתני בגמרא 'מני מתניתין לא רבי טרפון ולא יש אומרים', דהכי אורחא דתלמודא. ועוד, דאם איתא דהכי הוא, היכי אפשר דלא אשתמיט חד תנא למתני 'ולא יפחתו לו מארבע כוסות של יין. רבי טרפון אומר חמשה'. ועוד דמדשקלי וטרו אמוראי בדרבי טרפון [פסחים קיח.], אלמא הלכתא כוותיה. וסוגיין בכולי פרקין ריהטא דארבע כוסות נינהו, ולא חמשה. אלא ודאי כדברי הגאונים ז"ל עיקר דארבע כוסות חובה, וחמישי רשות. ואם רצה לשתות, אומר עליו הלל הגדול". והמהדיר לפירוש רבינו חננאל [הערה 451] כתב שיש נפקא מינה בין שני הצדדים בר"ן [אי כוס חמישי הוי רשות או מצוה] לענין אם בעי הסיבה; דאי הוי רק היתר שתיה בתנאי שיאמר עליו הלל הגדול, מסתבר דלא בעי הסיבה. והביא דברי הרוקח [סימן רפג] דלא בעי הסיבה. וראה הערה הבאה, והערות 177, 230.
(82) מה שכתב "ואין אנו נוהגין בכוס חמישי" הוא ציטוט מלשון הטור [או"ח סימן תפא], שכתב בשם רב האי גאון בזה"ל: "השיב דברי רב סעדיה, כן הוא ומנהג שלכם יפה הוא [לעשות כוס חמישי], ואנו לא נהגינן בכוס חמישי כל עיקר". והב"י [שם] כתב על כך: "כלומר כדברי רשב"ם שסובר שאין לעשות כוס חמישי. נראה מדברי רב האי שכתב 'אנן לא נהגינן בכוס חמישי כל עיקר'... שטעמו מפני שלא היו גורסים בברייתא 'כוס חמישי', אלא 'כוס רביעי', וכדגריס רשב"ם. ומה שכתב דדברי רב סעדיה 'מנהג יפה הוא', היינו מפני שרוב הספרים גורסים בברייתא 'כוס חמישי', וכגירסת הרי"ף והרמב"ם". הרי שכוס חמישי "מנהג יפה הוא", אך עם כל זה "אנן לא נהגינן בכוס חמישי כל עיקר". וכבר נתבאר [למעלה פס"ג הערה 1, ולהלן הערה 241] שהמהר"ל מתייחס לדברי הטור אף שלא הזכירו בשמו. וקצת תמוה פסק זה, שפוסקים כרשב"ם בה בשעה שדוחים את גירסתו. <b>ובאמת שתמיה</b> זו קיימת על המחבר [שו"ע או"ח סימן תפא ס"א], שכתב: "אחר ארבע כוסות אינו רשאי לשתות יין", הרי שפסק כרשב"ם. ותמה על כך בקונטרס "כוס חמישי" [הובא למעלה הערה 76 (עמוד קסו)] בזה"ל: "תמיהה על מרן הב"י אחרי שהטור הביא דעת הרא"ש שנהגו העולם לעשותו רשות, ושכן שיטת כל הגאונים לפי גירסתם בגמרא 'חמישי'... למה לא הביא בשלחן ערוך כדרכו בכל מקום בכהאי גוונא לכתוב 'ויש אומרים שכוס חמשי רשות, ויש אומרים שמצוה מן המובחר', כמו שנתבאר מכל הראשונים הנ"ל, ותפס להלכה רק כהרשב"ם, ומשום זה נשכח לגמרי כל הענין של כוס חמישי... ונושאי כלי השלחן ערוך לא עמדו על זה". ובכדי ליישב הערה אלימתא זו, כתב [עמוד קסז]: "יש ליישב שיטת הב"י שפסק כרשב"ם שאין לעשות כוס חמישי, משום שלדעת הרשב"ם להגירסא 'כוס חמישי' חובה הוא לרבי טרפון, כמו שכתב הרא"ש בביאור שיטתו [הובא למעלה הערה 78, וכן ביאר הב"ח, והובא למעלה הערה 77]... ולפי זה רבי טרפון חולק על רבנן שסוברים רק ארבע כוסות חובה, ואין הלכה כרבי טרפון. ומהאי טעמא פסק הב"י שלא לעשות כוס חמישי, שזה עולה לשתי הגרסאות, והגם שלשיטת הגאונים כוס חמישי רשות, סובר הבית יוסף במקום רשות שב ואל תעשה עדיף, שהרי לדעת הרשב"ם שרבי טרפון חולק, אם כן אין לעשות כדעת יחיד". הרי שדוקא משום שהגירסא בגמרא היא כגאונים ["כוס חמישי"], לכך דעת רבי טרפון אינה להלכה [שחולק על רבנן הסוברים שרק ד' כוסות הן חובה], ואין לנהוג כוס חמישי. ודע, שדעת המהר"ל אינה כך, אלא שסובר שכוס חמישי הוי רשות, וכמו שכתב למעלה פ"ס [תלח.]: "אמנם כוס חמישי הוא רשות". וראה להלן הערות 177, 230.
(83) פירוש - הלל הגדול הוא המשך להלל המצרי. וכן פסק השו"ע [או"ח סימן תפ ס"א] "אומר אחר גמר ההלל הלל הגדול... ואחר כך אומר 'נשמת כל חי' ו'ישתבח'". וראה להלן [לאחר ציון 194] מה שעורר על מנהג זה.
(84) מה שמוסיף במלים אלו ["וסמכינן הלל הגדול על הלל"] הוא לומר שאין הלל הגדול תלוי בכוס חמישי, אלא שהוא המשך הלל המצרי, הנאמר על כוס רביעי.
(85) "דכתיב ביה [תהלים קלו, כה] 'נותן לחם לכל בשר', והיינו דבר גדול" [רשב"ם שם]. ובירושלמי [פסחים פ"ה ה"ז] אמרו שמשום הפסוק הזה ["נותן לכם לכל בשר"] הוא שאומרים הלל זה.
(86) בהמשך הפרק [לאחר ציון 106] יבאר מהי המשמעות שיש בהלל הגדול כ"ו "כי לעולם חסדו".
(87) משפט זה טעון התבוננות, שכתב "השם יתברך אשר הוא קיום הנמצאים, ולכך נותן לנמצאים קיום ומפרנסם", ומה ההבדל בין החלק הראשון ["השם יתברך אשר הוא קיום הנמצאים"] לבין החלק השני ["ולכך נותן לנמצאים קיום ומפרנסם"]. זאת ועוד, שמשמע מלשונו שהחלק הראשון הוא סבה, והחלק השני הוא מסובב ["<b>ולכך</b> נותן לנמצאים קיום ומפרנסם"], ומהי הסבה, ומהו המסובב. ונראה לומר שבתחילה מציין שהנמצאים תלויים בהקב"ה כמו שהאילן תלוי בעיקרו, ואין לנמצאים קיום מצד עצמם, אלא כל קיומם מגיע מהקב"ה ["הוא קיום הנמצאים"]. וכתוצאה מכך אכן הקב"ה משפיע לנמצאים את קיומם, כפי שהעיקר מקיים את האילן, כי אין לנמצאים קיום זולתו ["ולכך נותן לנמצאים קיום ומפרנסם"]. וזהו הטעם שהוסיף בסוף החלק השני את תיבת "ומפרנסם" ["ולכך נותן לנמצאים קיום ומפרנסם"], כי איירי בהשפעת הקיום בפועל, והשפעת הקיום נקראת "פרנסה". <b>ואודות היות הקב"ה</b> העיקר המקיים את הכל, כן כתב בכמה מקומות. וכגון, למעלה פ"כ [רלד.] כתב: "כי הוא יתברך עיקר הכל, כמו שאמרו זכרונם לברכה [סנהדרין לח:] 'כופר בעיקר', בעבור שממנו הכל, כמו שמן העיקר נמצא הכל. וכמו שהעיקר הוא מפרנס הכל, כך השם יתברך מפרנס את הנמצאים כלם". ולמעלה פכ"ה [שצ:] כתב: "כי שם 'אהיה' מורה על שהוא יתברך הויה שמאתו מתקיים הכל, כמו שנמשך מן העיקר קיום הכל. וזה השם מורה על שהוא יתברך עיקר הכל, וממנו הכל". ובהמשך הפרק שם [שצט.] כתב: "שם 'אהיה' מורה על שהוא יתברך עיקר הכל, ונותן קיום לכל הנמצאים, כי העיקר נותן קיום אל הכל". ובהמשך הפרק שם [תג.] כתב: "דמיון זה שורש האילן, נותן קיום האילן... [כך] הוא יתברך מאתו הקיום לנמצאים כלם, וזה מורה עליו שם 'אהיה'". ובנצח ישראל פי"ג [שלה.] כתב: "מצד שהוא יתברך התחלת הכל, ולכך הוא מפרנס ומחיה הכל", ו"התחלת הכל" פירושה השורש והעיקר לכל, כי העיקר והשורש הם התחלה לאילן, וכמו שכתב בנצח ישראל פנ"ט [תתקטז.]: "האילן יש לו התחלה, הוא השורש, אשר ממנו התפשט כלל האילן". ובגו"א בראשית פ"א אות ז [ח.] כתב: "האילן שהוא נטוע, אינו גדל רק בשביל העיקר, שהוא ראשיתו... כי מן ההתחלה נמשך הכל". ובדר"ח פ"ו מ"ח [רנט:] כתב: "כי לא יבא החיים לנמצאים רק מצד הדביקות שיש לנמצאים בו יתברך, ועל ידי חטא נכרת מן הדביקות הזה. ולפיכך אצל הדביקות נזכר 'חיים', שנאמר [דברים ד, ד] 'ואתם הדבקים בה' אלקיכם [חיים כלכם היום]', אלקים חיים. וזה מפני שהדביקות גורם החיים, כי הוא יתברך נקרא 'עיקר', כמו שאמרו שהוא 'כופר בעיקר'. וידוע כי האילן והענפים כאשר דביקים בעיקר, יש להם חיים מן העיקר. ואם נבדל הגוף מן העיקר, מיד אין לו חיים". ובנתיב גמילות חסדים פ"ד [א, קנח:] כתב: "כי השם יתברך מפרנס כל הנבראים... דומה לזה אילן שהוא נטוע בארץ, העיקר משפיע פרנסה על כל הענפים". ובתפארת ישראל פל"ח [תקעו.] כתב: "השם יתברך הוא העיקר, שהכל נמצא ממנו, וממנו מתפרנס הכל. שלכך נקרא השם יתברך ויתעלה שמו 'עיקר', כי כמו שהעיקר הכל יוצאין ממנו, ומתפרנס הכל מן העיקר, וחי ממנו, כן השם יתברך, הכל נמצא ממנו, וחי ממנו". ובח"א לשבת קמה: [א, עז.] כתב: "דע כי הדבר שהוא יושב על מקומו הוא הדבר שהוא מקוים, כי הדבר שהוא גולה ממקומו אין לו חוזק. ולפיכך נקרא הישוב 'מקום'... כי מקומו הוא קיום שלו. והוא יתברך, שהוא חוזק כל הנמצאים וקיומם, נקרא בשביל זה 'מקום', על שם שהוא נותן קיום לכל". נמצא ששלשה משמותיו יתברך מורים שהוא מקיים הכל; אהיה, עיקר, ומקום [ראה למעלה פ"כ הערות 73, 74, פכ"ה הערה 66, פל"ו הערה 173, פמ"ג הערה 130, פמ"ה הערה 67, פנ"ג הערה 175, ולהלן פס"ו הערה 91].
(88) משוה זאת לבריאה דייקא, שכן אמרו במדרש [ילקו"ש ח"ב רמז תתמ] "אמרו לאיתן, על מה העולם עומד. אמר להם, על החסד, שנאמר [ישעיה טז, ה] 'והוכן בחסד כסא'. משל למה הדבר דומה, לכסא שהיה לו ארבע רגלים, והיתה האחת מתמוטטת, שהיא קטנה. מה עשה, נטל צרור וסמכו. כך היה הכסא של הקב"ה כביכול מתמוטט, עד שסמכו הקב"ה. ובמה סמכו, בחסד, הוי אומר [תהלים פט, ג] 'אמרתי עולם חסד יבנה'. וכן דוד אמר [תהלים קלו, ה] 'לעושה השמים בתבונה', על מה הם עומדים, על החסד שנאמר [שם] 'כי לעולם חסדו'. וכן כל המזמור [תהלים פרק קלו] שהם כ"ד 'כי לעולם חסדו', ואחר כך [שם פסוק כה] 'נותן לחם לכל בשר', ללמדך שקשה המזון כנגד כל מעשה בראשית" [הובא בדר"ח פ"א מ"ב (קצד.)]. הרי מחמת שההלול על המזונות הוזכר לבסוף, לאחר ההלול על מעשה בראשית, משמע מכך שהוא הלול עליון יותר, כי לאחר שמהללים את המלך בכלי כסף, אי אפשר לאחר מכן להללו בכלי נחושת, אלא רק בכלי זהב. וראה להלן הערות 113, 159.
(89) פירוש - הואיל והקב"ה יושב ברומו של עולם בעת חלוקת המזונות, זה מורה על המדריגה הגדולה שממנה באים המזונות, כי ישנה זיקה בין הפעולה לפועֵל, ואם פעולה זו [של חלוקת מזונות] נעשית כאשר הפועֵל יושב ברומו של עולם, זה מורה שהפעולה גם כן משתייכת למעלה גדולה זו. ואודות שישנה זיקה בין הפעולה לפועֵל, כן כתב למעלה פנ"ב [עה.]: "הפעולה דומה מתיחס אל הפעל, כי כאשר נמשך מן האש פעולה, נמשך היבש, לפי ענין האש שהוא יבש. וכן הליחות מן המים, תמיד מתיחס הפעולה אל הפועל, ודבר זה מוסכם מן המעיינים", והוא יסוד נפוץ בספריו, וכמלוקט שם הערות 195, 196, וש"נ. וראה למעלה פס"ד הערה 78.
(90) אין זה בטוי מצוי בספריו לומר "ראיות עצומות", ונמצא בעוד מקום אחד [למעלה פנ"ד (קמט:)], שכתב: "ולולא שראוי לקצר היינו מביאים ראיות עצומות על זה". אמנם הבטוי "ראיות ברורות" מצוי בספריו, וכגון למעלה פ"מ [קיא:, קכו:], שם פמ"ה [של:], שם פנ"ו [רנג:], שם פנ"ח [שלב.], תפארת ישראל פכ"ד [שסג.], נצח ישראל פי"א [רצ:], שם פנ"ו [תתסה.], דר"ח פ"ב מ"ט [תשח.], שם פ"ד מי"ז [שנו.], ועוד.
(91) "כי גם מזונות הכלב ראוי לאדם" [לשונו בסמוך].
(92) פירוש - ככל שהדבר מרומם יותר, כך הוא כולל יותר, ונמצא אצל הכל בשוה, כי השויון לכל מורה על מדריגה עליונה. וכן כתב בהרבה מקומות. וכגון, למעלה פ"ס [תלט:] כתב: "כל דבר שהוא יותר עליון במדריגה, הוא כולל כל דבר שהוא למטה ממנו במדריגה". ובהמשך הפרק [תמו:] כתב: "בכח מדריגת ישראל שקנו הכל, גם מדריגת ארבע מלכיות". ובדר"ח פ"ד מ"ט [קפב.] כתב: "התורה מביאה העושר... כי ראוי שתהיה התורה כוללת הכל, לפי שהוא עליונה על הכל. ולעולם הדבר שהוא עליון נכלל תחתיו כל מה שלמטה ממנו. והתורה מדריגתה על כל, ולפיכך עם התורה הכל". ושם פ"ה מכ"ב [תקנט.] כתב: "כי כל כך מדריגת התורה עליונה כוללת הכל, עד שהכל משותפים בה, כי כוללת הכל, אף האומות. שלכך נתנה התורה במדבר במקום הפקר, עד שאפילו האומות שייכים אל התורה. וכל זה מפני מדריגת ומעלת התורה העליונה, שהיא על הכל והיא אל הכל, אם היו רוצים האומות לקבל התורה, רק הם לא רצו בתורה [ע"ז ב:], אבל מצד נותן התורה היא שייכת אל הכל" [הובא למעלה פנ"ב הערה 209, וש"נ]. ובנתיב התורה פ"ב [קיג.] כתב: "השכל משפיע לכל, והכל מקבלים ממנו, ולא יוגבל לו דבר מיוחד... ולפיכך השכל נמשל למים [תענית ז.], כי המים מתפשטים בלא גבול להם". ובנתיב העבודה פי"ג [א, קיח:] כתב: "מפני כך התורה היא ניתנה אל הכל... כי התורה שייך אל הכל, אך האומות לא היו רוצים לקבלה. וזהו מעלת ומדריגת התורה כאשר היא לכל". ובנתיב התשובה תחילת פ"א כתב: "בספר משלי [א, כ] 'חכמות בחוץ תרונה'... שלמה המלך רצה לומר כי התורה שהיא החכמה, ולכך לא כתיב 'חכמה', רק 'חכמות', שהיא חכמה העליונה, שאין אחריה דבר". הרי מפאת שהתורה היא חכמה עליונה, לכך היא נקראת "חכמות" בלשון רבים, ולא "חכמה" בלשון יחיד. והביאור הוא כמבואר כאן, שככל שהדבר עליון ומרומם יותר, כך הוא כולל את כל מה שתחתיו. ובתפארת ישראל פמ"ו [תשטז:] כתב: "מעלת התורה אינו כמו שאר הדברים, שאין דבר אחד כולל הכל... אבל התורה כוללת הכל". ובח"א לשבת לב: [א, כד:] כתב: "הדבר השכלי כולל הכל, ודבר זה אמרנו פעמים הרבה מאוד" [ראה למעלה פ"ס הערה 307, וש"נ, ולהלן פס"ז הערה 14].
(93) בגמרא [כריתות כא.] אמרו "אי חזי לאדם חזי לכלב, אי לא חזי לאדם לא חזי לכלב". ובמשנה [טהרות פ"ח מ"ו] אמרו "כלל אמרו בטהרות, כל המיוחד לאוכל אדם טמא עד שיפסל מלאכול לכלב". וכן נאמר [בראשית א, כט-ל] "ויאמר אלקים הנני נתתי לכם את כל עשב וגו' לכם יהיה לאכלה ולכל חית הארץ וגו'", ופירש רש"י [שם פסוק כט] "לכם יהיה לאכלה ולכל חית הארץ - השוה להם בהמות וחיות למאכל... אך כל ירק עשב יאכלו יחד כלם". וכן אמרו חכמים [פסחים קיח.] "בשעה שאמר הקב"ה לאדם [בראשית ג, יח] 'וקוץ ודרדר תצמיח לך' זלגו עיניו דמעות, אמר לפניו, רבונו של עולם, אני וחמורי נאכל באבוס", הרי מאכל בהמה ראוי גם לאדם. וראה בנתיב העבודה פי"ז [א, קכט.] בביאור המאמר [הובא למעלה פנ"ט הערה 85, וש"נ].
(94) וכן נאמר בפסוקנו [תהלים קלו, כה] "נותן לחם <b>לכל בשר</b> כי לעולם חסדו". ויש להעיר מדבריו בח"א לשבת נג: [א, כט:], שכתב שם דברים הנראים כסותרים לדבריו כאן, וכלשונו: "השם יתברך מפרנס את כל אחד ואחד בפני עצמו... כי השם יתברך מוציא הנבראים לפעל כל אחד ואחד, ומפרנס כל אחד ואחד בפני עצמו ביחידות... ולכך כתב 'נותן לחם לכל בשר', הרי שנותן פרנסה לכל בשר ובשר בפני עצמו". ואילו כאן מבאר "שכל בריאה ובריאה יש לה יצירה מיוחדת, שאין זה כזה. אבל במזון הכל שוים, כי גם מזונות הכלב ראוי לאדם, ולפיכך המזון דבר השוה לכל הוא, גדול וקטן, אמר 'ומחלק מזון לכל בריה'". ויל"ע בזה.
(95) בא לבאר טעם שני בביאור מעלת המזון העליונה. ועד כה ביאר שמעלתה מחמת שהמזונות ניתנים לכולם בשוה, "כי גם מזונות הכלב ראוי לאדם" [לשונו למעלה]. ומעתה יבאר שמעלתה מחמת שהמזונות מורים שהקב"ה הוא העילה המשלים את חסרונות העלול ומקיימו.
(96) לשונו להלן פס"ו [לאחר ציון 35]: "וכאשר תדע כי הוא יתברך מצטרף לנמצאים במה שהם עלולים, כי הוא יתברך שהוא עלת הכל, רצונו בעלול, וכאשר יש עלה יש כאן עלול נמצא. כי התקשרות הסבה הראשונה בנמצאים מצד שהוא יתברך עלה להם, והנמצאים הם עלולים ממנו... התחתונים במה שהם תחתונים הם עלולים בעצמם. ולפיכך החבור האמתי שיש לסבה הראשונה, שהוא עלה באמת, הוא בתחתונים, במה שהם עלולים באמת". ולמעלה פכ"ג [שיט:] כתב: "הוא יתברך עלת וסבת הכל". ובנתיב יראת ה' פ"א [ב, כג.] כתב: "הוא יתברך עלת העולם, והעולם הוא עלול". וכאן בא להדגיש שהחסרון של התחתונים עושה אותם לעלולים בעצם, כי אז הם צריכים לקבל השלמתם מהעלה יתברך, וכמו שמבאר והולך.
(97) אודות שכל עלול הוא חסר, כן כתב בהרבה מקומות. וכגון, למעלה פ"ה [רעו.] כתב: "כי הדברים האלו ידועים בעצמם, כי לא ברא הקב"ה את אברהם בלבד בעולם מחמת חסרון המקבל, שלא יתכן להיות המקבל הפעולה שלימה, לכך נמשך אל העלול חסרון, כי בריאת העולם הזה אין במציאותו השלימות בכולו. כמו שתמצא האדם אשר ברא הקב"ה, ויש בחלק ממנו דבר נכבד, הוא השכל. ואין עליך לשאול למה לא בראו שכלי בלא חומר, כי אין מדריגת האדם נותן כך שיהא שלם כל כך שיהא כולו שכלי, ואמנם בחלק ממנו ימצא זה. וכך היה בכלל העולם, אשר אין מדריגת העולם שיהא בכללו השלימות, רק בריאת עולם במדריגה אשר השלימות יש בחלק, ולא בכללו. ואילו לא נברא בעולם רק אברהם וזרעו, היה מדריגת העולם הזה שהוא כולו שלם. והנה זהו ענין אברהם ואומה הנבחרת שהם חלקים, ואי אפשר מבלתי האומות, שאין שלימות העולם רק בחלק לבד, והחלק הזה חלק ה', כדכתיב [דברים לב, ט] 'כי חלק ה' עמו יעקב חבל נחלתו'". ולמעלה פי"ח [קכו:] כתב: "כי ההעדר דבק בנמצאים". ולמעלה פ"ל [תקכה:] כתב: "כי לעולם העלול חסר מן העלה". ובנצח ישראל פ"ג [מד.] כתב: "זה כי הנברא מצד שהוא עלול הוא חסר, וצריך השלמה. כי האדם נברא וצריך אליו השלמה, היא האשה. ודבר זה אי אפשר שיהיה נברא השלמתו עמו, ולא יהיה חסר, אם כן היה העלול שלם בעצמו, ודבר זה אי אפשר. רק שנברא חסר, והושלם על ידי דבר שהוא עזר, כי הוא חסר בעצמו כמו שראוי אל העלול. ודבר זה רמזו חכמי אמת במדרש [פרקי דר"א פי"ב] באמרם על בריאת האשה [בראשית ב, יח] 'לא טוב היות האדם לבדו', ופירשו ז"ל שאם נברא אדם בלא עזר היו אומרים כי הוא אלוה. והדברים כמו שאמרנו, כי העלול במה שהוא עלול יש בו חסרון, ודבר זה נתבאר בכמה מקומות, ואם לא היה האדם צריך לעזר, אם כן לא היה עליו דין עלול... כי לא נברא דבר שלא יהיה צריך אליו השלמה". ובבאר הגולה באר הששי [רפו:] כתב: "כי לחסרון העלול אי אפשר שיהיה העולם שלם לגמרי מבלי חסרון כלל, אבל העולם חסר נברא, כי אי אפשר שיהיה העולם שלם לגמרי, כי העלול אינו בשלימות", וכן כתב בהמשך הבאר [רפט.]. וכן הוא בתפארת ישראל פ"מ [תרכט.], וגו"א בראשית פ"ב אות לד [סח:]. ובנר מצוה [ד:] כתב: "אי אפשר שיהיה העולם, שהוא העלול מן השם יתברך, שיהיה העלול הזה בלא חסרון, רק נמצא עמו חסרון". ובח"א לשבועות ט: [ד, יב.] כתב: "כי כל הנבראים התחתונים דבק בהם העדר וחסרון. ולכך השמש שהיא מאור הגדול אינה מושלת רק ביום בלבד, ובלילה היא נעדרת". הרי שהעלול הוא חסר, וצריך להשלמה מעלתו [הובא למעלה פ"ה הערה 124, ופי"ז הערה 13, וש"נ]. וראה בסמוך ציון 103, ולהלן פס"ו הערה 51. <b>אמנם בטעמו</b> של דבר [שהעלול מחוייב להיות חסר] מצינו בספריו שני טעמים; (א) הואיל והעלול הוא נברא על ידי ה', א"א שיהיה לעלול שויון ודמיון לעלה, אלא בהכרח שיש לעלול "נחית דרגא" ביחס לעלתו. (ב) הואיל והעלול הוא נברא, הרי שקודם להמצאותו היה נעדר המציאות, ולכך העדר זה יחול עליו אף לאחר שנברא. ונראה שהוי חד טעמא, שהואיל והעלול בא לאחר שנעדר, זהו סימן לכך שקיומו בא אליו מבחוץ, והוא מהעלה. ומעתה שהעלול נתלה בעלה, א"א שישתוה לעלה המשפיע עליו, ובהכרח שיהיה בעל חסרון לעומתו. וראה למעלה פי"ח הערה 22 שהובאו המקבילות בספריו לענין זה.
(98) "בשביל החסרון שבו" - מחמת החסרון שיש בעלול לכך הוא נצרך לעלתו המקיימו, כדי שהעלול לא יעדר מחמת חסרונו. ואודות שהעלול זקוק לעלתו [וכן הזקוק לעזרת ה' הוא בזה עלול לעלתו יתברך] כן כתב בכמה מקומות. וכגון, בנצח ישראל פכ"ג [תפב:] כתב: "כי המתפלל אל השם יתברך מורה על שהאדם עלול מן העלה, שהרי צריך האדם אל השם יתברך. ומפני כך אין עומדין להתפלל אלא מתוך כובד ראש [ברכות ל:], להראות שהוא עלול מן העלה, ושהוא צריך אל העלה בתפילתו". ושם ס"פ כט [תקפג.] כתב: "כי האדם הוא עלול, ואין לעלול קיום מצד עצמו, כי אם מצד העלה. וכאשר אין בו יראת שמים, הרי נשאר העלול בעצמו, ואין קיום לעלול בלא עלה. אבל כאשר יש בו יראת ה' יתברך, אז הוא מקויים על ידי העלה, שיש לעלול קיום בעלתו. ולפיכך כתיב [ישעיה לג, ו] 'יראת ה' היא אוצרו', כי האוצר הוא מקיים... וזהו על ידי יראת ה', שנראה כי יש לאדם עלה, שהוא מתירא ממנו יתברך". ובנתיב העבודה ר"פ ג [א, פב.] כתב: "ומה שנקרא התפלה 'עבודה'... כי התפלה שמתפלל האדם אל השם יתברך מורה שהאדם נתלה בו יתברך וצריך אליו, ואין לו קיום זולתו, והנה זהו אלקותו יתברך, שכל הנמצאים צריכים אליו ותלוים בו יתברך, עד שהכל אל השם יתברך". ובנתיב העבודה ר"פ ו [א, צ.] כתב: "יהיה מכיר ויודע כי הוא יתברך עלתו, והעלול מקבל מן העלה, עד כי נפשו תולה בעילה, הוא השם יתברך, וממנו יתברך חיותו וכל אשר צריך אליו". וכן הוא בנתיב יראת השם פ"ב [ב, ריש כו.]. ובח"א לשבת קיח: [א, נח.] כתב: "וידוע כי התפילה היא מפני שהאדם הוא עלול, וכל עלול צריך אל עלתו, ולכך יש לו להתפלל לפניו להודיע כי הוא עלול ממנו, וצריך אל עלתו שיתקיים העלול מן העלה... כל עלול אין מציאותו מצד עצמו, רק מצד סבתו". ובח"א ליבמות סד. [א, קמא:] כתב: "כי השם יתברך עלת הכל, ומפני כי האבות הם התחלה וסבה אל האומה, ולכך צריך לעשות האבות שהם עלולים ונבראים מן העלה. ולכך הם עקורים, ובזה הם צריכים אל העלה, וזה על ידי שמתפללים אל העלה שיהיה להם בנים, וכל אשר מתפלל הוא עלול אל השם יתברך, כאשר הוא צריך אל העלה שהוא מתפלל אליו. לכך היו האבות עקורים, שיהיה נמצא בהם שהם עלולים". וראה למעלה פס"ד הערה 40, להלן הערה 106, ופס"ו הערה 35.
(99) אודות שהפרנסה היא קיום המתפרנס, כן כתב למעלה פנ"ב [סז:]: "הפרנסה הוא קיומו". ובגו"א בראשית פ"א אות נב [לב:] כתב: "תהיה סעודה המקיים וסועד את האדם, ונותן לו קיום, לכך תקרא 'סעודה'... ענין הסעודה נאמר על הקיום". ובנצח ישראל פל"ה [תרסו:] כתב: "הדבר המקיים את האדם הוא הפרנסה, והממון קיום של אדם, כדכתיב [דברים יא, ו] 'ואת כל היקום [אשר ברגליהם]', זה הממון [פסחים קיט.]". ובאור חדש פ"א [שלח:] כתב: "כי אף אחר שנבראו מן השם יתברך, צריכים הם לקיום שלהם מן השם יתברך, והקיום הוא ההזנה בעצמו, כי אין הפרנסה והזנה רק שהוא נותן קיום לו. ובפרק קמא דברכות [י.] 'מה הקב"ה זן את כל העולם, אף הנשמה זנה כל הגוף'. ובודאי מה שהנשמה היא זנה את הגוף, לפי שהנשמה נותן קיום לגוף. וכן מה שהשם יתברך זן את כל העולם, היינו שנותן אל כלל העולם הקיום". ושם פ"ב [תקלז:] כתב: "כי מי שזן ופירנס... הוא נותן קיום לאותו שמפרנס". ובבאר הגולה באר הרביעי [תמט:] כתב: "דבר זה שהוא [הקב"ה] זן ומפרנס את הנמצאים, דבר זה שהוא פונה אל הנמצאים לתת להם קיום". ובח"א לקידושין פב. [ב, קנב:] כתב: "הפרנסה לאדם הוא קיומו, ואם היה אדם חסר פרנסה, שהוא קיום מציאותו, אין זה מפעולת הפועל שיפעל פעולה שאין לה קיום ועמידה. אבל מגדר הפועל השלם, שיהיה פעולתו בשלימות. ולפיכך נמצא בכל הנמצאים שיש להם פרנסה בלא טורח ובלא עמל כאשר ראוי, ומכל שכן היה ראוי דבר זה לאדם, אשר הוא מבחר מן הנמצאים. וכן היה קודם שחטא האדם, עד שהרע את מעשיו וקפח פרנסתו". ובח"א לב"ב עד: [ג, קז:] הוסיף, שכשם שהפרנסה היא נקראת קיום, כך הקיום נקרא פרנסה, וכלשונו: "כי כל הנבראים התחתונים מצד עצמם הם חסרים, שאי אפשר שיהיה דבר שלם בתחתונים מצד עצמו, עד שלא יהיה צריך קיום. והדבר המקיים זולתו נקרא 'פרנסתו'. ואפילו אם אינו דבר גשמי, כיון שהוא השלמתו נקרא זה 'פרנסתו" [ראה למעלה פנ"ב הערה 165, ולהלן פע"א הערה 120].
(100) "לכך צריכים לקיומו יתברך" - ניתן לבאר מלים אלו שלכך בני אדם צריכים שה' יתן להם קיום. אך ביתר העמקה אפשר לפרש שלכך הם צריכים לקיום של הקב"ה עצמו, שהם יתקיימו מהקיום של הקב"ה עצמו. וכן כתב להדיא בח"א לכתובות סז: [א, קנד:]: "והבן מה שאמר ש'הקב"ה יושב ברומו של עולם', אמר לשון 'יושב', כי כל ישיבה הוא הקיום, ומצד קיום שלו נותן קיום לכל הנמצאים".
(101) כי העלה משלים חסרון העלול, וכמבואר למעלה הערה 98. לכך העלול הוא חסר, והעלה הוא שלם. ובנתיב העבודה ר"פ ו [א, צ.] כתב: "האדם צריך שיהיה לו מלפני השם יתברך השפלות, ולכך לא יעמוד במקום גבוה ויתפלל [ברכות י:], כי התפלה היא שהאדם הוא העלול, והשם יתברך הוא העלה, והעלה יש לו מעלה וגבהות, והעלול הוא תחת העלה, ולכך אין שייך גבהות כאן כלל". ובנצח ישראל פנ"ה [תתנג.] כתב: "כל עלול הוא חסר מן העלה, שאין העלול במדריגות העלה... שלא ישוו יחד העלה, שהיא מחוייבת מצד עצמה, והעלול אשר יש לו העדר מצד עצמו". ובח"א לשבועות ט. [ד, יב:] כתב: "כי הקטן הוא עלול, יותר מן העלה, ממה שהוא הגדול, כמו שידוע" [ראה למעלה פ"ל הערה 79, ופמ"ז הערה 292].
(102) לכך אמרו "יושב <b>ברומו של עולם</b>", כדי לייחס את חלוקת המזון לרוממותו יתברך, כי חלוקת המזון היא מעשה שהעלה עושה בעבור העלול, והעלה הוא מרומם מהעלול.
(103) כמשפט העלול שנברא חסר [כמבואר למעלה הערה 97].
(104) פירוש - הנברא עצמו הוא חסר, וזקוק למזונות ופרנסה. א"כ המזונות והפרנסה הם קיומו והשלמתו של הנברא, ובודאי מעלת הדבר המקיים היא יותר ממעלת הדבר הזקוק לקיום.
(105) אודות מעלת חלוקת מזונות, כן נתבאר בכמה מקומות בספריו בהסברים הדומים להסברו כאן. וכגון, בח"א לשבת נג: [א, ל.] ביאר זאת מצד שהמזון היא סבת קיום האדם, והסבה מרוממת מהמסובב, וכלשונו: "כי הדבר שהוא סבה לאחר, יותר במעלה ובמדרגה מן הדבר עצמו. שכן ענין הסבה שהיא קודמת למסובב, וכאשר האדם תלוי במזונו ובפרנסתו, נחשב פרנסתו כמו סבה מקיימת לאדם, אשר הסבה יותר במעלה... ולפיכך כתוב [בראשית א, כט] 'הנה נתתי לכם וגו' פרי עץ וגו' לאכלה' הוא מאמר אחרון במעשה בראשית, והוא על הכל, וזה כי פרנסת העולם הוא נבדל מן העולם במה שהסבה נבדלת מן המסובב, כאשר ידוע מענין הסבה שהיא נבדלת מן המסובב... כי המזונות אשר הם סבת האדם אינם במדריגת העולם... רמזו חכמים דבר זה במה שאמרו 'השם יתברך יושב במרומו של עולם ומפרנס הכל'. כי במה שאמרו שהוא יתברך יושב ברומו של עולם, רצה לומר שהוא קודם העולם והוא סבת העולם, ולפיכך מאתו הפרנסה, שהיא סבה לכל חי" [הובא למעלה פכ"ב הערה 47]. וכן כתב בכת"י כאן [תא]: "ענין מזונות... כי מצד שהמזון הוא קיום הנמצא, שהוא מקיים הדבר, הוא עליון... כי המזונות באים ממקור עליון יותר". ובח"א לכתובות סז: [א, קנד:] תלה זאת בהיות הקב"ה נבדל וצורה אחרונה לכל, וכלשונו: "מפני שהוא יתברך צורה אחרונה אל כל העולם, ומשפט הצורה שהוא מקיים הכל, לכך הפרנסה שהוא קיום הכל הוא מן השם יתברך, במה שהוא יתברך צורה אחרונה אל הכל... ומצד שהוא יתברך נבדל מהכל אמר ש'יושב ברומו של עולם'. כי במה שהוא אחד הוא ברומו של עולם, אין משתתף עמו שום נמצא, והוא נבדל מהכל, ובזה הוא מקיים הנמצאים, ונותן להם פרנסתם, הוא קיומם... והבן כי כתיב [תהלים קמה, טז] 'פותח את ידיך', והוה ליה לכתוב 'תפתח את ידיך', רק כתיב לשון נסתר כי בא המזון מצד שהוא יתברך נבדל מהכל, כמו שאמר שהוא 'יושב ברומו של עולם'. ובמה שהוא צורה אחרונה אל הכל הוא נבדל מהכל, ולכך אמר שהוא יושב ברומו של עולם" [הובא למעלה הקדמה ראשונה הערה 83]. ובנתיב הצדקה ר"פ ב [א, קע:] ביאר מעלה זו מצד מעלת ההשפעה, וכלשונו: "בעל הצדקה מתעלה... כי מצד שבעל הצדקה משפיע אל המקבל, וכל המשפיע מצד שהוא משפיע אל המקבל, יש לו מעלה עליונה, שהוא משפיע לאחר, ולכך זוכה אל התרוממות... וכן אמרו בזה הלשון על השם יתברך שהוא 'יושב במרומו של עולם ומחלק מזונות לכל בריה'. הרי כי אל המשפיע ראוי התרוממות" [הובא למעלה פנ"ד הערה 185, וש"נ]. ובנצח ישראל פי"ג [שכו:] השוה פרנסה לחיים, והזכיר דבריו כאן, וכלשונו: "כי הפרנסה נקראת 'חיים', שהרי הפרנסה חיים של הבריות, ואין חילוק בין החיים ובין הפרנסה כלל, שהרי נקרא הפרנסה בכל מקום 'חיים', כדכתיב [ויקרא כה, לו] 'וחי אחיך עמך', והפרנסה היא באה ממקור החיים. ובחבור גבורות השם פרשנו כי הפרנסה היא עוד יותר גדול על החיים של בעלי חיים, ושם בארנו זה אצל הלל הגדול. ולפיכך, כל אשר משבח הקב"ה בשבח הזה, שהוא 'פותח את ידך ומשביע לכל חי רצון', הוא דבק בחיים הבאים מן השם יתברך, ובזה הוא דבק בעולם הבא, אשר שם החיים באמת. כי העולם הזה יש לו חבור ודביקות בעולם הבא מצד החיים. כי עולם הבא שם החיים הגמורים, שאין להם מיתה כלל, ולא חיים גשמים, רק חיים נבדלים בלתי גשמי, כי אין החיים בעולם הזה רק להעמיד הגוף הגשמי". וכן כתב בנתיב העבודה פ"ו [א, צד:]. ולמעלה פנ"ב [סח.] כתב: "מפתח של פרנסה יש להבין ממה שיתבאר אצל הלל הגדול בעזרת השם יתברך". וראה למעלה פמ"ה הערה 60, פנ"ב הערה 152, ולהלן הערה 173. <b>ואמרו חכמים</b> [סוטה לח:] "מנין שהקב"ה מתאוה לברכת כהנים, שנאמר [במדבר ו, כז] 'ושמו את שמי על בני ישראל ואני אברכם'", ופירש רש"י [שם] "ושמו את שמי - תלה הכתוב הדבר בהן להיות ברכה זו שימת שמו על עמו, ולא עשאה צורך ישראל, אלא צורך מקום". ובח"א שם [ב, עו.] כתב: "פירוש דבר זה, שהוא יתברך עלת הכל, ואי אפשר לעלה שלא ישפיע, וכאילו הוא דבר מחויב, כי כך ראוי לעלה להשפיע אל אשר הוא עלול לו. והנה ברכת כהנים הוא הברכה והשפע בכל צד, ולכך אמר שהקב"ה מתאוה לברכת כהנים, כי מתאוה העלה במה שהוא עלה להשפיע. ויותר מזה ממה שהתינוק רוצה לינק, האשה רוצה להניק [פסחים קיב.], כי כח המשפיע יותר גדול מן המקבל, כי זהו פועל וזה מקבל, לכך הקב"ה מתאוה לברכת כהנים. וכמו שאמרו ג"כ [יבמות סד.] הקב"ה מתאוה לתפילת צדיקים, כי הכל הוא ענין אחד. והבן הראיה מה שאמר הכתוב 'ושמו את שמי', כמו שפירש רש"י ז"ל שהוא צורך גבוה שימת שמו על בני ישראל. וזה מפני שהוא יתברך עלה משפיע לעולם, ולפיכך נקרא דבר זה צורך גבוה, ויש לך להבין דבר זה מאוד" [הובא למעלה פכ"ג הערה 90, ולהלן פס"ו הערה 37].
(106) מעלת המזונות, שהיא יותר מן הגאולה [להלן לאחר ציון 168]. ויש בזה הטעמה מיוחדת; הנה חכמים [ברכות לג.] כינו את ברכת השנים "ברכת פרנסה", שאמרו "שאלה ["'ותן טל ומטר', לשון בקשה" (רש"י שם)] בברכת השנים. מאי טעמא, אמר רב יוסף מתוך שהיא פרנסה, לפיכך קבעוה בברכת פרנסה". וכן אמרו [ע"ז ח.] "אם צריך לפרנסה, אומר בברכת השנים". ומ"מ כתב בברכי יוסף [או"ח סימן קיט ס"ב]: "פרנסה מבקש עליה בברכת השנים. וגורי האר"י זצ"ל כתבו שיתפלל במחשבתו על הפרנסה בברכת השנים, וישאל מזונותיו בפירוש ב'שמע קולנו'", והובאו דבריו בכף החיים שם ס"ק ג. והנהגה זו טעונה ביאור, דמדוע לא ישאל מזונותיו בפירוש בברכת השנים, שהרי ברכה זו נקראת "ברכת פרנסה". אך לפי המתבאר כאן הענין מחוור היטב; כאשר אדם עומד לפני הקב"ה ומתפלל על מזונותיו, יש בעמידה זו בטוי מובהק של יחס עלול לעלתו, וכמבואר כאן. והואיל וכל ענינה של תפילה הוא העמדת אדם כעלול לעלתו יתברך [כמבואר למעלה הערה 98], לכך התפילה מגיעה למרום פסגתה כאשר אדם מתפלל ומבקש על מזונותיו. לכך דין הוא שבקשה זו תמצא בברכה שכל ענינה הוא כחה של תפילה. ודו"ק.
(107) פירוש - הגימטריה של ארבע אותיות שם הויה היא עשרים ושש. וכן הזכיר גימטריה זו בדר"ח פ"ה מ"ו [רז.], נתיב העבודה פי"ח [א, קלח:], נתיב הבושה פ"ב [ב, רא.], ח"א לע"ז ח: [ד, לד:], ועוד. ואודות ששם הויה נקרא "בן ארבע אותיות", כן אמרו חכמים [קידושין עא.] "שם בן ארבע אותיות חכמים מוסרין אותו לתלמידיהן פעם אחת בשבוע". ולמעלה בתחילת פס"ד [לאחר ציון 14] כתב: "כי שמו הוא שם בן ארבע אותיות". ובגו"א בראשית פ"א אות טז [יא:] כתב: "שם בן ד' הוא שם העצם, המורה על אמתתו".
(108) פירוש - נאמרו כ"ו "כי לעולם חסדו" כי השבח העיקרי בפרק זה הוא "נותן לחם לכל בשר", אשר מחמתו נקרא פרק זה "הלל הגדול" [כמבואר בגמרא (פסחים קיח.), והובא למעלה לאחר ציון 84]. לכך מספר פסוקי הפרק מכוונים כנגד השם בן ד' אותיות [שגימטריה שלו היא כ"ו], להורות שהשם הזה הוא הנותן מזונות לכל בשר, וכמו שמבאר. וראה להלן הערה 160.
(109) כמו שאמרו במשנה [סוטה ז.] "עשי לשמו הגדול שנכתב בקדושה שלא ימחה על המים". והרמב"ם [הלכות סוטה פ"ג ה"ח] כתב: "כותב את השם ככתבו", שזהו שם הויה הכתוב בתורה. הרי שהמשנה מכנה את שם הויה "שמו הגדול". ובזהר חדש [מדרש הנעלם ג:] איתא "מאי דכתיב [ישעיה מב, ח] 'אני ה' הוא שמי'... הכל נתן, אבל שמו הגדול לא נתן ולא אוזיף לאחרן, דכתיב 'אני ה'' לבדי, מלמד דשם זה לא נתן לשום נברא". הרי שם הויה נקרא "שמו הגדול". ואולי הטעם הוא כי כל השמות הקדושים האחרים נאצלים ממנו, וכמו שכתב הרא"ש [יומא פ"ח סוף אות יט], וז"ל: "שם המפורש הוא מקור לכל השמות, כי כולן נאצלין ממנו". והשערי אורה [תחילת שער ה] כתב: "דע והאמן כי שם הויה הוא העמוד שכל הספירות עליונות ותחתונות נתאחזות בו... וזהו השם העומד כדמיון גוף האילן, וכל שאר שמות הקודש הם כדמיון ענפי האילן". לכך שם הויה נקרא "שמו הגדול", כי הגדול משפיע לזולתו, וכמבואר בבאר הגולה באר הרביעי [תסא. וראה למעלה פי"ח הערה 145, ופס"ד הערה 265].
(110) לשון הזהר חדש [מדרש הנעלם ג:] "אמר רבי אבהו, שם זה [אלקים] הוא משותף, שהמלאכים נקראו 'אלהים', בני אדם נקראו 'אלהים', הדיינים נקראו 'אלהים', ואין אנו יודעים למי מהם זובח, לכך צריך להזכיר השם המיוחד לבדו". ובשערי אורה שער ה [עמוד תה בהוצאת בית שער] כתב: "וקודם שנכנס בביאורם, צריכים אנו להודיעך כי השם הגדול שם יהו"ה יתברך הוא השם המיוחד. ולמה נקרא שמו 'מיוחד', שהוא מיוחד לישראל לבד, ואין לשאר האומות חלק בו. אבל השרים של שאר האומות דבקים בשאר שמות הקודש ובכינויים, שהן כדמיון כנפים וכדמיון מלבוש לשם יהו"ה יתברך, ובאותן הכינויין והמלבושים מתאחזות שרי האומות, ומהם נזונים ע' שרים. אבל אין אחד מכל שרי האומות נוגע בשם יהו"ה יתברך, כי אם בשאר השמות ובכינויים ובמלבושים שלו. אבל שם יהו"ה יתברך לבדו מיוחד לישראל. וזהו סוד 'ובך בחר יהו"ה להיות לו לעם סגולה מכל העמים אשר על פני האדמה' [דברים יד, ב]. וזהו סוד 'כי חלק יהו"ה עמו' [שם לב, ט], וזהו יהו"ה נקרא על שם ישראל לבד, ואין לעובדי גילולים חלק בו. וזהו שאמר [מיכה ד, ה] 'כל העמים ילכו איש בשם אלוהיו ואנחנו נלך בשם יהו"ה אלהינו לעולם ועד'". ובגו"א שמות פט"ו סוף אות כב [שה.] כתב: "השם המיוחד, שבו נבדל מן הנמצאים, כי בשם המיוחד אין לו צירוף אל הנמצאים כלל". ושם פי"ז אות יג [שמח:] כתב: "השם הזה נקרא 'שם המיוחד', שלא תמצא שם זה לשום נמצא בעולם". ובגו"א שמות פ"ג אות ט [נב.] כתב: "שם בן ארבע אותיות נאמר על שהוא הויה, שאין לו תלות בזולתו, וזולתו אפס. ולפיכך נקרא בשם הויה, שהוא ההוה בלבד בעצמו... כי מפני זה הוא אומר בשם הזה [שמות ג, טו] 'זה שמי', רוצה לומר המיוחד לי, שהרי בשם הזה על שהוא נבדל מן הנמצאות, ואין הצטרפות בו אל הנמצאות, לכך הוא שמו המיוחד". וא"כ "שם המיוחד" פירושו שם שנמצא רק לה' יתברך, ואין לשאר נמצאים שום שייכות אליו. ובדרשת שבת הגדול [רג:] סלל לו דרך אחרת, וז"ל: "ומה שאמר [במדב"ר יב, יא] 'צור שמו, ביה שמו, שדי שמו', כלומר שיש בו הכל, ואין לו שם אחד בלבד, שהרי יש לו שמות הרבה, שנקרא 'צור' ונקרא 'יה' ונקרא 'שדי', ולכך כולל הכל... ובכחו הכל, ונקרא לפי פעולותיו [שמו"ר ג, ו]... ולפיכך שמו המיוחד הוא במספר 'מה', אשר לשון זה בא שאין עצמו דבר אחד מיוחד" [הובא למעלה פכ"ה הערה 41, וש"נ].
(111) לשונו למעלה פכ"ה [שצה:]: "כי השם הוא שם המיוחד, נקרא שם העצם". ואודות שזהו שם העצם, כן כתב רש"י [בראשית ב, ה]: "ה' - הוא שמו, אלקים - שהוא שליט ושופט על כל העולם. וכן פירושו זה בכל מקום לפי פשוטו, ה' שהוא אלקים". וכן כתב למעלה ס"פ מג [רנד.]. ובאור חדש [תשמח.] כתב: "כי השם המיוחד הוא מורה על אמיתתו יתברך". ובגו"א בראשית פ"א אות טז [יא:] כתב "שם בן ד' אותיות הוא שם העצם, המורה על אמתתו". ורש"י [שמות ו, ב] כתב: "ויאמר אליו אני ה' - נאמן לשלם שכר טוב למתהלכים לפני, ולא לחנם שלחתיך כי אם לקיים דברי שדברתי לאבות הראשונים. ובלשון הזה מצינו שהוא נדרש בכמה מקומות 'אני ה'' נאמן ליפרע כשהוא אומר אצל עונש... וכשהוא אומר אצל קיום מצות כגון [ויקרא כב, לא] 'ושמרתם מצותי ועשיתם אותם אני ה'', נאמן ליתן שכר". ובגו"א שם אות ט [קד:] כתב: "ויש בזה עוד דבר נפלא לחכמים, כי זה השם מורה על תשלום השכר עד שלא ישאר לבריה אצל בוראה דבר שלא ישולם, כי זה השם הגדול הוא ה' אמת, כדכתיב [ירמיה י, י] 'וה' אלהים אמת'. כי זה השם מורה על אמתת עצמו יתברך שמו, שהרי הוא שמו המיוחד, ובשביל כך מורה על אמתתו, ולפיכך ממנו ההתאמתות, ולכך אמר בכל מקום 'אני ה'' נאמן לשלם". וכן כתב רש"י [שמות ו, ג] "ושמי ה' לא נודעתי להם - לא נכרתי להם במדת אמתית שלי שעליה נקרא שמי ה', נאמן לאמת דברי, שהרי הבטחתים ולא קיימתי" [הובא למעלה פכ"ה הערה 42, ופמ"ז הערה 424].
(112) מבאר כאן ששם הויה הוא המורה ביותר על אמיתת הקב"ה [כי הוא השם הגדול המיוחד והעצמי], לכך הוא השם המפרנס את הבריות גם כן. כי נתבאר למעלה שחלוקת מזונות היא הפעולה המובהקת ביותר של עילת הנמצאים בעולם, לכך פעולה זו תיעשה מכח השם המורה ביותר על אמיתתו יתברך. ולהלן בסוף הספר בסוף "הלכות פסח בקצרה" כתב: "כי הפרנסה היא מן האלקים בעצמו, דכתיב [בראשית מח, טו] 'האלקים הרועה אותי מעודי'". <b>ובגנת אגוז</b> [לר"י גיקטיליא] בשער ההויה, כתב: "דע לך אחי כי כל שמותיו שהוא יתעלה נקרא בהם, אין בכולם שם שמעיד תכלית העדות הברורה בסוד ייחודו ומציאותו, כי אם השם המעיד על ההויה... זה השם המעיד על ההויה הוא בלבד הנקרא 'שם המפורש' ו'שם המיוחד', השם שנתייחד להורות על אמיתתו... שם המיוחד שהוא שם יהו"ה קודם לכל שאר שמותיו, והוא הגורם על היות כל השמות נמצאים מכח ייחודו. ולפיכך זה השם המיוחד לו יתברך להעיד על אמיתת מציאותו, ושאר כל השמות בלתי השם המיוחד, כולם הם מורים על פעולותיו יתברך... ואני כופל ושונה מיראתי שלא יטעו המעיינים, כי העניינים דקין הן עד מאד, ונחזור לכוונתינו ונאמר; דע כי לכך נקרא יתברך בשם זה לעולם בקריאה מיוחדת לאמיתתו על צד היותו מורה הויה. אמנם כל שאר השמות כולם לא תמצאהו שהוא יתברך נקרא בהם כי אם על צד סמך פעולה... ובאמת כי השם המיוחד מורה סוד אמיתת מציאותו, כאומרו יתברך על יד נביאו [ישעיה מב, ח] 'אני ה' הוא שמי'. והתבונן הענין המופלג הזה ותראה כי מה שאמר 'אני ה'', כלומר אני הנמצא בסוד שם יהו"ה, כי שמי הוא סוד אמיתתי, והוא מורה סוד הויה בלבד. וכאילו אמר אני הוא ההויה האמיתית אשר מאמיתתו נמצאו כל הנמצאים, ושמי ואמיתתי אחד הוא, כי שמי הוא סוד הויתי, והויתי הוא סוד אמיתתי, והרי שמי ואמיתת מציאותי דבר אחד".
(113) לשונו בנתיב העבודה פי"ח [א, קלח:]: "'בעבור שמו הגדול' [ברכה ראשונה בברכת המזון], רצה לומר כי השם יתברך מפרנס לכל כדי שיהיה אל העולם קיום, וזה 'בעבור שמו הגדול', שאם לא יהיה לעולם קיום, על מי יהיה נקרא שמו הגדול. כמו שאמר יהושע על ישראל שאם חס ושלום יעשה כליה בישראל [יהושע ז, ט] 'ומה תעשה לשמך הגדול', וכי יהא נקרא שמו הגדול על עצים ואבנים. ולכך אמר 'בעבור שמו הגדול כי הוא זן וכו''. ועוד, כי הפרנסה הוא קיום האדם, ושם הויה הוא שנותן הויה וקיום לעולם. ולכך אחר שברא העולם, והעולם צריך לקיום, מיד זכר השם הזה [בראשית ב, ד] 'ביום עשות ה' אלקים ארץ ושמים וגו''. ומפני כך זכר דוד המלך במזמור [תהלים פרק קלו] 'הודו לה' כי טוב וגו'' כ"ו פעמים 'לעולם חסדו', ובאחרונה, שהשלים מספר כ"ו כנגד מספרו של שם הגדול, זכר [שם פסוק כה] 'נותן לחם לכל בשר כי לעולם חסדו'. כי זה הוא על הכל מה שהוא יתברך נותן לחם לכל בשר, לכך הוא נזכר באחרונה, ובו יושלם מספר כ"ו לעולם חסדו, שהם כנגד מספר השם המיוחד. ועוד, כי המזונות הם על ידי השם יתברך בעצמו, ולא על ידי מלאך [פסחים קיח.], ולכך הפרנסה מתיחס לשם המיוחד בפרט" [הובא למעלה פמ"ז הערה 425]. ובנתיב הבושה פ"ב [ב, רא.] כתב: "מספר כ"ו, שהוא כנגד שם המיוחד שמספרו כ"ו, שמאתו החסד והרחמים, היה העולם קיים מצד הרחמים. וכנגד זה אמר דוד כ"ו פעמים 'כי לעולם חסדו'" [הובא למעלה פמ"ה הערה 129]. והשערי צדק [לר"י גיקטיליה] שער הששי כתב: "הלל הגדול ראש לכל מיני תהילות, ותמצא בו כ"ו פעמים 'כי לעולם חסדו' כנגד שם השם יתברך". והאדרת אליהו [בראשית א, כא] כתב: "כ"ו 'כי לעולם חסדו' נגד שם הוי"ה". וראה למעלה הערה 88, להלן הערה 159, ופע"א הערה 104.
(114) לשון הרמב"ן [שמות כ, ג] "הנקראים בתורה ובכתובים כלם 'אלהים אחרים', אלהי העמים, כי המלאכים נקראים אלהים, כמו שנאמר [דברים י, יז] 'הוא אלקי האלהים', [תהלים צז, ז] 'השתחוו לו כל אלהים', [שמות יח, א] 'כי גדול ה' מכל האלהים'. ואע"פ שהיו העובדים מודים שהכח הגדול והיכולת הגמורה לאל עליון, וכך אמרו רבותינו [מנחות קי.] 'דקרו ליה אלה דאלהיא'. ובזה אמר הכתוב [שמות כב, יט] 'זובח לאלהים יחרם'". ורש"י [תהלים ח, ו] כתב: "ותחסרהו מעט מאלהים וגו' - 'מאלהים' לשון מלאכים". וכן כתב רש"י במקומות נוספים  [זכריה יב, ח, תהלים פב, ו, שם קלח, א]. והאור החיים [דברים י, יז] כתב: "המלאכים הנקראים 'אלהים', דכתיב [איוב א, ו] 'ויבואו בני האלהים'". וראה להלן הערה 120, ופס"ז הערה 38.
(115) לשון הרד"ק שם [תהלים קלו, ב] "הודו לאלקי האלהים - הם המלאכים, והם אלהים לאשר למטה מהם, ומנהיגים אותם בחפץ האל, והוא אלקים עליהם". והראב"ע [שם] כתב: "הודו לאלקי האלהים - המלאכים העליונים, שאינם גופות ולא כגופות".
(116) לכאורה אינו מבאר כרמב"ן [דברים י, טז], שכתב: "'אלקי האלקים' הם מלאכי מעלה, ו'אדוני האדונים' כל צבא השמים, אשר להם ממשלה בשפלים". וכן רבנו בחיי [כד הקמח ערך פסח] כתב: "'הודו לאלקי האלהים' כנגד עולם המלאכים, שהם נקראים אלהים ומנהיגים הגלגלים שלמטה מהם. 'הודו לאדוני האדונים כי לעולם חסדו' כנגד עולם הגלגלים, שהם אדונים לכל גוף וגויה, והם מנהיגים העולם השפל הזה". ועולה מדבריהם ש"אדוני האדונים" הם גלגלים, ולא מלאכים. וכן גם ביאר הרד"ק [תהלים קלו, ג] "הודו לאדני האדנים. הם הגלגלים שהם אדונים על השפלים והמנהיגים אותם". אך המהר"ל מבאר ש"אדוני האדונים" הם מלאכים [ראה הערה הבאה והערה 119]. וכן הראב"ע [תהלים קלו, ג] מבאר כך, וכלשונו: "הודו לאדוני האדונים - המלאכים הם אדוני הארץ". וכן כתב בספר בית אלקים למבי"ט [שער היסודות פכ"ב], וז"ל: "כי אמר קודם 'הודו לאלקי האלהים הודו לאדוני האדונים', כי אלהים ואדונים הם המלאכים... ועל ידיהם הוא יתברך עושה רוב הנסים. ואמר כי אעפ"כ אינו ראוי להודות כי אם לו יתברך, כי הוא אלקי האלקים ואדוני האדונים, ובמאמרו וצוויו הם נעשים... כי אפילו הנסים והנפלאות שהוא עושה אותם על יד האמצעי, אין ראוי להודות כי אם לו לבדו, כי הוא העושה אותם לבדו, כי אין כח לעליונים לעשות שום פלא ונס כי אם במאמרו ובצוויו יתברך. ואם כן הוא לבדו העושה אותם, ולא האמצעי שהוא המלאך או השרף" [הובא למעלה פס"א הערה 74]. ולמעלה פמ"ד [רפב.] כתב: "למה לא יאמר 'אנכי ה' אלקי המלאכים העליונים', שבזה היה נראה רוממותו וגדולתו, כמו שיאמר 'אלקי האלהים ואדוני האדונים'". וכן כתב למעלה פנ"ה [ריד:]. ולמעלה פס"ב [תקכג.] כתב: "הוא יתברך מושל על כל גוים, בזה נדע שהוא רם על כל המלאכים הרמים, כמו שאמר 'כי הוא אלקי האלהים ואדוני האדונים'".
(117) כמו שאמרו [זהר חדש (מדרש נעלם ח.)] "אין לך עשב ועשב מלמטה שאין עליו מלאך מלמעלה שמכה אותו ואומר לו גדל, שנאמר [איוב לח, לג] 'הידעת חוקות שמים אם תשים משטרו בארץ'". ובב"ר [י, ו] אמרו "אין לך כל עשב ועשב שאין לו מזל ברקיע שמכה אותו ואומר לו גדל, הדה הוא דכתיב 'הידעת חקות שמים אם תשים משטרו בארץ'". ובגו"א דברים פט"ז אות יז [רסו:] כתב: "'שוטר' מלשון 'אם תשים משטרו בארץ', שפירשו רז"ל שאין לך עשב מלמטה שאין לו מזל מלמעלה שמכה אותו ואומר גדל. אם כן לשון 'שוטר' הוא רדיה". והנה במדרש הנעלם אמרו "שאין עליו מלאך", ובב"ר אמרו "שאין לו מזל ברקיע". וזה מורה שמה שהשמים והמזלות פועלים בארץ, הוא דוגמת כחם של המלאכים לפעול בארץ. והביאור הוא שהמלאכים נכללים ב"צבא השמים", וכמו שכתב הרמב"ן [בראשית ב, א]. ולכך פעולות השמים ופעולות המלאכים בני חדא בקתא אינון. ואמרו חכמים [חולין ז:] "אין אדם נוקף אצבעו למטה אלא אם כן מכריזין עליו מלמעלה". והרמב"ן [דברים יח, ט] כתב: "כי הבורא יתברך כאשר ברא הכל מאין, עשה העליונים מנהיגי התחתונים אשר למטה מהן, ונתן כח הארץ וכל אשר עליה בכוכבים ובמזלות לפי הנהגתם ומבטם בהם, כאשר הוא מנוסה בחכמת האצטגנינות. ועשה עוד על הכוכבים והמזלות מנהיגים מלאכים ושרים שהם נפש להם". <b>וכן כתב</b> בכמה מקומות. וכגון למעלה פנ"ו [רמד:] כתב: "כי השמים הם פועלים, ואינם מתפעלים". ולהלן פס"ו [לאחר ציון 38] כתב: "כי במה שנקראים עליונים הם פועלים בתחתונים... והם כמו עלה נחשבים... אבל התחתונים במה שהם תחתונים הם עלולים בעצמם". ובתפארת ישראל ר"פ א [כח.] כתב: "הנה השמים וכל צבא השמים, כולם פועלים; מסבבים הרקיע, ופועלים בתחתונים כמו שבראם השם יתברך וסדר אותם". ושם פ"מ [תרח:] כתב: "השמים הם פועלים". וכן הוא בנצח ישראל פנ"א [תתכ:]. ובבאר הגולה באר השני [קנ:] כתב: "מה שנגזר מצבא עליונים על הארץ... כי העולם הזה נוהג על ידי העליונים". ובדר"ח פ"א מי"ח [תכג:] כתב: "וידוע כי יש פועלים בעולם התחתון, וזהו כמו שכתוב [בראשית א, טז] 'את המאור הגדול לממשלת היום ואת המאור הקטן לממשלת הלילה וגומר'. והפועלים האלו גוזרים משפטים על התחתונים, וקראו אותם 'משפטי המזלות', והוא דין גמור מה שגוזרים העליונים על התחתונים... המושלים, הם השמים וצבאיהם, שהם מושלים פועלים בתחתונים, הם שגוזרים ומחייבים מה שיתן זה לזה לפי הסדר והמשפט אשר סדר המנהיג, הוא השם יתברך". ובנתיב השלום פ"ב [א, רכב.] כתב: "לא נמצא בנבראים פעולה מהירה תמידית בכח גדול כמו התנועה של השמים, אשר הם מתנועעים תנועה תמידית מהירה. והשמש והירח הם המושלים והפועלים בתחתונים על ידי תנועתם. וכדכתיב [תהלים קלו, ח-ט] 'את השמש לממשלת היום ואת הירח לממשלת הלילה'. ודבר זה ידוע כי הפעולה הוא בכח מדת הדין" [הובא למעלה פנ"ו הערה 45, וש"נ]. וראה להלן פס"ו הערה 39..
(118) כן כתב למעלה הקדמה ראשונה [כג], ויובא בסמוך הערה 121. ולמעלה פט"ז [עח.] כתב: "משה רבינו עליו השלום... היה ראוי להיות מושל על מצרים, כדכתיב [שמות ז, א] 'ראה נתתיך אלהים לפרעה וגו''". ופירש רש"י [שם] "נתתיך אלהים לפרעה - שופט ורודה לרדותו במכות ויסורין". ורש"י [בראשית ג, ה] כתב: "והייתם כאלהים - יוצרי עולמות".
(119) דוגמה להבדל שבין שני המלאכים האלו נמצאת בדבריו באור חדש פ"ו [תתריד:]: "השם המיוחד בד' אותיות... ממנו הם ניסים ונפלאות בעולם. ושם א"ד בו מנהיג עולם הטבע, כמו האדון שהוא מושל ומנהג כסדר שלו. ולכך אצל שם א"ד כתיב תמיד 'אדון כל ארץ', שכך כתיב [תהלים קיד, ז] 'מלפני אדון חולי ארץ', [שם ח, י] 'ה' אדונינו מה אדיר שמך בכל הארץ', כי השם הזה, הוא שם א"ד, בו מנהיג הטבע" [הובא למעלה פמ"ו הערה 177, ופס"ב הערה 138]. נמצא ששם הויה פועל בעולם נסים ונפלאות, ושם אדנות מנהיג את עולם הטבע. וכך יש מלאכים הפועלים בעולם, ויש מלאכים המנהגים את העולם. ובאלשיך [תהלים קלו, ג] כתב שהכוונה לשרי האומות, וכלשונו: "שהוא אדון לכל שרי מעלה שהם אדוני האומות, כי הוא הסבה הראשונה ומושל על הכל".
(120) לכאורה תיבות אלו ["ולא בראו"] משוללות ביאור; כי אם הכוונה שהאדון אינו בורא את עבדו [אלא מנהיגו], הרי אף המלאכים הנקראים "אלהים" אינם בוראים את אלו הנתונים בידם. ולמעלה [לפני ציון 114] כתב בקשר לאותם מלאכים "כי 'האלהים' בכאן הם המלאכים שנקראים 'אלהים', <b>והוא בראם</b>, ולפיכך נקרא 'אלקי האלהים'". וח"ו לומר שכנגד "והוא בראם" שלמעלה כתב כאן "ולא בראו", כי הקב"ה הוא "בורא את הכל". ועוד קשה, איך המשך דבריו ["ולפיכך בכל מעשה בראשית נאמר 'אלקים', שבא השם הזה על שהוא יתברך פועל הכל"] קשור למשפט זה ["כי האדון מנהיג את אשר תחתיו, ולא בראו"]. לכך נראה שכוונתו לומר בכלליות [ולא כלפי המלאכים] שלשון אדנות מורה על ההנהגה, ולא על הבריאה. לכך במעשה בראשית נאמר "אלקים" ולא "אדון", כי פעולה של בריאה אינה נכללת במשמעות של אדנות.
(121) אודות שבכל מעשה בראשית נאמר "אלקים", כן ביאר בכמה מקומות. וכגון, למעלה בהקדמה ראשונה [כג] כתב: "שם 'אלקים' פועל הנמצאים כלם, שהרי בכל מעשה בראשית נאמר [בראשית פרק א] 'ברא אלקים'". ובדר"ח פ"ד מ"ח [קסה.] כתב: "נקרא הדיין 'אלהים' [רש"י שמות כ, א], ושם הזה בא על מי שפועל באחד. ולכך בא שם 'אלקים' במעשה בראשית, כאשר היה פועל העולם". אך בהרבה מקומות ביאר זאת בהדגשה אחרת, והיא ששם "אלקים" מורה שהעולם נברא במדת הדין [ולא שהקב"ה פעל הכל]. וכגון, בגו"א שמות פי"ח אות לב [לה:] כתב: "כי כאשר ברא הקב"ה את העולם, בראו בדין, ולפיכך תמצא בכל מעשה הכתוב 'ויאמר אלקים', כי בדין נברא העולם, כאשר ידוע לחכמים". ובתפארת ישראל פ"ו [קב.] כתב: "לכך תמצא בכל מעשה בראשית שם 'אלקים', לפי שבראו בדין, ומנהיגו בדין". ושם פכ"ו [ת:] כתב: "כאשר היה מדת הדין כנגדם, היו פרים ורבים ביותר, וכמו שתמצא בכל הבריאה שיצאת לפעל בכח שם 'אלקים', שהוא מדת הדין". ושם פמ"א [תרמט:] כתב: "וידוע כי כל התולדות באים לעולם במדת הדין, כמו שנזכר בכל מעשה בראשית שם 'אלקים'". ובבאר הגולה באר הששי [קנו:] כתב: "כאשר נברא העולם, בכל מעשה בראשית נאמר שם 'אלקים', שהוא דין, ודבר זה בארנו בכמה מקומות. ועל פי הסוד הזה אמרו [שבת י.] כל היושב בדין שעה אחת כאילו נעשה שותף להקב"ה במעשה בראשית". ובדר"ח פ"א מי"ח [תלד:] כתב: "הוציא אותם הפועל אל הפעל, כדכתיב [בראשית א, א] 'בראשית ברא אלקים את השמים ואת הארץ'. ואצל הבריאה נאמר 'אלקים', שהוא מדת הדין, וכן באמת בכל מעשה בראשית נאמר 'אלקים', מפני שברא הקב"ה העולם במדת הדין". ושם פ"ב מ"ח [תרמה.] כתב: "כי מה שברא הקב"ה ברא במדת הדין, כמו שנאמר בכל מעשה בראשית שם 'אלקים', שהוא מדת הדין". ובנתיב הדין פ"א [א, קפו:] כתב: "כי 'אלקים' מדת הדין, ובשם הזה ברא הקב"ה עולמו, שנאמר [בראשית א, א] 'בראשית ברא אלקים', כי נברא העולם בדין, שגזר להיות נבראים, ובמדת הדין נבראו". וכן כתב בח"א לנדרים לט. [ב, טז.], וח"א לסנהדרין קי. [ג, רסו:], ועוד [ראה להלן הערה 145]. אמנם להלן פע"א שילב בין הדגשתו כאן [ששם "אלקים" מורה על שהקב"ה פועל הכל] להדגשתו בשאר מקומות [שמורה על מידת הדין], שכתב [לאחר ציון 106]: "ידוע הוא שכל התגלות לפועל הוא בדין, וזה מפני שכל יציאה לפועל הוא שנוי, וכל שנוי צריך אל זה כח וחוזק המשנה הדבר, וכל כח וחוזק הוא במדת הדין, ודבר זה ידוע לחכמים". הרי שכל פעולה הנועדה להוציא לפעל את הנמצא היא גופא נשענת על חוזקה של מדת הדין [ראה למעלה פמ"ו הערה 61, וש"נ, ולהלן פע"א הערה 111].
(122) והקב"ה הוא גובה על גובה, מעל למלאכים הנבדלים [ראה בסמוך הערה 126].
(123) לשון הגמרא [ברכות ס:] "מאי חתים, אמר רב 'רופא חולים'. אמר שמואל, קא שוינהו אבא לכולי עלמא קצירי, אלא 'רופא כל בשר'. רב ששת אמר, 'מפליא לעשות'. אמר רב פפא, הלכך נמרינהו לתרוייהו 'רופא כל בשר ומפליא לעשות'". והרא"ש [ברכות פ"ט סימן כב] כתב שיש לומר "רופא חולי כל בשר ומפליא לעשות". וכן בספר "הגהות שבסידורי פראג הראשונים" [עמוד 23 (הערה 42)] הביא שבסידורי פראג הנוסח הוא "חֳלֵי בשר" [כמופיע כאן]. אך השל"ה [מסכת חולין פרק דרך חיים תוכחת מוסר (נט)] כתב שאין לומר "רופא חולי כל בשר", אלא "רופא כל בשר", וכלשונו: "נראה לי דאין לומר בברכת אשר יצר 'רופא חולי', אלא 'רופא כל בשר', משום דאמרינן בגמרא... מאי חתים, אמר רב, 'רופא חולים'. אמר שמואל, קא שווינהו אבא לכולי עלמא קצירי, אלא 'רופא כל בשר'. רב ששת אמר, 'מפליא לעשות'. אמר רב פפא, הלכך נמרינהו לתרווייהו 'רופא כל בשר ומפליא לעשות'. עד כאן לשון הגמרא. ומדאמר שמואל 'קא שווינהו אבא כולי עלמא קצירי כו'', ושתק רב, וגם הגמרא לא השיב אליביה דרב, שמע מינה דהלכתא הכי הוי, דלא אמרינן 'רופא חולי'. ועוד דהלכה בכל מקום כשמואל בדיניה. ועוד דאנן סבירא לן כדמסיק רב פפא 'הלכך נמרינהו לתרוויהו רופא כל בשר וכו'', ורב פפא לא נקט בנסחו רק 'רופא כל בשר', שמע מינה דהכי אמרינן. וכן הוא גירסת האלפסי בפרק הרואה [ברכות מד. בדפי הרי"ף] 'רופא כל בשר ומפליא לעשות', ולא כתב 'רופא חולי'. וכן כתב הרמב"ם נוסח ברכה זו פרק ז' מהלכות תפלה [ה"ה] בלא חולי עיין שם... ואחר כך קריתי בספר מטה משה, ומצאתי כתוב בסימן ל"ה נוסח ברכה כנזכר כאן, ומסיים בו זה לשונו: וכן מורי ז"ל לא היה אומר 'רופא חולי כל בשר', עד כאן". והב"ח [או"ח סימן ו] כתב: "אין ספק שטעות סופר הוא באשר"י, כי חשב הסופר דברכה זו חותמים בה 'רופא חולי', כמו בתפלה שחותמין בברכת רפאינו 'רופא חולי עמו ישראל'. וכן הוא בהגהת רבי אברהם מפראג ובהגהת מהר"ש לוריא [בחידושיו לטור] ובאבודרהם [סדר השכמת הבוקר וברכות השחר] שאין לחתום בברכת 'אשר יצר' רק 'רופא כל בשר', ופשוט הוא". והמשנ"ב [סימן ו ס"ק ה] כתב: "ב"ח ושל"ה ומטה משה כתבו שאין לומר 'חולי', רק 'רופא כל בשר' [הובא במג"א שם ס"ק ג]. וט"ז [שם ס"ק ג] כתב דשתי הגרסאות הן נכונות, וחלילה למחוק אחת מהן".
(124) לשון הרוקח [להגש"פ] כאן: "נפלאות גדולות - מה שלא גילה לבני אדם". ופירושו, כי "פלא" הוא לשון מכוסה, וכמו שכתב רש"י [בראשית יח, יד] "היפלא - כתרגומו [שם] 'היתכסי', וכי שום דבר מופלא ומופרד ומכוסה ממני מלעשות כרצוני". ועוד כתב רש"י [דברים יז, ח] "כי יפלא - כל הפלאה לשון הבדלה ופרישה, שהדבר נבדל ומכוסה ממך". ושוב כתב רש"י [דברים ל, יא] "לא נפלאת הוא ממך - לא מכוסה היא ממך, כמו שנאמר [דברים יז, ח] 'כי יפלא', 'ארי יתכסי' [אונקלוס שם]. 'ותרד פלאים' [איכה א, ט], ותרד במטמוניות, מכוסה וחבושה בטמון". ורש"י [רות ד, א] כתב: "פלוני - מכוסה ונעלם, לשון 'כי יפלא', 'היפלא מה' דבר'". ולמעלה פי"ט [קעד.] כתב: "אל"ף הוא אותיות 'פלא', והוא לשון העלמה". ולמעלה ס"פ כז [תנג:] כתב: "כי לשון 'פלא' הוא העלמה, מפני כי הנפלאות באים ממקום נסתר". ובגו"א שמות פ"י אות ו [קסה.] כתב: "כי אין הכסוי אשר הוא פה רק העלמה, שלא יהיה נמצא לאדם, כמו [בראשית יח, יד] 'היפלא', שתרגם 'היתכסי'". וכן כתב בגו"א בראשית פי"ח אות מא [שט:]. לכך מעשי ה' הנפלאים הם מכוסים מבני אדם, וזהו שכתב כאן "רחוקים מדעת האנושי" [ראה למעלה פי"ט הערה 56, ופכ"ז הערה 84].
(125) לשונו למעלה הקדמה שניה [נג:]: "דבר זה אנו מודים, כי מצד הטבע, הנפלאות אינם נמצאים, אבל מצד פעולת הנבדל, כל הנפלאות הם נמצאים. כי העולם התחתון, הוא עולם הטבע, יש לו התדבקות בעולם הנבדל, ומשם הנסים באים. שהנסים יתחדשו במה שהעולם הזה יש לו חבור בנבדלים. ולפיכך הנסים לא היו כי אם בישראל כמו שיתבאר עוד, וכל זה מפני שיש להם דביקות בנבדלים, ולפיכך היו נמצאים בישראל נסים ונפלאות". ובסוף ההקדמה שם [קכ:] כתב: "ולפיכך כאשר החיה אליהו בן הצרפית [מ"א יז, כב], ואלישע בן השונמית [מ"ב ד, לה], בודאי דבר זה נמנע אל הטבע, ולא היה נמנע אל פעל ה'. כי הנביאים על ידי שהיו דבקים בעולם הנבדל, היו פותחים שער הננעל, הוא עולם הטבע אשר ננעל בעד בעלי הגשם, והם פתחו שערים הסגורים, ונכנסו אל עולם הנבדל, והביאו מן העולם הנבדל דבר שלא יתכן לפי הטבע". ולמעלה פנ"ח [שכ.] כתב: "דע כי העולם הזה הוא עולם הטבע. וכאשר הביא השם יתברך הנסים על מצרים, הביא אותם מעולם העליון, הוא עולם הנבדל, אשר משם באים הנסים, כמו שהתבאר לך בהקדמה". ולהלן ר"פ עב כתב: "בישראל היו נסים הרבה מאוד שלא תמצא לשאר אומות. וכן היו נמשכים בהמשך הזמן, עד שאי אפשר לך לומר רק כי יש לישראל הכנה בעצמם לקבל המעלה העליונה, מה שאין בשאר אומות... וכיון שאנחנו ראינו הנסים נמשכים דוקא בישראל, ולא בשום אומה, והיו הנסים בכללות האומה, אין זה רק שישראל מוכנים לקבל המעלה האלקית הנבדלת, ולכך היו דביקים במעלה אלקית עליונה, שהיה הנהגתם שלא בטבע, רק על ידי נסים". ובגו"א בראשית פל"ב אות יא [קמ:] כתב: "מפני שהם עמך אתה עושה להם ניסים תמיד". ובדר"ח פ"ה מ"ו [קצ:] כתב: "כי העולם הטבעי הזה קשור עם עולם הנבדל, ומפני שקשור עולם הזה עם עולם הנבדל... כי בעת הצורך מתדבק עולם הזה הטבעי בעולם הנבדל ונעשה הנס... כלומר שלא מסר העולם אל הטבע לגמרי, רק היה מקשר עולם הטבעי בעולם הנבדל שיהיה כח עליו לשנותו, ואין כאן שנוי בריאה. כאילו היה הנס גם כן מענין העולם הזה שברא השם יתברך בששת ימי בראשית". ובאור חדש פ"ה [תתפב:] כתב: "אשר נעשה נס מן העולם העליון". ובח"א להוריות יב. [ד, נט.] כתב: "כי הנס הוא מעולם העליון הנבדל הקדוש". וזה הביאור מדוע כל נס הוא לשעה בלבד [כמבואר למעלה הקדמה שניה הערות 252, 411], כי הנס אינו אלא חדירה ארעית של העולם העליון לעולמנו, כי סוף סוף אנו נמצאים בעולם הטבע, והנהגתו היא על פי טבע, והנס הוא גר בעולם הגשמי [ראה למעלה פנ"ח הערה 25, וש"נ]. וראה להלן ציון 155.
(126) לכך הם מוזכרים לאחר שנאמר שהקב"ה הוא אלקי האלהים ואדוני האדונים, שבזה ציינו את הנבדלות של הקב"ה [כמבואר בהערה 122].
(127) כמו שנאמר [איוב טו, טו] "הן בקדושיו לא יאמין ושמים לא זכו בעיניו". ובמו"נ [ח"ג ס"פ יג] כתב: "וענין 'תהלה' ["הן בעבדיו לא יאמין ובמלאכיו ישים תהלה" (איוב ד, יח)] הוא ענין 'לא זכו בעיניו', רצוני לומר היותם בעלי חומר. ואף על פי שהוא הזך שבחומרים, ואשר אורו יותר עצום, אמנם בערך השכלים הנפרדים הוא חשוך, עכור, בלתי זך". ולמעלה פ"ז [שלה.] כתב: "הקב"ה הוציאו [את אברהם] חוץ לשמים, כלומר שיהיה דבק במעלה הנבדלת, לא במעלה הגשמית, כי השמים הם גשמים". ולמעלה פי"ז [צג:] כתב: "שמים שאינם נבדלים". ולהלן פ"ע [לאחר ציון 135] כתב: "שאף שמים שייך בו חטא, דכתיב 'אף שמים לא זכו בעיניו', רצה לומר כי אף שמים, שהם גשמיים נכבדים זכים בתכלית הזכות, מצד שהם גשם לא זכו בעיניו, שאינם בלא חסרון כלל, שהגשם יש בו חסרון, וכיון שהם בעלי חסרון, לא זכו בעיני השם יתברך, שהוא פשוט נבדל". ובגו"א בראשית פ"א אות טו [יא.] כתב: "אף על גב שהקב"ה ברא העולם במידת הדין, קיום שלו אינו רק ברחמים, שאף שמים לא זכו בדין, כי כל הדברים הגשמים הם יוצאים מן הדין בצד שאינם בעלי צורה מופשטת, ואף המלאכים. ולפיכך לא היה להם קיום בדין אם לא שתף שם רחמים עם הדין". ובדר"ח פ"ה מ"א [לד:]: "כי לכל חלופי הנבראים יש חומר אחד. אף כי אמרו כי השמים יש לו גשם מיוחד, מכל מקום הם משותפים במה שהם גשמים". ובנתיב התורה פי"ד [תקסג:] כתב: "התורה היא משפט אלקי, ולא תמצא מעלה זאת בשמים, כי השמים הם גשמיים". ובח"א לנדרים לט. [ב, טו.] כתב: "אף שמים שייך בו חטא, דכתיב 'הן שמים לא זכו בעיניו', רצה לומר כי אף שמים שהם גשמים נכבדים זכים בתכלית הזכות, מצד שהם גשם לא זכו בעיניו, שהם בעלי חסרון, לא זכו בעיני השם יתברך, שהוא פשוט נבדל". והמו"נ [ח"א פרק עב] קרא לחומר השמים "גשם חמישי". וכן הוא במו"נ ח"ב פרקים א, ב. וכן כתב בנתיב הענוה פ"ג [ב, ז.]. וראה למעלה פי"ז הערה 23, פמ"ד הערה 70, להלן פס"ז הערה 41, ופ"ע הערות 75, 136, 137, וש"נ.
(128) רומז בדבריו שהשמים הם יותר התחלת העולם מהארץ. וראה הערה 130.
(129) "לרוקע הארץ על המים כי לעולם חסדו" [תהלים קלו, ו]. נראה שהוקשה לו הערת מפרשים [ראה אוצר מפרשי ההגדה עמוד 335] שהרי המאורות נמצאים בשמים, ומדוע אם כן לא נזכרו מיד לאחר "לעושה השמים בתבונה", להסמיכם יחד. ועל כך מיישב ששמים וארץ הם שקולים, ונזכרים יחד. ואין כוונתו במה שכתב "ואחר כך הארץ" לסדר בריאתם, אלא לסדר כתיבתם, כי בגמרא [חגיגה יב.] אמרו "תנו רבנן, בית שמאי אומרים, שמים נבראו תחלה, ואחר כך נבראת הארץ... ובית הלל אומרים, ארץ נבראת תחלה ואחר כך שמים... וחכמים אומרים, זה וזה כאחת נבראו, שנאמר [ישעיה מח, יג] 'אף ידי יסדה ארץ וימיני טפחה שמים קורא אני אליהם יעמדו יחדו'", ומדוע שינקוט כדברי בית שמאי. אלא כוונתו לסדר כתיבתם בזה הפרק. ובאמת הרוקח [להגש"פ] נתקשה מדוע הכתוב מזכיר את השמים לפני הארץ, כאשר לדעת ב"ה הארץ נבראה תחלה. וביאר לפי שבריות השמים נכבדים יותר מבריות הארץ.
(130) לשונו להלן פ"ע [לאחר ציון 29]: "דע כי אם שהתחתונים האלו הם פחותים, ויש להם חומר עב וגס מצד עצמם, בשביל זה לא ימנע שלא ימצא בהם מעלה מצד שהם השלמת הכל. והנה תמצא כמו כן שהארץ, שהוא יסוד התחתון והשפל מכל הנמצאים, יש בה מעלה מצד השלמת הכל, שמפני שהוא אחרון מכל היסודות על ידה יושלם הכל, כי לעולם הדבר יושלם על ידי האחרון שהוא השלמה. ולפיכך בכל מעשה בראשית שקולה הארץ כמו השמים, כי לפעמים מקדים השמים [בראשית א, א], ולפעמים מקדים הארץ [שם ב, ד], לומר לך ששקולים כמו שאמרו במדרש... והיינו מפני שהשמים שהם עליונים ונחשבים התחלת הכל, והארץ שהיא תחתונה במוחלט שלימות הכל, שעל ידה יושלם, כמו שיש לכל אחרון משפט השלמה. וראוי שיהיו שניהם שקולים, כי התחלת הכל והשלמת הכל שניהם כח כללי יש בהם, זה מצד ההתחלה, שהוא התחלה אל הכל, וזה מצד ההשלמה, שהוא משלים הכל. ולפיכך כתיב [בראשית א, א] 'בראשית ברא אלקים את השמים ואת הארץ', שקולה הארץ כמו שמים, ושניהם נקראו 'ראשית', כמו שיפול שם 'ראשית' על ההתחלה, כך יפול שם 'ראשית' על התכלית, שהוא ראשית מצד ההשלמה. ולפיכך אל תתמה מה מעלה יש בארץ שהיא בתכלית השפלות והחומר הגס והעכור שבה, שמעלתה לא מצד עצמה, רק במה שהיא השלמת המציאות". וראה להלן פס"ו הערה 40. ובדר"ח פ"ו מ"י [שנב.] כתב: "כי השמים והארץ הם מתחברים ביחד, כמו העיגול והמרכז שבתוך העיגול. שלכך אמרו חכמים שנבראו שמים וארץ יחדיו, ואין זה בלא זה, כדכתיב [ישעיה מח, יג] 'קורא אני עליהם יעמדו יחדיו', כדאיתא בפרק אין דורשין [חגיגה יב.], שאין זה בלא זה, כמו העיגול והמרכז הם ביחד דבר אחד... שהם דבר אחד ביחד". ובח"א לשבועות ט. [ד, יא.] כתב: "כי כל דבר שהוא מחולק זה מזה, נמצא בזה מה שאין בזה, ויש בזה מה שאין בזה, ושקולים הם, ולפיכך נבראו ביחד. כמו הארץ והשמים, שיש בשמים מה שאין בארץ, ויש בארץ מה שאין בשמים. ולכך מקדים פעמים השמים, ופעמים מקדים הארץ, לומר לך שהם שקולים, ולפיכך נבראו יחד" [הובא למעלה פנ"ו הערה 165, וש"נ. וראה להלן פ"ע הערות 36, 37].
(131) "לעושה אורים גדולים כי לעולם חסדו" [תהלים קלו, ז].
(132) פירוש - האור הוא עליון על כל חלקי העולם, אך שמים וארץ אינם חלקי העולם, אלא הם העולם עצמו, וכמו שמבאר והולך. וראה בסמוך הערה 134.
(133) לשונו למעלה הקדמה שלישית [קכט.]: "המעלה והמטה, השמים והארץ, אלה הם עיקרי מציאות העולם, שהמציאות כולל השמים והארץ וכל אשר בהם, וכל המציאות אשר כוללם השמים והארץ, הכל הוא אל השם יתברך". ובהמשך ההקדמה שם [קלח.] כתב: "המעלה והמטה כולל הנמצאים עצמם, שאין הנמצאים רק במטה ובמעלה, והם תולדות השמים והארץ". ולמעלה פמ"ז [תקסה:] כתב: "כי השמים והארץ הם חלקי המציאות, שכל המציאות ביחד הם שמים וארץ". ובגו"א שמות פט"ו אות כג [שו:] כתב: "השמים והארץ שניהם הם מציאות העולם ושלמותו... כי השמים והארץ ביחד הם כוללים כל העולם ביחד". ושם פי"ח אות א [ו.] כתב: "השמים והארץ הם כל המציאות". ובדר"ח פ"ה מ"א [ה:] כתב: "כי השמים והארץ הם הכל, כי 'את השמים ואת הארץ' [בראשית א, א], לרבות צבאיהם [רש"י שם פסוק ד]". ושם פ"ו מ"י [שמה.] כתב: "שמים וארץ הם העולם". ובנצח ישראל פנ"ו [תתעב:] כתב: "כי השמים והארץ הם המציאות". וכן כתב שם בפס"ג [תתקמו.]. ובדרשת שבת הגדול [ריט:] כתב: "הנה מאמר 'בראשית ברא אלקים'... הוא התחלת העולם, והתחלה זאת נחשב בכחו הכל, שהרי במאמר הזה נבראו שמים וארץ, ודבר זה הוא הכל" [הובא למעלה הקדמה שלישית הערה 31, פמ"ז הערה 569, ופס"ד הערות 135, 137].
(134) "שהוא עליון על הכל" [לשונו למעלה]. ולמעלה פנ"ב [מד:] כתב: "לא היה כדאי העולם הזה לקבל המעלה הזאת, שיהיה האור בתחלתו [שהיום יוקדם ללילה], כי האור הוא מעלת המציאות, לכך יוקדם לו לילה". וזהו יסוד נפוץ בספריו. וכגון, למעלה פ"ח [תטז:] כתב: "כי המציאות נקרא 'אור', והעדר נקרא 'חושך'". ולמעלה פל"ד [תקפד:] כתב: "כמו שהאור מורה על המציאות, כך החושך מורה על ההעדר". ובדר"ח פ"ג מי"ד [שלח:] כתב: "כי כמה פעמים בארנו לך כי האור והזיו יש לו המציאות ביותר... וכבר ביארנו כי ה'חושך' נקרא כך, מפני שהחושך הפך האור, כי האור נותן המציאות לאחר, והחושך הפך זה. שכל אשר הוא בחושך לא נמצא ולא נראה. והחושך שהוא הפך האור, נקרא 'חושך' שהוא לשון העדר, שהוא הפך המציאות, מלשון [בראשית כב, יב] 'ולא חשכת את בנך', מלשון [בראשית כ, ו] 'ואחשוך גם אנכי', כמו שביארנו זה פעמים הרבה". ובנתיב התורה פ"ג [קלה.] כתב: "כל אור מורה על המציאות, כמו שהשחור, שהוא הפך האור, מורה על ההעדר... כי הכל נמצא באור, ובלתי נמצא בחושך, לכך החושך מורה העדר" [ראה למעלה פנ"ב הערה 67, וש"נ]. <b>אמנם כאן</b> מדגיש את חשיבות האור ["התחיל באותם היותר חשובים 'לעושה אורים'"]. ולמעלה פכ"ד [שע.] כתב: "כי הכבוד הוא אור, דכתיב [יחזקאל מג, ב] 'והארץ האירה מכבודו'". וכן כתב בנתיב התורה פי"ב [תצט:]. ובבאר הגולה באר הרביעי [תקנה:] כתב: "כי הכבוד נקרא 'אור' בכל מקום, כמו שנאמר 'והארץ האירה מכבודו', [ישעיה ס, א] 'וכבוד ה' עליך יזרח', ודבר זה ברור". וקודם לכן שם [שפט.] כתב: "הכבוד מן האור הוא יותר כבוד משאר נמצאים, כי הוא מציאות של הוד והדר". ושם בבאר הששי [קנא:] כתב: "כי המאור הוא כבוד העולם. ודבר זה ברור כי האור הוא כבוד העולם, וכמו שתקנו [תפילת שחרית] 'אל ברוך גדול דעה הכין ופעל זהרי חמה טוב יצר כבוד לשמו [מאורות נתן סביבות עוזו]'". ובח"א לכתובות קו. [א, קסב:] כתב: "כל דבר שהוא אור הוא הכבוד... ומן כבוד ה' יתברך נברא האורה [ב"ר ג, ד], שהוא ג"כ הכבוד". הרי שכבוד נקרא אור, ואור נקרא כבוד. והפחד יצחק ר"ה, סוף מאמר יג, כתב: "האור יוצר את השראת הכבוד, שנלמד דבר זה מקרא דישעיה שנאמר שם [ישעיה כד, טו] 'באורים כבדו השם'". וכן אומרים [בפיוט "ידיד נפש"] "תאיר ארץ מכבודך". והרי נתבאר בבאר הגולה באר הרביעי [שפז:] שהכבוד הוא הנראה לעינים [ראה למעלה פכ"ג הערה 130], ו"אור הוא המוציא את ראות העין לפועל" [לשונו בח"א לשבת לג: (א, כז.)], לכך ברי הוא שהכבוד והאור שייכים להדדי [הובא למעלה פכ"ד הערה 50].
(135) לשון הגמרא [שם] "רבי שמעון בן פזי רמי, כתיב [בראשית א, טז] 'ויעש אלקים את שני המאורות הגדולים' ["דמשמע שניהם גדולים" (רש"י שם)], וכתיב [שם] 'את המאור הגדול ואת המאור הקטן'. אמרה ירח לפני הקב"ה, רבש"ע, אפשר לשני מלכים שישתמשו בכתר אחד. אמר לה, לכי ומעטי את עצמך". ורש"י [בראשית א, טז] כתב: "המאורות הגדולים - שוים נבראו, ונתמעטה הלבנה על שקטרגה ואמרה אי אפשר לשני מלכים שישתמשו בכתר אחד". ובביאור המאמר ראה גו"א שם אות מה [כז:], שם במדבר פכ"ח אות יא [תסה., שכתב: "אמנם המאמר הזה הוא מכלל המאמרים הנפלאים בדברי חכמים"], וח"א לשבועות ט. [ד, י:].
(136) מיישב בזה שאלה מתבקשת [שנתחבטו מפרשי המקרא, ראב"ע ורד"ק (תהלים קלו, ז)]: מהו הצורך לחזור ולומר "את השמש לממשלת ביום כי לעולם חסדו, את הירח וכוכבים לממשלות בלילה כי לעולם חסדו" לאחר שכבר נאמר בכלליות "לעושה אורים גדולים כי לעולם חסדו". ועל כך מבאר שהפסוק הראשון עוסק כאשר האורים היו שוים, והפסוקים המאוחרים עוסקים לאחר מיעוט הירח. ויש להבין, כיצד הפסוקים המאוחרים ["את השמש לממשלת ביום ואת הירח וכוכבים לממשלת בלילה"] מורים שמדובר לאחר מיעוט הירח. ואין לומר שהחלוקה של ממשלת השמש ליום וממשלת הירח ללילה באה לעולם רק לאחר מיעוט הירח [אך בעודם שוים זה לזה לא היתה חלוקה זו קיימת], כי בגו"א בראשית פ"א אות מה [כז:] כתב: "הממשלה שהם מושלים בעולם נקרא 'כתר'... ולפי ששני המאורות אחד מושל בלילה ואחד ביום, ושניהם מושלים במלכות אחד, שהוא העולם, נקרא 'שני מלכים בכתר אחד'", הרי שחלוקה זו היתה קיימת אף לפני מיעוט הירח, כי שטען הירח [קודם מיעוטו] כיצד יהיו שני מלכים בכתר אחד. ואולי כוונתו לאיזכור הכוכבים, שהם באו לעולם רק לאחר מיעוט הירח, וכמו שכתב רש"י [בראשית א, טז]: "ואת הכוכבים - על ידי שמיעט את הלבנה הרבה צבאיה להפיס דעתה", וכמבואר בגמרא [חולין ס:]. ובגו"א שם אות מז [כט.] כתב: "הרבה צבאיה. דאם לא כן, הוי למכתב למעלה 'ויעש המאורות הגדולים והכוכבים', אלא על שהקטין הלבנה, לפיוס דעת עשה זה, שהרבה צבאיה. לכך אחר שכתב 'את המאור הקטון' אמר 'ואת הכוכבים', כי עשה זה לפייס את קטנות הירח". <b>ועדיין ט"ב</b>, מהו הצורך לחזור ולומר "כי לעולם חסדו" על השמש והירח [לאחר מיעוט הירח], ומדוע ה"כי לעולם חסדו" שנאמר בתחילה על עשיית האורים הגדולים והשוים אין כוחו יפה גם אחר שהירח נתמעט. ועוד, דבשלמא שיש צורך לחזור ולומר "את הירח וכוכבים לממשלות בלילה", כי הכוכבים נבראו רק לאחר מיעוט הירח, ואינם נכללים ב"לעושה אורים גדולים", וכמו שנתבאר, אך מהי הרבותא בבפסוק "את השמש לממשלת ביום" יותר ממה שכבר נאמר קודם "לעושה אורים גדולים". והאלשיך [להגש"פ] גם ביאר כמהר"ל [ש"אורים גדולים" הם שמש וירח לפני מיעוטם], וז"ל: "לעושה אורים גדולים. שמא תאמר הרי ברא הוא יתברך שני אורים גדולים, ואדרבה נמשך קטרוג עד שהוצרך להקטין אחד. גם זה שעשאם תחלה גדולים לעשות חסד חסד לעולם היתה הכונה, שהיה טוב הגדול לעולם למעט פגעי לילה... את השמש. כי שמא תאמר אחר הקטרוג ויושם השמש לממשלת היום, הלא תמשך קנאה. ומה אם בהיות שוים היה קטרוג... אמר גם הוא זה הטעם כי לעולם ילמדו העולם חסדו להיות נעלבין שומעין, ואין משיבין". נמצא שיש בכל פסוק רבותא של עשית חסד לעולם. <b>אך קשה</b>, כי בתפילת שחרית אומרים "המחדש בטובו בכל יום תמיד מעשה בראשית כאמור 'לעושה אורים גדולים כי לעולם חסדו'". וביאר הנפש החיים [שער א פ"ב] שהראיה שהקב"ה מחדש את הבריאה בכל יום היא ממה שנקט הכתוב "לעושה אורים" בלשון הוה, ולא "עשה אורים" בלשון עבר. אך לפי דברי המהר"ל עשית אורים גדולים אכן היתה רק בעבר הרחוק לפני מיעוט הירח, ולא כיום לאחר מיעוטו. ותיקשי לך, איך פסוק זה [שעוסק במה שהיה נוהג רק בתחילת הבריאה] מורה שהקב"ה "מחדש בטובו בכל יום תמיד מעשה בראשית". וצ"ע.
(137) לשונו בנצח ישראל פי"ז [שפח:]: "יש לך לדעת, כי ב' בחינות יש לשמש; הבחינה האחת מצד עצמה, דהיינו במה שהיא עצם מאיר בלבד. ובחינה השנית הוא כח השמש, אשר יש לה מצד תנועתה בגלגל" [הובא למעלה הקדמה שניה הערה 281, ופמ"ו הערה 17].
(138) בפסוק אחד ["אורים גדולים"].
(139) במיוחד שאור הירח מגיע מאור השמש, וכמו שכתב בדר"ח פ"א מ"א [קכח.]: "וידוע כי הלבנה מקבלת הזוהר מן החמה". ובנתיב התורה פ"י [תה.] כתב: "הירח יש לו גוף מקבל אור". ובאור חדש פ"ב [תקכד.] כתב: "מקבל הירח האור מן השמש". ובזוה"ק [ח"ב רטו.] אמרו שם "משה אנפוי כאנפי שמשא, ויהושע כאנפי סיהרא, דלית נהורא לסיהרא, אלא נהורא דשמשא כד נהר לסיהרא". ובזוה"ק [ח"א רמט:] אמרו "ודאי לית לה נהורא לסיהרא מגרמה, אלא מה דיהיב לה שמשא". ובניצוצי זהר שם אות ה הביא את הגמרא [שבת קנו.] "האי מאן דבלבנה יהי גבר... אכיל דלא דיליה ושתי דלא דיליה". וכן הוא בזוה"ק [ח"ב קמה:, ושם ח"ג קיג:]. אך יש לדון דאולי לפני מיעוט הירח היה לירח אור משלו.
(140) כן כיון מדעתו הברכת אברהם [הגש"פ, עמוד ריד], ומתוך חביבות דבריו נביאם בשלימותם: "צריך ביאור מה החזרה, הא כבר מוזכר 'אורים גדולים', ובעל כרחך קאי על שמש וירח, ומה מזכירם עוד הפעם בנפרד. ונראה עפ"י מה שכתב הרמב"ן [בראשית א, יח] על מה שכתוב [שם פסוק טו] 'והיו למאורות ברקיע השמים להאיר על הארץ וגו'', ואחר כך כתיב [שם פסוק יח] 'ולמשול ביום ובלילה', שזה ענין אחר; 'השמש בממשלתו ביום יצמיח ויוליד ויגדל בכל החמים והיבשים, והירח בממשלתו יפרה במעינות ובימים וכל הלחים והקרים', ועוד הוסיף שם בענין המזלות, עיי"ש. ולפי זה מבואר דקודם הזכיר 'אורים גדולים' מצד האור, ואחר כך מצד הממשלה וההשפעה, השמש לממשלת היום, והירח והכוכבים לממשלות הלילה, ומה שבממשלה פירט אותם, משום דבאור הכל אותו חסד, שיש אור במקום חושך, לכן כוללם אורים גדולים. אבל סוג הממשלות שונים זה מזה, כמבואר ברמב"ן". וכן כתב בבית יעקב [הגש"פ, לרבי שמעון הלפרין], וז"ל: "את השמש, את הירח. הא דהזכיר אח"כ בפרט, אחרי שזכר תחלה בכלל 'לעושה אורים גדולים', נראה כי מלבד הטובה המגיע מהם, היינו האור, יש עוד ענינים פרטים המגיע עולם מהם; כי יש תבואה המתבשל ע"י השמש, ויש שמתבשל ע"י הלבנה, כמו שנאמר [דברים לג, יד] 'וממגד תבואות שמש וממגד גרש ירחים'. וכן כתב בספר החינוך [מצוה תג], לכן זכרם בפרט". ורש"י [דברים לג, יד] כתב: "וממגד תבואות שמש - שהיתה ארצו פתוחה לחמה וממתקת הפירות. גרש ירחים - יש פירות שהלבנה מבשלתן ואלו הן קשואין ודלועין". וראה הערה הבאה.
(141) כמו שביאר הרמב"ן [בראשית א, יח] שממשלת השמש היא על החמים והיבשים, וממשלת הירח היא על הלחים והקרים [הובא בהערה קודמת]. ובנצח ישראל פי"ז [שצא:] כתב: "כי החמה כח האש, והלבנה ממשלתה על המים". ורבינו בחיי [שמות ט, יד] כתב: "כי גלגל הירח מניע יסוד המים, כשם שמניע גלגל חמה יסוד האש". ושם [דברים לג, יד] כתב: "ידוע כי השמש מניע יסוד האש, שכן אנו מרגישין חום גדול בהתקרבו אלינו, והקרירות בהתרחקו ממנו... והלבנה מניעה יסוד המים, שכן הימים והנחלים מתוספים בתוספת הלבנה, וכאשר תחסר, הן מתחסרים". והמו"נ [ח"ב פ"י] כתב: "כדור הירח מניע המים, וכדור השמש מניע האש". והנפש החיים [שער א פ"א] כתב: "נראה בחוש שהארץ מוציאה צמחים, מהם תולדות אש כענין [דברים לג, יד] 'ממגד תבואות שמש'. ומהם תולדות המים לחים וקרים, כענין [שם] 'וממגד גרש ירחים'". ואמרו חכמים [סוכה כט.] "ישראל מונין ללבנה, ועובדי כוכבים לחמה".
(142) פירוש - אחר שזכר את שבחי ה' לפי סדר העולם המתבקש [מלאכים, נפלאות, שמים וארץ, אורים, שמש וירח וכוכבים].
(143) ועל כל הנבראים נאמר [תהלים פט, ג] "כי אמרתי עולם חסד יבנה", שכלם נבראו בחסדו יתברך. ולמעלה ס"פ ו [שיד.] כתב: "כי העולם הוא מחסדו של הקב"ה, כדכתיב אמרתי עולם חסד יבנה, ועל ידי חסדו יוצאים לפעל התולדות בעולם... מדת טובו יתברך, אשר מדת טובו משפיע לעולם", ושם הערה 122. ולמעלה פמ"ו [שפ.] כתב: "במה שיש לעולם דביקות בו יתברך, שהוא נמצא מאתו יתברך, ומציאותו הוא בחסד, שהוא יתברך השפיע העולם מטובו ומחסדו, כמו שאמר 'אמרתי עולם חסד יבנה'. ולפיכך אמר [אבות פ"א מ"ב] שהעולם עומד על גמילות חסד, שזהו עמוד אחד מעמודי העולם שהוא מקושר עם השם יתברך, מצד שבא הכל מאתו על צד החסד... כי כאשר חסד בארץ, אז השם יתברך מתחסד עם העולם, ומשפיע לעולם חסד". ואמרו חכמים [דב"ר ב, א] "לא נתפלל משה אלא בלשון תחנונים ["ואתחנן אל ה' וגו'" (דברים ג, כג)]. אמר רבי יוחנן, מכאן אתה למד שאין לבריה כלום אצל בוראו, שהרי משה רבן של כל הנביאים, לא בא אלא בלשון תחנונים". ובכמה מקומות ביאר שאין לבריה שום תביעה מצד הדין כלפי הקב"ה, כי נבראו בחסדו. וכגון, בגו"א במדבר פכ"ח אות יא [תעב.] כתב: "אילו היה נותן הדין שיבראו הנבראים, היה זה קשיא, אבל אין לשום בריה על הקב"ה כלום, כי מתוך חסדו בראם". ובדר"ח פ"ב מי"ג [תשסג:] כתב: "כאשר יחשוב כי כל אשר עושה לו השם יתברך, עושה דרך חנינה ורחמים עליו". ושם פ"ה מ"א [מא:] כתב: "'ליתן שכר טוב לצדיקים' [אבות שם]. ולא אמר 'לשלם לצדיקים שכר טוב'... מפני כי אין זה הלשון של 'משלם' דרך כבוד, דמשמע שיש על השם יתברך חוב שצריך לשלם. כי אף אם עובד בוראו, אין מצד החיוב שישלם לו השם יתברך, רק הוא מחסדי המקום, כי אין לבריה על בוראו כלום מצד החיוב שישלם לו השם יתברך, רק הוא מחסדי המקום. ודבר זה בארנו בכמה מקומות. ולכך אמר 'ליתן שכר', שהשם יתברך נותן השכר דרך חנינה, שהוא חסד בלבד, ואינו תשלומין". ובנתיב התשובה פ"ו [צח:] כתב: "כי אין לבריות על בוראם רק חסד ורחמים, ואין כאן חוב". ובח"א לר"ה יז: [א, קטז.] כתב: "אדם שלא חטא גם כן צריך למדת טובו, כי אין לבריה על בוראה יתברך רק חסד ורחמים, ואין כאן חוב" [ראה למעלה פס"ד הערה 146].
(144) כפל הלשון "שנתן ופעל" בפשטות הוא משום שבפסוקים אלו נזכרו נבראים מסויימים ["שנתן"], וכמו השמש והירח, ונזכרו מעשים ["פעל"], שנאמר [תהלים קלו, ד] "לעושה נפלאות גדולות לבדו כי לעולם חסדו", ובפשטות אי אפשר לומר על נפלאות לשון נתינה, אלא רק לשון פעולה.
(145) יש להעיר, שלמעלה [לאחר ציון 120] כתב: "בכל מעשה בראשית נאמר 'אלקים', שבא השם הזה על שהוא יתברך פועל הכל". ובגו"א שמות פי"ח אות לב [לה:] כתב: "כי כאשר ברא הקב"ה את העולם, בראו בדין, ולפיכך תמצא בכל מעשה הכתוב 'ויאמר אלקים', כי בדין נברא העולם, כאשר ידוע לחכמים" [ראה למעלה הערה 121, שהובאו הרבה מקבילות ליסוד זה]. ואילו כאן מבאר שהעולם נברא במדת החסד, ולא במדת הדין. וכיצד המקרא "עולם חסד יבנה" עולה בקנה אחד שבכל מעשה בראשית נאמר שם "אלקים". דע, שכבר ישב קושי זה בכמה מקומות, והוא שהבריאה עצמה היתה במדת הדין, אך קיום הבריאה הוא במדת החסד. וכגון, למעלה בהקדמה ראשונה [כד.] כתב: "בכל מעשה בראשית נאמר 'ברא אלקים', ובשם 'אל' סדר הנמצאים כלם, כי בריאתם בדין, וסדר כל ענינהם בחסד". ולמעלה בכת"י [תז:] כתב: "מדת הדין הפך מציאות, כי העולם לא היה בנין שלו רק מצד החסד. שאף על גב שהקב"ה ברא העולם בדין, שהרי כתיב [בראשית א, א] 'בראשית ברא אלקים', לא היה אפשר לו הקיום בצד הדין, כי אף 'שמים לא זכו בעיניו' [איוב טו, טו] מצד הדין. ולפיכך כאשר נשלמה הבריאה, שתף הקב"ה שם הרחמים עם הדין, [בראשית ב, ד] 'ביום עשות ה' אלקים'. כי אל יהא ספק לך, שאף אם נבראו בדין, קיום שלהם מצד החסד והרחמים, דכתיב 'אמרתי עולם חסד יבנה'". ובח"א לב"מ פח. [ג, נב.] כתב: "לפי שכתיב [תהלים פט, ג] 'אמרתי עולם חסד יבנה', כי קיום העולם על ידי חסד. וזהו מפני כי התחתונים הם בעלי גשם ובעלי חומר, ואין עמידה לחומר במשפט... אף כי בבריאה נאמר בכל הפרשה [בראשית פרק א] 'אלקים', היינו לעניין היציאה אל הפעל, שהיה נברא מכח דין, שהיה הדין נותן שיהיה נברא, ובדין נברא. אבל קיום עמידתו הוא מכח חסד. ודבר זה בארו חכמים במה שאמרו [ב"ר יב, טו] ראה הקב"ה שאין העולם מתקיים, שיתף עמו מדת הרחמים. הרי לך ברור מאוד כי העולם נברא במדת הדין, אבל קיומו אי אפשר רק במדת הרחמים... כי קיום העולם מצד הרחמים ומצד החסד, לא מצד הדין. ודבר זה מבואר גם לחכימין" [הובא למעלה פמ"ו הערה 61, וש"נ].
(146) שנאמר [ויקרא כז, לב] "העשירי יהיה קודש". ולמעלה פל"ה [תרלד.] כתב: "והלקיחה [של קרבן פסח מצרים] בעשור, ודוקא בעשור לחודש, כי תמיד העשירי נבדל לקדושה, לכך היתה הלקיחה בעשור". ולמעלה פמ"ו [תיט.] כתב: "לעולם תמצא העשירי מיוחד לקבל הקדושה, שהרי העשירי קודש בכל מקום". ולמעלה פנ"ח [שכא.] כתב: "לעולם תמצא כי הדבר שהוא קדוש ונבדל לגמרי הוא העשירי, כי העשירי תמיד קודש לה'. והענין הזה אשר העשירי הוא קודש, אין כאן מקומו לבאר". והוא יסוד נפוץ מאוד בספריו, וכמלוקט למעלה פנ"ח הערה 26, וש"נ. <b>ומצינו שלשה הסברים</b> בביאור קדושת העשירי; (א) בדר"ח פ"ג מי"ג [רחצ:] כתב: "דוקא העשירי הוא קודש לה', מפני כי מספר הפרטיים הם עד תשעה, כי עשרה נחשבים עדה וכלל, שהרי אין מספר נוסף רק עד עשרה, ומן עשרה ואילך חוזר לספור אחד עשר, שנים עשר... כי אין תוספת על הכלל... ומפני כי העשירי הוא המשלים לעשרה שהם כלל, יש אל העשירי סגולה זאת שראוי לגבוה, שהוא יתברך כולל הכל, ראוי אליו העשירי, שהוא משלים המספר, עד שהוא הכל". (ב) שם בהמשך המשנה [שו:] כתב: "הנקודה שהיא בעיגול, שהיא אחת, שאין לה התפשטות, וממנה מתפשט הכל, והוא מקשר כל הט' שהם בעיגול, כי הנקודה היא אחת באמצע העיגול, מקשר כל העיגול, עד שהוא אחד... העשירי מקשר ומאחד כמו הנקודה בעיגול... והעיגול נחלק לט' חלקים, והם ט' חלקים שמתחלק כל ההתפשטות. וכנגד זה הם הפרטים שמתחלקים לתשעה, והעשירי נגד הנקודה שהיא תוך העיגול. ומפני זה העשירי קודש אל השם יתברך, כי הנקודה אין לה התפשטות גשמי כלל. וכן היו"ד אין לה התפשטות גשמי כלל, ומפני כך בכח העשירי, שהוא כנגד הנקודה, הוא הכל, כי ממנה מתפשט הכל ומתקשר הכל". (ג) בח"א לסוטה מט. [ב, פט:] כתב: "רמזו חכמים דבר זה 'עשר בשביל שתתעשר' [תענית ט.]... כי העשירי אשר הוא מפריש [הוא] נגד העצם שהוא עיקר... כי העצם הוא אחד וט' מקריים. וציוה השם יתברך שהאדם יקח ט' חלקים, וחלק אחד יתן אל השם יתברך, לומר המקריים שאינו עיקר שייכים לאדם, אבל אל השם יתברך, שהוא עיקר, שייך העשירי, אשר הוא נגד העצם ועיקר" [הובא למעלה פנ"ח הערה 27].
(147) לא ברור מדוע הכניס לכאן את יום השבת, כאשר בהלל הגדול לא הוזכר כלל יום השבת. אך בכת"י [תב] הוסיף כאן דברים שלפיהם כוונתו מתבהרת, וז"ל: "כי כמו שמעשה בראשית, שפעל העולם, וביום השביעי שבת ממעשה הטבע, כך היה יציאת מצרים, שפעל הקב"ה דברים שהם למעלה מטבע העולם, והוא יציאת מצרים, וביציאה [ממצרים] שבת. וכמו שהיה ששת ימי בראשית תיקון בריאת העולם, כך יציאת מצרים תיקון מעשה העולם, שהוא למעלה מן הטבע. ובמדרש רבות פרשת בא [שמו"ר יט, ז], אמר הקב"ה למשה, הזהר את ישראל, כשם שבראתי את העולם ואמרתי לישראל [שמות כ, ח] 'זכור את יום השבת' זכר למעשה בראשית, כך תהיו זוכרים הניסים שעשיתי לכם במצרים. וזה בכל יום שיצאו [במדרש שלפנינו אמרו "וזכרו ליום שיצאתם משם"], שנאמר [שמות יג, ג] 'זכור את היום אשר יצאתם', למה, [שם פסוק טז] 'כי בחוזק יד הוצאנו ה' ממצרים'. [שמות יג, ז] 'ולא יראה לך שאור שבעת ימים', כנגד שבעה ימים שבין גאולה לקריעת ים סוף, כשם שבתחלה הם ז' ימים בראשית וכו'', כמו שהתבאר לעיל בפרשת בא בסופו [פל"ט (לח.-נב:)], עיין שם ותמצא מבואר". והדברים מאירים. וראה בסמוך הערות 150, 152, 153.
(148) אודות שישראל נעשו לעם ביצ"מ, כן כתב בהרבה מקומות בספר זה ובשאר ספריו, כמלוקט למעלה פנ"ב הערה 179, וש"נ. וראה להלן פס"ח הערה 11. ולמעלה פנ"ב הערה 180 נתבאר שביצ"מ היתה לידת הגוף של ישראל, ובמ"ת היתה לידת השכל. ומה שכתב מיד בסמוך "והנהגתם" יבואר להלן הערה 156.
(149) אודות שישראל נחשבים לבריאה במהדורא תנינא, כן ביאר היטב ההעמק דבר בפתיחה לספר שמות, וז"ל: "רבינו בעל הלכות גדולות בסוף ספרו הקדוש יקראהו [לחומש שמות] 'ספר שני' [כן הוא בגמרא (סוטה לו:)], דקחשיב חמשה חומשי תורה; ספר בראשית, וחומש שני, וספר כהנים, וחומש הפקודים, ומשנה תורה. ושותא דמרן זצ"ל ניתן ללמדנו בינה. שלא בחנם שינה השם בזה הספר, והיה לרבינו לקרוא כולם במספר 'חומש שני' ו'שלישי' וכו', או 'חומש שמות'... אלא בא ללמדנו דזה הספר ביחוד הוא שני לספר ראשית הבריאה, כי הוא חלק שני מזה הספר. היינו בו נגמר סדר הבריאה. וכמאמרם ז"ל [ב"ר א, ד] 'בראשית' [בראשית א, א], בשביל ישראל שנקראו 'ראשית'. פירוש, תכלית העולם בכלל הוא שיהא אומה אחת חלק ה' עמו. וזה לא נשלם עד שיצאו ישראל ממצרים... וזהו תכלית הבריאה שנברא לכבודו יתברך, כמו שכתוב [ישעיה מג, ז] 'כל הנקרא בשמי ולכבודי בראתיו וגו''... נמצא דיציאת מצרים היה גמר הבריאה".
(150) לשונו למעלה פל"ט [לח:]: "כשם שברא הקב"ה את עולמו לשבעה ימים, וצוה הקב"ה לזכור את השבת [שמות כ, ח], וזה כי השבת הוא השלמת הבריאה, והכל פונה אל ההשלמה, שהוא עיקר. ולפיכך כל ששת ימי מעשה פונים אל השבת, שהוא השלמת הבריאה. ויש לזכור יום השבת בשביל זה כל ימי השבוע, כדי שיהיה הכל פונה אל השלמת הבריאה. וכן יציאת מצרים הוא השלמת סדר העולם... שידוע כי בעולם הזה העיקר הוא האדם, ובישראל בחר מכל האומות. וישראל הושלמו כאשר יצאו ממצרים, ואז היו לעם. ונמצא יציאת מצרים כמו שבת, כי שבת השלמת הבריאה, ויציאת מצרים השלמת תולדות העולם. כי אחר שנשלמה הבריאה, היו תולדות העולם מתחילין לצאת אל השלימות. וכל אומות זו אחר זו היו יוצאים עד שבעים אומות. וכן עמון ומואב ואדום. אבל ישראל יצאו באחרונה לכל האומות. וזה דמיון הבריאה, שהאדם נברא באחרונה. לכך אמרו על ישראל [יבמות סא.] אתם קרוים 'אדם', ואין אומות העולם קרוים 'אדם'. ואז כאשר יצאו ישראל היה עומד העולם, שלא יצאו עוד שום אומה אל הפעל... ולפיכך כמו שנזכר יום השבת כל השבוע מהטעם שאמרנו למעלה, כי הכל הוא פונה אל השלמה, כך יציאת מצרים יהיה נזכר לעולם, כי היציאה, שהוא השלמת הכל, עומדת לעולם ולעולמי עולמים... נמצא כי ימי הפסח כמו השבת לגמרי, רק שהשבת השלמת הבריאה, וימי הפסח השלמת סדר העולם בתולדותיו. וכבר ידעת שאמרו חכמים [שבת קנו.] בעת שהאדם נולד, לפי אותה שעה ואותו מזל נמשכים כל עניני האדם. והכי נמי כאשר יצאו ישראל ממצרים, היו כאילו נולדו באותה שעה, כל הקורות שהגיע להם, מה שנתן להם התורה וענני כבוד, אחר היציאה הם נמשכים, שהכל נמשך אחר ההתחלה. ולפיכך יציאת מצרים נזכר לעולם, שהכל נמשך אחר זה, ודי בזה למבין".
(151) אודות שישראל הם צורת העולם, כן כתב הרבה פעמים. וכגון, למעלה פמ"ד [רסז.] כתב: "כאשר הוא אלקי ישראל, בזה בעצמו הוא אלקי הכל, שכל הנמצאים נמשכים וטפלים אצל ישראל, כמו שימשכו כל האברים אחר הלב, והוא העיקר". ולהלן פס"ט כתב: "עדיין לא היו ישראל בעולם עד שפרו ורבו במצרים, ואז נשלם העולם... ואחר ישראל לא נבראת שום אומה כלל". ובנצח ישראל פ"י [רנט:] כתב: "כי העולם הזה הוא פלטרין של מלך, וישראל הם מפתח של פלטרין [ירושלמי תענית פ"ב ה"ו], שאם אין ישראל, הרי דומה לפלטרין שהוא סגור. וכאשר הפלטרין סגור, אין הפלטרין משמש כלום, ולא נקרא 'בית', כי אין לו פתיחה. כך אם אין ישראל, אין הפלטרין, שהוא העולם, משמש כלום, והוא סגור, וכאילו אין שם פלטרין עליו כלל... וכבר התבאר כי ישראל נחשבים שהם כמו צורה אל העולם, ולכך מדמה את ישראל למפתח, שהמפתח פותחת הטרקלין עד שהיא פתוחה. וכאשר אין המפתח, הפלטרין היא סגורה, והוא כמו גלמי כלי עץ, אשר הוא סתום ואין לו בית קיבול, ואין לה צורת טרקלין, שהוא פתוח". ושם ר"פ נו [תתסד.] כתב: "כי הדבר שהוא עיקר בבריאת עולם, כמו שהיה נראה בישראל שהם עיקר המציאות; שהוציא השם יתברך אותם הוא יתברך בעצמו פנים בפנים. ובנה להם משכן, ונגלה כבודו פנים בפנים. ובנה להם עוד בית הבחירה, ונגלה כבודו שם פנים בפנים. עד שחרב בעונינו ובעון אבותינו אתנו, והחזיר בניינו, עד שחרב שנית. דבר שלא עשה לכל גוי עד היום הזה. שנראה כי ישראל הם עיקר ויסוד העולם, עד כי נחשבים ישראל צורת העולם בכלל. ואם היו בטלים חס ושלום ישראל, היה בטל כל העולם". ובתפארת ישראל פי"ב [קצד.] כתב: "נקראו ישראל 'עם זו' [שמות טו, טז], שגם הם צורה אל כלל העולם. כי ישראל משלימים הכל, ונותנים צורה אל כל העולם, ובלא ישראל אין [העולם] נחשב כלל... ותראה שכן הוא כי יש לישראל מדרגת הצורה, שכבר אמרנו כי ישראל היו נקראים 'אדם' בפרט, כמו שאמרו [יבמות סא.] 'אתם נקראים אדם, ואין מכחישי התורה נקראים אדם', והאדם הוא צורה והשלמה אל כל העולם... והנה ישראל ראוים שיקראו 'עם זו', שהם צורת השלמה לעולם". ובתפארת ישראל פמ"ד [תרפב.] כתב: "דבר זה, שהוא יציאת מצרים, היה השלמת העולם לגמרי, כי לא הושלם העולם עד שהיו ישראל במציאות. ולפיכך יציאת מצרים, שאז היו ישראל לעם, הוא השלמת העולם". ובח"א לסנהדרין צח: [ג, רכג:] כתב: "עיקר צורת העולם הם ישראל... שלא היה נשלם העולם עד שהיו ישראל וקבלו את התורה, ואז הושלם העולם כאשר באה התורה אל עולם". <b>וכן נאמר</b> [שמות כב, ל] "בשר בשדה טרפה לא תאכלו לכלב תשליכון אותו", ופירש רש"י [שם] "למדך הכתוב שאין הקב"ה מקפח שכר כל בריה, שנאמר [שמות יא, ז] 'ולכל בני ישראל לא יחרץ כלב לשונו', אמר הקב"ה תנו לו שכרו". ובגו"א שם אות לה [רכה.] כתב: "דע, כי טעם הדבר כי הכלב... הוא מצורת העולם גם כן, ובשביל שהוא מצורת העולם, לכך היו מצטרפים אל המציאות. לכך 'לא יחרץ כלב לשונו', כי כשיצאו ממצרים יצאו במעלה שכל הנמצאים נמשכים לה, אז יצאו בהסכמת כל המציאות, להורות כי יציאת מצרים שלימות מציאות צורת העולם בכללו, עד שאף הכלבים הרחוקים ממציאות העולם, שאינם נחשבים ממציאות העולם, מכל מקום מפני שהיה יציאת מצרים משלים הכל, לכך אף הכלבים לא יחרץ" [ראה למעלה פנ"ב הערות 144, 173, וש"נ].
(152) לשונו למעלה פמ"ו [שפז.]: "ההויה שהיא למעלה מן הויה שהיא מהשם יתברך הוא הויית ישראל שנעשו לעם, כי זאת הויה היא הויה למעלה מן הטבע, ודבר זה הויה עליונה. וכבר ביארנו זה באריכות למעלה כי דבר זה הויה נקרא, וכמו שאמרו במדרש רבה בפרשת בא [שמו"ר יט, ז] שכשם שנאמר [שמות כ, ח] 'זכור את יום השבת', כך נאמר [שמות יג, ג] 'זכור היום הזה אשר יצאת', כמו שמבואר למעלה". וראה שם הערה 90, כי הוא יסוד נפוץ בספריו. וראה למעלה הערה 147. ובנתיב גמילות חסדים פ"ד [א, קסא:] כתב: "כאשר יש כאן הויה אלקית עליונה, שזה נקרא הויה יותר מן ההויה טבעית" [הובא למעלה פמ"ו הערה 91]. וראה להלן הערה 156, ופע"ב הערה 4.
(153) לשונו בכת"י [תב]: "כלל הדבר; יציאת מצרים היא אחר מעשה בראשית, הוא פעולת הנהגת העולם [הטבעי], ויציאת מצרים הוא למעלה אחר הנהגת העולם. ולפיכך אחר שסיים ענין סדר העולם, העשירי מעשה אחר ממעשה ה', 'למכה מצרים בבכוריהם'". והקושי המתבקש הוא מדוע הזכיר רק מכת בכורות, ולא תשע המכות הקודמות. וכן העירו הראב"ע והרד"ק [תהלים קלו, י].
(154) אינו אומר שעל ידי מכת בכורות באה הגאולה [כפי שכתב הרד"ק (שם) "למכה מצרים. הזכיר מכת בכורים, לפי שעל ידה יצאו"], אלא שמכת בכורות עצמה היא חלק מהגאולה, שהגאולה התחילה במכת בכורות. והואיל ו"גאולה" פירושה "הוצאה מן הרשות" [לשונו בגו"א שמות פ"ג אות ט (נא:), וכמובא למעלה פכ"ה הערה 40], יש להבין כיצד במכת בכורות היתה "הוצאה מן הרשות" המצריים. אמנם דברים אלו מבוארים למעלה פל"ו [תרנז.], שכתב: "צוה הקב"ה הוא לאכול הפסח בלילה [שמות יב, ח], מפני שמכת בכורות בלילה [שם פסוק כט], שהלילה מתיחס אל ההפסד ביותר, ולכך זאת המכה בלילה... שהוא היותר קשה ויותר הפסד, ונסתלק כח מצרים מעל ישראל בלילה על ידי מכת בכורות. אף על גב שהיציאה ממצרים, שהיא הגאולה, לא היתה רק ביום [ברכות ט.], מכל מקום הסרת כח מצרים והפסד שלהם בלילה". וכן למעלה פנ"ג [קג:] כתב: "הלילה שבו הכה הקב"ה בכורי מצרים [שמות יב, כט], ואמר להם פרעה לצאת [שם פסוק לא], והנה כאן התחלת היציאה". ואמרו חכמים [מדרש תהלים מזמור קיג] "בשעה שבאת מכת בכורות, עמד לו פרעה והלך לו אצל משה ואהרן בלילה, שנאמר [שמות יב, לא] 'ויקרא פרעה למשה ולאהרן לילה'. והיה דופק פרעה על פתחו של משה ואהרן בלילה... אמרו לו [משה ואהרן לפרעה], ומבקש אתה לכלות את המכה הזאת ממך, אֱמוֹר 'הרי אתם בני חורין, הרי אתם ברשותכם, הרי אתם עבדים של הקב"ה'. התחיל פרעה צוח; לשעבר הייתם עבדי, אבל עכשיו הרי אתם בני חורין, הרי אתם ברשותכם, והרי אתם עבדיו של הקב"ה". הרי מבואר להדיא שבמכת בכורות נסתלק כח המצרים מעל ישראל, ופרעה הושפל לקיים את כל דברי משה ואהרן [הובא למעלה פל"ו הערה 61, ופנ"ג הערה 42].
(155) תהלים קלו, יא-כא: "(יא) ויוצא ישראל מתוכם כי לעולם חסדו (יב) ביד חזקה ובזרוע נטויה כי לעולם חסדו (יג) לגוזר ים סוף לגזרים כי לעולם חסדו (יד) והעביר ישראל בתוכו כי לעולם חסדו (טו) ונער פרעה וחילו בים סוף כי לעולם חסדו (טז) למוליך עמו במדבר כי לעולם חסדו (יז) למכה מלכים גדולים כי לעולם חסדו (יח) ויהרוג מלכים אדירים כי לעולם חסדו (יט) לסיחון מלך האמורי כי לעולם חסדו (כ) ולעוג מלך הבשן כי לעולם חסדו (כא) ונתן ארצם לנחלה כי לעולם חסדו".
(156) מבין בתרי דבריו מבצבץ ועולה יסוד נפלא; לא רק הוית ישראל ויצאתם אל הפעל היא נעלית יותר ממעשה בראשית [כמבואר למעלה הערה 152], אלא כל "מעשה שעשה הקב"ה לישראל" [לשונו כאן] הוא נעלה יותר ממעשה בראשית, שהרי כל המעשים הללו נזכרו לאחר שנזכרו מעשה בראשית. נמצא שכשם שהמקרא [תהלים קלו, י] "למכה מצרים בבכוריהם" [הוית ישראל] הוא נעלה ממעשה בראשית, כך המקרא [שם פסוק טז] "למוליך עמו במדבר" [הנהגת ישראל] הוא נעלה ממעשה בראשית. וזהו חידוש נפלא. ובאמת לשונו הזהב מורה על יסוד זה, שכתב [לאחר ציון 146]: "אומר 'למכה מצרים בבכוריהם'. ודבר זה הוא אחר סדר מעשה בראשית... זכר אחר כך הויית ישראל, שנעשו לעם, <b>והנהגתם</b>, שזה גם כן בריאה נחשבת, משלים העולם, והם צורת העולם. ובריאה זאת היא יותר עליון על מעשה בראשית". וברור שתיבת "והנהגתם" נכתבה כנגד הפסוקים העוסקים ב"מעשה שעשה הקב"ה לישראל". ובאגרות ומכתבים פחד יצחק, אגרת נג, כתב: "כל המאורעות וההרפתקאות של כנסת ישראל כפי שהם משתקפים באספקלריא של תורה, אינם אלא דרכיו של מקום, והנהגתו יתברך עם עם סגולתו. כל תוספת הבנה וחתירה לעומק במאורע בדברי ימי עולם בכלל, או בדברי ימי ישראל בפרט, מתוך השקפתה של תורה, אינה אלא הכרת דרכיו של מקום. וממילא אין לך קירוב יותר גדול לאבינו שבשמים מאשר תוספת עומק זו". ושם אגרת פו, כתב: "כבר נקבעה הדעה בבית מדרשנו כי מכיון שישראל ואורייתא חד הוא [זוה"ק ח"ג עג.], ממילא כשם שבתורה עצמה נמצא אופן של גילוי פנים בתורה שלא כהלכה [אבות פ"ג מי"א], כמו כן גם בדברי הימים של ישראל שפיר יתכן גילוי פנים שלא כהלכה... דברי ימי ישראל, אשר כל תקופה היא סוגיא שלימה סבוכה ומסובכת, עם מקורות יניקה מלמטה, וטללי שמים מעל". ובספר הזכרון למרן בעל הפחד יצחק [עמודים פא-פח] האריך בזה.
(157) אין נראה שכוונתו לשפלות שהחטא עצמו מביא על החוטא, אלא לשפלות ישראל בהיותם בגלות, והגלות באה מחמת החטא. ומדגיש "בשביל חטאם" להורות שגם כשישראל חוטאים, הקב"ה מרחם על ישראל, ועושה עמם חסדים. וכן כתב בכת"י [תב]: "כלומר אף על גב שלפעמים באים לישראל בשפלות בשביל חטאם, זוכרם בשפלות". וכן כתב הרד"ק [תהלים קלו, כג] "שבשפלנו. ועוד חסד גדול עלינו, כי כשיצאנו וגלינו מן הארץ בעונותינו ובחטאתינו, והיינו בגלות בשפל, זכר לנו ברית אבות, כמו שאמר [ויקרא כו, מד] 'ואף גם זאת בהיותם וגו''. ואמר זה על גלות בבל, או על זה הגלות, והוא הנכון".
(158) פירוש - הקב"ה גאלנו מצרינו, אע"פ שהם באו עלינו מחמת חטאינו.
(159) "כי עיקר הלל הגדול נתקן בשביל 'נותן לחם לכל בשר'" [לשונו להלן]. כי השבח האחרון הוא השבח העליון, כי ככל שהשבח מאוחר יותר, הוא מרומם יותר, וכפי שביאר עד כה שהוית ישראל היא עליונה ממעשה בראשית, כי נזכרה לאחריו. ובדר"ח פ"א מ"ב [קצה.] כתב: "כי העולם הזה עומד בחסדו, בפרט מה שהוא יתברך משפיע אל העולם המזונות, זה יותר מכל החסדים... ואין לך דבר שהוא חסד כמו פרנסת האדם, וכמו שסיים 'נותן לחם לכל בשר כי לעולם חסדו'". ובנתיב העבודה פי"ח [א, קלח:] כתב: "מפני כך זכר דוד המלך במזמור 'הודו לה' כי טוב וגו'' כ"ו פעמים 'לעולם חסדו', ובאחרונה שהשלים מספר כ"ו כנגד מספרו של שם הגדול, זכר 'נותן לחם לכל בשר כי לעולם חסדו', כי זה הוא על הכל מה שהוא יתברך נותן לחם לכל בשר, לכך הוא נזכר באחרונה, ובו יושלם מספר כ"ו 'לעולם חסדו', שהם כנגד מספר השם המיוחד" [ראה למעלה הערות 88, 113, ולהלן פע"א הערה 104].
(160) לפנינו בגמרא איתא "ואמר רבי יוחנן", אמנם בעין יעקב איתא "ואמר רבי אלעזר", ודרכו להביא כגירסת העין יעקב, וכמבואר הרבה פעמים [הקדמה שלישית הערה 10, פ"א הערה 9, פי"ד הערות 3, 24, 92, פט"ו הערה 142, פי"ז הערה 1, פל"ח הערה 18, פמ"ג הערה 2, פמ"ד הערה 81, פמ"ז הערה 102, פס"א הערה 106, להלן פע"א הערה 83, ופע"ב הערה 70].
(161) ו"רועה" נאמר במיוחד ובמסוים על נתינת מזונות, וכמבואר להלן הערה 201.
(162) כי המאמרים הקודמים למאמר זה [פסחים קיח.] עסקו בהלל הגדול וחלוקת מזונות, שאמרו שם "ולמה נקרא שמו 'הלל הגדול'... מפני שהקב"ה יושב ברומו של עולם, ומחלק מזונות לכל בריה ["דכתיב ביה 'נותן לחם לכל בשר', והיינו דבר גדול" (רשב"ם שם)]... הני עשרים וששה 'הודו' כנגד מי, כנגד עשרים וששה דורות שברא הקב"ה בעולמו, ולא נתן להם תורה, וזן אותם בחסדו... קשין מזונותיו של אדם כפליים כיולדה... קשין מזונותיו של אדם יותר מן הגאולה". לכך מבאר שהמאמר של "קשין מזונותיו של אדם יותר מן הגאולה" גם כן מתייחס להלל הגדול, ולפסוק הנאמר בו "נותן לחם לכל בשר".
(163) נוקט ב"נסים", אע"פ שבעל המאמר נקט ב"גאולה". ונראה ביאורו, שבעל המאמר עסק ביחס שבין נתינת מזונות ["האלקים הרועה אותי"] לגאולה דייקא, כי כך נאמר בפסוק שהביא ["המלאך הגואל אותי"]. אך בהלל הגדול היחס הוא בין נתינת מזונות ["נותן לחם לכל בשר"] לנסי יצ"מ דייקא, כי בהלל הגדול יצ"מ הוזכרה מצד הנסים שבה [(י) "למכה מצרים בבכוריהם כי לעולם חסדו (יא) ויוצא ישראל מתוכם כי לעולם חסדו (יב) ביד חזקה ובזרוע נטויה כי לעולם חסדו (יג) לגוזר ים סוף לגזרים כי לעולם חסדו (יד) והעביר ישראל בתוכו כי לעולם חסדו"], ותיבת "גאולה" לא הוזכרה כלל בהלל הגדול, לכך בזה הפרק היחס הוא בין נתינת מזונות לנסי יצ"מ. אך לפי זה יקשה, דאם איירי בגאולת מצרים, הרי גאולה זו גם כן נעשתה אך ורק על ידי הקב"ה בעצמו, ולא על ידי מלאך ["אני ולא מלאך" (הגש"פ)], ולמעלה פנ"ב [נז:-פ:] האריך לבאר זאת בכמה אנפי. ואיך אפשר לומר שנתינת מזונות היא יותר במעלה מיצ"מ, כאשר שתיהן יכולות להעשות רק ע"י הקב"ה בכבודו ובעצמו. ויל"ע בזה. <b>דוגמה לדבריו כאן</b>; בח"א לשבת נג: [א, ל.] ביאר את דברי הגמרא שם "כמה קשין מזונותיו של אדם, שנשתנו עליו סדרי בראשית... תדע דמתרחיש ניסא ["מן השמים לכמה הצלות לנפשות האדם" (רש"י שם)], ולא אברו מזוני ["ואין נס זה רגיל שיבראו מזונות לצדיקים בביתם שימצאו חיטין גדילין באוצרותיהן" (רש"י שם)]", וז"ל: "כי פרנסת העולם הוא נבדל מן העולם, במה שהסבה נבדלת מן המסובב. ולפיכך המזון נבדל מן עולם הזה, וקודם עליו בעולם, הוא טבע מנהגו של עולם. ואין ספק אף על גב שהנס הוא שנוי טבע מנהגו של עולם, אין הדבר שהוא שנוי קשה כמו דבר שאינו בכלל מדריגת עולם. שכבר אמרנו כי המזונות, אשר הם סבת האדם, אינם במדריגת העולם. ואף על גב שאל האדם נראה כי הנס הוא יותר קשה. היינו שהאדם אינו יכול לשנות דבר, ולכך הנס נראה אליו פלא. אבל אצל השם יתברך יכול על הכל, רק שהדבר הוא לפי מה שהוא רחוק מן העולם הזה שברא השם יתברך, ויותר רחוקים המזונות מן העולם במה שהוא סבה אל האדם ואל כל הנמצאים, ממה שהוא הנס, שאינו רק שנוי בלבד" [הובא למעלה פ"ז הערה 99, ופכ"ב הערה 47. וראה להלן הערה 190].
(164) בסמוך יבאר כוונתו. וכן ביאר מאמר זה בנתיב העבודה פי"ח [א, קלב., קמ.], ויובא בסמוך. ובח"א לכתובות סז: [א, קנד.] וח"א לסוטה ד: [ב, ל.] הזכיר המאמר בקצרה.
(165) כפי שהביא למעלה [לאחר ציון 75] את גירסת הראשונים "חמישי אומר עליו הלל הגדול" [רי"ף (פסחים כו: בדפי הרי"ף), ורמב"ם (הלכות חמץ ומצה פ"ח ה"י)]. וראה למעלה הערה 75, ולהלן הערה 200.
(166) פסחים קיז: "ארבע כסי תיקנו רבנן וכו'". ובמדרש [ב"ר פח, ה] אמרו "מכאן קבעו חכמים ד' כוסות של לילי פסח". וכן כתב למעלה פמ"ח [תרכה.], פנ"ב [לד:], ופ"ס [תיג:].
(167) למעלה פ"ס [תיד:], שהביא את המדרש [ב"ר פח, ה] שארבע כוסות ניתקנו כנגד ארבע לשונות של גאולה, וביאר זאת בכמה אנפי.
(168) לכך הוא בא אחרי ארבע הכוסות ויש להבין, הרי נתינת המזונות היא לכל בשר ולכל העולם [כפי שהדגיש כאן], ומדוע תיקנו כוס חמישי [שהוא רק לישראל] על נתינת מזונות שהיא לכל העולם, ואינה מיוחדת רק לישראל. ובעל כרחך שכוונתו לנתינת מזונות שהגיעה לישראל, וכמו שכתב להלן [לאחר ציון 176]: "כי אחר שתקנו ארבע כוסות של גאולה, תקנו כוס חמישי נגד הפרנסה, שהיא יותר מן הגאולה... כי אחר שגאל אותם היה מפרנסם בכל צרכיהם... וזה ענין כוס חמישי". אמנם לשונו כאן ["תקנו להשלים חסד ה' אשר הוא עושה עם בריותיו... לכל העולם"] אינו מורה שאיירי במזונות שהגיעו לישראל דייקא.
(169) לשונו למעלה פ"ח [תל:]: "הלב הוא באמצע האדם, וממנו מקבלים חיות ושפע כל האברים". ולהלן פע"א [לאחר ציון 77] כתב: "הלב שהוא בכל בעלי חיים, שעל ידו מקבלים כל האברים חיותן... אין באדם כל האברים בשוה במעלה, כי אבר כמו הלב הוא האבר הנכבד, שבו החיות, וממנו מקבלים שאר האברים חיות. לכך כאשר האילן חוזר אל כח חיותו לגדל הפרי, נקרא 'לבלוב', מלשון לב, כלומר שחוזר אליו חיותו שהיא בלב". ובגו"א שמות פי"ח אות א [ד.] כתב: "כשהלב נלקה, נלקו עמו כל האברים, לפי שהלב הוא יסוד לכל האברים, שכלם מקבלים כח ממנו". ושם דברים פי"א אות ו [קעה:] כתב: "הדם הטוב והמשובח ניזון בו הלב, ושאר דם, הוא דם התמצית, ניזון בו שאר האברים". ובתפארת ישראל פכ"א [שיג.] כתב: "הלב מקבל החיות למעלתו ולחשיבותו, והוא שולח החיות לכל האברים, ואין בכל אבר ואבר החיות בפני עצמו". ובדר"ח פ"ב מ"ט [תשיז:] כתב: "הלב הוא שורש האדם שממנו כל הכחות... על ידו החיים בא לכלל האברים". ושם פ"ה מ"כ [תפט.] כתב: "כל האיברים מקבלים החיות מן הלב, אשר הוא באמצע גוף האדם, והלב מקבל פרנסה תחילה, ואח"כ ממנו מקבלים שאר אברים, שהלב שולח פרנסה לכל האברים". ובח"א להוריות י. [ד, נח:] כתב: "הלב הוא מלך על כל האברים, משלח הפרנסה והחיות לכל האברים, ובשביל כך הלב משרת אל כל האברים ביחד". וכן כתב בנתיב העבודה פי"ח [א, קלב:], ויובא בהערה 171. ובדרשת שבת הגדול [רט:] כתב: "ידוע כי המלך דומה כמו הלב באדם, וממנו מתפשט החיות לכל האברים. והלב הוא אחד באדם... כי כמו שהלב הוא מיוחד, וכל האברים מקבלים ממנו החיות. כך המלך מיוחד, וכל העם מקבלים ממנו חיותם" [ראה להלן הערה 189]. ובזוה"ק [ח"ג רכא:] כתב: "שייפין לא יכלי למיקם בעלמא אפילו רגעא חדא בלא לבא". ועל כך נאמר [משלי ד, כג] "מכל משמר נצור לבך כי ממנו תוצאות חיים" [ראה למעלה פ"ח הערה 309, פל"ט הערה 103, פמ"ב הערה 85, ולהלן פע"א הערה 78].
(170) אודות שכל האברים ניזונים ישירות מהלב, ללא אמצעי, כן עולה מדבריו בבאר הגולה באר השביעי [שפג:], שכתב: "דע כי האדם הוא מאברים רבים; מידים ורגלים, ושאר אברים, עד רמ"ח אברים. וכולם אין בהם חיות מצד עצמם, כי אם באבר אחד [הלב], אשר הוא יושב ראשונה במלכות, מקבל החיות תחלה... אין החיות אל הרגל מצד עצמו, רק שמתפשט אליו החיות, ומקבל אותו מן הלב... שעל ידו מקבלים החיות. ולפיכך צריך שיהיו כל האברים דביקים אל הלב... אשר הלב מביא החיות אל שאר האברים. וכאשר נסתם השביל המביא החיות אל האבר, אותו האבר הוא מת ובטל, בעבור שנפסק ונכרת מן אשר מביא לו החיות". דוגמה לדבר; כל ישראל למדו תורה מפי משה רבינו [עירובין נד:], ו"כל ישראל נמי ממשה קבלו" [לשון רש"י סנהדרין לו:], ולא היה אחד מישראל שלא קבל תורה ישירות ממשה רבינו. ובתפארת ישראל פכ"א [שיג.] השוה את משה וישראל ללב ואברים [הובא בהערה הקודמת]. לכך, כשם שכל ישראל למדו ממשה רבינו ללא אמצעי, כך כל האברים מקבלים חיותם מהלב ללא אמצעי. אמנם טעמא בעי לכך. ונראה לומר כי החיים באים רק מהמקור, ואינם מועברים לכלי ראשון או שני, וכמו שנאמר [תהלים לו, י] "כי עמך מקור חיים". ובח"א לר"ה טז: [א, קט:] כתב: "כי עיקר החיים הם החיים שבאים מן השם יתברך, שהוא יתברך נקרא [תהלים לו, י] 'מקור החיים', וממנו הוא החיים. כי אין ראוי שיהיה נקרא 'חי' רק כאשר החיות שלו מן מקור חיים. וכמו שיקראו המים 'מים חיים' כאשר הם באים מן מקור אחד, כדכתיב [במדבר יט, יז] 'מים חיים אל כלי', והם מים שבאים מן באר, שיש לו מקור נובע. והשם יתברך הוא שנקרא 'מקור חיים', לפי שהוא נצחי, והחיים שבאים ממנו הם נקראים 'חיים'" [ראה למעלה פס"ד הערה 234].
(171) לשונו באור חדש פ"א [שלח:]: "כי אף אחר שנבראו מן השם יתברך, צריכים הם לקיום שלהם מן השם יתברך, והקיום הוא ההזנה בעצמו, כי אין הפרנסה והזנה רק שהוא נותן קיום לו. ובפרק קמא דברכות [י.] 'מה הקב"ה זן את כל העולם, אף הנשמה זנה כל הגוף'. ובודאי מה שהנשמה היא זנה את הגוף, לפי שהנשמה נותן קיום לגוף. וכן מה שהשם יתברך זן את כל העולם, היינו שנותן אל כלל העולם הקיום". נמצא שהסיפא ["אף הנשמה זנה כל הגוף"] מלמדת על הרישא ["מה הקב"ה זן את כל העולם"], דכשם שהסיפא עוסקת בקיום הגוף, כך הרישא עוסקת בקיום העולם. אמנם עם כל זה יש חילוק בין הרישא לסיפא; בסיפא לא מדובר על נתינת מזונות [שהרי אין הנשמה נותנת מזונות לגוף], אלא מדובר רק על הקיום. אך ברישא מדובר על קיום הבא בלבוש נתינת מזונות, כי קיום העולם התחתון הוא על ידי שהקב"ה זן את העולם במזונות. ובנתיב העבודה פי"ח [א, קלב:] כתב: "הנה תראה ותבין כי הלב מפרנס כל האיברים בעצמו, וכולם מקבלים חיות ממנו. וכן כל הנבראים מקבלים קיום מן השם יתברך. וזה אמרם בפרק קמא דברכות 'מה הקב"ה זן את כל העולם, אף הנשמה זנה את כל האיברים'. הרי מדמה הנשמה בזה להקב"ה בענין המזונות". וראה להלן פע"א הערות 14, 78.
(172) כי על כך הובא בגמרא [פסחים קיח.] הפסוק [בראשית מח, טו] "האלקים הרועה אותי מעודי".
(173) לשונו למעלה פנ"ב [סד.]: "המטר פרנסת העולם, שבו תלוי חיות האדם". ובנתיב העבודה פ"ו [א, צד:] כתב: "כי הפרנסה נקרא חיים, שהרי הפרנסה חיי הבריות, ואין חילוק בין חיים ובין פרנסה כלל, ובחבור גבורות השם [פס"ה] פרשנו ושם בארנו אצל הלל הגדול". ובגו"א שמות פכ"ב אות כב [ריג:] כתב: "יתנו לה מזון להחיות אותה, כמו [ויקרא כה, לו] 'וחי אחיך עמך'". וכן הוא בדר"ח פ"ה מ"ט [שט:], ח"א לנדרים ז: [ב, א:], ושם סד: [ב, כג., וראה למעלה פמ"ה הערה 60, פנ"ב הערה 152, ופרק זה הערה 105].
(174) לא סיים לבאר מדוע הגאולה יכולה להעשות על ידי מלאך, לעומת המזונות. אך בנתיב העבודה ר"פ יח [א, קלב.] ביאר הדבר, וכלשונו: "פירוש זה, כי הגאולה היא כאשר אחד הוא תחת רשותו של אחר, והוא יוצא מרשות אחר לחירות. ולכך המלאך יכול להוציא אותו ולגאול אותו, כי המלאך אין נמצא דבר זה בו, שיהיה המלאך תחת רשותו של אדם, רק הוא תחת רשות הקב"ה. וזה לא נקרא שהוא תחת אחר, כי הוא יתברך הכל תחתיו, וכך מחייב שיהיה, ואין זה חסרון רק כך הוא בריאתו. לכך כאשר אחד הוא תחת רשותו של אחר, הוא צריך לגאולה. ולא שייך שעבוד במלאך שיהיה צריך לגאולה, ולכך אפשר שיהיה המלאך גואל אותו, מאחר שלא נמצא בו החסרון הזה, הוא השעבוד במלאך. אבל הפרנסה, שהוא קיום של אדם, כי אחר שנברא האדם צריך לקיום, הפרנסה מקיימת האדם. והנה העליונים גם כן צריכים אל הקיום מן השם יתברך, שהוא יתברך מקיים אותם, ואיך יהיה דבר זה על ידי מלאך, מאחר כי גם המלאך צריך לקיום. כי מאחר שגם המלאך צריך לזה, אינו יכול להשלים אחר. ולפיכך הפרנסה היא על ידי השם יתברך בעצמו. וזהו 'האלקים הרועה אותי מעודי', ואילו בגאולה כתיב 'המלאך הגואל אותי'. והנה תראה ותבין כי הלב מפרנס כל האיברים בעצמו, וכולם מקבלים חיות ממנו, וכן כל הנבראים מקבלים קיום מן השם יתברך". וראה להלן פ"ע הערה 142.
(175) וכן הפסוק שבעקבותיו [תהלים קלו, כד] "ויפרקנו מצרינו", שגם עוסק בגאולה.
(176) כמו שכתב למעלה פס"ד [לאחר ציון 405] "סיים ב'הודו' [תהלים קיח, כט], כמו שהתחיל ב'הודו' [שם פסוק א], לומר כי אין ראוי רק להודות על הטובות שעשה". וראה שם הערה 408.
(177) לשונו למעלה [לאחר ציון 77]: "אף על גב דלא נזכר כוס חמישי במשנה [פסחים צט:], יש לומר דפחות מארבע לא יעשה, אבל חמישי יעשה, ומצוה מן המובחר הוי אי עביד ליה. ויש מפרשים דכוס חמישי רשות". הרמב"ם [הלכות חמץ ומצה פ"ח ה"י] כתב: "יש לו למזוג כוס חמישי ולומר עליו הלל הגדול... וכוס זה אינו חובה כמו ארבעה כוסות". והר"ן [פסחים קיח.] כתב: "ודאי כדברי הגאונים ז"ל עיקר, דארבע כוסות חובה, וחמישי רשות, ואם רצה לשתותו אומר עליו הלל הגדול. אי נמי, דמצוה מן המובחר לשתות כוס חמישי ולומר עליו הלל הגדול, אבל לא חובה... וכך מטין דברי הרמב"ם ז"ל בפרק אחרון מהלכות חמץ ומצה". וכן כתב הרא"ש [פסחים פ"י סימן לג]. והטור [או"ח סימן תפא] כתב: "העולם נהגו בו לעשותו רשות", והביא כן בשם הרבה גאונים. וראה למעלה פ"ס [תלח.], ופרק זה הערות 80, 81, 191, 230.
(178) "אילו סיפק צרכנו במדבר ארבעים שנה וכו'" [הגש"פ ב"כמה מעלות טובות למקום עלינו"]. ולהלן בסוף הספר [ב"הלכות פסח בקצרה" לאחר ציון 96] כתב: "החמישי הזה הוא הפרנסה שבאה מן השם יתברך, והשם יתברך היה מפרנס אותם בכל צרכיהם. ולפיכך כוס חמישי יש לומר עליו הלל הגדול, שבו 'נותן לחם לכל בשר וגומר'. ויראה כי הוא נגד [שמות ו, ז] 'והייתי לכם לאלקים', שנאמר אחר ד' לשונות של גאולה. כי הפרנסה היא מן האלקים בעצמו, דכתיב [בראשית מח, טו] 'האלקים הרועה אותי מעודי', וכמו שנתבאר בפרקים. והחמישי אינו חובה כמו אחרים, כי הלילה הזה מיוחד לגאולה, לכך ד' כוסות שהם על הגאולה הם חובה, אבל החמישי הוא מורה על דבר בפני עצמו, רק שהוא נמשך אל הראשונים, אינו חובה, רק מצוה".
(179) לא נתברר לי היכן פירש למעלה שסיפוק צרכיהם הוא "בכלל הגאולה", כי למעלה [לאחר ציון 164] ביאר שנתינת מזונות היא למעלה מהגאולה, וכלשונו: "ולפיכך תקנו כוס חמישי לומר עליו הלל הגדול, כי אחר שתקנו חכמים ארבע כוסות נגד הגאולה, כמו שהתבאר, על חסדי ה', תקנו להשלים חסד ה' אשר הוא עושה עם בריותיו, והוא הקיום והפרנסה שהוא מחלק לכל העולם, והוא יותר מן הגאולה". ואולי כוונתו לדבריו למעלה פ"מ [עח.], שכתב: "'וה' הולך לפניהם יומם בעמוד ענן וגו'' [שמות יג, כא]. כיון שיצאו ממצרים, ראוי שילך הקב"ה בעצמו לפניהם לנחותם בדרך להביאם אל הארץ. כי אם היתה ההוצאה על ידי השם יתברך, ומה שהביאם אל הארץ על ידי הטבע ומנהגו של עולם, דבר זה אי אפשר... כי אין מעשה אחד לשני פועלים, כמו שאמרו ז"ל [ב"ר נ, ב] 'אין שני מלאכים עושים שליחות אחת'... ולפיכך היה הכל, גם ההבאה, על ידי הקב"ה, והיה הולך לפניהם יומם ולילה, והקיפם בעננים שיהיו נשמרים, כל זה מפני שאין מעשה אחד לשני פועלים. ועוד היה מפרנס אותם במן, הכל על ידי הקב"ה". הרי פרנסת ישראל במדבר [במן] היא המשך ליציאת מצרים.
(180) למעלה פ"ס [תלה.].
(181) אודות שהגאולה באה מעולם העליון, כן כתב למעלה ר"פ כו [תטז:]: "כי ישראל נגאלו במדה עליונה מאוד", ושם בהערה 2 נלקטו מקבילות המורות שהגאולה נובעת מהתדבקות ישראל בה' באופן העליון ביותר. ובהמשך הפרק שם [תל:] כתב: "כי השם יתברך ברא העולם על ידי אותיות אלפ"א בית"א, וכמבואר בספר יצירה [פ"ב], ובאותיות האלפ"א בית"א חקק העולם הזה הגשמי, ובאותיות הפשוטות, אשר הפשיטות יותר במעלה, ולפיכך הם אחר האלפ"א בית"א, ברא הדברים אשר הם עליון מן העולם הזה הגשמי המורכב. והגאולות הם למעלה מן העולם המורכב, כאשר יגאל הקב"ה את ישראל מן האומות שיש להם העולם הזה, ויתן להם מדריגתם למעלה מן העולם הגשמי. ולפיכך באלו ה' אותיות [מנצפ"ך], שהם אחר האלפ"א בית"א, גאלם מן האומות, ונתן מדריגתם למעלה מן העולם הגשמי". ולמעלה פ"ל [תקיד.] כתב: "והנה לא צוה הקב"ה לעשות מיד אותות לפני פרעה, עד אחר שהכביד פרעה העבודה עליהם, ואז אחר כך צוה לעשות האותות לפני פרעה. ויש לדקדק, למה לא צוה לעשות מיד האותות לפני פרעה... והנה זה הטעם עצמו מה שלא צוה הקב"ה לעשות האותות מיד. כי רצה הקב"ה להיות הגואל נכסה מהם זמן מה, ואחר כך יחזור להגלות. וכל זה לענין מופלא, ולפי דעתי הוא נגד שני פקידות שאמר [שמות ג, טז] 'פקד פקדתי', ולכך היה כאן שתי פקידות... וכל זה להעלות הגאולה, שאי אפשר שתבא הגאולה, שהיא מעלה עליונה, בפעם אחת". ולמעלה פנ"א [יג:] כתב: "בלילה הזה היו צריכים אל הגאולה, ולא היתה הגאולה מצד העולם הזה, שהוא עולם המורכב, רק מצד עולם העליון הפשוט". וכן כתב למעלה פ"ס [תלה.], ויובא בהערה הבאה. ולהלן בסוף הספר, ב"הלכות פסח בקצרה", כתב: "כי הגאולה, עם שהיא בעולם הזה, מדריגת הגאולה עוד יותר מעולם העליון. ובשביל כך קנו ישראל מעלה עליונה, עד שמגיע מדריגתה ומעלתה עד עולם העליון". ובגו"א שמות פ"ג אות י [נז.] כתב: "ונראה לפרש כי כ"ב אותיות אלפא ביתא בהם ברא הקב"ה את העולם, כאשר אמר בספר יצירה. ותמצא כי האותיות כ"ב, ויש עוד מנצפ"ך שהם יותר גדולים מן כל כ"ב אותיות. ולפיכך סדר חמש אותיות באלפא ביתא דאי"ק בכ"ר בסוף הא"ב. והך' פשוטה הוא חמש מאות, והמ' - ו' מאות, וכן הנו"ן - ז' מאות, ף' - ח' מאות, הצ' פשוטה - ט' מאות. מזה תראה כי הם על כל האותיות. והטעם מפני שכלם נקראים פשוטים, והמ"ם היא סתומה, שהפשוט והסתום הוא יותר במדריגה. וזהו הטעם שלא ישמשו אלו האותיות רק בסוף התיבה שאין אות אחריו, בעבור מדריגת ועליונות הפשוטים שלא יבוא שום דבר אחריו. וכמו שברא העולם בכ"ב אותיות, כך ברא ופעל הגאולה באותיות מנצפ"ך, כי הגאולה יותר עליון במעלה מענין העולם הזה. ולכך הגאולות הם באותיות מנצפ"ך, שהם אחר אלפא ביתא שבהם ברא העולם". ובנצח ישראל ס"פ יג [שלו.] כתב: "כי הגאולה האחרונה בפרט, הסבה אל זה הוא השם יתברך בלבד. ולפיכך גם כן מעלת הגאולה יותר עליונה בכל דבר, מפני שהיא רחוקה מן עולם הזה ביותר. ולכך אין דבר זה נמצא תמיד, וכמו שהיתה הגאולה של בבל, שלא היתה הגאולה במעלה כל כך, מפני שהיתה הגאולה של בבל קרובה אל עולם הזה, ולכך היתה הגאולה ההיא נמצאת מיד לשבעים שנה בלבד [ירמיה כט, י]. אבל גאולת מצרים, שהיתה מעלת הגאולה יותר, לא יצאת לפעל כל כך מיד לפי מעלתה ומדריגתה מן עולם הטבע, והיה צריך לזה ד' מאות שנה [בראשית טו, יג]". וראה למעלה פכ"ו הערה 73, פנ"א הערה 57, פ"ס הערות 240, 285, ולהלן בסוף הספר "הלכות פסח בקצרה" הערה 77.
(182) לשונו למעלה פ"ס [תלה.]: "כי הגאולה היא באה מעולם העליון לעולם הזה, שהוא עולם הרבוי... בא מעולם הנבדל לעולם הזה", ושם הערה 286. ולמעלה פנ"ח [שכט:] כתב: "המכות היו באים מעולם הנבדל לעולם הטבע, שהוא עולם הרבוי", ושם הערות 23, 57, ולהלן פס"ז הערה 60.
(183) למעלה פנ"ח [שכט:], ופ"ס [תלה:].
(184) לשונו למעלה פ"ס [תלה:]: "כל דבר שהוא בא מעולם הנבדל לעולם הזה, יש בו רבוי מחולק לארבע. כי מספר זה הוא מספר הרבוי, שהוא נגד ארבע צדדין המחולקים. ואלו דברים הם ארבע לשונות של גאולה. וסוד הזה הוא מבואר בתורה [בראשית ב, י] 'ונהר יוצא מעדן להשקות וגו' ומשם יפרד והיה לארבעה ראשים', שמזה מבואר לך כי כל דבר שבא מעולם הנבדל, כמו הנהר שהוא יוצא מעדן להשקות הגן, כשהוא בא אל עולם הטבע, הוא עולם הרבוי, יפרד לארבעה ראשים, כי זהו נגד הפירוד והרבוי שהוא בעולם הרבוי. ולפיכך הגאולה שבאה מעולם העליון הנבדל היה מתפרד לארבעה ראשים, הם ארבע לשונות של גאולה. ודבר זה הם ארבע כוסות שתקנו חכמים שיהיו באכילה זאת". וכן כתב למעלה פנ"ח [שכט:], ושם הערה 60. וראה להלן "הלכות פסח בקצרה" הערה 89.
(185) לשון המדרש [ב"ר פח, ה]: "ד' כוסות של לילי פסח... כנגד ד' גאולות שנאמרו במצרים; [שמות ו, ו] 'והוצאתי', 'והצלתי', 'וגאלתי', [שם פסוק ז] 'ולקחתי'". וכן רש"י [במדבר טו, מא] כתב: "ארבע לשונות של גאולה שנאמרו במצרים; 'והוצאתי', 'והצלתי', 'וגאלתי', 'ולקחתי'". וכן הוא בירושלמי [פסחים פ"י ה"א], והביאו הרשב"ם [פסחים צט:]. וראה למעלה פ"ס הערה 183, וש"נ.
(186) פנ"ח [שכה:], ופ"ס [תלח.].
(187) לשונו למעלה פנ"ח [שכה:]: "מצד אחדות אלו ד' צדדין, אינם מתאחדים הצדדין המחולקים, רק על ידי אמצעי שהוא בתוכם, שהוא אינו צד בפני עצמו, והוא החמישי, והוא אחדות השטח. ולפיכך יש בשטח בחינות מחולקים עד חמשה; ארבעה לארבע צדדים, אשר כל צד הוא בפני עצמו. והחמשי הוא אמצעי, שאינו צד לגמרי, ועל ידו ארבעה הצדדין מתאחדים... לדעת רבי עקיבא היתה כל מכה ומכה של חמש מכות [מכילתא שמות יד, לא, והגש"פ]. וזה כי אף על גב שהרבוי הוא בד', כל דבר שבעולם אף שיש בו רבוי, הרבוי הוא מתאחד... ובארבע אין רבוי מתאחד, רק מחולק, אבל מספר חמשה הוא רבוי מתאחד. ולפיכך כל מכה ומכה שבאה מן עולם הנבדל אל עולם הרבוי היתה המכה של חמש מכות, שהוא רבוי מתאחד". ולמעלה פ"ס [תלח.] כתב: "כי דבר זה בארנו למעלה היטב אצל רבי עקיבא שאמר 'כל מכה ומכה שהביא הקב"ה על המצרים של חמש מכות', כי מצד מה ראוי שיהיה מתחלק לחמשה. וזה כי הרבוי שבא אל עולם הרבוי הוא מתאחד גם כן, כי אינו רבוי מחולק, רק רבוי מתאחד, ורבוי שהוא מתאחד הוא חמשה, כי החמישי מאחד את הארבע שהם הרבוי... ולקמן [כאן] יתבאר עוד ענין כוס חמישי זה על מה הוא, ומה הוא הוראתו, יתבאר לקמן בעזרת השם". וכן כתב למעלה פ"י [תקיז.], וז"ל: "החמישי הוא נוסף על הצדדין הארבע, ויתבאר לקמן ענין זה באריכות שהחמשה הם מענין האחדות, בעבור החמישי שהוא באמצע, המאחד הארבעה", ושם הערה 25. וכן כתב למעלה פכ"ג [שנ.], ויובא בהערה הבאה. ולהלן בסוף הספר בסוף "הלכות פסח בקצרה" כתב: "כוס חמישי, מפני שכל דבר שהוא בעולם הרבוי, רבוי שלו מתאחד, בעבור שיצא מכח אחד. ומספר ארבע, שהם מחולקים לד' צדדין, מתאחד על ידי חמישי, אשר הוא בתוכן וביניהם, ועל ידו מתאחדים הארבע". <b>ויש להבין</b>, שלפי רבי עקיבא מדוע כוס חמישי הוא רק רשות ולא חובה, הרי כל מכה נתפצלה לחמש מכות. ומאידך גיסא, לפי רבי אליעזר מדוע יש בכלל כוס חמישי, הרי כל מכה נתפצלה רק לארבע מכות, ולא לחמש מכות. דע שלמעלה בכת"י [שפז] התייחס לקשיים אלו, וז"ל: "תבין עוד למה הכוסות ארבעה... שכל מכה ומכה שהביא הקב"ה על מצרים היתה של ארבע מכות. כי הפעולה האלקית כאשר באה אל התחתונים, אז הפעולה מתפשטת כאשר ראוי לכח אלקי, כמו שנתבאר למעלה. לכך כח האלקי הבא מאתו יתברך מתפשט לד' לשונות אלו 'והוצאתי והצלתי וגאלתי ולקחתי', כי פעל האלקי מיוחד לזה, מתיחס לארבע, כמו שהארכנו בזה. ואל יקשה לך, דאם כן אתיא כרבי אליעזר. הרי רמזנו לך למעלה כי אין מחלוקת בין רבי אליעזר ובין רבי עקיבא רק בענין המכות, אבל הכל מודים כי הפעולה הבאה מן השם יתברך מתיחסת למספר ד' בצד מה, ולמספר חמשה בצד מה. אבל בפחות מד' אינו, כי הרבוי שבא מן האחדות הוא ד', כמו שהארכנו למעלה, ואין לכפול הדברים. כי מספר ד' מתיחס לפעולת השם יתברך בעבור שהוא שלימות וכללי. אמנם מפני שתמצא בצד מה שפעולה אשר באה מן השם יתברך מתיחס אל חמשה, לכך כוס חמישי רשות. והבן הדברים האלו" [ראה למעלה פנ"ח הערות 42, 61, ופ"ס הערה 301]. אמנם כאן בסמוך [לאחר ציון 190] יבאר טעם אחר מדוע כוס חמישי הוא רשות.
(188) אודות שיש לחמישי מדריגה יותר עליונה מהארבע שקדמו לו, כן כתב למעלה פכ"ג [שנ.]: "חמשה הוא מספר מספר מתיחס אל הגאולה. וזה כי החמשה, ארבע לארבע רוחות, ואחד באמצע, והאחד שהוא באמצע הוא מאחד כל הארבע, שכל דבר מתאחד על ידי אמצעי המאחד. ולפיכך חמשה הם אגודה, כמו ששנינו במסכת אבות [פ"ג מ"ו] מנין לחמשה שיושבים ועוסקים בתורה וכו', שנאמר [עמוס ט, ו] 'ואגודתו על ארץ יסדה'... ולפיכך חמשה סוד הגאולה, שהוא קבוץ המפורדים והמחולקים... וראיה לזה כי החמשה הוא התאחדות, כי אות ה"א, שמספרה חמשה, לא תתחלק [בביטויה], וכל האותיות הם מתחלקים, חוץ מן הה"א, שאין חלוק לה כאשר יבטא ה"א, אין חלוק. ולאפוקי כל האותיות, יכול לחלק מבטא שלהם כאשר ידוע; כי הפ"א נקראת פ"ף". וכבר השריש למעלה פמ"ג [ריט:]: "זה כבר התבאר פעמים הרבה בזה הספר כי החילוק הוא דבר גשמי, והאחדות הוא ענין אלקי, כי אחדות הוא שייך אל ענין נבדל מגשם, והחילוק והפירוד תמיד לגשמי".
(189) אודות שהאמצעי נבדל מהשאר, כן כתב למעלה ס"פ לה [תרמ]: "כל דבר שהוא בין שני דברים, אינו שייך לאחד מהם, ודבר זה ידוע מאוד". ולמעלה פ"ס [תמו.] כתב: "לפיכך באה ההוראה בארבע כוסות על מדריגת ארבע מלכיות, וישראל יש להם מדריגה מיוחדת נבדלת לעצמם, שהם חלק חמישי". ובנצח ישראל פי"ג [של:] כתב: "כל האותיות הם מתחברות, כמו הי' מן האותיות העשריות, והצ', הם ק' ביחד. והכ' והפ', הם ק' ביחד. והל' והעי"ן, הם ק'. והמ"ם וס', הם ק'. חוץ מן הנו"ן אין לה חבור, והיא עומדת בלבד. ואף כי גם הה"א יש לה סגולה זאת באותיות האחדים, כי א' והט' הם מתחברים לעשרה, וכן כולם, חוץ מן הה"א. ועל זה נאמר [במדבר כג, ט] 'הן עם לבדד ישכון', שזה נאמר על ישראל, שהם אומה יחידה, שאין לה חבור אל שום אומה, רק 'לבדד ישכון'. כמו מלת 'הן' שיש בה הה"א והנו"ן, ואלו ב' אותיות אין להן חבור רק אל עצמם" [ראה למעלה פ"ג הערה 60, פי"ד הערה 39, פכ"ג הערה 205, פכ"ט הערה 5, פל"ה הערה 77, ופ"ס הערה 341]. ואודות שהאמצע מקשר את הצדדין, בה בשעה שהוא גם נבדל מהצדדין, כן נתבאר למעלה פל"ה הערה 77, עיי"ש. דוגמה לדבר; המלך מאחד את עמו, "כי המלך המולך עושה העם כאיש אחד" [לשונו למעלה פי"ד (כג:), ושם הערה 104], והמלך נבדל מעמו, "כי המלך הוא נבדל משאר העם" [לשונו למעלה פמ"ב (קפד), ושם הערה 56]. דוגמה נוספת; הלב מחבר את כל האברים [נתיב אהבת ריע פ"ג (ב, סב.)], והלב נבדל מכל האברים [ח"א לשבת יא. (א, ב:)]. נמצא שהאמצעי, המלך, והלב, כולם בני חדא בקתא אינון. וזהו מתק לשונו כאן "האמצעי הוא מיוחד, נבדל מן הארבעה", וכמו שכתב על המלך ש"כל מלך צריך שיהיה מיוחד, ולא יהיה לו שתוף אל זולתו כלל, רק מיוחד בעצמו" [לשונו בגו"א במדבר פכ"ח אות יא (תסו:)]. ובדרשת שבת הגדול [רט:] כתב: "הלב הוא מיוחד, וכל האברים מקבלים ממנו החיות. כך המלך מיוחד, וכל העם מקבלים ממנו חיותם" [הובא לעלה הערה 169].
(190) לשונו בח"א לשבת נה. [א, ל.]: "כי הדבר שהוא סבה לאחר, יותר במעלה ובמדרגה מן הדבר עצמו, שכן ענין הסבה שהיא קודמת למסובב. וכאשר האדם תלוי במזונו ובפרנסתו, נחשב פרנסתו כמו סבה מקיימת לאדם, אשר הסבה יותר במעלה. וכל עניני העולם קרובים אל הבריאה [יותר] ממה שהוא הדבר הזה, שהם המזונות, שהם סבה אל העולם. ולפיכך כתוב [בראשית א, כט] 'הנה נתתי לכם וגו' פרי עץ וגו' לאכלה', [ו]הוא מאמר אחרון במעשה בראשית, והוא על הכל. וזה כי פרנסת העולם הוא נבדל מן העולם במה שהסבה נבדלת מן המסובב, כאשר ידוע מענין הסבה שהיא נבדלת מן המסובב. ולפיכך המזון נבדל מן עולם הזה, וקודם עליו" [ראה למעלה הערה 163].
(191) כמבואר למעלה הערה 177. וראה להלן הערות 194, 230.
(192) כפי שביאר את מאמרם [עירובין כא:] "בני הזהר בדברי סופרים יותר מדברי תורה, שדברי תורה יש בהן עשה ולא תעשה, ודברי סופרים כל העובר על דברי סופרים חייב מיתה", וז"ל בבאר הגולה באר הראשון [סב.]: "איך דבר זה אפשר שיהיה יותר נזהר בדברי סופרים משיהיה נזהר בדברי תורה. אבל דבר זה אין תמיה כלל, כי כבר אמרנו כי גזירת חכמים אשר גזרו הוא הדבר אשר ראוי לפי חכמתם. ואין ספק אחר שהאדם הוא גם כן אנושי, יותר עונשו ממהר לבא. וזה כי האדם אשר הוא טבעי, אם הוא חטא בדבר הטבעי, שיתקרב אל האש, הוא נכוה מיד, יותר משאילו היה חוטא בדברים האלקיים. שאם אכל תרומה בטומאה, אף כי חטא בדבר קדוש אלקי, שהתרומה קדושה, אינו כמו מי שחטא בדברים הטבעיים, כי תכף שנותן אצבעו באש מיד נשרף האצבע. וזהו מפני שהאדם הוא טבעי בעצמו, ולכך בעולם הזה, שהוא טבעי, אם עושה כנגד הטבע, ממהר לבא עונשו עליו. אבל מי שאוכל תרומה בטומאה, שחטא בדברים אלקיים לגמרי, עונשו יותר לעולם הבא שאינו טבעי, ואם בא עליו עונש בעולם הזה, אינו ממהר כל כך לבא. וכך הדבר הזה בעצמו; כאשר הוא חוטא בגזירת חכמים, שהם השכל האנושי, על זה בא עליו העונש מיד, כי שכל זה קרוב אליו בעולם הזה מכח גזירת חכמים. והחוטא במצות התורה שהם אלקיים, עונשו יותר בעולם הבא, אשר העולם [הבא] הוא אלקי, ואינו קרוב אליו. אף על גב שלענין החטא בעולם הבא בודאי עונש המצוה שהיא בתורה יותר, מכל מקום העונש ממהר לבוא בעולם הזה על גזירת חכמים, במה שהוא חוטא במדריגת שכל שהוא בעולם הזה, לכך מקבל מיתה ומסתלק מן העולם הזה. וכאשר תדקדק בזה, תמצא שהדבר הזה ברור מאוד. כי מצות התורה בעבור שהם ממדריגה עליונה מאוד, אף כי העונש עליהם חמור וקשה מאוד, מכל מקום לענין זה שהעונש ממהר לבא, בדבר זה מצות דרבנן חמור יותר, מפני שגזרו אותם רבנן, ממהר המיתה לבוא, ונכוה האדם בגזירתם ובגחלתם, לפי שעבר דבר שהוא קרוב אל האדם ביותר, כמו שהיא גזירה דרבנן" [הובא למעלה פמ"ח הערה 294, וש"נ]. וכן כתב בדרוש על המצות [סב.]. וצרף לכאן את דברי הרמב"ן [בראשית ו, יג] שביאר שבדור המבול נחתם דינם מחמת החמס, "כי החמס הוא החטא הידוע והמפורסם... שהוא מצוה מושכלת". ושם בהערותיו של הרב שעוועל ז"ל הביא בשם רבי ירוחם הלוי [חבר מאמרים מאמר ח]  שבעבירה הנוגדת לשכל האדם, העונש בא מיד. <b>דוגמה לדבר;</b> בתפארת ישראל פ"כ [רצט:] עמד על כך שמצינו מצות מסויימות שנזכרו אצל האבות [שחיטה אצל יצחק (בראשית כז, ג), ושבת אצל יעקב (ב"ר עט, ו)], וזאת משום שמצות אלו תואמות למהותם של האבות. וכתב לבאר [שא.]: "לא שתאמר כי לא קיים יצחק רק מצות שחיטה, ויעקב מצות שבת. שזה אינו, דודאי היו מקיימים שאר מצות גם כן. רק מפני כי אלו המצות ראוים לכל אחד ואחד מצד עצמו, דהיינו מצד מדתם, נחשבת המצוה כאילו היו מצווין עליה, והשכר יותר גדול... ויעקב היה מקיים שבת שכך ראוי לפי מדתו, דבר זה קרוב לחיוב, והמדרגה יותר בזה. ולכך נכתב אצל כל אחד ואחד המצוה הראויה לפי מדתו, אף על גב שהיו מקיימין כל המצות, המצות האלו שרמז הכתוב שהיו מקיימין היו קרובים אל החיוב, ומדרגת אלו המצות יותר". ובספר מי השלוח [לרבי יוסף מאיז'ביצא] פרשת ואתחנן [דברים ו, ה], כתב: "אף שאינו מחויב למסור נפשו רק על הג' דברים הידועים [ע"ז ג"ע ושפ"ד (סנהדרין עד.)], אבל על המצוה הידוע לו שזאת שייכת לו בשורשו מחויב למסור נפשו עליה, כמו שמצינו בדניאל שמסר נפשו על התפלה [דניאל ו, טו, ומדרש שוח"ט סד, א], אף שלא היו מחויב עפ"י דין. וכן מרדכי שלא רצה לכרוע להמן [אסתר ג, ב] שהיה דבר קטן. רק שהבינו שזה שייך להם בשורשם". ושם בפרשת כי תצא [דברים כב, ו] שב וכתב: "האדם יודע שהמצוה הזאת שייכת לו בשורשו, אז מחויב למסור נפשו אף על מצוה קלה... כמו שמצינו בדניאל שמסר נפשו על תפלה, ומרדכי שמסר נפשו שלא השתחוה להמן, ורבי עקיבא שמסר נפשו על נטילת ידים [עירובין כא:]... כי הבינו שהמצוה הזאת היתה שייכת להם בשורשם".
(193) דוגמה לדבר; בדרשת שבת תשובה [פא.] כתב: "בפרק גט פשוט [ב"ב קסה.], אמר רב יהודה אמר רב, רוב בגזל, ומיעוט בעריות, והכל בלשון הרע. לשון הרע סלקא דעתך, אלא באבק לשון הרע. ולכך יש שני קטורת ביום הכפורים, האחד על לשון הרע ממש, והשני על אבק לשון הרע. ולפיכך אמרו במסכת יומא [מה.] 'ומלא חפניו קטורת סמים דקה' [ויקרא טז, יב], דקה מן הדקה, שבערב יום הכפורים מחזיר הקטורת למכתשת עד שהיא דקה מן הדקה. וזה, מפני כי הקטורת הנוסף ביום הכפורים הוא בשביל אבק לשון הרע, ולכך צריך אבק גמור, שהוא על אבק לשון הרע. ומפני שאמרו 'והכל באבק לשון הרע', ורצה לומר שאי אפשר לאדם במה שהוא אדם להיות נשמר מזה, ולכך בשאר ימות השנה אין ראוי שיהיה כפרה מיוחדת על זה. אבל ביום הכפורים, שאדם הוא במדרגת המלאך, יש לסלק את חטאו עד שיהיה כמו מלאך". וכן כתב בנתיב הלשון פי"א [ב, צו:]. הרי שדבר הוא רחוק ממדריגת האדם אינו נופל עליו כחובה.
(194) כרך רשות ומצוה בהדי הדדי. ועד כה הזכיר רק "רשות" [ראה ציון 191]. וכן להלן [לאחר ציון 235] כתב: "וכן כוס חמישי בודאי יש בו מצוה". ובקונטרס "כוס חמישי" [נדפס בסוף הגדה שלמה (עמוד קסא)] כתב: "יש לבאר אם כוס חמישי הוא מצוה של רשות, או רשות גרידא", והאריך בזה מאוד. ומהמהר"ל נראה שמבאר שזו מצוה, ומה שהרבה פעמים כתב רק "רשות", כוונתו היא דביחס לארבע הכוסות הראשונים [שהם חובה], נחשב כוס חמישי כרשות. וסברה זו כתב רש"י [ביצה לו:] "האי דקרו ליה 'רשות', משום הנך דבעי למיתני בסיפא דהוו מצוה גמורה, ולגביהן קרי להנך 'רשות'".
(195) נראה ביאורו, שכבר נתבאר כי על ידי המצות האדם יוצא מהכח אל הפעל [כמבואר למעלה פנ"ב הערה 132]. ובאמצעות המצות האדם מוליד את עצמו [כמבואר למעלה פמ"א הערה 32]. והרי "הדומה מוליד הדומה, כי לא יצא חמור מסוס, וסוס מחמור, ואדם מבהמה, ובהמה מאדם... מזרע חטים לא יצא שעורה" [לשונו בנצח ישראל ר"פ ב]. ואם אדם מוליד את עצמו באמצעות המצות, בהכרח שהמצות דומות ושייכות אליו, כי הרי על ידי המצות הוא מגלה את עצמו, וכיצד יגלה את עצמו על ידי דבר שלא שייך לעצמו. ולכך, ככל שההתאמה למצוה מרובה יותר, כך היציאה לפעל וההולדה מרובות יותר, וכך החובה גדולה יותר. לכך יצחק מוצא ומוציא עצמו במצות שחיטה, ויעקב עושה כן במצות שבת [ראה תפארת ישראל פ"כ הערה 39].
(196) פירוש - לפי מה שנתבאר שכוס החמישי נתקן כנגד נתינת המזונות שנזכרת בהלל הגדול, מדוע הלל הגדול שייך לכוס רביעי. כי למעלה [לאחר ציון 81] כתב: "ואין אנו נוהגין בכוס חמישי, ואנו אומרים הלל הגדול אחר הלל, ואחר כך 'נשמת', וסמכינן הלל הגדול על הלל". וכן פסק השו"ע [או"ח סימן תפ ס"א] "כוס רביעי מתחיל 'לא לנו' וגומר עליו את ההלל... אומר אחר גמר ההלל הלל הגדול... ואחר כך אומר 'נשמת כל חי' ו'ישתבח'" [הובא למעלה הערה 83]. ועכשיו שנתבאר שהלל הגדול נקרא מפאת נתינת המזונות שהוזכרה בו, מדוע זה שייך לכוס רביעי.
(197) פירוש - אמרו חכמים במשנה [פסחים קיז:] "רביעי גומר עליו את הלל ואומר עליו ברכת השיר". ובגמרא [פסחים קיח.] אמרו "מאי ברכת השיר... רבי יוחנן אמר 'נשמת כל חי'". ופירש הרשב"ם [שם]: "אף 'נשמת', דהיינו ברכת השיר דמתניתין... וקבעוהו לאחר הלל הגדול". והואיל ויש לומר "ברכת השיר" על הלל, מדוע מכניסים ביניהם את הלל הגדול, הרי הוא מפריד ומפסיק בין הדבקים [בין הלל ל"נשמת"]. ואין כוונתו לדיני הפסק, שהלל ו"נשמת" אינם דבר אחד, שפעמים אומרים זה בלא זה [ראבי"ה סימן תקכה (אות לה)]. אך כוונתו שההלל ו"נשמת" נאמרים כשבח על הנפלאות שה' עושה לישראל, ומדוע יכניס ביניהם את הלל הגדול, שעיקר עניינו הוא על נתינת מזונות, וכמו שמבאר והולך.
(198) למעלה [לאחר ציון 176].
(199) והפרנסה הוזכרה בהלל הגדול ["נותן לחם לכל בשר כי לעולם חסדו" (תהלים קלו, כה)], לכך אין ענין להזכיר את הלל הגדול על כוס רביעי, וכמו שמבאר והולך.
(200) פירוש - בגמרא [פסחים קיח.] אמרו "חמישי אומר עליו הלל הגדול, דברי רבי טרפון. ויש אומרים 'ה' רועי לא אחסר'" [כך גירסת רוב המפרשים, וכפי שהביא למעלה (לאחר ציון 75). וראה למעלה הערות 75, 165, ולהלן הערה 207].
(201) כי "רועי" מכוון בעיקר למזונות, וכמו שכתב הרשב"ם [פסחים קיח.] "ה' רועי - על שם המזון שאכלו צריך לומר". וכן יעקב אבינו אמר [בראשית מח, טז] "האלקים הרועה אותי מעודי וגו'", וכוונתו לנתינת מזונות, וכמו שדרשו בגמרא [פסחים קיח.], והובא למעלה [ראה הערה 161]. וראה בסמוך הערה 209.
(202) שהוא בא בשביל להלל שהקב"ה עושה נסים [ראה למעלה פס"א הערה 68].
(203) יש להעיר שב"נשמת" מזכירים גם נתינת מזונות, שאומרים "ברעב זנתנו ובשבע כלכלתנו".
(204) כן פסקו הרי"ף [פסחים כו: בדפי הרי"ף], והרמב"ם [הלכות חמץ ומצה פ"ח ה"י]. ומכך משמע שיש ענין מיוחד לומר הלל הגדול בליל טו.
(205) פסחים קיח. "ולמה נקרא שמו 'הלל הגדול', אמר רבי יוחנן, מפני שהקב"ה יושב ברומו של עולם ומחלק מזונות לכל בריה", וכתב הרשב"ם [שם] "דכתיב ביה 'נותן לחם לכל בשר', והיינו דבר גדול".
(206) לשון המשנה [פסחים קיז:] "רביעי גומר עליו את הלל, ואומר ברכת השיר", הרי שנקט בהלל המצרי ["גומר עליו את הלל"], ולא בהלל הגדול.
(207) לשון הברייתא [פסחים קיח. (לפי גירסת המפרשים)] "תנו רבנן, רביעי גומר עליו ההלל, חמישי אומר הלל הגדול, דברי רבי טרפון", וכמובא בהערה 200.
(208) כן כתב למעלה [לאחר ציון 74]: "כוס רביעי גומר עליו את ההלל, חמישי אומר עליו הלל הגדול, דברי רבי טרפון. ויש אומרים [תהלים כג, א] 'ה' רועי לא אחסר'. וגרסת כל המפרשים 'כוס חמישי אומר עליו הלל הגדול'. והרשב"ם [פסחים קיח.] לא גרס 'כוס חמישי', רק גרס 'כוס רביעי גומר עליו הלל הגדול', עד כאן. ואין דבריו נגד כל המפרשים".
(209) פירוש - אם תבאר שאיירי בכוס רביעי, מהי סברת היש אומרים [פסחים קיח.] שיש לומר עליו "ה' רועי לא אחסר" יחד עם הלל המצרי, הרי "ה' רועי" בודאי עוסק בנתינת מזונות [כמבואר למעלה העה 201], וכיצד הוא משתייך לאמירת הלל המצרי, אשר נאמר על נסי יצ"מ.
(210) פירוש - במשנה [פסחים קיז:] אמרו "רביעי גומר עליו את הלל, ואומר עליו ברכת השיר". ובגמרא [פסחים קיח.] אמרו "מאי 'ברכת השיר', רב יהודה אמר, 'יהללוך ה' אלקינו'. ורבי יוחנן אמר, 'נשמת כל חי'" [הובא למעלה בתחילת הפרק]. והרי"ף [פסחים כו: בדפי הרי"ף] כתב: "ומנהגא דעלמא כרב יהודה... בברכת השיר". וראה למעלה הערה 58.
(211) לשון הרי"ף [פסחים כו: בדפי הרי"ף]: "חמישי אומר עליו הלל הגדול, דברי רבי טרפון".
(212) כי לרי"ף אף אין מוסיפים "נשמת" על כוס רביעי אע"פ שכך סובר רבי יוחנן, ובודאי שאין להוסיף דברים אחרים [כמו הלל הגדול] שלא הוזכרו כלל בנוגע לכוס רביעי.
(213) לשון הרמב"ם [שם]: "ואחר כך מוזג כוס רביעי וגומר עליו את ההלל, ואומר עליו ברכת השיר, והיא 'יהללוך ה' כל מעשיך וכו''... ויש לו למזוג כוס חמישי ולומר עליו הלל הגדול... וכוס זה אינו חובה כמו ארבעה כוסות". ומכנה זאת "כמשמעות הלכה" כי כך עולה מהסוגיא שאין לומר הלל הגדול על כוס רביעי [כי המשנה לא הזכירה כלל הלל הגדול, והברייתא הזכירה כן רק בכוס חמישי, וכמו שכתב למעלה (לאחר ציון 205)].
(214) פירוש - אין לעקור את משמעות ההלכה וכן את טעם ההלכה המורים שאין לומר הלל הגדול על כוס רביעי [והולך ומבאר טעם ההלכה].
(215) נמצא שדעת המהר"ל היא שאמירת הלל הגדול תלויה בשתיית כוס חמישי, שאיננו חובה, אלא שאם שותהו חייב לומר עליו הלל הגדול, ואם אינו שותהו אינו אומרו. וכן כתבו סדר רב עמרם השלם [ח"ב קיג.], וכן כתב שם בשם רב שר שלום גאון, הרמב"ן והר"ן [פסחים קיח.], ב"י [או"ח סימנים תפ-תפא בדעת הרי"ף והרמב"ם]. ועיין קונטרס כוס חמישי לרמ"מ כשר שהביא שהגירסא בגמרא בדברי ר"ט "כוס חמישי אומר עליו הלל הגדול" היא בכל הגאונים והרבה ראשונים, אבל לא מפורש בדבריהם שאם לא שתה כוס חמישי לא יאמר הלל הגדול. ויש סוברים שאין הלל הגדול תלוי כלל בכוס חמישי, ולא נזכר לדעתם כלל כוס חמישי בתלמוד, אלא אומר הלל הגדול על כוס רביעי [רש"י ורשב"ם (פסחים קיח.), שלפנינו בברייתא (שם) בדברי רבי טרפון איתא "כוס רביעי". ובראבי"ה (פסחים סימן תקכה) כתב שכן הוא ברוב הספרים. וכן כתב הטור (או"ח סימן תפא בשם רשב"ם), וכן פסק בשו"ע (או"ח סימן תפ ס"א)].
(216) למנהג העולם, שאין נוהגין כוס חמישי. וכן כתב למעלה [לאחר ציון 81]: "ואין אנו נוהגין בכוס חמישי", ושם הערה 82.
(217) "לפי שברכת השיר שייך אל הלל, שהוא שיר" [לשונו בסמוך]. וראה למעלה הערה 39.
(218) פירוש - סדר הדברים [על כוס רביעי] הוא: הלל, ברכת השיר, והלל הגדול. וכן פסק הראבי"ה פסחים סימן תקכה [אות לה (כמו שיביא בסמוך)], והראב"ן [פסחים סימן תטו]. ובהערות לראב"ן שם [אות רנ] נכתב: "וכן הוא נוסח בני רומניא, כמו שכתב בספר מחקרי תפלה ופיוט לר"ד גולדשמידט, עמוד קמא".
(219) שאומרים [על כוס רביעי] כסדר הבא; הלל, הלל הגדול, וברכת השיר [היינו נשמת]. וכן סוברים הרשב"ם [פסחים קיח. ד"ה ורבי יוחנן], רא"ש [פסחים פ"י סימן לב], וטוש"ע [או"ח סימן תפ ס"א]. וכן הוא בכל הגדות שלנו. והביטוי "איך מצאנו ידינו ורגלינו" מקורו בגמרא [יבמות עז:] "לא מצא ידיו ורגליו בבית המדרש", ופירש רש"י [שם] "כלומר לא היה יכול לעמוד בדבריו".
(220) כמו שכתב בהתחלת הפרק "ואנו אומרים שניהם; 'יהללוך' ו'נשמת כל חי'", ולמעלה הערה 4 הובאו דעות נוספות הסוברות כן.
(221) לא ברור למה כוונתו. ואדרבה, רש"י בספר הפרדס [סימן קלב] כתב: "אחריו [אחר ההלל] אומר הלל הגדול... ו'נשמת כל חי' ו'ישתבח'". וכן כתב בסדור רש"י [סימן שפט]. וההגהות מיימוניות [הלכות חמץ ומצה פ"ח אות כ] כתב: "רש"י כתב דמיד שיאמר הלל יאמר הלל הגדול, ואחר כך יאמר 'נשמת'". וביותר יש לתמוה, כי בסמוך יזכיר את ההגהות מיימוניות. וצ"ע.
(222) פסחים סימן תקכה [אות לה], והובא למעלה הערה 218.
(223) בהלכות חמץ ומצה פ"ח אות כ, וכלשונו: "וראבי"ה... שמיד אחר הלל המצרי יש לומר 'נשמת כל חי', ואחר כך הלל הגדול".
(224) זהו הלל הגדול, המתחיל במלים "הודו לה' כי טוב כי לעולם חסדו" [תהלים קלו, א].
(225) פירוש - יאמר "נשמת" בצמוד להלל המצרי [בכוס הרביעי].
(226) לשונו למעלה [לפני ציון 39]: "ואחר שגמר ההלל יש לו לומר שיר", ושם הערה 39.
(227) פירוש - מה תהיה הברכה החותמת את אמירת הלל הגדול. דבשלמא אם יאמר "נשמת" לאחר ההלל הגדול, אזי יחתום עם "ישתבח" או ב"מלך מהולל בתשבחות" [כמבואר במשנה ברורה סימן תפ ס"ק ה]. אך אם לא יאמר אז "נשמת", אז במה יחתום.
(228) פירוש - אין כוס חמישי חובה, אלא רשות [כמבואר למעלה פ"ס הערה 298, ופרק זה הערות 82, 177, 191]. ודבר שהוא חובה נקרא "קבוע", וכמו שאמרו [פסחים קכ., קידושין כא.] "הכתוב קבעו חובה". ורש"י [ברכות כט:] כתב: "היינו לשון 'קבע', תפלתו עליו חוק קבוע לצאת ידי חובה". ונראה שבדוקא נקט בלשון "קבוע" [ולא בלשון "חובה"], כי ברכות נאמרות על פי הקביעות שיש בדבר. דוגמה לדבר; הרמ"א [או"ח סימן תצ ס"ט] פסק "נוהגין לומר שיר השירים בשבת של חול המועד [פסח]... וכן הדין בסוכות עם קהלת... והעם נהגו שלא לברך עליהם 'על מקרא מגילה'". ויש להבין דאע"פ שזה הוי רק מנהג, מאי שנא מהלל דר"ח שמברכים עליו [ר"ת בתוספות סוכה מד:]. ובשו"ת הרמ"א [סימן לה] כתב: "דאף לדעת ר"ת שכתב לברך על הלל דר"ח, ושמברכין על מנהג... מ"מ נראה לי דלא דמי להתם, דשאני הלל שהוא מנהג קבוע בכל ישראל, כמוזכר בתלמוד [תענית כח:], מה שאין כן במנהג זה. צא וראה במקומות אשר נהגו לומר איוב בתשעה באב, או במקומות שאומרים תהלים בכל בקר, וכי יש לברך עלייהו".
(229) מבואר מדבריו שעל כוס רביעי אומר הלל ו"נשמת", וחותם בברכה, ולאחר מכן אומר על כוס חמישי הלל הגדול ללא חתימה. אך המשנה ברורה סימן תפא ס"ק ג כתב [בשם הפמ"ג בהבנת המג"א] שאין לעשות כן, וכלשונו: "ויאמר עליו הלל הגדול - דוקא אם לא סיים עדיין הברכה ושתה כוס רביעי, אז יכול לומר הלל הגדול עד סוף, ולחתום בברכה, ולשתות הכוס חמישי, אבל אם כבר סיים סוף הברכה, אין לחזור ולומר הלל הגדול ולברך לבסוף, דלא תקנו כי אם ברכה אחת". ובביאור הלכה [שם] כתב: "לכאורה משמע מדברי הטור [או"ח סימן תפא] דלא פליגי הגאונים רק אם כוס חמישי צריכה חתימה באפי נפשה, או צריך לכלול אותה בחתימה דכוס רביעי. אבל בלי חתימה כלל, רק באמירת פסוקי הלל הגדול, לא סגי להתיר לשתות כוס חמישי... דכל שגמר שוב א"א לשתות כוס חמישי, דבאמירת 'הודו' גרידא לא שרי לשתות". אך הביאור הלכה שם ממשיך להורות שלאו דעת כו"ע היא, וכלשונו: "ולא משמע כן, דהא הם חתרו למצוא היתר זה למי שהוא איסטניס וצמא לשתות... וכן מפשטות דברי הרמב"ם [הלכות חמץ ומצה פ"ח ה"י] משמע ג"כ להדיא דבאמירת פסוקי הלל הגדול גרידא, בלי שום חתימה, שרי לשתות כוס חמישי ["להרמב"ם אינו אומר שום ברכה על כוס חמישי וכמבואר בלשונו" (לשון הב"י שם)]... אחר כך מצאתי לשלטי הגבורים [פסחים כו: בדפי הרי"ף, אות א] שכתב דמדברי הרי"ף והרמב"ם משמע דבלי שום חתימה כלל מותר לשתות כוס חמישי באמירת הלל [אלא שמדברי הטור לא משמע כן, עיין שם], והוא ממש כדברינו". והמהר"ל לומד כמסקנת הביאור הלכה.
(230) חזינן מכל דבריו שאינו מכריע שיש לנהוג בכוס חמישי, אלא שזה רשות [כמבואר למעלה הערות 82, 177, 191]. והנה מפורסם בעולם שהמהר"ל נהג כוס חמישי, כי ב"הגדה של פסח למהר"ל" [בדברי נגידים ולשון לימודים] נכתב שיש לנהוג כוס חמישי. אך כידוע אין מהימנות מקורות אלו ברורה [ראה קובץ מוריה שנה יד, גליון ג-ד, סיון תשמ"ה, במאמרו של הרב אברהם בנדיקט]. וכאמור מדבריו כאן אין הכרע בדבר. וראה בהגדת פסח ארצישראלית [עמודים 202-204], שנשא ונתן בדברי המהר"ל בפרק זה.
(231) מה שאסור לאכול לאחר כוס רביעי, הוא פשוט, שכך אמרו במשנה [פסחים קיט:] "אין מפטירין אחר הפסח אפיקומן", וכתב הרמב"ם [הלכות חמץ ומצה פ"ח ה"ט] "בזמן הזה אוכל כזית מצה, ואינו טועם אחריה כלום, כדי שיהיה... טעם בשר הפסח או המצה בפיו, שאכילתן היא המצוה". וכן פסק השו"ע [או"ח סימן תעח ס"א] "אחר אפיקומן אין לאכול שום דבר". והמ"ב [שם ס"ק א] כתב: "אין לאכול. כדי שלא יעבור מפיו טעם מצה של אפיקומן, שהוא מצוה, על ידי טעם אותו מאכל". ואם כבר אסור לאכול אחר האפיקומן [שהוא בסוף הסעודה, לפני כוס שלישי דברכת המזון], בודאי שאסור לאכול לאחר כוס רביעי, המאוחר יותר. ומה שכתב שאסור גם לשתות לאחר כוס רביעי, כן כתב הרי"ף [פסחים כז. בדפי הרי"ף]: "אכלין בסוף כזית מצה, דמינטרא, ולא טעמין לבתר הכין כלום, בר מכסא דברכת המזון וכסא דהלילא [ראה להלן הערה 238]. ומאן דצחי לית ליה רשותא למישתי אלא מיא, אבל חמרא לא", והובא בתוספות [פסחים קיז: סד"ה רביעי]. וכן פסק השו"ע [או"ח סימן תפא ס"א] "אחר ארבע כוסות אינו רשאי לשתות יין, אלא מים".
(232) לשונו למעלה פס"ג [לאחר ציון 161]: "טעם זאת האכילה כדמוכח סוגיא דגמרא דערבי פסחים [פסחים קיט:], דכמו שאסור לאכול אחר הפסח דבר כדי שלא יתבטל טעם הפסח, כך לא יאכל אחר המצה כדי שלא יתבטל טעם המצה, ולפיכך יאכל כזית מצה באחרונה, כדי שיהיה אותו הטעם נשאר בפיו". והרשב"ם [פסחים קיט:] כתב: "אסור לאכול כלום אחר הפסח שלא יאבד ממנו טעם הפסח, ולפי שדינו ליאכל בסוף על השובע... ואחר אותה מצה אין נפטרין ממנה באכילת דבר אחר, שלא לשכח טעמה, ובמצה בזמן הזה מיירי".
(233) אע"פ שהשתיה קלה יותר מהאכילה, וכמו שכתב למעלה פס"ג [לאחר ציון 184]: "בין כוס שלישי ובין כוס רביעי לא ישתה [פסחים קיז:], כל שכן שלא יאכל, כך יראה... לפיכך אסור לשתות אחר כוס שלישי, ומכל שכן שלא לאכול אחריו דבר". ודע, שתוספות [פסחים קיז:] הביאו בזה שתי דעות; הדעה הראשונה סוברת שאף על פי שאסור לאכול אחר האפיקומן, מכל מקום לשתות, אפילו יין, מותר, שאין השתיה מבטלת טעם המצה שבפיו כדרך שהאוכל מבטל. והדעה השניה סוברת שאף לשתות אסור, שכל המשקים מבטלים טעם המצה, חוץ ממים. והמהר"ל סובר כדעה שניה.
(234) פירוש - לאחר אכילת המצה [אפיקומן] עדיין יש לפניו לשתות שתי כוסות; כוס שלישי על ברכת המזון, וכוס רביעי על ההלל. ואם לאחר אכילת אפיקומן הותר לו לשתות ב' כוסות אלו, מדוע לאחר כוס רביעי יאסר עליו לשתות כדי שישאר טעם מצה בפיו, הרי טעם המצה כבר חלף והלך לו. וכן הרמב"ן במלחמות [פסחים כו: בדפי הרי"ף] כתב: "ולענין למשתא בתר כוס רביעי, ודאי אסור, לא מפני מצה, שהרי כבר שתה אחריה שתי כוסות". וכן הר"ן [פסחים כז. בדפי הרי"ף] העיר כן בשמו של הרמב"ן. וכן העיר החינוך [מצוה כא], ויובא בהערה הבאה. והמרדכי [פסחים קיז:] כתב: "יש נזהרים מלשתות כלום לאחר האפיקומן, משום דשתיה מפיגה טעמא של אפיקומן". ובבגדי ישע [שם אות יב] כתב: "תימה, הלא בעל כרחך צריך להפיג קמעא בב' כוסות אחרונות, ואם כן מאי אכפת לן שוב אם ישתה יותר. וכן כתב הר"ן".
(235) נראה שכוונתו כפי שכתב החינוך [מצוה כא], וז"ל: "אין אוכלין עוד כל הלילה [לאחר האפיקומן], שלא לסלק טעם המצה מן הפה, דכתיב [תהלים קיט, קג] מדבש לפי. אבל מים ודאי שותין, שאין המים מפגין הטעם. וכן שותין גם כן תרי כסי דמצוה, כי לא נדחה מצוה מטעם זה". וצריך לומר לפי זה ששני הכוסות הללו לא בטלו לגמרי טעם מצה מפיו [דא"כ מדוע יאסר לשתות מכאן ואילך, הא בלא"ה אין טעם מצה בפיו]. אלא שנשאר מיהא טעם מצה בפיו, אך הוא נתמעט מחמת שני כוסות דמצוה, ואין לבטל המצוה מחמת התמעטות זו.
(236) אע"פ שאינו חובה כארבע הכוסות שלפניו, אלא רשות [כמצויין למעלה הערה 230]. ואודות אם כוס חמישי הוא רשות או מצוה, ראה למעלה הערה 194.
(237) דוגמה לדבר; המחבר [שו"ע או"ח סימן רד ס"ז] כתב "השותה מים לצמאו מברך 'שהכל'... אבל אם חנקתיה אומצא ["שעמד לו דבר אכילה בגרונו" (מ"ב שם ס"ק מא)] ושתה מים להעביר האומצא, אינו מברך". וכתב המ"ב שם [ס"ק מב] "דוקא מים, שאין החיך נהנה מהם כי אם כששותה לצמאו, אבל כששותה שאר משקים... שהחיך נהנה מהם, אף שאין שותהו עכשיו כי אם להעביר האומצא, חייב לברך עליו".
(238) אך מותר לשתות מים, וכמובא למעלה הערה 231.
(239) מה שמשוה טעם אכילה לטעם שתיה, לאו דעת כו"ע היא; דאמרו במשנה [פסחים קיז:] "בין שלישי לרביעי לא ישתה" ובטעם הדבר יש שכתבו שהוא מדין המשנה [קיט:] ש"אין מפטירין אחר הפסח אפיקומן" [סדר רב עמרם גאון עמוד מא, והמכתם פסחים קיט:]. והרבה ראשונים דחו זאת, לפי ששם לא נאמר איסור שתיה, אלא אכילה בלבד [תוספות פסחים קיז:, רמב"ן במלחמות פסחים כו: בדפי הרי"ף, רא"ש פסחים פ"י סימן לג, חידושי הר"ן פסחים קיט:, העיטור הלכות מצה ומרור קלה:, והגהות מיימניות הלכות חמץ ומצה פ"ח אות כ]. הרי שמחלקים בין טעם אכילה לטעם שתיה, לכך הוקשה להם שאין להוכיח איסור שתיה מהמשנה "אין מפטירין אחר הפסח אפיקומן", כי שם איירי באיסור אכילה. אך למהר"ל הסובר שאין לחלק ביניהם, שפיר ניתן להוכיח איסור שתיה מאיסור אכילה [ראה אוצר מפרשי התלמוד פסחים קיז: הערה 8].
(240) כן כתב הטור [או"ח סימן תפא], וכלשונו: "ומנהג פשוט הוא שלא לשתות יין". וכן כתבו הדרכי משה [או"ח סימן תפא אות ב] בשם מהרי"ו, ושו"ע הרב [או"ח סימן תעח ס"א].
(241) הולך לבאר את שאר הדינים שהוזכרו בטור או"ח סימן תפא, וזה לשון הטור [שם]: "פירוש ה"ר יונה טעם למנהג [שלא לשתות לאחר ד' כוסות], לפי שחייב אדם לעסוק כל הלילה בהלכות פסח וביציאת מצרים ולספר בנסים ונפלאות שעשה הקב"ה לאבותינו עד שתחטפנו שינה, ואם ישתה, ישתכר. והכי איתא בתוספתא [פסחים פ"י ה"ח] חייב אדם לעסוק בהלכות פסח וביציאת מצרים כל הלילה, וזהו ששנינו מעשה ברבי אליעזר ורבי יהושע שהיו מספרים ביציאת מצרים כל הלילה וכו'". וכבר נתבאר למעלה [פס"ג הערה 1, ופרק זה הערה 82] שבפרקים אלו המהר"ל מתייחס בתדירות לדברי הטור אע"פ שאינו מזכירו בשמו.
(242) בדפוס לונדון הושמו התיבות "ולעסוק בהלכות פסח" בתוך סוגריים, מחמת שלא היה נראה להם שיש לעסוק בהלכות פסח כל הלילה. אך כך כתב למעלה ס"פ ב [קפה:], וז"ל: "אף על גב דבמכילתא [שמות יג, יד] לא אמרו רק שחייבים לעסוק בהלכות פסח [שאמרו שם: "מנין אתה אומר שאם היתה חבורה של חכמים או של תלמידים, שצריכים לעסוק בהלכות פסח עד חצות, לכך נאמר [דברים ו, כ] 'מה העדות'". הרי שבמכילתא למדו מ"מה העדות" החיוב לעסוק בהלכות פסח, ולא החיוב של סיפור יצ"מ כפי שביאר שם. ולכאורה יציאת מצרים לחוד, והלכות פסח לחוד]. אין זה קשיא, דגם הלכות הפסח הוא יציאת מצרים, שהרי מה שאמר [פסחים קטז.] 'פסח זה שאנו אוכלין', וכן מצה ומרור, הם הלכות פסח, והם יציאת מצרים". ושם [בהערה 59] הובאו דברי המקראי קודש והגרי"ז שמקיימים מצות סיפור יצ"מ גם בלימוד והתעסקות בהלכות הפסח. וכן הטור [או"ח סימן תפא] כתב: "חייב אדם לעסוק כל הלילה בהלכות פסח וביציאת מצרים ולספר בנסים ונפלאות שעשה הקב"ה לאבותינו עד שתחטפנו שינה" [הובא בהערה הקודמת]. וכן המחבר [או"ח סימן תפא ס"ב] כתב: "חייב אדם לעסוק בהלכות הפסח וביציאת מצרים, ולספר בניסים ובנפלאות שעשה הקב"ה לאבותינו, עד שתחטפנו שינה".
(243) בכת"י [תד] הוסיף: "ואותם בני אדם שעושים זאת על הגאולה 'אדיר יבנה ביתו', יותר היה להם לקרות פרשת שמות וארא ופרשת בא, אם אינם בעלי תלמוד, וזה היה טוב להם יותר. ויותר מצוה [מ]לבאר דברים שאין להם שייכות". ולא מצאתי חבר לדעה זו.
(244) הנה האברבנאל [שער יג] הקשה: "במה שזכר מחכמי ישראל שהיו מספרים ביציאת מצרים כל אותו הלילה, כי מה ראו על ככה ומה הגיע אליהם להסיר שינה מעיניהם ותנומה מעפעפיהם, והתורה ציותה [דברים טז, יד] 'ושמחת בחגך', וזה היה עינוי נפש" [הובא למעלה פנ"ג הערה 6]. ועל כך מבאר המהר"ל שאיירי ב"אדם שאפשר לו להיות בלא שינה". ולמעלה ר"פ נג [צו:] כתב: "וכדי שלא יקשה לך איך היו [הזקנים בבני ברק] מונעים את השינה מעיניהם ביום טוב, אמרו שלא היה צער להם, כי מחבוב המצוה היה הזמן קצר להם מאוד, שלא הרגישו עד שעלה עמוד השחר, וכל כך היה הזמן קצר להם, שלא היו סבורים שעלה עמוד השחר, ובאו תלמידיהם ואמרו 'כבר הגיע זמן קריאת שמע'". אך כאן לא היה יכול לכתוב כן, כי למעלה איירי במעשה המסוים של הזקנים שהיו מסובים בבני ברק, אך כאן איירי בכל אדם, שכתב "וכך יש לעשות לכל אדם לעסוק ביציאת מצרים כל הלילה". לכך הגביל זאת רק ל"אדם שאפשר לו להיות בלא שינה". ונימוקו עמו; כי בלא זה היה מקום להקשות, איך ילפינן מהזקנים בבני ברק ש"כך יש לעשות לכל אדם לעסוק ביציאת מצרים כל הלילה", הרי הזקנים לא נצטערו מכך כלל, "כי מחבוב המצוה היה הזמן קצר להם מאוד, שלא הרגישו עד שעלה עמוד השחר" [לשונו למעלה ר"פ נג], ומנין ללמוד מהם ש"כך יש לעשות לכל אדם לעסוק ביציאת מצרים כל הלילה", אף לבני אדם שאין להם כ"כ חבוב מצוה. ועל כך מבאר שהוא הדין לכל "אדם שאפשר לו להיות בלא שינה". כי חבוב המצוה של הזקנים העמידה אותם במקום "שאפשר להיות בלא שינה", לכך הוא הדין לכל "אדם שאפשר לו להיות בלא שינה", תהיה הסבה לכך אשר תהיה. וראה הערה הבאה.
(245) נראה שמוסיף זאת ["ויחשוב בלבו כאילו הוא יצא ממצרים", הוספה שאינה נמצאת בדברי הטור (ראה למעלה הערה 241)], כדי לומר שהחיוב לעסוק ביצ"מ <b>כל הלילה</b> הוא מחמת ש"יחשוב בלבו כאילו הוא יצא ממצרים", ויוצאי מצרים היו ערים כל ליל טו. וכן כתב להדיא בכת"י [תד]: "לראות כאילו הוא יוצא ממצרים, ואילו יצא ממצרים אין ספק שלא היה ישן כל הלילה, וכך יש לעשות לכל אדם, לעסוק ביצ"מ כל הלילה, אם הוא אדם שאפשר לו להיות בלא שינה". וכן מבואר באברבנאל [זבח פסח עמוד קי], שכתב: "האמנם מה ראו השלמים האלה לספר בזה כל הלילה ולסלק שינה מעיניהם. הנה הוא לפי שהלילה הזה 'ליל שמורים הוא לה'' [שמות יב, מב], וישראל לא לנו כלל באותו לילה כשיצאו ממצרים; כי חלק הראשון מהלילה התעסקו בעשיית מצוות הפסח במצות ומרורים כמו שציום ה', והחלק האחרון ממנה נתעסקו ביציאה, ולכן לא נתנו כל הלילה לעפעפם תנומה. ולפי שחייב אדם להראות את עצמו כאילו הוא יצא ממצרים, לכן ראו הקדושים האלה לעשות כמעשיהם, שמיד בתחילת הלילה התעסקו במצוות המצה והמרור וזכר הפסח כמו שעשו אבותיהם במצרים, ואחר כך כל שאר הלילה היו מספרים ביציאה, ובזה הראו עצמם כאילו הם יצאו". <b>ואם תאמר</b>, אם לכך כוונתו, מדוע לא תירץ למעלה [ר"פ נג] שזו הסבה שהזקנים בבני ברק היו ניעורים כל הלילה [כי חייב אדם לראות את עצמו כאילו הוא יצא ממצרים], כפי שאכן כך תירץ האברבנאל. ועוד, אם זו הסבה, א"כ הוא הדין לכל אדם, ולאו דוקא למי "שאפשר לו להיות בלא שינה", כי קשה לומר שכל יוצאי מצרים [זקנים וטף] היו מי "שאפשר לו להיות בלא שינה". ויש לומר, ש"אין דנין אפשר משאי אפשר" [יבמות מו.], ויוצאי מצרים היו אנוסים להיות ערים כל הלילה, ומנין להעתיק חיוב זה לדורות הבאים, המחויבים בעונג יום טוב, ואפשר להם לישון בשופי. ועוד, מנין שיוצאי מצרים [קודם מ"ת] כבר היו מחוייבים בליל טו בעונג יו"ט. ובמיוחד יש להעיר כן לפי הריב"ש [תשובה צו] שכתב שאיסור מלאכה של יום טוב רק החל לאחר שהוקם המשכן ["עדיין לא נצטוו בשביתת המועדות עד לאחר שהוקם המשכן" (לשונו שם)], ומן הסתם שגם לא היה חיוב עונג יו"ט עד הקמת המשכן, כי מה שייך חיוב עונג כשמותרים במלאכה, שהרי "העונג זהו הפך המלאכה" [לשונו בח"א לגיטין לח: (ב, צו:)]. לכך הוצרך לבאר שאין כאן פגיעה בעונג יום טוב [אצל הזקנים מחמת חבוב המצוה, ואצל כל אדם "שאפשר לו להיות בלא שינה"]. אך בזה לבד לא סגי, שאע"פ שאין בזה פגיעה בעונג יו"ט, מ"מ מדוע יש לעשות כן. ועל כך מבאר שזהו חלק מהחיוב לראות עצמו כאילו הוא יצא ממצרים.
(246) מצוות הלילה; כמו אכילת מצה, אכילת פסח בזמן המקדש, סיפור יצ"מ, וכיו"ב.
(247) חידוש גדול יש בדברים אלו, והוא שיש לקיים את מצוות הלילה של ליל טו בשמחה מחמת ש"חייב אדם לראות את עצמו כאילו הוא יצא ממצרים". ואע"פ שבלא"ה יש לקיים את כל המצוות בשמחה, וכמו שכתב הרמב"ם [הלכות לולב פ"ח הט"ו] "השמחה שישמח אדם בעשיית המצוה ובאהבת הא-ל שצוה בהן עבודה גדולה היא, וכל המונע עצמו משמחה זו ראוי להפרע ממנו, שנאמר [דברים כח, מז] 'תחת אשר לא עבדת את ה' אלקיך בשמחה ובטוב לבב'". מכל מקום צריך לנהוג בשמחה יתירא בקיום מצוות בליל יצ"מ מחמת ש"חייב אדם לראות את עצמו כאילו הוא יצא ממצרים". ובפרי צדיק לחג פסח [אות ג] כתב: "'ואפילו כולנו חכמים כולנו נבונים כולנו זקנים כולנו יודעים את התורה מצוה עלינו לספר ביציאת מצרים' [הגש"פ]. ואין הכוונה על הסיפור בלבד, שעל זה אין צריך חכמה, שכל הדברים כתובים. רק העיקר כמו שאמרנו להכניס הבהירות בלב כאילו הוא יצא ממצרים, ושירגיש זה בנפשו, כמו שהרגישו אז השמחה והחירות כשיצאו בליל זה. ועל זה אמרו [שם] 'כל המרבה לספר ביציאת מצרים הרי זה משובח'... ועל זה הביא הזוהר הקדוש [ח"ב מ:] 'ביה שעתא כניש קודשא בריך הוא כל פמליא דיליה ואמר זילו ושמעו ספורא דשבחא דילי דקא משתעי בני כו''. ומה נשתנה השבח הזה שמתפאר בו השם יתברך. רק עיקר השמחה שמרגיש האדם בסיפור יציאת מצרים כאילו הוא יצא ממצרים". ושם [סוף אות טז] כתב: "בליל זה, שעדיין היה שליטת היצר הרע, ומכל מקום זכו ישראל [שמות יב, יט] 'וכל שאור לא ימצא', לבער השאור שבעיסה מלב כסיל, זה הוא פלא... שכן מורה 'יציאת מצרים', שיצאו ישראל מהמעיק ומיצר, למידת ישראל, שהיה הקליפה מקפת אותם מכל צד. וכן בכל שנה בלילה זו מתחדש בלב ישראל לבער היצר הרע, שצריך לראות את עצמו כאילו הוא יצא ממצרים, וכמו שהרגישו אז השמחה, צריך שירגיש בכל דור ודור". <b>ובהגדת רנת יצחק</b> [לגאון רבי יצחק סורצקין שליט"א, עמוד מד], כתב: "כתב הריטב"א [בהגש"פ], וז"ל: שאילו לא הוציאנו הקב"ה וכו' ולא היינו נגאלים לעולם, והיינו משועבדים להם. ולפיכך אנחנו חייבים להחשיב עצמנו כאילו נגאלנו אנו מאותו עבדות. וכדאמרינן לקמן 'בכל דור ודור חייב אדם לראות את עצמו כאילו הוא יצא ממצרים'. לפיכך צונו הבורא לספר בכל ודור נס זה, עכ"ל. הרי מבואר מהריטב"א שכל המחייב במצות סיפור בליל ט"ו הוא מחמת שחייבים להחשיב עצמנו כאילו יצאנו ממצרים. ולפיכך בתחילת מגיד הקדים בעל הגדה 'ואילו לא הוציא הקב"ה וכו' הרי אנו משועבדים היינו לפרעה במצרים'... והנה במצות זכירת יציאת מצרים בכל השנה לא נזכר שכל החיוב זכירה הוא מחמת שאילו לא הוציא הקב"ה את אבותינו ממצרים הרי אנו ובנינו משועבדים היינו לפרעה, אלא חייבים לזכור יציאת מצרים מפני הנס שנעשה לאבותינו. וצ"ב מאי שנא מצות סיפור ממצות זכירה, שכל החיוב סיפור בליל ט"ו הוא רק מחמת שחשוב כאילו נגאלנו בעצמנו. ונראה דהריטב"א כתב [בהגש"פ] וז"ל: ואפילו כלנו חכמים ונבונים ויודעים כל התורה אנו מצווין לספר בזה בשמחה ובהודאות, עכ"ל. הרי כתב הריטב"א שיש דין במצות סיפור שאנו מצווין לספר בשמחה ובהודאה. והנה במצות זכירה דכל השנה ליכא דין לזכור בשמחה והודאה, ודוקא במצות ספור בליל ט"ו אנו מצווין לספר בשמחה ובהודאה. והיינו משום דבכל השנה כולה, שאין אנו חייבין להחשיב כאילו נגאלנו בעצמנו, ורק שאנו מצווין לזכור שאבותינו יצאו ממצרים בשביל הנס שנעשה לאבותינו, אין אנו מצווין לזכור יצי"מ בשמחה והודאה. ודוקא בליל ט"ו, שאנו חייבים לספר מחמת שחשיב כאילו נגאלנו בעצמנו, חייבים לספר בשמחה ובהודאה". וראה הערה הבאה.
(248) דבריו מבוארים היטב על פי מה שכתב למעלה ר"פ סא [תסח.]: "בכל דור ודור חייב אדם לראות את עצמו. פירוש, שכל אדם חייב שיראה עצמו כאילו יצא ממצרים, ויש לו לשבח לפאר ולרומם להקב"ה על זה, כמו שמסיים 'ולפיכך אנחנו חייבים להודות להלל וגו''". ומשמע מדבריו שם שהחובה "לשבח לפאר ולרומם להקב"ה" היא משום "שכל אדם חייב שיראה עצמו כאילו יצא ממצרים". וכן נמצא בפירוש המיוחס לרשב"ם להגדה, וז"ל: "לפיכך אנו חייבין להודות להלל וכו'. אחר שאנו כאילו יצאנו ממצרים, עלינו חובה לומר שירה כמו שאמרו אבותינו". וכן הוא בראב"ן ובארחות חיים. ובהגדת חכמי ירושלים [עמוד קכג] מובאת קושית הגר"ב זולטי זצ"ל [וכן הוא במשנת יעב"ץ או"ח הלכות פסח סימן יט אות ג], שהקשה: "לכאורה צ"ע, מאי שייך כאן 'לפיכך', הלא גם אם אינו חייב לראות את עצמו כאילו הוא יצא ממצרים, מ"מ חייב להלל להקב"ה על הנס שעשה לאבותינו להוציאם ממצרים, דלא גרע מהלל דחנוכה". וניתן ליישב זאת על פי דברי הגרי"ז עה"ת [סטנסיל בסוף כתבי התלמידים (אות קמד)], שמובא שם בזה"ל: "ביאור הדברים הוא עפ"י שיטת הגאונים [מובא בר"ן בפרק ערבי פסחים (כו: בדפי הרי"ף)] דיש ב' דיני הלל; דין הלל של קריאה, והוא בי"ח ימים הקבועים. ודין הלל של שירה, דאומרים כשנגאלו מצרה שאירע להם. ומהחילוקים שביניהם דהלל של שירה הוא רק על צרה שאירע לו, אבל על גאולה מצרה של חברו לא שייך שיאמר שירה על זה. והנה הלל זה שאנו אומרים בהגדה הוא מדין הלל של שירה, ולא של קריאה, ועל כן אמר כאן 'חייב אדם לראות את עצמו וכו'', דאם אין רואה את עצמו כאילו הוא יצא ממצרים הרי לא שייך הלל של שירה. וזהו ביאור ההמשך כאן 'חייב אדם לראות את עצמו וכו' לפיכך אנחנו חייבים וכו' ונאמר לפניו שירה חדשה', היינו אחר שיש חיוב לראות את עצמו כאילו יצא ממצרים, שוב שייך שיאמר הלל בתורת שירה, ואומרים 'הללויה'" [וע"ע בעמק ברכה הגדה אות ג, (עמוד עח)]. והגר"ב זולטי שם הוכיח שהלל של שירה הוא מהתורה, ואילו הלל של קריאה הוא מדרבנן, עיי"ש. לכך שפיר הוצרך בעל ההגדה לתלות את ההלל ב"חייב אדם לראות את עצמו כאילו הוא יצא ממצרים", כדי שההלל יהיה מהתורה, ולא מדרבנן [הובא למעלה פס"א הערה 1. וראה למעלה הערה 39]. וזהו ה"כל שכן" שכתב כאן ["ומכל שכן הלל ושירה ישורר לו יתברך בשמחה ובשפה ברורה על הגאולה שגאלנו"]; שאם שאר מצוות הלילה יש לקיים בשמחה מחמת שכאילו הוא יצא ממצרים, כל שכן שיש לקיים מצוה זו [הלל ושירה] בשמחה, כי כל כולה של מצוה זו היא ביטוי של שמחה.
(249) מה שמצריך "שפה ברורה" מבואר בספר המצוות לרמב"ם [מ"ע קנז], שכתב: "היא שצונו לספר ביציאת מצרים בליל חמשה עשר מניסן בתחלת הלילה כפי צחות לשון המספר". וכן החינוך [מצוה כא] כתב: "לספר בענין יציאת מצרים בליל חמשה עשר בניסן כל אחד כפי צחות לשונו, ולהלל ולשבח השם יתברך על כל הנסים שעשה לנו שם, שנאמר [שמות יג, ח] 'והגדת לבנך וגו''". והביאור הוא שיש לתת שבח שלם והודאה שלימה על כל הטובה שהקב"ה עושה לנו. ומקרא מלא הוא [ישעיה סג, ז] "חסדי ה' אזכיר תהלת ה' כעל כל אשר גמלנו ה' ורב טוב לבית ישראל אשר גמלם כרחמיו וכרוב חסדיו". ולמעלה ס"פ מז [תקעד:] כתב: "ואז הוא שבח שלם למי שהוא שלם". ובנר מצוה [צו.] כתב: "המצוה שקבעו חכמים על הנס, כדי לתת הודאה ושבח אל מי שעשה לנו הנס, ראוי שתהיה נעשה בשלימות הגמור, כי הוא יתברך הפליא עמנו לעשות, ואיך לא נעשה המצוה שקבעו על זה בשלימות הגמור". ובהקדמה לאור חדש [לב:] כתב: "והודאה אל השם יתברך יהיו נותנין, כעל כל גמלנו". וכן כתב שם פ"ט [תתתשפא:]. ומעין סברה זו [שיש להודות לה' בשלימות כפי השלימות שה' משפיע עלינו] כתב גם בנתיב העבודה פי"ח [א, קלב:] לגבי ברכת המזון, וז"ל: "הדעת נותן והשכל מחייב שלפי גודל הדבר הזה שמקבל האדם הפרנסה, צריך לברך את השם יתברך על זה ברכה שלימה... ומאוד דקדקו חכמים ז"ל על ברכת המזון שתהא הברכה בשלימות הגמור, כמו שהשם יתברך השלים את האדם במזונותיו" [ראה למעלה פנ"ט הערה 2, וש"נ]. וראה בספר ליל שמורים [לגאון רבי שלמה ברעוודה זצ"ל, פכ"א, עמוד קכ] שהאריך לבאר מדוע מצינו דוקא בהודאה זו ההדגשה "כפי צחות לשון המספר". <b>ואודות שראוי</b> שהדברים השכליים יהיו ברורים בלא ספק, כן כתב בדר"ח פ"א מט"ז [שפה.], וז"ל: "בא לתת מוסר לאדם, שיהיו כל עניניו ברורים, עד שאין ספק בהם. כי כאשר יש במעשיו אשר עושה ספק, לא נקרא בעל שכל, כי השכל לכל ענינו ברור בלתי ספק. ועל הכסיל אומר [קהלת ב, יד] 'הכסיל בחושך הולך', אבל האדם שירצה להיות בעל שכל, יהיו דבריו בבירור. ואם יצא האדם חוץ ממדה זאת, כאילו הוא יוצא מגדר מה שהוא אדם בעל שכל". ושם פ"ו מ"ז [קצ:] כתב: "דבר זה ראוי אל השכל שלא יהיו דבריו בערבוב. וכזה אמרו בפרק כיצד מעברין [עירובין נג.], אמר רב יהודה אמר רב, בני יהודה שהקפידו על לשונם, נתקיימה תורתן בידם. בני גליל שלא הקפידו על לשונם, לא נתקיימה תורתן בידם, עד כאן. והטעם הזה מבואר, כי עירוב לשון מביא עירוב השכל". ובנתיב התורה פ"ח [שמב:] כתב: "כל שכל הוא מבורר לגמרי, שזה ענין השכל שהוא מבורר" [הובא למעלה פס"ב הערה 155, וש"נ]. ובח"א למכות כג: [ד, ו.] כתב: "השכל באדם... מכיר בנס, ונותן שבח והודאה למי שעשה הנס. ודבר זה ידוע, כי השבח וההודאה לשכל, שמכיר בוראו" [הובא למעלה הקדמה שניה הערה 3]. לכך במיוחד יש צורך שההודאה תיעשה בשפה ברורה, כי ענייני השכל נעשים בשפה ברורה. וצרף לכאן מאמרם [ברכות נ.] "מברכותיו של אדם ניכר אם תלמיד חכם הוא אם לאו".
(250) בכת"י [תד] הוסיף כאן "וכן יגאלנו במהרה בימינו", אכי"ר.

Chapter 66

(1) כן כתב בסגנון זה בתפארת ישראל ר"פ נז [תתפח.], נצח ישראל ר"פ מט [תתב.], נר מצוה [צו.], ודר"ח פ"ו סוף מ"ז [רכג:]. וכן חתם דבריו באגרת בנתיב הלשון פ"ט [ב, צג:] ובסוף דרוש על המצות [סד.], ובשני המקומות האלו כתב "יהודה ליווא בן לאדוני אבי בצלאל זכרונו לחיי העולם הבא". וראה למעלה פ"ס הערה 6 שכתב כן למעלה בכת"י [שעו]. ולא נתברר לי מהו הטעם שכתב כן בפעמים מועטות בלבד. גם בנצח ישראל ונר מצוה ובדרוש על המצות הנ"ל כתב "בן לאדוני אבי בצלאל", ובשאר המקומות הנ"ל השמיט את התיבות "לאדוני אבי". <b>ויש להעיר</b> מדברי הרמב"ם [הלכות ממרים פ"ו ה"ג]: "איזה מורא, לא יעמוד במקומו... ולא יקראנו בשמו לא בחייו ולא במותו, אלא אומר: 'אבא מרי'" [וכ"פ טושו"ע יו"ד סימן רמ ס"ב]. והים של שלמה [קידושין פ"א סוף סימן סה] כתב: "באביו בכל ענין אסור להזכיר שמו לעולם, אלא 'אבי מורי'. והטעם, שאין לו אלא אב אחד, ואין כאן מקום לטעות. ויש מקשין על הטור שכתב 'וא"א הרא"ש', למה הזכירו בשמו, ולא כתב אבי מורי. ורוצים לחלק בין הזכרה בפיו, לכתיבה בעלמא. ואני אומר, שאין ראייה לדבריהם, שהוא הזכירו בלשון צח, במלת כבוד ושבח, 'וא"א הרא"ש', רצה לומר ראש לכל ישראל, ולא שכתב או שאומר 'וא"א ר' אשרי ז"ל'". והחיד"א [שו"ת יוסף אומץ סימן פז] כתב: "לפום ריהטא נראה דמה שחילקו בין הזכרה בפיו לכתיבה הוא חילוק נאה... הרי מצינו שרש"י ז"ל חותם 'שלמה בר יצחק' בכמה תשובות שמביא בספר שבולי הלקט. וכן הרמב"ם חותם בתשובותיו בכמה תשובות 'משה בר מימון'... וכן הרא"ש חותם בתשובותיו 'אשר בר יחיאל'. וכן מהר"ם בתשובותיו חותם 'מאיר בר ברוך', וכהנה רבים מגדולי ישראל שחותמים שם אביהם. ומוכרח לחלק בין הזכרה בפיו לכתיבה". אך החיד"א עצמו בהמשך [שם] מסיק "לדעתי הקצרה עיקרן של דברים דבאביו ורבו אם אומר 'מורי' או 'אבי' שרי להזכיר שמו". אך כאן המהר"ל הזכיר שם אביו מבלי לומר "אדוני אבי". ואולי אמירת "<b>בן</b> בצלאל" היא כמו לומר "אבי בצלאל". וכן יתכן שמחלק בין הזכרה בפיו לכתיבה. ובני הרה"ג רבי משה יונה שליט"א אמר לחלק בין אם מזכיר את שם אביו סתם [שאסור], לבין שמזכיר את שם אביו כזיהוי של עצמו [שמותר]. וכמו שכיום מצוי שיש שם משפחה בנוסף לשם עצמו, והכל נחשב ל"שם עצמו", כך היא כוונת מי שמזכיר את שם אביו בנוסף לשם עצמו, דמכלל "שם עצמו" לא יצא. ואכן כך חותמים העדים "ראובן בן יעקב עד", "יוסף בן שמעון עד" [גיטין לו.], שברי הוא שמזכיר את שם אביו כחלק מזיהוי עצמו, וכמו שכתב בב"י [אבה"ע סימן קל] "בתחלה היה חותם שמו 'אני ראובן', או 'אני שמעון'. ומתוך שיש הרבה ששמם כן, לא היו יודעין מי הוא החתום כדי לחזר אחר יודעיו ומכיריו שיקיימוהו, התקינו שיהו מפרשים שמותיהם, כלומר שיכתבו 'אני ראובן בן יעקב עד', דמתוך כך מכירים מי הוא החתום, ומחזרין אחר יודעיו ומכיריו שיקיימוהו".
(2) אמרו חכמים [קידושין לא:] "תנו רבנן, מכבדו בחייו, ומכבדו במותו... במותו כיצד, היה אומר דבר שמועה מפיו, לא יאמר 'כך אמר אבא', אלא 'כך אמר אבא מרי הריני כפרת משכבו'. והני מילי תוך שנים עשר חודש, מכאן ואילך אומר 'זכרונו לברכה לחיי העולם הבא'". והמהר"ל שלא הזכיר כאן תיבת "לברכה" [שכתב 'זלה"ה'] סובר כגורסים [שם] "זכרונו לחיי העולם הבא" [רי"ף קידושין יג. בדפי הרי"ף, רמב"ם הלכות ממרים פ"ו ה"ה, רמב"ן תורת האדם מהדורת שעוועל עמוד רפט, סמ"ג עשין מצוה קיב, תשב"ץ ח"א סימן קכב, ועוד]. ובספר אמרי שפר לרבי יהודה חלאווה [פרשת תולדות עמוד רלה] כתב: "לאחר שנים עשר חודש אומר 'זכרונו לחיי העולם הבא', וזהו שכותבים 'זלה"ה'".
(3) לשונו בבאר הגולה סוף הבאר החמישי [קכו:]: "לא שהוא יתברך היה פועל אל עולם הזה, אך פעולתו את העולם היה לתכלית מכוון. כי הפועל אשר יפעל ללא תכלית מכוון, אין ראוי שיקרא פועל, כיון שהוא פועל ללא תכלית. והתכלית אשר כוון השם יתברך בבריאת עולם הוא כמו שאמר הכתוב [משלי טז, ד] 'כל פעל ה' למענהו'" [הובא למעלה פמ"ד הערה 143]. ובהקדמה לתפארת ישראל [ו.] כתב: "ואין ספק כי כל פעולה אשר רחוק שיגיע הפועל אל תכלית כוונתו, אין ראוי שיפעל אותה פעולה, שלא יהיה פעולתו לריק ולבטלה". ושם פל"ז [תקסא:] כתב: "כל דבר נמצא על שלש סבות... השלישי, הוא התכלית, אשר הוא בכל פעולה יפעל לתכלית נאה, ולא יפעל הפועל אל לא תכלית. ולפיכך התכלית הוא סבת מציאות הדבר... שבשביל התכלית יפעל הפועל, וזה הוא סבת מציאות הדבר". וכן כתב בנצח ישראל פי"א [רפט:], ויובא בהערה 5. ולמעלה בהקדמה שניה [סג.] הביא בשם הרלב"ג לומר: "וזה מבואר הנמנע והביטול שיהיה פועל ללא תכלית". ובגו"א שמות פ"ז אות י [קכט.] כתב: "כל תכלית הוא מכוין אל המעשה באיזה ענין יהיה עד שיבא אל התכלית" [הובא למעלה פל"ב הערה 116]. ובדרוש על התורה [ל:] כתב: "כי כל דבר שיש לו תכלית יש לו קיום, ואשר אין לו תכלית אין לו קיום, כי הוא דבר בטל בעצמו באשר אין לו תכלית. וכמו שאמרו [אבות פ"ג מ"ט] 'כל שחכמתו קודמת ליראת חטאו אין חכמתו מתקיימת'. כל זה מפני כי חכמה זאת אין לה תכלית, וכל שאין לה תכלית הוא מתבטל ואין לו קיום כלל" [ראה להלן הערות 6, 70]. והבטוי "סוף מעשה במחשבה תחילה" [פזמון "לכה דודי"] מורה שיש תכלית מתחילת המעשה. ו"תכלית המעשה הוא ראשית המחשבה" [לשונו בדרוש התורה שם]. וכן "התכלית הוא ראשית המחשבה" [לשונו בגו"א בראשית פ"א אות ז (ח:)], "כי סוף מעשה הוא תחלת המחשבה" [לשונו שם פל"ז אות טז (ריג:)]. והמו"נ [ח"ג ר"פ יג] כתב: "כל פועל שיעשה בכונה, אי אפשר לדבר ההוא אשר עשה מבלתי תכלית אחת, בגללה עשה. וזה מבואר, לא יצטרך למופת לפי העיון הפילוסופי". וראה להלן פס"ט הערה 57.
(4) כי זה נוגד לחכמה ולשכל לעשות פעולה גדולה לתכלית פעוטה [כמבואר בהמשך דבריו]. והחפץ חיים [מחנה ישראל פ"ה] עמד על נקודה זו, ומתוך חביבות דבריו נביאם בהרחבה: "ראה אחי עוד דבר פלא בענין גדולת התורה, כמה גדול ענינה, וכמה עצום שכר מקיימה; דהנה ידוע דלכל ענין שהאדם עושה יש פעולה ותכלית, והתכלית על כרחך הוא גדול מהפעולה. למשל הוא מחזיק חנות להשתכר בה ומוציא הוצאות על זה רובל אחת בכל שבוע, זאת היא הפעולה, ועל כרחך השכר שהוא מקוה שישתכר מזה הוא גדול מזה, והוא התכלית. וכן אם הוא מחזיק קנטאר גדול, שהוצאותיו עולה עשר רובל בכל יום, על כרחך השכר שהוא מקוה שירויח על ידי זה, שהוא התכלית, גדול מזה. וכן אם אנו רואין היכל בנוי לכבוד המלך, וכתוב עליו שהוציא המלך עליו הוצאות מאה מליון, והלא זהו רק הפעולה, על כרחך התכלית גדול מזה, והוא ששם עומד הכסא של המלך וכתרו. אם כן מזה אנו יודעין שכל שהוא במעלה גבוה מחבירו, על כרחך פעולתו הוא גם כן גדולה מחבירו. וכל שפעולתו גדולה, על כרחך התכלית הוא עוד יותר גדול. אם כן בקל וחומר אלף אלפים כשאנו רואין שהקב"ה בעצמו עשה איזה פעולה, כמה גדולה פעולתו, ופעולתו היא בריאת שמים וארץ וכל אשר בם. ואם כן כשאנו שומעין מרוממות כבודו יתברך שגם הוא אמר שעשה הבריאה בשביל איזה תכלית, ואם לא התכלית לא היה רוצה כלל בעשיית הפעולה, יבין האדם מעצמו כמה נורא הוא התכלית ההוא עד אין חקר ועד אין תכלית. וכבר הכתוב צווח ואמר שתכלית הבריאה היא התורה, ובשבילה נבראו השמים וארץ וחקותיהן, ומקרא מלא הוא בירמיה [לג, כה] 'כה אמר ה' אם לא בריתי יומם ולילה חקות שמים וארץ לא שמתי'. ומקרא זה הוא תשובה לאותן המתפתין ביצרן לדחות מעל עצמן ובניהן לימוד התורה הקדושה, בחשבם בנפשן מה תכלית יגיע להן מלימוד התורה. אוי להן שמהפכין בזה דברי אלקים חיים, כי הכתוב צווח ואמר כי השמים והארץ וכל ענייניהם אינם רק הפעולה, ותכליתם היא רק התורה, שהיא הטוב האמיתי והקיום הנצחי שבו האדם זוכה להתעדן ולישב למעלה לנצח אצל מלך הכבוד. והם רוצים בהיפך, שהתורה תהיה סבה ופעולה לאיזה תכלית הבלי". וראה בסמוך הערה 6.
(5) "מה רבו מעשיך ה' כלם בחכמה עשית מלאה הארץ קנינך" [תהלים קד, כד]. ובנתיב התורה פ"ד [קעט.] כתב: "הוא יתברך אשר הוא השכל והדעת". ובדר"ח פ"ג מ"ט [רטז.] כתב: "כי החכמה היא עם השם יתברך". ובתפארת ישראל פט"ז [רלו:] כתב: "נראה בנמצאים טוב סדרם ויושר פעלם... הכל בחכמה נפלאה" [הובא למעלה הקדמה שניה הערה 68]. ובנצח ישראל פי"א [רפט:] כתב: "ואם יאמר האדם, הרי בודאי כל פעולה בעולם, ומכל שכן אל פעולת השם יתברך, צריך סבה ותכלית שיפעל". ובבאר הגולה באר הרביעי [שמה.] כתב: "לא שייך אצל השם יתברך שעשה מעשה שלא היה לו לעשות".
(6) כמו שנאמר כמה פעמים בספר דברים; [דברים ד, לד] "או הנסה אלקים לבוא לקחת לו גוי מקרב גוי במסות באותות ובמופתים ובמלחמה וביד חזקה ובזרוע נטויה ובמוראים גדולים ככל אשר עשה לכם ה' אלקיכם במצרים לעיניך". ונאמר [דברים ו, כב] "ויתן ה' אותות ומופתים גדולים ורעים במצרים בפרעה ובכל ביתו לעינינו". ונאמר [דברים ז, יט] "המסות הגדולות אשר ראו עיניך והאותות והמופתים והיד החזקה והזרוע הנטויה אשר הוצאך ה' אלקיך וגו'". ונאמר [דברים כו, ח] "ויוציאנו ה' ממצרים ביד חזקה ובזרוע נטויה ובמורא גדול ובאותות ובמפתים". ונאמר [דברים כט, א-ב] "ויקרא משה אל כל ישראל ויאמר אליהם אתם ראיתם את כל אשר עשה ה' לעיניכם בארץ מצרים לפרעה ולכל עבדיו ולכל ארצו, המסות הגדולות אשר ראו עיניך האותות והמופתים הגדולים ההם".
(7) כמו שאמרו בהגדה של פסח: "'ויוצאנו ה' ממצרים ביד חזקה ובזרוע נטויה ובמורא גדול ובאותות ובמופתים' [דברים כו, ח]. 'ויוצאנו ה' ממצרים', לא על ידי מלאך, ולא על ידי שרף, ולא על ידי שליח, אלא הקב"ה בכבודו ובעצמו, שנאמר [שמות יב, יב] 'ועברתי בארץ מצרים בלילה הזה והכיתי כל בכור בארץ מצרים מאדם ועד בהמה ובכל אלהי מצרים אעשה שפטים אני ה''. 'ועברתי בארץ מצרים בלילה הזה', אני ולא מלאך. 'והכיתי כל בכור בארץ מצרים', אני ולא שרף. 'ובכל אלהי מצרים אעשה שפטים', אני ולא השליח. 'אני ה'', אני הוא ולא אחר". ולמעלה פנ"ב [נז:, סח:] ופנ"ה [כולו] ביאר בכמה אנפי מדוע יצ"מ היתה רק ע"י ה' בכבודו ובעצמו.
(8) כן כתב בכת"י למעלה ס"פ סה [תד] בביאור חשיבותה של מצות סיפור יצ"מ בליל טו, וכלשונו: "מצוה גדולה לספר ביציאת מצרים כל הלילה... שהרי הקב"ה חדש בעולמו אותות שלא היו בעולם, והכל כדי שיספרו אותותיו ומופתים אשר עשה [שמות י, ב]. נמצא כי נחשב... תכלית גדול מאוד... לא היה פועל פעולה זאת הגדולה בשביל תכלית קטון. וכאשר מצאנו שהקב"ה עשה נפלאות במצרים לספר אותיותיו ונוראותיו, אם כן דבר זה, דהוא ספור האותות והמופתים, נחשב אצל הקב"ה לתכלית גדול מאוד". <b>ויש להבין</b>, דבשלמא אצל אדם בשר ודם, אמרינן שלא יטרח ויתייגע להשקיע אונו והונו בפעולה שאינה מניבה תכלית גדולה יותר מהשקעתו, כי למה שישקיע הרבה עבור דבר פחות ערך, ואין הצר שוה בנזק המלך. והרי אף שוה בשוה אמרו חכמים [כתובות קי.] "הפוכי מטרתא למה לי" ["הנושא שני מרצופין של עור ומשאן שוה, מה יתרון לו להפוך של ימין לשמאל ושל שמאל לימין" (רש"י שם)], ק"ו לריעותא. אך אצל הקב"ה, שנאמר עליו [ישעיה מ, כח] "לא ייעף ולא ייגע אין חקר לתבונתו", מדוע שלא יעשה פעולה גדולה בעבור תכלית קטנה, הרי פעולות ה' נעשות ברוח פיו [תהלים לג, ו] ללא עמל ויגיעה, ומה היא המניעה אצלו יתברך מלעשות פעולה גדולה בנקל בשביל תכלית מתבקשת, למרות שתכלית זו קטנה מהפעולה. ויש לומר, שכל יציאה מן הסדר היא דבר שכביכול קשה לפני הקב"ה. וכמו שאמרו [סוטה ב.] שיש דברים שקשין כקריעת ים סוף, וכתב רש"י [שם] "וקשין - לפני המקום". ובגו"א דברים פ"ל אות א [תסג:] כתב: "כי השם יתברך ברא העולם על סדרו, ויהיה כל נברא במקום שנתן לו השם יתברך. והגלות הוא שינוי סדר בעולם, שיהיה גולה ממקומו המיוחד והמסודר לו... שהגלות היפך רצונו אשר סדר העולם. וכאשר שב למקומו, גם כן דעתו יתברך שב ונח ושקט". ובתפארת ישראל פ"ס [תתקמה.] כתב: "שכרן של רשעים... חוץ מן הסדר, שיהיה לרשע שכר טוב, והוא יתברך חפץ לשלם שכרו בעולם הזה... ולא יהיה עוד דבר שהוא שלא כסדר". ובנצח ישראל ר"פ לא [תקצד.] כתב: "כי הוא יתברך, אשר סדר העולם, וחפץ בסדר הנמצאים, מקוה ומצפה אל הגאולה". ושם בהמשך הפרק [תרה.] כתב: "כי הוא יתברך סידר המציאות, ועל דבר היוצא מן הסדר השם יתברך אומר 'אוי לי'... כי דבר זה כאילו היה חסרון במעשיו יתברך". ובאור חדש פ"ג [תרה:] כתב: "כי לפי הראוי והסדר אשר השם יתברך רוצה" [הובא למעלה הקדמה שניה הערה 73, ופכ"א הערה 10]. והואיל וביצ"מ היו הרבה דברים שחרגו מן הסדר וכמו שכתב כאן ["כאשר ראינו ביציאת מצרים שפעל השם נוראות גדולות מאוד, והוא בעצמו ובכבודו הוציאם ממצרים"], לכך חייב להיות שהתכלית של יצ"מ תהיה בעלת ערך עצום, כפי גודל היציאה מן הסדר של הפעולה.
(9) מה שכתב "וכדכתיב בתחלת היציאה" רומז בזה ליסודו הנפוץ שהעיקר מתגלה בהתחלה, והואיל ובתחילת שליחותו של משה לפרעה נאמר לו "והייתי לכם לאלקים", לכך זה מורה שזו תכלית ועיקר שליחותו, כי "התחלת הדבר הוא עיקר ועצם הדבר" [לשונו בבאר הגולה באר השלישי (ער.)]. ודייק לה שבארמית התחלה נקראת "מעיקרא", והוא מלשון "עיקר", וזאת משום שההתחלה היא השורש ועיקר לכל מה שיבוא אחריו. ובתפארת ישראל פל"ז [תקנט:] כתב: "כי ההתחלה הוא עיקר הדבר, מפני שהוא התחלה אל הכל. ולכך ההתחלה הוראה על כל הדבר ומהותו, כי בכח ההתחלה הוא הכל, לפי שהוא התחלה אל הכל" [ראה למעלה פנ"ז הערה 184 שלוקטו שם הפעמים הרבות שיסוד זה הוזכר בספר זה]. <b>ובתורה נאמר</b> כמה פעמים שיציאת מצרים נעשתה בכדי שה' יהיה לישראל לאלקים; (א) ויקרא יא, מה "כי אני ה' המעלה אתכם מארץ מצרים להיות לכם לאלקים וגו'", ופירש הראב"ע [שם] "כי אני ה' - כי לא העליתי אתכם מארץ מצרים כי אם להיות לכם לאלקים". (ב) ויקרא כב, לג "המוציא אתכם מארץ מצרים להיות לכם לאלקים וגו'", ופירש רש"י [שם] "המוציא אתכם - על מנת כן". (ג) ויקרא כה, לח "אני ה' אלקיכם אשר הוצאתי אתכם מארץ מצרים לתת לכם את ארץ כנען להיות לכם לאלקים". (ד) במדבר טו, מא "אני ה' אלקיכם אשר הוצאתי אתכם מארץ מצרים להיות לכם לאלקים וגו'", ופירש רש"י [שם] "אשר הוצאתי אתכם - על מנת כן פדיתי אתכם שתקבלו עליכם גזרותי". וראה בסמוך הערה 12. <b>וכן כתב</b> בספר זה כמה פעמים. וכגון, למעלה פל"ח [תשמג.] כתב: "כי עיקר הגאולה במה שישראל הם לה', וזה נראה במה שהציל ישראל, ועל זה בא קידוש בכורות". ולמעלה ס"פ מה [שס.] כתב: "הכלל הוא כי יציאת מצרים הוא הדבוק בו יתברך, וכדכתיב בכל מקום 'אני ה' אלקיכם אשר הוצאתי אתכם מארץ מצרים להיות לכם לאלקים'". ולמעלה פ"ס [תמ.] כתב: "ומפני שארבע כוסות תקנו נגד ארבע לשונות של גאולה, ולשון שלישי [שמות ו, ו] 'וגאלתי אתכם בזרוע נטויה', והרביעי [שם פסוק ז] 'ולקחתי אתכם לי לעם', אמרו [פסחים קיז:] בין שלישי לרביעי לא ישתה. והטעם כי אלו שני דברים אין הפסק ביניהם, כי לכך גאל השם יתברך את ישראל להיות להם לאלקים, והם יהיו עמו. ודבר זה מבואר בכתוב בכל מקום אשר מזכיר יציאת מצרים יאמר 'אני ה' אלקיכם אשר הוצאתי אתכם מארץ מצרים להיות לכם לאלקים' [ויקרא כב, לג, שם כה, לח, ובמדבר טו, מא]. הרי יאמר בפירוש כי עצם ההוצאה להיות ישראל לו לעם, והוא יהיה להם לאלקים. וכן בכל מקום מזכיר כך, ודבר זה יסוד האמונה. ואף בתחלת הדברות אמר [שמות כ, ב] 'אנכי ה' אלקיך אשר הוצאתיך מארץ מצרים', כי יציאת מצרים שיהיה השם יתברך לאלקים לישראל, ואי אפשר שיהיה פירוד והבדל ביניהם למי שמבין סודי התורה. ולכך בין שלישי לרביעי לא ישתה, שלא יעשה הפסק". <b>וגם בשאר ספריו</b> כתב כן; כגון, בנצח ישראל ס"פ יא [שז.] כתב: "כי מה שהם [ישראל] עלולים ממנו הוא הסבה שבחר השם יתברך בישראל, ודבר זה נודע להם שבשביל זה הוציא אותם ממצרים". ושם פ"ל [תקפז:] כתב: "כמו שאמר גם כן [שמות כ, ב] 'אנכי ה' אלקיך אשר הוצאתיך מארץ מצרים', שבשביל שהוציא אותם מרשות מצרים, הרי הם אל השם יתברך לגמרי, ולכך הוא אלקיהם בפרט... כי בחר השם יתברך בישראל כשיצאו ממצרים". ושם פנ"ח [תתצו:] כתב "ואמר אחר כך [במדבר כג, כב] 'א-ל מוציאם ממצרים'. רוצה לומר כי זה מורה גם כן כי השם יתברך הוא עם ישראל בלי פירוד, שהרי הוציאם ממצרים, ועל ידי זה הוא להם לאלקים, וכדכתיב [במדבר טו, מא] 'אני ה' אלקיכם אשר הוצאתי אתכם מארץ מצרים להיות לכם לאלקים'". ובדר"ח פ"ה מ"ד [קד.] כתב "כי מפני שהוצאתי אתכם מארץ מצרים, ראוי שיהיה השם יתברך לכם לאלוק". ושם פ"ו מ"י [שס.] כתב: "'עם זו קנית' [שמות טו, טז]... מפני כי גאלם ממצרים שייך בזה 'קנית'". ובנתיב העבודה פ"ח [א, קב:] כתב: "כי על ידי יציאת מצרים השם יתברך הוא למלך על האדם, שנאמר [שמות כ, ב] 'אנכי ה' אלקיך אשר הוצאתיך מארץ מצרים'... דהיינו שהשם יתברך הוציא אותם ממצרים, והוא יתברך לאלוק על האדם, וגופו קנוי לו לעבד בשביל שהוציא אותם ממצרים... כי מצד יציאת מצרים השם יתברך הוא למלך עליהם... שרוצה לומר כי לכך אני אלקיך ומולך עליך, ואתה קנוי לי לעבד, בעבור שהוצאתיך מבית עבדים, לכך אתם תהיו לי עבדים לקבל מלכות שמים". וראה למעלה פי"ד הערה 40, פכ"ג הערה 13, פל"ח הערה 112, פמ"ה הערה 124, פנ"ב הערה 170, פנ"ה הערה 12, ופ"ס הערות 30, 313. והמו"נ ח"ג פמ"ג כתב: "טעם ספירת העומר מיום נתוקם ממצרים עד יום מתן תורה, שהוא היה המטרה והתכלית של יציאתם, [שמות יט, ד] 'ואביא אתכם אלי'". ואונקלוס [שם] תרגם "וקריבית יתכון לפולחני". וראה להלן הערה 28.
(10) לשון רש"י [שם]: "לשכני בתוכם - על מנת לשכון אני בתוכם". והגו"א שם אות מג [שפג:] מבין שבהוספת המלים "על מנת" רש"י מחלק בין הדבקים, והיציאה לעצמה, והשראת שכינה לעצמה, וכלשונו: "על מנת לשכון בתוכם. פירוש, כי אין ההוצאה בשביל שישכון בתוכם, דההוצאה לעצמה היתה. אלא כשהוציאם, הוציא אותם 'על מנת לשכון בתוכם', כלומר שגם זה יעשה להם שישכון בתוכם, וזהו תוספות טובה שיעשה להם... שלא תאמר כי עיקר ההוצאה היתה לשכון בתוכם, וזה אינו, ולפיכך פירש כי בודאי ההוצאה היתה לשכון, אבל לא היתה ההוצאה בשביל זה, רק ההוצאה היתה גם לשכון בתוכם, כלומר לא הוצאה בלבד, אלא אף לשכון בתוכם" [הובא למעלה פנ"ט הערה 32]. ומכך לכאורה משמע שההוצאה לא היתה בשביל השראת שכינה, ודלא כדבריו כאן. אך אין זה קשיא, שכוונתו שם לומר כפי שנתבאר למעלה פנ"ט [שמו.-שמח.] שיש חשיבות להוצאה בפני עצמה [להסיר מישראל את העבדות והשפלות], אך אין היציאה נגמרת בזה, אלא היא מתעלה ועולה עד לדביקות בשכינה. לאמר, שההוצאה נעשתה גם בשביל המדריגה העליונה שתהיה לבסוף, אך אין בכך למעט מהמדרגות הנמוכות ממנה. ומקור דבריו [שיצ"מ נעשתה בשביל "לשכני בתוכם"] הוא בתנחומא [בחוקתי אות ג], שאמרו שם: "על מנת כן יצאו ממצרים שיעשו את המשכן ותשרה שכינה ביניהם, שנאמר 'וידעו כי אני ה' אלקיהם אשר הוצאתי אתם מארץ מצרים לשכני בתוכם', ואם יעשו רצוני אין שכינתי זזה מביניהון". וראה להלן הערה 28.
(11) לכאורה מה שמדגיש "כי <b>תחלת היציאה</b> היה על מנת שיהיה להם לאלקים" הוא כנגד מה שכתב למעלה [לפני הפסוק הראשון שהביא] "וכדכתיב <b>בתחלת היציאה</b> 'והוצאתי אתכם וכו''". אך לפי זה הפסוק השני שהביא ["ובסוף פרשת תצוה כתיב 'המוציא אתכם מארץ מצרים לשכני בתוכם'"] יחצוץ ויפריד בין הדבקים [בין שתי הפעמים שכתב "תחלת היציאה"], באופן שמה שכתב כאן "כי תחלת היציאה היה על מנת שיהיה להם לאלקים" אינו מוסב על לפניו, אלא על לפני פניו. וזהו דוחק מבואר. ואולי יש להגיה כאן "כי תכלית היציאה" [במקום "כי תחלת היציאה"].
(12) אע"פ שלא נאמר בפסוק השני "להיות לכם לאלקים", אלא נאמר "לשכני בתוכם", כוונתו לומר שהשראת השכינה גם כן שייכת לתכלית יצ"מ, וכמו שכתב להלן [לאחר ציון 28] "הנה התבאר כי תכלית היציאה שיהיה להם לאלקים ולהיות שכינתו ביניהם" [ראה להלן הערה 28]. אך עדיין צריך ביאור מה ראה להדגיש ענין השראת השכינה, דבר שלא עשה בשאר המקומות שביאר ענין זה [כמלוקט בהערה 9]. ובאמת כאן הוא המקום היחידי בספריו שהביא את הפסוק "לשכני בתוכם". ויש לומר, שמיד יבאר את סדר הפרשיות של ספר שמות, ועל הפרשיות העוסקות במשכן כתב: "ואחר כך היה רוצה לשכון ביניהם... כי תכלית היציאה שיהיה להם לאלקים ולהיות שכינתו ביניהם". לכך הביא פסוק זה [המורה שתכלית יצ"מ היא להיות שכינתו ביניהם] כדי לבאר את סדר הפרשיות שבספר שמות [אשר חמש פרשיותיה האחרונות עוסקות במשכן]. וזו גם הסבה שכתב כאן "ובסוף פרשת תצוה כתיב" [ובדרך כלל אינו מציין את שם הפרשה], כי מגמתו לבאר כיצד פרשיות ספר שמות הן לפי הסדר.
(13) פירוש - לאחר שנתבאר שתכלית יצ"מ היא שה' יהיה לישראל לאלקים וישרה שכינתו בתוכם, יובן סדר פרשיות של ספר שמות, וכמו שמבאר והולך.
(14) אלו ארבע פרשיות ראשונות [שמות, וארא, בא, ובשלח].
(15) הנזכרים פרשת יתרו [שמות כ, א-יד].
(16) פירוש - שני הדברות האלו הם המשך ישיר לתכלית של יצ"מ [שה' יהיה לישראל לאלקים], כי בשני הדברות האלו נאמר שכתוצאה מיצ"מ ה' הוא אלקי ישראל, ואין לעבוד אלהים אחרים זולתו ["ידיעת ההפכים אחת" (ראה למעלה פנ"ג הערה 89, להלן הערה 111, פ"ע הערה 123, ופע"ב הערה 75)]. ואודות ששני הדברות הראשונים שייכים זה לזה, כן כתב בתפארת ישראל פכ"א [שיג:]: "מה שאמר בפרק בתרא דמכות [כג:] תרי"ג מצות נאמרו למשה מסיני, שנאמר [דברים לג, ד] 'תורה צוה לנו משה', תורה בגימטריא תרי"א, 'אנכי' ו'לא יהיה לך' [שמות כ, ב-ג] מפי הגבורה שמענום, עד כאן. ויקשה לך למה שמעו 'אנכי' ו'לא יהיה לך' מפי הגבורה. ודבר זה בודאי ראוי שיהיה כך, כי בדבור 'אנכי' הוא שקבלו השם יתברך לאלוק [ראה להלן הערה 22]. וכן 'לא יהיה לך' שלא יהיה להם אלוה זולת השם יתברך, שאם היה להם אלוה זולת השם יתברך היו מבטלים מלכותו יתברך חס ושלום". ובנתיב האמונה פ"ב [א, רט.] כתב: "אמר כי 'תורה' בגימטריא תרי"א, 'אנכי' ו'לא יהיה לך' מפי הגבורה שמענו. ויש לך לשאול, למה שמענו אלו שתים מפי הגבורה, והשאר מפי משה. אבל הפירוש, כי משל הוא למלך בשר ודם, בתחילה כובש אומה אחת ומולך עליה, ואחר כך שולח שליח אליה לצוות מה שרוצה, וגוזר גזירותיו על האומה. אבל כל זמן שלא כבש אותה ולא מלך עליהם, אין שייך לומר שיגזור עליהם. וכן 'לא יהיה לך אלהים אחרים על פני' שלא יפרקו עול ללכת אחרי אלהי נכר. ולפיכך אלו שתי דברות מפי הגבורה שמענו. אבל 'תורה' שהיא לשון הוראה מה שהמלך גוזר ומורה לעם מה שיעשו ומה שלא יעשו, וזה בודאי אחר שהוא יתברך מלך עליהם, ולכך מספר המצות חוץ מאלו שנים, שהם עצם מלכותו, תרי"א. ומכל מקום 'אנכי ה' אלקיך' [ו"לא יהיה לך אלהים אחרים"] בכלל תרי"ג מצות, דסוף סוף השם יתברך הוא לאלקים על ישראל ["אנכי"], ואין לאדם לפרוק אלקותו יתברך ["לא יהיה לך"]".
(17) אינו מבאר כיצד שאר הדברות משתייכים לתכלית יצ"מ. ונראה ביאורו על פי דבריו בתפארת ישראל פט"ז [רנד.], שביאר שיש למצות שתי מטרות, וכלשונו: "האחד, כי ראוי שיהיה האדם העלול מסודר תחת רשות העלה. והשני, כי ראוי שיושלם האדם על ידי תורה מן השם יתברך... ולפיכך שני דברים בתורה; עשרת הדברות בפני עצמם, והשני, כל התורה בפני עצמה. וזהו כי עשרת הדברות הם קבלת מלכותו יתברך, ועל ידי אלו המצות האדם עומד תחת רשות העלה. ולפיכך היו כתובים עשרת הדברות על שני לוחות בפני עצמם, ונקראו 'לוחות הברית' [דברים, ט, ט], שהם קבלת מלכותו. והתחלתו [שמות כ, ב] 'אנכי ה' אלקיך', לומר כי הוא יתברך מלכם... ובאלו עשרת הדברים יש קבלת גזרות העלה על העלול, ושאר התורה הוא להשלמת האדם". וכן חזר וכתב שם בהמשך הספר ר"פ לה [תקיא.]. הרי שכל עשרת הדברות [ולא רק השנים הראשונים] מחברים את העלול לעלה, ולא שיהיה האדם ברשות עצמו. נמצא שכל עשרת הדברות שייכים לתכלית של יצ"מ, שהיא היות ה' לאלקים על ישראל. וראה בסמוך הערה 22.
(18) הנה בהרבה מקומות ביאר שהמשפט הוא מעשה אלקי, אך כאן מבאר לאידך גיסא; "כי כל אלהים יש לו משפט במה שהוא אלהים", לאמר שהאלהות מחייבת משפט [לא שהמשפט הוא אלקי], וכמו שיבאר בסמוך. ואודות שהמשפט הוא אלקי, כן כתב בתפארת ישראל פמ"ו [תשיב:]: "כי המשפט הוא היושר בעצמו, שלא יעבור על היושר, וזהו ענין משפט. ודבר זה ידוע, כי אין דבר שהוא מתיחס להשם יתברך רק המשפט, דכתיב [דברים א, יז] 'כי המשפט לאלקים הוא'. וזה מפני כי הצדקה והחסד אפשר שיהיה גם כן בתחתונים, אבל שלא יהיו יוצאים מקו המשפט אין זה רק אל השם יתברך, כי המשפט צריך שלא יהיה בו שנוי כלל, וזה אי אפשר לאדם" [הובא למעלה פמ"ז הערה 17]. ובסגנון אחר כתב בנתיב הדין פ"א [א, קפו.]: "מה שהמשפט הוא לאלקים יותר מכל, כי המשפט בחויב הכרחי, והשם יתברך הוא מחויב המציאות, וכל אשר זולתו אינו מחויב המציאות, זולת השם יתברך. ולפיכך המשפט שהוא מחויב הוא בפרט אל השם יתברך... ואין כאן חציצה, רק המשפט לאלקים לגמרי". ובח"א לסוטה מז: [ב, פו:] כתב: "כי הדין הוא אלקי, כדכתיב 'כי המשפט לאלקים', ודבר זה בארנו במקומות הרבה". וכן כתב בדר"ח פ"א מי"ח [תמב:], באר הגולה באר השני [קמא.], ושם באר הרביעי [תנד.], ועוד. אך כאמור כאן כוונתו לאידך גיסא; אלהות מחייבת משפט, וכמו שיבאר בסמוך. נמצא שהפסוק "כי המשפט לאלקים הוא" מתפרש בשני אופנים; (א) המשפט הוא אלקי. (ב) אלהות מחייבת משפט. וראה להלן הערה 27 ששני הפירושים הללו נתבארו בגו"א שמות פכ"א אות ז [קכט.].
(19) כי אין אלהות ללא משפט, וכמו שיבאר בסמוך. ורש"י [שמות כא, א] כתב: "לפניהם - ולא לפני גוים, ואפילו ידעת בדין אחד שהגוים דנין אותו כדיני ישראל, אל תביאהו בערכאות שלהם, שהמביא דיני ישראל לפני גוים מחלל את השם ומיקר את שם העבודה זרה להשביחה, שנאמר [דברים לב, לא] 'כי לא כצורנו צורם ואויבינו פלילים', כשאויבינו פלילים זהו עדות לעלוי יראתם".
(20) ופירש רש"י [שם] "ונקרב - אל הדיינין לדון עם זה ולישבע לו שלא שלח ידו בשלו".
(21) כמו [שמות כא, ו] "והגישו אדניו אל האלהים וגו'", ופירש רש"י [שם] "אל האלהים - לבית דין, צריך שימלך במוכריו שמכרוהו לו". וכן [שמות כב, ח] "על כל דבר פשע וגו' עד האלהים יבוא דבר שניהם אשר ירשיען אלהים ישלם שנים לרעהו", ופירש רש"י [שם] "עד האלהים יבוא דבר שניהם - עד הדיינין יבוא דבר שניהם". וכן [שמות כב, כז] "אלהים לא תקלל", ופירש רש"י [שם] "הרי זו אזהרה לברכת השם ואזהרה לקללת דיין". וכן כתב רש"י [שמות כ, א] "וידבר אלקים - אין אלהים אלא דיין, וכן הוא אומר [שמות כב, כז] 'אלהים לא תקלל' ותרגומו 'דיינא'". וכן רש"י [ש"א ב, כה] "אלהים - דיין". ובנתיב הדין פ"א [א, קפח:] כתב: "כבר אמרנו כי נקרא שם 'אלהים' על הדיין, כמו שנקרא אל השם יתברך שם 'אלקים'. וכבר התבאר הטעם כי המשפט הוא לאלקים, וכאשר הדיין יש בידו המשפט שהוא לאלקים, ראוי שיהיה נקרא 'אלהים'". וכן כתב בקיצור בגו"א במדבר פט"ו אות לג [רלז.]. ובגו"א בראשית פ"א אות טז [יא:] כתב: "'אלקים' זה מדת הדין, שכן מספרו 'הוא דיין'". ובח"א לשבת נו: [א, לו:] כתב: "'אלקים' בגמטריא 'זה דיין'". ובגו"א בראשית פ"ב אות יד [נז:] ביאר מדוע שם "אלקים" הוא בלשון רבים, וז"ל: "וזה מפני שהוא משפיל ומרומם במשפט... וכל משפט יש בו חילוף וריבוי כוחות, לעשות לזה כך, ולשני אשר כנגדו כך, ולפיכך נקרא 'אלקים' בלשון רבים" [הובא למעלה פכ"ח הערה 68, ופל"ו הערה 115]. וכן נאמר [מ"א ג, כח] "וישמעו כל ישראל את המשפט אשר שפט המלך ויראו מפני המלך כי ראו כי חכמת אלקים בקרבו לעשות משפט".
(22) בעשרת הדברות, ובמיוחד בדבור [שמות כ, ב] "אנכי ה' אלקיך", שדבור זה בפרט נקרא קבלת אלקותו יתברך, וכמו שכתב רש"י [ויקרא יח, ב] "אני הוא שאמרתי בסיני 'אנכי ה' אלקיך' וקבלתם עליכם מלכותי, מעתה קבלו גזרותי". והרמב"ן [שמות כ, ב] כתב: "'אנכי ה' אלקיך' הדבור הזה מצות עשה... וזו המצוה תקרא בדברי רבותינו [ברכות יג.] קבלת מלכות שמים, כי המלות האלה אשר הזכרתי הם במלך כנגד העם. וכך אמרו במכילתא [שם פסוק ג]... אמר המקום לישראל 'אנכי ה' אלקיך', 'לא יהיה לך', אני הוא שקבלתם מלכותי עליכם במצרים, אמרו לו הן, כשם שקבלתם מלכותי קבלו גזרותי". ובהשגותיו לספר המצות לרמב"ם מל"ת ה כתב הרמב"ן: "קבלת המלכות הזה שקבלו בסיני הוא באמת מדבור 'אנכי'". ובתפארת ישראל פכ"א [שיד.] כתב: "כי בדיבור 'אנכי' הוא שקבלו השם יתברך לאלוק" [הובא למעלה הערה 16]. ובתפארת ישראל פל"ז [תקלו.] ביאר לפי זה שזהו הטעם שדבור זה לא נאמר כציווי, וכלשונו: "כי בדבור 'אנכי ה' אלקיך', שהוא קבלת אלקותו ומלכותו עליהם, לא שייך בזה ציווי וגזרה. שאם אין הוא מלך ואלקיהם, לא שייך גזרה עליהם. כי אין גוזר גזרה אלא אם כן הוא מלך קודם, ואחר כך גוזר גזרה. ואם הוא מלך כבר עליהם, אם כן אין צריך לומר 'קבלו מלכותי', שהרי כבר מלך עליהם... לכך בא דבור ראשון בלשון זה 'אנכי ה' אלקיך אשר הוצאתיך מארץ מצרים', וכיון שהוצאתיך מארץ מצרים תקבלו מלכותי". אך בתפארת ישראל פט"ז [רנד:] כתב שכל עשרת הדברות הם קבלת מלכות שמים, וז"ל: "כי עשרת הדברות הם קבלת מלכותו יתברך, ועל ידי אלו המצות האדם עומד תחת רשות העלה. ולפיכך היו כתובים עשרת הדברות על שני לוחות בפני עצמם, ונקראו [דברים ט, ט] 'לוחות הברית', שהם קבלת מלכותו. והתחלתו 'אנכי ה' אלקיך', לומר כי הוא יתברך מלכם, ואחר כך גזר גזרותיו על ישראל... ובאלו עשרת הדברים יש קבלת גזרות העלה על העלול" [ראה למעלה הערה 17]. <b>ראיה לדבר;</b> בירושלמי [ברכות פ"א ה"א] אמרו "מפני מה קורין פרשיות קריאת שמע בכל יום, מפני שעשרת הדברות כלולין בהן; 'אנכי ה' אלקיך', 'שמע ישראל ה' אלקינו' [דברים ו, ד]. 'לא יהיה לך אלהים אחרים על פני' [שמות כ, ג], 'ה' אחד' [דברים ו, ד]. 'לא תשא את שם ה' אלקיך לשוא' [שמות כ, ז], 'ואהבת את ה' אלקיך' [דברים ו, ה]... 'לא תחמוד בית רעך' [שמות כ, יד], 'וכתבתם על מזוזות ביתך' [דברים ו, ט], 'ביתך' ולא בית חבירך". ובמשנה [ברכות יג.] אמרו שפרשה ראשונה של שמע עוסקת בקבלת מלכות שמים. וכבר השריש רבינו יונה [שערי תשובה שער שלישי אות כב] שכל הפרשה הראשונה עוסקת בקבלת עול מלכות שמים, ולא רק הפסוק "שמע ישראל", שכתב: "מצות תפילין ומצות מזוזה מצוות עשה הן, והנן בכלל קבלת מלכות שמים, כי על כן נכתבו בפרשת 'שמע ישראל' [דברים ו, ח-ט]". אם כן מוכח שלכל הפחות ארבעה מהדברות שייכים לקבלת עול מלכות שמים [כי הם רמוזים בפרשה של קבלת עול מלכות שמים].
(23) לעומת המביא משפטו לערכאות של עובדי ע"ז ש"מקבל עליו משפט אלהי נכר" [לשונו למעלה לאחר ציון 18]. אך המביא משפטו לבי"ד ישראל "מקבלים משפט אלקי ישראל". ונאמר [תהלים קה, ז] "הוא ה' אלקינו בכל הארץ משפטיו".
(24) בא לבאר הטעם מדוע לכל אלהים יש משפט, שעד כה כתב "כי מאחר שהוא לאלקים להם, צריכים לקבל את משפטיו, כי כל אלהים יש לו משפט במה שהוא אלהים", אך לא ביאר טעמו של דבר.
(25) לשון רש"י [שם]: "אשר העלנו מארץ מצרים - והיה מורה לנו הדרך אשר נעלה בה, עתה צריכין אנו לאלהות אשר ילכו לפנינו". והרמב"ן [בראשית טו, יח] כתב: "והוסיף [בראשית יז, ח] 'והייתי להם לאלקים', שהוא בכבודו ינהיג אותם, ולא יהיו בממשלת כוכב ומזל או שר משרי מעלה". והספורנו [שמות כט, מה] כתב: "והייתי להם לאלקים - מנהיג ענינם בלתי אמצעי". וזהו פשוטו של מקרא [בראשית מח, טו] "האלקים הרועה אותי מעודי עד היום הזה", שהקב"ה מנהיגו מעודו. ובפרי צדיק [פרשת ויחי אות טו] כתב: "אמר שאין לו מהשתדלותו כלל, רק 'האלקים הרועה' ומנהיג אותי בדרך הישר והטוב... שהרועה גם כן מנהיג צאנו בדרך הישר".
(26) לשונו למעלה פמ"ד [שז.]: "פרשה רביעית [בתפילין, והיא פרשת (דברים יא, יג-כא) 'והיה אם שמוע תשמעו' (מנחות לד:)] כנגד הנהגתו יתברך את הנמצאים, וכמו שנזכר בפרשת 'והיה אם שמוע תשמעו', שמנהיג השם יתברך את עולמו להטיב להם כשיעשו הטוב, ולהרע להם חס ושלום אם לא יעשו הטוב. וכנגד זה [דברים י, יז-יח] 'לא ישא פנים ולא יקח שוחד עושה משפט יתום ואלמנה ואוהב גר לתת לו לחם ושמלה', וזה הוא אמתת הנהגתו יתברך במשפט". ולהלן פס"ט [לאחר ציון 64] כתב: "ספר הרביעי [חומש במדבר], שהשם יתברך מנהיג את הנמצאים בחכמתו ובהנהגה ראויה, כמו שהיה מנהיג את ישראל במדבר בכל מסעיהם שהיו הולכים. וזה נגד 'עושה משפט וגו'', שכל זה הנהגת השם יתברך הנמצאים בהנהגה ראויה. ולפיכך מתחיל הספר במדבר בסדר הדגלים [במדבר ב, א-לד], ואיך היו נוסעים ומנהיג אותם על פי הענן [שם ט, טו-כג], עד סוף הספר, שחנו בערבות מואב [שם לג, מח], שהוא מסע האחרון. ואלו ארבעה דברים הם נזכרים בארבע פרשיות תפילין גם כן, וכאשר בארנו למעלה במקומו בארוכה ענין אלו ארבעה דברים". וכן נאמר [משלי כט, ד] "מלך במשפט יעמיד ארץ". ובספר מעלות התורה [לרבי אברהם אחי הגר"א] כתב: "איתא בגמרא [ברכות סא:] 'צדיקים, יצר טוב שופטם. רשעים, יצר הרע שופטם. בינונים, זה וזה שופטם. וצריך להבין משפטים הללו מאי היא, הלא [דברים א, יז] 'המשפט לאלקים הוא'. ושמעתי מאחי הגאון ז"ל, ד'משפט' הוא לשון הנהגה, ולכן יקרא הדיין השופט 'אלהים', כי הוא מנהיג ומשגיח על בני דורו. והכי פרושו; 'צדיקים יצר טוב שופטם', רצה לומר מנהיגם, שכל הנהגותיו על פי יצר טוב. הרשעים, יצר הרע שופטם, רצה לומר מנהיגם. ובינונים, זה וזה שופטם, רצה לומר מנהיגם". וראה להלן פס"ט הערה 66.
(27) לשונו בגו"א שמות פכ"א אות ז [קכט.]: "המביא דין בערכאות שלהם מייקר שם עבודה זרה... וטעם זה ידוע, כי המשפט הוא לאלקים, כדכתיב [דברים א, יז] 'כי המשפט לאלקים הוא'. ועוד כתיב [מ"ב יז, כו] 'ולא ידעו משפט אלקי הארץ', הרי כי המשפט תולה באלהות. <b>ועוד</b>, כי עובדי עבודה זרה אומרים כי המשפטים הוא לאלהות שלהם, כי כל אלהות יש לו משפט. ולעולם הולכין אחר בית דין יפה וחשוב יותר [סנהדרין לב:], נמצא ההולך לפני דין שלהם מייקר שם עבודה זרה להחשיב משפט אלהיהם". ויש להבין, מהו ההבדל בין שני הסבריו. וברי הוא שנחלקו כיצד לבאר את הפסוק "כי המשפט לאלקים הוא"; האם פירושו שהמשפט הוא אלקי, או פירושו שאלהות מחייבת משפט. הסברו הראשון בגו"א מבאר שהמשפט הוא אלקי, ולכך המביא דינו בערכאות עע"ז מייחס ליראתם כחות אלהיים. אך הסברו השני מבאר שלכל אלהות יש משפט משלו, וכאשר מביא דינו לערכאות עע"ז מקבל על עצמו את יראתם. וכאן בגבורות מבאר כהסברו השני בגו"א, שאלהות מחייבת משפט. וראה למעלה הערה 18.
(28) לשונו להלן פס"ט [לאחר ציון 56]: "וכדי לומר לך התכלית מה שגאל הקב"ה, כי התכלית הוא מעיקר הדבר, והתכלית הוא כמו שאמרנו לשכון ביניהם. ולפיכך מספר עשיית המשכן עד [שמות מ, לד] 'וכבוד ה' מלא המשכן'". <b>ולא נתבאר</b> בדבריו כיצד השראת שכינה משתייכת להיות ה' לאלקים לישראל. ולמעלה [לאחר ציון 9] כתב: "ובסוף פרשת תצוה [שמות כט, מו] כתיב 'המוציא אתכם מארץ מצרים לשכני בתוכם', מוכח כי תחלת היציאה היה על מנת שיהיה להם לאלקים", הרי שצירף את השראת השכינה ל"שיהיה להם לאלקים", וצירוף זה טעון ביאור. ויש לומר, כי היות ה' לאלקים לישראל עניינו שישראל יהיו דבקים בו יתברך, וכמו שכתב למעלה ס"פ מה [שס.]: "הכלל הוא כי יציאת מצרים הוא הדבוק בו יתברך, וכדכתיב בכל מקום [במדבר טו, מא] 'אני ה' אלקיכם אשר הוצאתי אתכם מארץ מצרים להיות לכם לאלקים'". וקודם לכן [שנה:] כתב: "וכבר ידעת כי יציאת מצרים היא המדריגה הגדולה העליונה, שישראל יהיו דבקים בו יתברך". ובנצח ישראל פנ"ח [תתצו:] כתב: "ואמר אחר כך [במדבר כג, כב] 'א-ל מוציאם ממצרים'. רוצה לומר כי זה מורה גם כן כי השם יתברך הוא עם ישראל בלי פירוד, שהרי הוציאם ממצרים, ועל ידי זה הוא להם לאלקים, וכדכתיב [במדבר טו, מא] 'אני ה' אלקיכם אשר הוצאתי אתכם מארץ מצרים להיות לכם לאלקים'". הרי שהיות ה' לאלקים לישראל פירושה שתהיה דביקות בין ה' וישראל, ואין לך דביקות בולטת יותר מאשר השראת שכינתו יתברך בתוך ישראל. ומקרא מלא הוא [שמות כט, מה] "ושכנתי בתוך בני ישראל והייתי להם לאלקים". ולמעלה פנ"ד [קעט:] כתב: "נתן להם הקב"ה התורה ומצות, ואחר כך היתה השכינה <b>מתחברת</b> לישראל בשכון שכינתו ביניהם, כדכתיב אחר מתן תורה [שמות כה, ח] 'ועשו לי מקדש וגו''", ושם בהערה 208 נתבאר שדברים אלו הם ביאור לפסוק [יחזקאל טז, ח] "ואעבור עליך ואראך והנה עתך עת דודים וגו' ותהיי לי". <b>ובמדרש תנחומא</b> [בחוקתי אות ג] אמרו: "'אם בחקתי תלכו' [ויקרא כו, ג], מה כתיב שם [פסוק יא] 'ונתתי משכני בתוככם'. אם תקיימו מצותי מניח אני את העליונים וארד ואשכון ביניכם, שנאמר [שמות כט, מה] 'ושכנתי בתוך בני ישראל', שעל מנת כן יצאו ממצרים שיעשו את המשכן ותשרה שכינה ביניהם, שנאמר [שם פסוק מו] 'וידעו כי אני ה' אלקיהם אשר הוצאתי אתם מארץ מצרים לשכני בתוכם'. ואם יעשו רצוני, אין שכינתי זזה מביניהון. למה, אמר רבי אמי, נתאוה הקב"ה כשם שיש לו דירה למעלה, שיהא לו כך דירה למטה... כיון שעמדו ישראל אמר להם הקב"ה לא יצאתם ממצרים אלא על מנת שתעשו לי משכן ואשרה שכינתי ביניכם, שנאמר [שמות כה, ח] 'ועשו לי מקדש'". הרי השראת השכינה היא הבטוי המובהק לרצון ה' שתהיה לו דירה בתחתונים, ודירה זו היא היא הבטוי להיות אלקים לישראל. זאת ועוד, כי תיבת "שכינה" מורה על החבור שבין ה' אל האדם, וכמו שכתב בנתיב העבודה פי"ג [א, קיט.]: "כי השכינה יש לה חבור אל האדם... וכמו שאמרו חכמים ז"ל [ברכות ו.] כל מקום שיש עשרה שכינה עמהם" [הובא למעלה פי"א הערה 61]. ובתפארת ישראל פמ"א [תרלט.] כתב: "כי האם נמשכת אחר הבן ביותר, והיא עמו כמו השכינה שהיא עם הנבראים... [והאם] מתחברת לבנה כמו השכינה שמתחברת לנבראים ממנה". הרי שחבור ה' בנבראים נקרא בשם "שכינה". וכן מוכח מלשונו בגו"א בראשית פ"ו אות יט [קלה.], עיי"ש. ובנפש החיים [שער ב סוף פרק יז בהגה"ה] כתב: "ענין 'שכינה' הנזכר בכל מקום פירושו הפשוט של שכינה היינו קביעות דירה, כמאמרם ז"ל [פסיקתא רבתי ז, ד] מיום שברא הקב"ה עולמו, נתאוה שיהא לו דירה בתחתונים". ובתניא קונטרס אחרון כתב: "כי זהו תכלית ההשתלשלות שירד העליון למטה, ויהיה לו דירה בתחתונים". וראה למעלה פכ"ה הערה 60, ופרק זה הערות 9, 10, 12, בסמוך הערה 31, ולהלן פס"ז הערה 52.
(29) דבריו כאן [אודות שייכות המשכן ליצ"מ] הם דלא כדברי הרמב"ן הידועים [בהקדמתו לספר שמות] שביאר שענין המשכן נמצא בחומש שמות משום שרק לכשהוקם המשכן נחשבו ישראל לגאולים, וכלשונו: "נתיחד ספר 'ואלה שמות' בענין הגלות הראשון הנגזר בפירוש [בראשית טו, יג], ובגאולה ממנו... והנה הגלות איננו נשלם עד יום שובם אל מקומם ואל מעלת אבותם ישובו. וכשיצאו ממצרים, אף על פי שיצאו מבית עבדים, עדיין יחשבו גולים, כי היו בארץ לא להם, נבוכים במדבר. וכשבאו אל הר סיני ועשו המשכן, ושב הקב"ה והשרה שכינתו ביניהם, אז שבו אל מעלת אבותם, שהיה סוד אלוק עלי אהליהם, והם הם המרכבה [ב"ר מז, ח], ואז נחשבו גאולים. ולכן נשלם הספר הזה בהשלימו ענין המשכן, ובהיות כבוד ה' מלא אותו תמיד" [הובא למעלה פ"ט הערה 74, פמ"ג הערה 191, ופמ"ו הערה 222]. אמנם המהר"ל כאן מבאר הסבר אחר; ענין המשכן נמצא בחומש שמות כי השראת השכינה במשכן שייכת לתכלית של יציאת מצרים, וכמו שכתב כאן "הנה התבאר כי תכלית היציאה שיהיה להם לאלקים ולהיות שכינתו ביניהם". וראה להלן פס"ט הערה 5.
(30) של "להיות שכינתו ביניהם" [לשונו למעלה].
(31) לשון הפסוק במילואו הוא "כה אמר ה' השמים כסאי והארץ הדום רגלי אי זה בית אשר תבנו לי ואי זה מקום מנוחתי", ופירש רש"י [שם]: "השמים כסאי - איני צריך לבית המקדש שלכם. איזה בית - אשר הוא כדאי לשכינתי". ומעין מה שתמה שלמה המלך [מ"א ח, כז] "כי האמנם ישב אלקים על הארץ הנה השמים ושמי השמים לא יכלכלוך אף כי הבית הזה אשר בניתי". והרד"ק [ישעיה סו, א] כתב: "אמר 'השמים כסאי', כלומר וכי סבורים אתם שהבית שאתם מביאים שם הזבחים שאני שוכן בו, ושיכילני הבית כמו שמכיל הגוף, אין זה, כי 'הנה השמים כסאי והארץ הדום רגלי', כמו שאמר שלמה 'הנה השמים ושמי השמים לא יכלכלוך אף כי הבית הזה אשר בניתי'".
(32) כי הפסוק "השמים כסאי והארץ הדום רגלי" מורה שהשמים יותר חשובים מהארץ, שהרי "השמים כסאי", ואילו "הארץ הדום רגליו", שהוא שרפרף לרגלים. והרד"ק [ישעיה סו, א] כתב: "הכסא באמת מכובד משרפרף, לפיכך דימה השמים לכסא והארץ להדום רגלים, שהוא השרפרף". ובגו"א שמות פט"ו אות כג [שו:] כתב: "אמר הכתוב כי [ישעיה מח, יג] 'ידי יסדה ארץ וימיני טפחה שמים'... יחס הארץ אל השמאל, לפי שאינה חשובה במדריגה, והשמים אל הימין, שהוא יותר חשוב במדריגה... כדכתיב 'השמים כסאי והארץ הדום רגלי'... נתן לכל אחד ואחד מדריגתו איך נקרא עליו השם". ובנתיב יראת השם ס"פ ד [ב, לד:] כתב: "כי התחתונים נקראו הדום רגליו". ובגמרא [מכות כד.] כינו את בית המקדש "הדום רגליו", שאמרו "ואנו בית הדום רגלי אלקינו שרוף באש ולא נבכה".
(33) ברכות כח. "מעלין בקודש ולא מורידין". ובח"א למנחות צט. [ד, פו.] כתב: "מעלין בקודש... כי נחשב דבר זה שמורידים - הפסד, ואין במדריגת הקדושה הפסד, אבל מעלין, שהוא יותר מעלה, ואין דבר זה נחשב הפסד". וכן כתב בתפארת ישראל פמ"ט [תשעב:], ושם הערה 34. ולכך "בדבר זה" של השראת שכינה, שהיא קדושה, "מעלין ולא מורידין", כי בתחילה שכינת הקב"ה נמצאת בשמים ["השמים כסאי"], ומדוע בחר לאחר מכן להשרות שכינתו בתחתונים. ובמיוחד יש להעיר כן לפי דברי התנחומא [בחוקתי אות ג (הובא בהערה 28)] שהקב"ה אמר לישראל "אם תקיימו מצותי מניח אני את העליונים וארד ואשכון ביניכם", הרי שיש כאן עזיבת העליונים כדי לשכון בתחתונים, ולכאורה אין לך "מורדין בקודש" גדול מזה.
(34) לשונו להלן פ"ע [לאחר ציון 27]: "הנה יש לשאול, איזה מקום כבוד מנוחתו שיהיה מקום כבודו בתחתונים, אשר נראה שהכבוד מרוחק מהם והם בעלי חומר גס מאוד ועכור, ואיך בהם נמצא מקום ראוי לחבור הקדוש הזה" [ראה להלן פס"ז הערות 2, 7, 49, פס"ח הערה 93, ופ"ע הערה 29]. ועל דבריו כאן יש להעיר, כי במשנה [אבות פ"ג מ"א] אמרו "ולאן אתה הולך, למקום עפר רימה ותולעה", וזה נאמר על האדם במותו, לא בעודנו חי. ובשלמא תואר "עפר" נאמר גם על האדם החי ["כי עפר אתה ואל עפר תשוב" (בראשית ג, יט)], אך מנין לומר על החי שהוא "רימה ותולעה". וכן בהספד [קעח] כתב חמשה הסברים לבאר הכרח המיתה, והסברו השני הוא: "כי כך ראוי לאדם המיתה, כי השם יתברך הוא חי וקיים לעולם, ואין ראוי שיהיה לאדם דבר זה, שאם כן יחזיק עצמו אלהות. וכאשר יראה האדם מיתתו, אז ידע שהוא בעל רימה ותולעה, ובזה מקבל היראה מן השם יתברך" [הובא למעלה פ"ה הערה 124, ופכ"ב הערה 27]. הרי גם בעודו חי "ידע שהוא בעל רימה ותולעה", וזה צ"ב. אמנם בדר"ח פ"ג מ"א [לא.] כתב: "ומה שלא אמר כי האדם <b>יהיה</b> רמה ותולעה <b>ויהיה</b> עפר [לשון עתיד]. שכך אמר הכתוב [בראשית ג, יט] 'כי עפר אתה ואל עפר תשוב'. ורוצה לומר, אף על גב שאין האדם עפר לגמרי [בחייו], מכל מקום הוא שב אל עפר גמור ורמה ותולעה, ועל ידי שהוא שב אל עפר, נחשב האדם עפר לגמרי [אף בחייו]". לאמר האדם גם בעוד חי "סופו מוכיח על תחילתו", והוא "עפר רימה ותולעה". ואמרו במשנה [אבות פ"ד מ"ד] "שתקות אנוש רמה". ובדר"ח שם [סה.] כתב: "רוצה לומר כי סוף האדם הוא למיתה, כי המיתה ראויה לאדם, וכמו שאמרו במדרש [שמו"ר ב, ד] כל מי שנאמר בו 'היה' מתוקן הוא לדבר; 'הן האדם היה' [בראשית ג, כב], מתוקן הוא למיתה... שתראה מזה כי עצם האדם ראוי לו המיתה. וכל מי שמתוקן אל דבר שייך לומר שהוא מקוה לזה, אף כי אינו מקוה לזה, אבל מצד כי צורתו העצמית מקוה לזה ומתוקן לזה, שייך לומר שתקותו הוא לכך, שכל העומד לדבר ומוכן הוא לו, שייך בו תקוה... וכן אמרו רז"ל [ברכות יז.] סוף בהמה לשחיטה וסוף אדם למות, שתראה מזה כי זהו התקוה מצד עצם צורתו, ודבר מבואר הוא". ושם להלן [פב:] כתב: "כי האדם בר מיתה הוא בעצמו, וסופו למות". ולמעלה פכ"ב [רסט:] כתב: "כי המיתה לאדם במה שהוא אדם". הרי מה שסוף אדם למיתה מגדרו שהוא עפר רימה ותולעה אף בחייו. וראה למעלה פס"ד הערה 240, ולהלן הערה 182.
(35) פירוש - לכשיתברר ויתאמת שכל המציאות תלויה בשכינתו יתברך בתחתונים, אז יובן היטב שתכלית זו היא תכלית חשובה ביותר, ותוסר השאלה מדוע בחר בתחתונים, וממילא יהיה מובן שיצ"מ נעשתה למען תכלית זו. ועתה יבאר כיצד החבור האמיתי בין הקב"ה לנמצאים הוא רק בחבור לתחתונים, ולא בחבור לעליונים. ומה שכתב כאן "שכל דבר המציאות תלוי בשכינתו בתחתונים, ודבר זה הוא הכל" לכאורה אינו מתבאר בהמשך דבריו, אלא רק מתבאר שהחבור האמיתי הוא "בשכינתו בתחתונים", אך לא מתבאר שכל המציאות תלויה בחבור זה. וצריך לומר שזה אינו צריך לפנים שקיום העולם הוא רק בחבורו לה', ואין לתחתונים קיום מצד עצמם, וכמו שנאמר [דברים ד, ד] "ואתם הדבקים בה' אלקיכם חיים כולכם היום". ולמעלה פ"ח [שפה:] כתב: "כי אין לעולם קיום רק על ידי הדבוק בו יתברך, ובו מתקיים הכל". ולהלן פס"ט [לאחר ציון 8] כתב: "כי הנמצאים אין להם קיום בלא העלה, והם תלוים בו". ובדר"ח פ"ג מט"ו [שפ:] כתב: "כי התחתונים צריכים אל עלתם". ושם פ"ו מ"ח [רנח:] כתב: "אין לנמצאים מצד עצמם דבר, כי אם מה שמשפיע להם השם יתברך". ובנצח ישראל פי"ג [שלד:] כתב: "כל אשר הוא עלול יש בו הנפילה מצד עצמו, רק הקמתו מצד העלה, אבל מצד עצמו יש לו נפילה, ואין הקמתו רק מצד השם יתברך, שהוא העלה... כי זהו ענין העלול". ושם ס"פ כט [תקפג.] כתב: "כי האדם הוא עלול, ואין לעלול קיום מצד עצמו, כי אם מצד העלה... שיש לעלול קיום בעלתו". ובנתיב העבודה ר"פ ג [א, פב.] כתב: "ומה שנקרא התפלה 'עבודה'... כי התפלה שמתפלל האדם אל השם יתברך מורה שהאדם נתלה בו יתברך וצריך אליו, ואין לו קיום זולתו, והנה זהו אלקותו יתברך, שכל הנמצאים צריכים אליו ותלוים בו יתברך, עד שהכל אל השם יתברך". ושם ר"פ ו [א, צ.] כתב: "שיהיה מכיר ויודע כי הוא יתברך עלתו, והעלול מקבל מן העלה, עד כי נפשו תולה בעילה, הוא השם יתברך, וממנו יתברך חיותו וכל אשר צריך אליו". ובח"א לשבת לא. [א, טז.] כתב: "כי העלול במה שהוא עלול, אין לו קיום בעצמו, רק מה שיש לו מן השם יתברך, אשר הוא העלה, ומצד עצמו אין קיום לאדם, רק מצד השם יתברך, אשר הוא מקיים הכל". ובח"א לשבת קיח: [א, נח.] כתב: "כל עלול אין מציאותו מצד עצמו, רק מצד סבתו". ובהספד [קצ] כתב: "כי אין לתחתונים קיום זולת חיבור עליונים ותחתונים ביחד". וראה למעלה פס"ד הערה 40, פס"ה הערה 98, ולהלן פס"ט הערות 9, 180.
(36) פירוש - הקב"ה מצטרף לנמצאים מצד שהקב"ה משפיע, והנמצאים מקבלים השפעתו. לכך ככל שהנמצאים חסרים יותר וזקוקים להשפעתו יתברך, כך הקב"ה מצטרף אליהם יותר. באופן, שחסרון הנמצאים הוא מעלתם, וכמו שמבאר והולך [ראה להלן פס"ז הערה 47, פס"ח הערה 70, ופ"ע הערה 48]. ומה שכתב "כי הוא יתברך שהוא עלת הכל, <b>רצונו</b> בעלול", תיבת "רצונו" תוסבר על פי דבריו בבאר הגולה באר הרביעי [תנה:], שכתב: "כי יש אל השם יתברך תכלית התאחדות עם ברואיו, אף כי בודאי שאין השם יתברך מתאחד עם הנמצאים, והוא נבדל מהם, רק שרצונו מתאחד עמהם". הרי שמחלק בין השם יתברך עצמו [שאינו מתאחד עם הנמצאים], לבין רצונו יתברך [המתאחד עם הנמצאים]. והנה אמרינן בתפילה "לשם יחוד קודשא בריך הוא ושכינתיה", והחילוק בין "קודשא בריך הוא" לבין "שכינתיה" הוא החילוק הנ"ל, ש"קודשא בריך הוא" מורה על מידותיו של השם יתברך בלי תכלית, ואילו "שכינתיה" מורה על הבפועל והלמעשה של המידות בעולמנו [ראה בספר "שבת מלכתא" עמוד יב]. הרי שהרצון שהוזכר כאן הוא מכוון לאותו רצון של הקב"ה לדור בתחתונים, ולהשרות שכינתו בתוכם. וכן אמרו חכמים [תנחומא בחוקותי אות ג]: "אם יעשו <b>רצוני</b> אין שכינתי זזה מביניהן. למה... <b>נתאוה</b> הקב"ה, כשם שיש לי דירה למעלה, כך יהא לו דירה למטה". <b>לפי זה מובן</b> מה שכתב בדר"ח פ"ב מ"ד [תקמה:] שרצון ה' קשור לצבור המתפללים דוקא, וכלשונו: "כל ענין הצבור הוא רצונו, וראיה לזה כי אמרו בפרק קמא דברכות [ח.]... 'אימתי עת רצון - בשעה שהצבור מתפללין'. הרי לך מבואר שהשם יתברך רצונו בצבור דוקא, ורצונו הוא כאשר מתפללין על צרכיהם מה שצריך להם... כי הצבור הוא רצונו של הקב"ה... כי אין מקטרג לצבור במה שהם צבור, [כי] יש להם כח כללי, ובצד הכלל אין חטא, כי החטא הוא בפרטים, אבל בכללי לא שייך חטא וקטרוג. ותפילת הצבור בבית הכנסת הוא מצד הצבור, ולפיכך הוא שעת רצון... הצבור הם דבוקים ברצונו יתברך כאשר ידוע" [הובא למעלה פל"ח הערה 66]. וטעם הדבר הוא כמבואר כאן, כי רצון ה' מכוון להתקשרות עם הנמצאים, לכך התקשרות זו נמצאת במיוחד בצבור, שבתוכם משרה שכינתו, כי "אין השכינה שורה על מנין פרטי" [לשונו בח"א לב"ק פג. (ג, יג.)], ובפרט כאשר הצבור מתפללים על החסר להם. וזהו שכתב למעלה [לאחר ציון 28] "כי תכלית היציאה שיהיה להם לאלקים, ולהיות שכינתו ביניהם"; שתי התכלתיות האלו נפגשות כאשר הצבור ["שכינתו ביניהם"] מתפלל על צרכיו ["יהיה להם לאלקים"]. וראה להלן הערה 53. <b>ונראה עוד</b>, שהבטוי "רצונו של מקום" מצוי הרבה בדברי חכמים [ברכות לה:, יומא ג:, סוכה כט., כתובות סו:, ב"ב י., ועוד], ולהלן [הערה 42] יתבאר שהכינוי "מקום" מורה על הצטרפות הקב"ה לנמצאים. והואיל והצטרפות זו היא הצטרפות רצונו יתברך לנמצאים, וכמו שנתבאר, לכך דין הוא שכאשר איירי ברצון ה' יהיה מטבע הלשון המצוי בדברי חכמים "רצונו של מקום".
(37) פירוש - יחס העלה לעלול הוא יחס של משפיע למקבל, וקבלת השפע היא סבת ההתקשרות של עליונים [המשפיעים] עם תחתונים [המקבלים]. ומה שמכנה את הקב"ה כאן "הסבה הראשונה", ראה להלן הערה 41. וזהו יסוד נפוץ בספריו. וכגון, אמרו חכמים [סוטה לח:] "מנין שהקב"ה מתאוה לברכת כהנים, שנאמר [במדבר ו, כז] 'ושמו את שמי על בני ישראל ואני אברכם'", ופירש רש"י [שם] "ושמו את שמי - תלה הכתוב הדבר בהן להיות ברכה זו שימת שמו על עמו, ולא עשאה צורך ישראל, אלא צורך מקום". ובח"א שם [ב, עו.] כתב: "פירוש דבר זה, שהוא יתברך עלת הכל, ואי אפשר לעלה שלא ישפיע, וכאילו הוא דבר מחויב, כי כך ראוי לעלה להשפיע אל אשר הוא עלול לו. והנה ברכת כהנים הוא הברכה והשפע בכל צד, ולכך אמר שהקב"ה מתאוה לברכת כהנים, כי מתאוה העלה במה שהוא עלה להשפיע, ויותר מזה ממה שהתינוק רוצה לינק, האשה רוצה להניק [ראה פסחים קיב.], כי כח המשפיע יותר גדול מן המקבל, כי זהו פועל וזה מקבל. לכך הקב"ה מתאוה לברכת כהנים. וכמו שאמרו גם כן [יבמות סד.] הקב"ה מתאוה לתפילת צדיקים, כי הכל הוא ענין אחד. והבן הראיה מה שאמר הכתוב 'ושמו את שמי', כמו שפירש רש"י ז"ל שהוא צורך גבוה שימת שמו על בני ישראל. וזה מפני שהוא יתברך עלה משפיע לעולם, ולפיכך נקרא דבר זה צורך גבוה, ויש לך להבין דבר זה מאוד" [הובא למעלה פכ"ג הערה 90, ופס"ה הערה 105]. ובבאר הגולה באר הרביעי [תס.] הביא את מאמרם [ע"ז ג:] "מיום שחרב בית המקדש... מאי עביד, יושב ומלמד תינוקות של בית רבן תורה", וכתב: "וקאמר שהוא יושב ומלמד תורה לתינוקות של בית רבן. פירוש, שיש להשם יתברך התחברות ביותר אל הנמצאים, מה שהוא יתברך מוציא שכל ודעת בני אדם אל הפעל. ודבר זה הוא התחברות אליהם, כמו הרב לתלמיד, שהרב רוצה מאוד וחפץ להשפיע לתלמיד, כמו שאמרו [פסחים קיב.] יותר ממה שהעגל רוצה לינק, הפרה רוצה להניק... והבן איך לא אמרו שיושב ומלמד תורה לגדולים. שהקטן הוא מקבל, ואין שייך בו משפיע. אבל הגדול אפשר גם כן שיהיה משפיע לקטן ממנו. והוא יתברך חפץ במקבל דוקא, שהוא מקבל גמור. וזה הוא החבור הגמור גם כן, כאשר המקבל חפץ ומשתוקק אל המשפיע שיקבל ממנו, והמשפיע חפץ ומשתוקק להשפיע. והוא סוד הכרובים, אפי רברבי אפי זוטא, שהוא פני גדול ופני קטון [סוכה ה:], וכתיב [שמות כה, כ] 'ופניהם איש אל אחיו', ותינוקות של בית רבן הוא אפי זוטרא" [ראה להלן הערה 40]. ולכך ה' חפץ במקבל חסר, שעליו ניתן להשפיע. ועל בעל גאוה, שאינו תופס עצמו כמקבל וחסר, אומר הקב"ה [סוטה ה.] "אין אני והוא יכולין לדור בעולם". ובדר"ח פ"א מי"ג [שמה:] כתב: "מה שהרבנות קוברת בעליה [פסחים פז:], כי האדם הוא מקבל החיות והקיום מן השם יתברך, שהוא 'אלקים חיים' [ירמיה י, י], ומשפיע החיים והקיום לנמצאים כלם. והנה כל אשר הוא עושה עצמו מקבל, שהוא משפיל עצמו, ראוי הוא לקבל החיים מן השם יתברך. אבל הבעל השררה שהוא המושל על אחר, ואינו עושה עצמו מקבל, רק פועל ומושל באחר, אינו מקבל הקיום והחיים". ושם פ"ג מ"ו [קעח.] כתב: "דע כי הוא יתברך רוצה להיות עם הנבראים מצד כי אין עלה בלא העלול, לכך השם יתברך חפץ להיות עם אשר הוא עלה להם". ושם פ"ו מ"ז [קנז.] כתב: "כי צריך שיהיה האדם מוכן לקבל, וזה כאשר הוא נחשב עלול, [ו]על ידי אימה ויראה נחשב עלול. אבל מי שהוא בעיניו חשוב ובעל מעלה, אין לו הכנה לקבל כלל". ובנתיב התורה פ"ח [שנו:] כתב: "ודאי אין לגדול צירוף אל הרב, ואין עליו משפט תלמיד כל כך שיהיה לו צירוף אל הרב. רק הקטן נחשב תלמיד אליו, והוא מצורף אליו ביותר". ובנתיב הענוה פ"א [ב, ג.] כתב: "כי העלה עם העלול והוא מוכן לקבל". ובנצח ישראל פנ"ז [תתפד.] כתב: "כי העפר מיוחד לקבל דבר מלמעלה... ומיוחד לזה הדבר הקטן ביותר, כי הדבר הגדול, משום גדולתו אינו בעל קבלה". ובח"א לסוטה ה. [הוצאת כשר, ח"א עמוד כז] כתב: "ראוי העפר לקבל הויה יותר מכל היסודות, ודבר זה כי הקטון והשפל מוכן לקבלה יותר מכל. כמו שהגדול מוכן להשפיע, כך הקטון מוכן לקבל". ובנצח ישראל פי"ז הערה 93 נתבאר שהמקבל נקרא "קטן". ואמרו חכמים [סנהדרין צב.] "לעולם הוי קבל וקיים", ופירש רש"י שם "הוי קבל - הוי עניו ותחיה. 'קבל' לשון אפל, עשה עצמך אפל ושפל". הרי שמידת הענוה גופא נקראת בשם "קבל". והם הם הדברים, שהקטן הוא המקבל. וראה להלן פס"ז הערה 27, פס"ח הערה 62, ופס"ט הערות 3, 36.
(38) לשונו למעלה פכ"ג [שטו.]: "'מתוך הסנה' [שמות ג, ד]. פירשו רז"ל במדרש שמות רבה [ב, ה], אמר רבי יונה, היינו הא דכתיב [שיה"ש ה, ב] 'פתחי אחותי רעיתי תמתי', מה התאומים הללו, שאם אחד חש בראשו חבירו מרגיש, כך אמר הקב"ה [תהלים צא, טו] 'עמו אנכי בצרה', ונאמר [ישעיה סג, ט] 'בכל צרתם לו צר'. בארו בזה דבר עמוק מאוד, כי נקרא ישראל 'תמתי' לענין נפלא, מפני כי הוא יתברך העלה, וישראל הם בניו עלולים, ומצד שהעלה והעלול מצטרפים יחד, זה האחות והתמות יחד, שכל דבר שיש לו הצטרפות, כגון זה שישראל נקראים 'בנים' אל השם יתברך [דברים יד, א], שהוא העלה להם, ומפני כך יש בהם התמות והאחות, כאשר לא נקח הדבר רק מצד התחברות יחד. ובמדרש חזית בשיר השירים רבה [ג, יא], שאל רבי שמעון בן יוחאי את רבי אליעזר בן רבי יוסי, אפשר ששמעת מאביך מהו [שיה"ש ג, יא] 'בעטרה שעטרה לו אמו'. אמר לו הן. אמר לו האיך, אמר לו, משל למלך שהיה לו בת יחידה, והיה מחבבה ביותר עד שקרא לה 'אמי'. כך מתחלה חבב הקב"ה את ישראל קרא לה 'בתי'... ולא זז מחבבן עד שקראן 'אחותי'... לא זז מחבבה עד שקרא לה 'אמי'... בארו שהשם יתברך מחבב את ישראל באלו שלשה כנוים, שהרי הם עלולים ממנו יתברך, דכתיב [דברים לב, ו] 'הלא הוא אביך קנך וגו'', שהוא יתברך נקרא עלה בפרט לישראל. ולפיכך קראם 'בת', רצה לומר שישראל הם עלולים אל השם יתברך. 'ולא זז מחבבה עד שקראם אחותי', בבחינה זאת שהעלה והעלול מתחברים יחד. נמצא כי ישראל הם בת לו בבחינה שהוא עלה להם, והם עלולים ממנו. וכאשר נקח הדבר כי העלה והעלול מצטרפים יחד ומתחברים יחד, נקראו ישראל 'אחותי'. וכאשר הבחינה הוא מצד זה כי אי אפשר להיות בלא ישראל, לפי שהם עלולים, כביכול העלה צריך אל העלול, שאין עלה בלא עלול, ומאחר שהוא יתברך עלת וסבת הכל, אי אפשר מבלתי העלול, שהם ישראל. ודבר שאי אפשר להיות בלא דבר אחר, הרי אותו דבר כאילו היה סבה לו, רצה לומר בבחינה זאת. ולפיכך קרא ישראל 'אֵם', מאחר שאי אפשר לעלה להיות בלא העלול, הרי כאן העלול סבה לעלה בבחינה זאת, שלכל עלה צריך שיהיה לו עלול, ודבר שהוא צריך אל דבר, אותו דבר כאילו היה סבה לו. ולפיכך אמר שכל כך חבבה עד שקראם 'אֵם'. והבן דברים אלו מאוד, והוא פירוש המאמר הזה באמת בלי ספק".
(39) אודות שהעליונים פועלים בתחתונים, כן כתב בכמה מקומות. וכגון, למעלה פנ"ו [רמד:] כתב: "כי השמים הם פועלים, ואינם מתפעלים". ולמעלה פס"ה [לאחר ציון 115] כתב: "ואדוני האדונים' [תהלים קלו, ג] הם כת המלאכים מושלים על העולם, ונקראים 'אדונים', שהם אדונים לעולם, ודבר זה ברור". ובתפארת ישראל ר"פ א [כח.] כתב: "הנה השמים וכל צבא השמים, כולם פועלים; מסבבים הרקיע, ופועלים בתחתונים כמו שבראם השם יתברך וסדר אותם". ושם פ"מ [תרח:] כתב: "השמים הם פועלים". וכן הוא בנצח ישראל פנ"א [תתכ:]. ובבאר הגולה באר השני [קנ:] כתב: "מה שנגזר מצבא עליונים על הארץ... כי העולם הזה נוהג על ידי העליונים". ובדר"ח פ"א מי"ח [תכג:] כתב: "וידוע כי יש פועלים בעולם התחתון, וזהו כמו שכתוב [בראשית א, טז] 'את המאור הגדול לממשלת היום ואת המאור הקטן לממשלת הלילה וגומר'. והפועלים האלו גוזרים משפטים על התחתונים, וקראו אותם 'משפטי המזלות', והוא דין גמור מה שגוזרים העליונים על התחתונים... המושלים, הם השמים וצבאיהם, שהם מושלים פועלים בתחתונים, הם שגוזרים ומחייבים מה שיתן זה לזה לפי הסדר והמשפט אשר סדר המנהיג, הוא השם יתברך". ובנתיב האמת פ"ג [א, רב.] כתב: "ידוע כי העליונים, דהיינו עולם העליון, משפיע לעולם הגלגלים, והגלגלים משפיעים אל התחתונים. ולפיכך יקרא השפע שבא מעולם העליון לעולם הגלגלים 'חסד'... כי החסד אף לעשירים [סוכה מט:], ואילו צדקה לענייים דוקא [שם]... ועולם הגלגלים אינם נקראים עניים, כי הם גם כן בעלי השפעה לתחתונים. ולפיכך יקרא מה שהעולם העליון משפיע 'חסד' ולא 'צדקה', שהחסד גם כן לעשירים. ויקרא מה שהעולם האמצעי משפיעים לתחתונים 'צדקה', כי התחתונים מקבלים ואינם משפיעים, כמו העני הזה שהוא מקבל ואינו יכול להשפיע". ובנתיב השלום פ"ב [א, רכב.] כתב: "לא נמצא בנבראים פעולה מהירה תמידית בכח גדול כמו התנועה של השמים, אשר הם מתנועעים תנועה תמידית מהירה. והשמש והירח הם המושלים והפועלים בתחתונים על ידי תנועתם. וכדכתיב [תהלים קלו, ח-ט] 'את השמש לממשלת היום ואת הירח לממשלת הלילה'. ודבר זה ידוע כי הפעולה הוא בכח מדת הדין". ובדרוש על התורה [יג.] כתב: "כי תמיד התחתון והפחות מקבל דבר שהוא עליון ממנו" [הובא למעלה פנ"ו הערה 45, ופס"ה הערה 117, וש"נ]. וראה להלן פס"ז הערה 3.
(40) פירוש - התחתונים במה שהם תחתונים הם רק מקבלים, ואינם משפיעים לזולתם, ולכך הם עלולים בעצם. ולמעלה פמ"ד [רפו.] כתב: "'כי אני ה' עושה חסד משפט וצדקה בארץ' [ירמיה ט, כג], בתחתון התחתונים, והוא הארץ, והשם יתברך, שהוא בעליון עליונים, משפיע לתחתון תחתונים". ובדר"ח פ"א מי"ג [שמה:] כתב: "מה שהרבנות קוברת בעליה [פסחים פז:], כי האדם הוא מקבל החיות והקיום מן השם יתברך... אבל הבעל השררה שהוא המושל על אחר, ואינו עושה עצמו מקבל, רק פועל ומושל באחר, אינו מקבל הקיום והחיים". ובבאר הגולה באר הרביעי [תס.] הביא את מאמרם [ע"ז ג:] "מיום שחרב בית המקדש... מאי עביד, יושב ומלמד תינוקות של בית רבן תורה", וכתב [תסא.]: "והבן איך לא אמרו שיושב ומלמד תורה לגדולים. שהקטן הוא מקבל, ואין שייך בו משפיע. אבל הגדול אפשר גם כן שיהיה משפיע לקטן ממנו. והוא יתברך חפץ במקבל דוקא, שהוא מקבל גמור" [ראה למעלה הערה 37]. ובהמשך הבאר שם [תקנז:] כתב: "אמנם מה שאמר במדרש [שמו"ר יג, א] שהארץ נבראת מן העפר אשר תחת כסא הכבוד. רצה לומר כי התחלת הארץ הוא מצד שהוא יתברך מלך עולם, ומורה כסא כבודו על שהוא מלך, ואין מלך בלא אשר מולך עליו, כי אין עילה בלא עלול. ומצד הזה נבראת הארץ, שהוא עלול גמור, ומקבל מלכותו יתברך. ולפיכך אמר 'מן עפר שהוא תחת כסא הכבוד'... כי במה שהוא יתברך מלך, ואין מלך בלא אשר הוא תחת מלכותו, והארץ היא מסוגלת לקבל מלכותו ולהיות תחת רשות העילה, במה שהארץ הוא עלול גמור" [הובא למעלה פס"ב הערה 125]. ובנתיב האמת פ"ג [א, רב.] כתב: "וידוע כי העליונים, דהיינו עולם העליון, משפיע לעולם הגלגלים, והגלגלים משפיעים אל התחתונים. ולפיכך יקרא השפע שבא מעולם העליון לעולם הגלגלים 'חסד'... כי החסד אף לעשירים, ואלו צדקה לענייים דוקא [סוכה מט:]... ועולם הגלגלים אינם נקראים עניים, כי הם גם כן בעלי השפעה לתחתונים. ולפיכך יקרא מה שהעולם העליון משפיע 'חסד', ולא 'צדקה', שהחסד גם כן לעשירים. ויקרא מה שהעולם האמצעי משפיעים לתחתונים 'צדקה', כי התחתונים מקבלים ואינם משפיעים, כמו העני הזה שהוא מקבל ואינו יכול להשפיע". וראה להלן פס"ט הערה 159, ופ"ע הערה 48.
(41) מה שמכנה כאן את הקב"ה בשם "סבה הראשונה" [וכן למעלה לפני ציון 37], הוא משום שבא לבאר שהעלה שאין בה אלא היותה עלה, מתחברת ביותר לעלול שאין בו אלא היותו עלול. והאופן להורות שהקב"ה הוא רק עלה, הוא על ידי שנקרא "הסבה הראשונה", שלא קדם לו דבר, ולכך לא קבל דבר. וראה למעלה פ"ס הערות 13, 17.
(42) ויש בזה הטעמה מיוחדת; נתבאר כאן ש"הוא יתברך מצטרף לנמצאים במה שהם עלולים" [לשונו למעלה לאחר ציון 35]. לאמור שיש בזה שתי נקודות; (א) ה' מצטרף לנמצאים. (ב) חסרון העלול וקטנותו מאפשרים שה' יצטרף לנמצאים "במה שהם עלולים". ומצינו כינוי אחד של ה' המכיל בתוכו את שתי הנקודות האלו; כינוי זה "המקום" שמו, שהוא מורה על שתי הנקודות האלו, וכדלהלן; אודות ש"מקום" מורה שה' מצטרף לנמצאים, כן ביאר בגו"א בראשית פל"ז אות מ [רל:]: "דע לך כי הוא יתעלה משותף לכל הבריות, ויש לכל הבריות חלק בהקב"ה... כי הוא מקומו של עולם, והוא כולל את הכל... כי הוא יתעלה כולל הכל, ולפיכך נקרא בשם 'מקום', מפני שהוא כולל הכל, כמו המקום שהוא כולל מה שבתוכו" [ראה למעלה פמ"ז הערה 92, וש"נ]. ואודות ש"מקום" מורה על השלמת חסרון העלול, הנה על חסרון כיס אומרים [ברכות טז:] "המקום ימלא לך חסרונך". ועל חולה אומרים [שבת יב:] "המקום ירחם עליך בתוך שאר חולי ישראל". ועל ניחום אבלים אומרים "המקום ינחם אתכם בתוך שאר אבלי ציון וירושלים" [ספר ליקוט הלכות, הלכות תפלת המנחה הלכה ז]. הרי שכל מלוי חסרון נתלה ב"מקום", כי כינוי "מקום" מורה על שהקב"ה מצטרף לתחתונים, וצירוף זה נעשה על ידי השלמת חסרון הבריות. לכך דין שאותו כינוי המורה על הצטרפות ה' לנמצאים גם יורה על השלמת צרכי הנמצאים [מפי ידי"נ הגאון רבי הדר מרגולין שליט"א]. וראה להלן פס"ט הערה 2.
(43) לשונו בנצח ישראל פ"י [רסה.]: "כי עיקר שכינתו בתחתונים, כי כן מדתו של השם יתברך להיות שכינתו את דכא". ובדרשת שבת הגדול [רד:] כתב: "לפיכך כאשר נברא העולם היה עיקר שכינתו בתחתונים, הפך מאשר יחשבו כי האדם מה הוא, ואין ראוי שיהיה נחשב אל השם יתברך, רק עיקר שכינתו בתחתונים הוא. וזה מפני כי אין דבר ראוי שיקבל שכינה כי אם התחתונים, שמפני שפלותם נחשבים 'מה', ודבר כמו זה ראוי לקבל כבוד השכינה, אשר השמים ושמי השמים לא יכלכלו כבודו [מ"א ח, כז], ועם זה כבודו הוא בתחתונים, שהם נחשבים 'מה', ומצד הזה אפשר להם לקבל כבודו" [הובא למעלה פי"ז הערה 11]. ובח"א לסוטה ה. [ב, לג:] כתב: "כי השם יתברך שכינתו על אשר הוא דכא ושפל. וזה רמזו חכמים במדרש [ב"ר יט, ז] במה שאמרו עיקר שכינתו בתחתונים היתה. וכך השם יתברך משרה שכינתו על אשר הם נמוכים מפני שהם פשוטים. ובדבר זה הארכנו מאוד בחבור גבורות ה' בסופו עיין שם, ולפיכך משרה שכינתו בתחתונים" [הובא למעלה פכ"ג הערה 159, ולהלן פס"ז הערה 26]. וראה להלן פס"ט הערה 2. <b>ובעוד שכאן</b> מבאר שמעלת התחתונים היא מפאת היותם עלולים בעצם, הרי להלן פ"ע ביאר זאת מצד היותם ההשלמה והסוף, וכלשונו: "הנה יש לשאול, איזה מקום כבוד מנוחתו שיהיה מקום כבודו בתחתונים... דע כי אם שהתחתונים האלו הם פחותים, ויש להם חומר עב וגס מצד עצמם, בשביל זה לא ימנע שלא ימצא בהם מעלה מצד שהם השלמת הכל. והנה תמצא כמו כן שהארץ, שהוא יסוד התחתון והשפל מכל הנמצאים, יש בה מעלה מצד השלמת הכל, שמפני שהוא אחרון מכל היסודות על ידה יושלם הכל, כי לעולם הדבר יושלם על ידי האחרון שהוא השלמה... ולפיכך אל תתמה מה מעלה יש בארץ שהיא בתכלית השפלות והחומר הגס והעכור שבה, שמעלתה לא מצד עצמה, רק במה שהיא השלמת המציאות".
(44) מביא את המדרש כדי להורות שעיקר שכינה הוא בתחתונים. ויביא את המדרש יותר כלשון הילקו"ש [ח"א רמז כז] מלשון הב"ר. וכבר נתבאר כמה פעמים [ראה למעלה פס"ג הערה 70] שבספר זה מצוי שהמהר"ל מייחס את דברי המדרש לציון הנמצא בילקו"ש, אך מביא לשון המדרש כפי שמובא בילקו"ש, ולא כלשון המדרש המצויין. וראה להלן הערה 104, ופס"ח הערה 2.
(45) לשון המתנות כהונה [שם]: "דרש מדכתיב 'מתהלך' לשון מתפעל, משמע שאינו הליכה ממש, כמו דאת אמר 'מתרושש', 'מתעשר', שאינו רש ועשיר באמת [משלי ג, ז "יש מתעשר ואין כל מתרושש והון רב"], אך מדמה עצמו כן".
(46) בשפיכות דמים, שהרג את הבל [בראשית ד, ח]. וראה להלן הערה 178.
(47) בעבודה זרה [שבת קיח:], "ודורו היה הראשון שעבד עבודה זרה, דכתיב [בראשית ד, כו] 'אז הוחל לקרא בשם ה''" [לשונו להלן (לאחר ציון 134)].
(48) "עמדו מצרים בימי אברהם וחטאו בעריות... ובשביל כך לא אמר פרעה 'הנה ארצי לפניך' כמו שאמר אבימלך [בראשית כ, טו], מפני שאמר המצריים שטופי זימה הם" [לשונו בהמשך (לאחר ציון 142)].
(49) לשון היפה תואר [שם]: "קשה ליה בקרא, דכתיב 'וישכנו לעד עליה', ולא כתיב 'וישכינו לעד בה', ולכן מקשה אטו רשעים פורחים באויר, הלא גם המה במעט ימיהם ישכנו עליה. ולכן דריש 'וישכנו' כמו 'וישכינו'".
(50) מה שאמרו במדרש דמתחילה "עיקר שכינה בתחתונים היתה".
(51) אין כוונתו שהעלול נברא בשלימות וללא פחיתות, שהרי כתב למעלה פס"ה [לאחר ציון 96] "שכל עלול הוא חסר, וצריך הוא אל העלה, שהוא מקיים אותו בשביל החסרון שבו". ובבאר הגולה באר הששי [רפו:] כתב: "כי לחסרון העלול אי אפשר שיהיה העולם שלם לגמרי מבלי חסרון כלל, אבל העולם חסר נברא, כי אי אפשר שיהיה העולם שלם לגמרי, כי העלול אינו בשלימות". ובנר מצוה [ד:] כתב: "אי אפשר שיהיה העולם, שהוא העלול מן השם יתברך, שיהיה העלול הזה בלא חסרון, רק נמצא עמו חסרון". ובח"א לשבועות ט: [ד, יב.] כתב: "כי כל הנבראים התחתונים דבק בהם העדר וחסרון. ולכך השמש שהיא מאור הגדול אינה מושלת רק ביום בלבד, ובלילה היא נעדרת", וזהו יסוד נפוץ מאוד בספריו [כמלוקט למעלה פס"ה הערה 97]. אלא כוונתו במה שכתב ש"אין פחיתות בעלול כלל" שאיירי כאן בשלב הבריאה הראשוני, בטרם שהעלול נתלכלך בחטא, ואין בו פחיתות חטא כלל.
(52) כמו שנאמר [ישעיה נט, ב] "כי אם עונותיכם היו מבדילים ביניכם לבין אלקיכם וחטאותיכם הסתירו פנים מכם משמוע". ולהלן ר"פ סז כתב: "התבאר לך בפרקים שעברו כי אל תפן אל מנחתם, היא מנחת שוא אשר הביאו אל ה', כי הוא יתברך קרוב אל המלאכים מצד שהם נמצאים עליונים. שאין הדבר כן, כי אם לא שהיה החטא מבדיל בין השם יתברך ובינינו, היה שכינתו בתחתונים, וזהו רוממות וגדולה אל השם יתברך". ולהלן פס"ט [לאחר ציון 168] כתב: "היה ירא אברהם כי יתרחקו בניו מן השם יתברך בסבת חטאם". ובגו"א במדבר פכ"ח אות יא [תעב:] כתב: "כי החוטא נתרחק מה' בשביל חטאו". ובדר"ח פ"ג מ"א [לו:] כתב: "ולפיכך אמר [שם] 'הסתכל בשלשה דברים ואין אתה בא לידי חטא', שהוא הסרה מן השם יתברך". ושם פ"ו מ"ח [רנט.] כתב: "וזה שאמר [תהלים לו, י] 'כי עמך מקור חיים באורך נראה אור', כי המקור אין לו הפסק כלל, והמקור הזה משפיע לכל הנמצאים, ודבר זה מצד הדביקות שהם דבוקים בו יתברך. ואם מסלקים הדביקות הזה על ידי חטא ועון, הוא הכרת אשר כתוב בתורה [ויקרא יח, כט]... על ידי חטא נכרת מן הדביקות הזה". ובתפארת ישראל פ"ע [תתשא.] כתב: "החטא הוא התרחקות מן השם יתברך". ובנתיב העבודה ר"פ יג [א, קיז:] כתב: "החטא היא היציאה מן השווי, ודבר זה הסרה מן השם יתברך". ובנתיב התשובה פ"א [יט:] כתב: "כאשר הוא שב אל השם יתברך, אחר שהיה מתרחק ממנו יתברך על ידי החטא". ובדרשת שבת הגדול [רכז:] כתב: "כאשר חוטא האדם, העוונות הם מפרידים בין השם יתברך ובין האדם". ובנצח ישראל פי"א [רעז.] כתב: "כל חטא הוא הסרה מן השם יתברך". ושם פנ"ו [תתע:] כתב: "יש בחינה בישראל שהם נבדלים מן השם יתברך, ובמה שהם נבדלים מן השם יתברך ימצא בהם החטא". הרי שהחטא יוצר הבדלה, וכן ההבדלה מאפשרת את החטא. וכן השריש לאידך גיסא; הדבק בה' אינו בא לידי חטא, וכמבואר בבאר הגולה באר החמישי [קח:], והובא למעלה פי"ז הערה 72. וראה להלן ציון 195, פס"ט הערה 169, ופע"ב הערה 47.
(53) לשונו בנצח ישראל פכ"ב [תסג:]: "ולפיכך אמר [ברכות ג.]... 'ומה לו לאב שהגלה את בניו משלחן אביהם'... מפני שהוא יתברך העלה אל ישראל, ומצד הזה היה ראוי שיהיה כאן הקשר העלול עם העלה לגמרי. וכאשר נפרד העלול מן העלה, על זה יאמר 'ומה לו לאב', שהוא העלה, 'שהגלה את בניו משלחן אביהם', ונעשה פירוד זה, שהוא שנוי אשר אין ראוי שיהיה כלל". וראה להלן פס"ח הערה 62. ולאור דבריו כאן [שהחטא בנמצאים מפקיע מהדבקות של העלה בעלול], יש בכך הטעמה מיוחדת במה שביאר את מעלת הצבור, וכלשונו בדר"ח פ"ב מ"ד [תקמה:]: "כל ענין הצבור הוא רצונו, וראיה לזה כי אמרו בפרק קמא דברכות [ח.]... 'אימתי עת רצון - בשעה שהצבור מתפללין'... כי הצבור הוא רצונו של הקב"ה... כי אין מקטרג לצבור במה שהם צבור, [כי] יש להם כח כללי, ובצד הכלל אין חטא, כי החטא הוא בפרטים, אבל בכללי לא שייך חטא וקטרוג" [הובא למעלה הערה 36]. לאמר, דהואיל ובצבור אין אפשרות של חטא, לכך דביקות העלה בעלול נשארת על כנה, כפי שהיה בתחילת הבריאה, שהיה עיקר שכינתו בתחתונים. אמור מעתה; מעלת הצבור היא כפי הדביקות שהיתה בעולם בתחילת הבריאה, קודם שהיה חטא בעולם.
(54) שהוזכרו במדרש הנ"ל [והם החטאים של: אדם הראשון, קין, דור אנוש, דור המבול, דור הפלגה, סדום, והמצריים בימי אברהם]. והולך לבאר ששבעה חטאים אלו הם כנגד שבע מצות שנצטוה אדה"ר. ובדרשת שבת הגדול [רה.] כתב: "ובמדרש... עיקר שכינה בתחתונים היתה, כיון שחטא אדה"ר נסתלקה לרקיע ראשון... וכבר התבאר מדרש זה במקום אחר [כוונתו לדבריו כאן] מה שאלו שבעה חוטאים היו מסלקים השכינה, ושבעה צדיקים היו מורידים השכינה לארץ" [המשך דבריו שם יובא להלן הערה 193]. <b>ויש להבין</b>, מדוע נכנס עתה לבאר באריכות גדולה את טיבן של שבע המצוות שניתנו לאדה"ר ולהעמידן כנגד שבעת החוטאים, הרי במדרש שהביא לא נזכר מזה כלום, אלא נזכרו שבעת החוטאים שסילקו את השכינה, וכנגדם שבעת הצדיקים שהורידו את השכינה, ומה הצורך להכניס כאן הקבלה שלישית [של שבע מצוות]. ובדרשת שבת הגדול הנ"ל לא הזכיר כלל שבע המצוות האלו, אלא את ההקבלה שבין שבעת החוטאים לשבעת הצדיקים. ויש לומר, שבא לבאר מדוע שבעת החטאים האלו מסלקים השכינה, כי במשפט שלפני כן כתב "אין התחברות רק בתחתונים, במה שהם עלולים באמת, עד שנמצא חטא בנמצאים העלולים, אז מפרידים הדבוק ההוא, עד שאין כאן חבור העלה אל העלול". ובא להורות באצבע את גודל הקלקול שיש בשבעת החטאים שסילקו השכינה, כי חטאים אלו עומדים כנגד המצוות שניתנו לאדה"ר, ומצוות אלו הן כנגד חלקי האדם המשלימות אותו בכדי שיוכל להתחבר לשכינה כדבעי [כמבואר להלן הערה 74]. לכך שבעת החטאים מסלקים את השכינה, מחמת שהם עומדים כנגד שבע המצוות המחברות את האדם אל השכינה.
(55) אמרו חכמים [סנהדרין נו.] "תנו רבנן, שבע מצות נצטוו בני נח; דינין, וברכת השם, עבודה זרה, גילוי עריות, ושפיכות דמים, וגזל, ואבר מן החי". ובגמרא [שם נו:] למדו את כל שבע המצות הללו מהפסוק [בראשית ב, טז] "ויצו ה' אלקים על האדם לאמר מכל עץ הגן אכול תאכל", ופסוק זה נאמר לאדם הראשון [קודם החטא]. וזהו מה שכתב כאן "לפי שמתחלה בבריאת עולמו נתן להם אלו מצות". וזהו המשך לדבריו למעלה [לאחר ציון 50] "כי מתחלה כאשר נברא העולם... היה השם יתברך מתחבר כאשר ראוי חבור העלה בעלול". ודע, שהרמב"ם כתב [הלכות מלכים פ"ט ה"א] שמצות "אבר מן החי" לא ניתנה לאדה"ר, אלא לנח, וכלשונו: "על ששה דברים נצטווה אדם הראשון; על ע"ז, ועל ברכת השם, ועל שפיכות דמים, ועל גילוי עריות, ועל הגזל, ועל הדינים... הוסיף לנח אבר מן החי, שנאמר [בראשית ט, ד] 'אך בשר בנפשו דמו לא תאכלו', נמצאו שבע מצות". והכסף משנה [שם] טרח לבאר את מקורו של הרמב"ם. ומצינו בזה מחלוקת ראשונים; תוספות [סנהדרין נו: ד"ה אכל] סוברים שאדה"ר נצטווה על אבר מן החי, וכן משמע מרש"י [סנהדרין נז. ד"ה למשרי], והר"ן [סנהדרין נט:]. אך כאמור הרמב"ם סובר שאדה"ר לא נצטוה על אבר מן החי. ועיין מהרש"א [סנהדרין נט.] שהאריך בענין זה. והמהר"ל בזה סובר כתוספות ודעמיה. וכן בתפארת ישראל פ"ז [קטז:] כתב: "נתן לאדם [הראשון] ז' מצות, כולם מצות לא תעשה, כמו שבארנו ענין אלו שבע מצות בחבור גבורות ה', עיין שם". וכן בדר"ח פ"ה מ"ח [רמט:] כתב: "וכבר בארנו בספר גבורות השם שזה הטעם לשבעה מצות שנתן השם יתברך לאדם". אמנם בתפארת ישראל פי"ט [רפו:] כתב: "כאשר תעיין במצות שנתן השם יתברך לבני נח, שנתן לאדם שש מצות, ולנח שביעית, אבר מן החי... כי נתן לאדם שש מצות; ברכת השם, עבודה זרה, עריות, דינין, גזל, שפיכות דמים, כי דבר זה בארנו בחבור גבורות השם". הרי שכתב שאדה"ר נצטוה שש מצות בלבד, ללא אבר מן החי, וסותר את דבריו כאן וכן מה שכתב שם בפ"ז. זאת ועוד, בשני המקומות האלו בתפארת [פ"ז ופי"ט] מזכיר את דבריו כאן בגבורות, וכאן ביאר שניתן לאדה"ר מצות אבר מן החי. וצ"ע.
(56) פירוש - עצם קבלת המצוה על ידי העלול מחבר אותו לעלתו, כי הציווי שבא מהעלה התקבל אצל העלול, וזה גופא נחשב לחבור של העלול לעלתו. וראה הערה 58. ויש להבין, כי למעלה [לאחר ציון 50] כתב: "כי מתחלה כאשר נברא העולם, ואין פחיתות בעלול כלל, היה השם יתברך מתחבר כאשר ראוי חבור העלה בעלול, ואין התחברות רק בתחתונים, במה שהם עלולים באמת. עד שנמצא חטא בנמצאים העלולים, אז מפרידים הדבוק ההוא, עד שאין כאן חבור העלה אל העלול". ומכך משמע שקודם חטא אדה"ר "היה השם יתברך מתחבר כאשר ראוי חבור העלה בעלול", וזה נעשה אף ללא מצוות, ורק החטא הוא שמפריד בין הדבקים, אך ללא חטא חבור העלה בעלול נשאר על כנו מעצם בריאתו. ואילו כאן מבאר שחבור העלה בעלול [קודם החטא] נעשה על ידי "ז' מצות, שהם חבור העלה בעלול על ידי גזירותיו ומצותיו, במה שהעלול מקבל גזירת ומצות העלה". ומדוע יש צורך "במה שהעלול מקבל גזירת ומצות העלה", ולא סגי במה שלא נעשה חטא החוצץ בין העלה לעלול. <b>ויש ליישב</b> זאת על פי דבריו בתפארת ישראל פט"ז [רמה.], וז"ל: "מופת ברור חיוב תורה מן השמים... צריך שיהיה האדם, שהוא ראש בתחתונים, מסודר תחת השם יתברך, שהוא עלת הכל. שאם לא כן, יהיה האדם בפני עצמו מסולק מן השם יתברך... רק שצריך אתה לומר במה שמקבל האדם גזרת העלה, היא התורה מן השמים, שהוא לעול על האדם, ובזה הוא מסודר תחת רשות העלה מה שיעשה ומה שלא יעשה... אם לא היה מצווה במעשיו, היה הוא חלוק בתחתונים, כי היה רשות לעצמו, ולא היה לו קשור וסדר בעלתו. ודבר זה אי אפשר שיהיה האדם נבדל מן העלה ויהיה ברשות עצמו. ובאולי יאמר כי האדם וכל הנמצאים תחת רשות העלה מצד שיכול לעשות בהם כרצונו, להמית ולהחיות, ובדבר זה האדם תחת רשות העלה. דבר זה אין לומר כלל. כי אם האדם תחת רשות השם יתברך מה שיש בידו להמיתו ולהפסידו, אין זה מצד במה שהאדם הוא שכלי. כי כל הנבראים משותפין בזה. אבל במה שהוא אדם שכלי, מצד הזה ראוי שיהיה תחת רשות העלה. ואי אפשר שיהיה זה רק כאשר נתן לו התורה, שעל ידי התורה האדם במה שהוא שכלי תחת רשות העלה, אשר צוה עליו שיהיה הנהגה שלו בענין זה. ואם לא כן, אין האדם, במה שהוא מיוחד בעל שכל, תחת רשות העלה, רק הוא תחת העלה במה שהוא משותף עם שאר התחתונים, לא במה שהוא מיוחד מבין שאר הנמצאים. ולכך כאשר הוא בן י"ג שנה, שאז האדם בעל שכל ודעת, והוא בעל מעשים, נצטוה [אבות פ"ה מכ"א], והוא תחת רשות העלה מצד זה... כי גופו... הוא תחת העלה להמיתו ולהפסידו... אבל מה שהוא תחת רשות העלה מצד שהוא אדם שכלי, אי אפשר לומר כן רק מצד שגזר על האדם גזרת מצוותיו". לכך נהי שקודם חטא אדה"ר היה חבור העלה בעלול, אך חבור זה מוסב על כל העולם, ואינו חל על שכלו בפרט. ובכדי שחבור זה יכלול גם את החלק השכלי שבאדם, היה הכרח שינתנו לו מן העלה מצוות, וכמו שנתבאר. וראה להלן הערה 62.
(57) מזכיר את ספר התפארת בלשון עתיד ["יתבאר בספר תפארת ישראל"]. וכן למעלה פל"ו [תרפח.] כתב לשון עתיד. אך להלן פס"ז [לאחר ציון 72] כתב: "דבר זה יותר התבאר בספר תפארת ישראל". וראה למעלה פי"ח הערה 44, פל"ו הערה 184, ולהלן פס"ז הערה 73.
(58) כן כתב הרבה פעמים בספר התפארת. וכגון, שם פ"ט [קמז:] כתב: "ואיך לא יקנה מדרגה אלקית על ידי המצות, כי המצות כולם, במה שהם מצות השם יתברך על האדם, אין ספק שזה התיחסות וחבור בין השם יתברך ובין האדם, כמו מלך הגוזר גזירה על עמו. ואין ספק כי יש יחוס וחבור בין המלך ועבדיו המקבלים את הגזרה, מצד שהוא מלכם גוזר עליהם, והם מקבלים. ומאחר שכך הוא, איך לא נאמר מה שמקבלים ישראל מצותיו וגזרותיו עליהם, שהוא יתברך יש לו יחוס אליהם וצירוף, מצד שהם מקבלים גזרותיו" [הובא למעלה פמ"א הערה 41]. וכן כתב בקיצור שם פט"ז [רמה.], והובא למעלה הערה 56. ושם פכ"ח [תכג:] כתב: "כי הגזרה והצווי שבא מן השם יתברך אל אדם המקבל, דבר זה הוא הברית והחבור שיש אל השם יתברך עם האדם, אשר מקבל הגזרה. ודבר זה התבאר בכמה מקומות". ומעין כן כתב שם ר"פ ד [סח.], ושם פ"ז [קטז:]. ושם פמ"ג [תרסה:] כתב: "כי התורה היא הברית בין השם יתברך ובין ישראל המקבלים את הברית, והברית הוא מחבר כורת הברית והמקבל הברית ביחד". ושם פמ"ח [תשסב:] כתב: "כי התורה היא החבור בין השם יתברך שהשפיע התורה, ובין האדם, הוא המקבל את התורה". ושם פנ"ו [תתנט:] כתב: "כי התורה היא הברית בין השם יתברך, שהוא צוה עליהם, ובין ישראל, שקבלו המצות". ושם פס"ח [תתרעב:] כתב: "כי התורה היא ברית בין הקב"ה ובין ישראל, כאשר ישראל יש להם התורה שהיא מאת ה' וגזירותיו אשר גזר השם יתברך על האדם. וזהו בעצמו החבור בין הקב"ה ובין ישראל המקבלים גזירותיו". ובדרוש על התורה [לג.] כתב: "התורה היא הגורמת חבור בין עליונים ותחתונים, באשר היא מן העליונים, וקבלוה התחתונים. שהוא החבור שיש לעליונים ותחתונים כאילו הם דבר אחד... כי העליונים ותחתונים מחולקים ומרוחקים מרחק רב, באשר אלו הם עליונים, ואלו תחתונים, ואין להם שתוף ויחס זה לזה. אמנם הדבר המחבר ומאחד אותם היא התורה אשר היא שכלית, שהיא מהעליונים, ועומדת בתחתונים" [ראה למעלה פמ"ז הערות 514, 515]. ולהלן ב"הלכות יין נסך ואיסורו" [לאחר ציון 11] כתב: "כי המצוה היא לפני ה'". וכבר השריש השל"ה [מסכת יומא פרק דרך חיים תוכחות מוסר (טז)] ש"מצוה" הוא מלשון "צוותא", שפירושו התחברות מקיים המצוה עם נותן המצוה. והשל"ה שם מביא שאותיות "מצוה" הן אותיות שם הויה [כאשר שתי האותיות הראשונות (מ"ם וצד"י) מתחלפות ליו"ד ה"א עפ"י החלוקה של א"ת ב"ש, ומקורו בתיקוני זוהר עג.]. וכן כתב האור החיים [ויקרא יח, ד], וז"ל: "הראת לדעת כי בעשות המצוה נעשה האדם מרכבה לשכינה". <b>ואמרו חכמים</b> [קידושין לט:] "שלוחי מצוה אינן ניזקין", ובח"א שם [ב, קמ:] כתב לבאר: "פירוש, כאשר האדם הולך לעשות המצוה, יש לו חבור ודביקות אל השם יתברך לגמרי, כי המצוה היא דרכי השם יתברך, והמתנועע אל המצוה הוא מתנועע אל השם יתברך, וכל מתנועע אל דבר מתקשר ומתחבר לשם לגמרי. ולכך אמרו בפרק כל כתבי [שבת קיח:] אמר רבי יוסי, יהא חלקי עם המתים בדרך המצוה. כי תכלית האחרון שיהיה נשמת האדם צרורה עם השם יתברך, וכאשר מת בדרך מצוה, שהלך להתחבר עם השם יתברך, נשמתו צרורה לשם לגמרי. וכאשר תראה כי האש, כאשר מתנועע אל המעלה, יש לו חיבור ודיבוק לשם לגמרי... שכל אשר יכנס בחלק השם יתברך, המזיקים מסתלקים ממנו... כי מי שהולך לעשות מצוה, דבר זה הוא על הכל, כמו כל מי שמתנועע אל דבר הוא מתאחד ומתקשר עמו לגמרי. ולכך ההולך לעשות מצות השם יתברך, מתדבק עם השם יתברך לגמרי". וראה להלן פע"א הערה 94, וב"הלכות יין נסך ואיסורו" הערה 12. <b>ובמדרש תנחומא</b> ויגש אות ו אמרו: "אמר הקב"ה לישראל, היו מכבדין את המצות, שהן שלוחי, ושלוחו של אדם כמותו. אם כבדת אותן, כאילו לי כבדתני. ואם בזית אותן, כאילו לכבודי בזית". ובביאור נקודה זו שמעתי ממו"ר זצ"ל, כי השם "מצוה" מורה על כך, שהיה לכאורה צריך להקרא "ציווי", ולא "מצוה". אלא ש"מצוה" הוא על משקל "משפט", ש"משמש שלש לשונות; דברי טענות הדיינין, וגמר הדין, ועונש הדין" [רש"י שמות כח, טו], לאמור שתיבת "משפט" כוללת בתוכה את שלשת הצדדים שיש במשפט; בעלי הדינים, פסק הדיין, ועצם הדין. וכן תיבת "מצוה" כוללת בתוכה את שלשת הצדדים שלה; המלך המצוה, הציווי, והמצטוה. הרי שעצם המצוה מורה על שייכותו של המלך המצוה למצוה [הובא למעלה פנ"ט הערה 36, וש"נ].
(59) פירוש - הואיל ועל ידי המצות יש חבור העלה בעלול, ו"כל דבר המציאות תלוי בשכינתו בתחתונים" [לשונו למעלה לאחר ציון 34], לכך "מיד כשנברא האדם נתן לו שבע מצות", בכדי שיהיה קיום למציאות האדם. ולמעלה פ"ח [שפה:] כתב: "כי אין לעולם קיום רק על ידי הדבוק בו יתברך, ובו מתקיים הכל". ולמעלה פמ"ז [תקנב.] כתב: "על קשור ודבוק זה בו העולם מתקיים, וזולת זה העולם מתמוטט, כאשר אין לו חבור וקשור בו יתברך". ובתפארת ישראל פ"י [קסה.] כתב: "כי אין לנמצאים שום קיום אם לא בו יתברך". ובבאר הגולה באר הששי [רלב:] כתב: "העולם כולו השם יתברך מקיים אותו שלא יתמוטט, כי אין קיום לעולם בצד עצמו, רק על ידי השם יתברך המקיים אותו. ודבר זה על ידי הדביקות שיש לעולם בו יתברך, ומצד הדביקות הזה יש לעולם קיום, ולא זולת זה. והארץ שהיא בתכלית המטה, אם לא היה לה דביקות בו יתברך, לא היה עמידה לה" [ראה למעלה פמ"ז הערה 517]. <b>ואמרו חכמים</b> [סנהדרין לח:] "שתים עשרה שעות הוי היום; שעה ראשונה [של בריאת אדה"ר ביום ששי לבריאה] הוצבר עפרו, שניה נעשה גולם, שלישית נמתחו אבריו, רביעית נזרקה בו נשמה, חמישית עמד על רגליו, ששית קרא שמות, שביעית נזדווגה לו חוה, שמינית עלו למטה שנים וירדו ארבעה, תשיעית נצטווה שלא לאכול מן האילן". ובתפארת ישראל פט"ז [רנב.] ביאר שבשעה תשיעית נצטווה בשבע מצות [ולא רק שלא לאכול מן האילן], וכלשונו: "שעה תשיעית נצטווה. אחר שהושלם [אדה"ר] בכל, נצטוה מן השם יתברך בשבע מצות. כי כבר אמרנו כי נצטוה האדם ונתיחד במעשים שהם צירוף נפשו... הרי בארו ז"ל בחכמתם כי תיכף ומיד בבריאת האדם אי אפשר שלא יצטווה האדם, כי הצווי מן השם יתברך נמשך לבריאה, כי אין ראוי שיהיה האדם סר מן העלה, רק יהיה עומד תחת רשות העלה" [ראה להלן הערה 84]. ובעוד שבתפארת הדגיש שהמצות נצרכות מצד יחס האדם לעלתו, הרי בדר"ח פ"ה מ"א [לז.] כתב שזהו מצד האדם עצמו, וכלשונו: "העולם תלוי באדם, שהכל נברא בשבילו, והאדם אי אפשר לו בלא מצות, ואם אין לו המצות האדם בטל. ומצינו בתחלה כאשר נברא האדם נצטווה בשבע מצות, שתראה מזה כי שבע מצות שבן נח מוזהר עליהם המה שייכים לבריאה, כי ביום שנברא, בו ביום נצטוה על ז' מצות. וכבר בארנו במקומו שענין מצות האלו הם שייכים לבריאתו, כי המצות הם תקון האדם, שבזה נעשה אדם, ולכך תכף נצטוה האדם". <b>אך מצינו</b> טעם שלישי שכתב מדוע היה צורך שאדה"ר יצווה מיד על שבע מצות, והוא שהמצות הן סדר האדם בעצם, וכלשונו בתפארת ישראל פט"ז [רלז:]: "מיד שברא השם יתברך את האדם, וביום ברא אלקים את האדם, סידר את מעשיו. וכמו שדרשו ז"ל [סנהדרין נו.] על הכתוב [בראשית ב, טז] 'ויצו ה' אלקים על האדם', שמיד נצטווה האדם בשבע מצות בני נח... ודבר זה מחייב השכל, כדי שיהיה סדר העולם הזה לא במקרה קרה". ושם קודם לכן פ"ז [קטז:] כתב: "ולהורות כי מצות לא תעשה נותנים לאדם סדר שלא יצא מן הראוי, נתן לאדם מיד ז' מצות, כולם מצות לא תעשה". <b>ועוד אמרו חכמים</b> [סנהדרין לח.] שאדם הראשון נברא בערב שבת "כדי שיכנס למצוה ["שבת" (רש"י שם)] מיד". ובדרשת שבת הגדול [קצה:] כתב: "כי מה שנברא האדם באחרונה, בשביל שיהיה עובד השם יתברך, אל תכלית זה נברא. ולפיכך נברא לאחרונה שלא יהיה אף רגע אחד בלא מצוה, ויכנס לשבת מיד". ובדרוש על התורה [י:] ביאר מדוע ישראל נצטוו לספור חמשים יום ממחרת הפסח [ויקרא כג, טו], וכלשונו: "ומפני שנברא האדם לעמל [איוב ה, ז], לכך נצטוו ישראל למנות ממחרת יום טוב של פסח, שבו יצאו ממצרים מהיות עוד שם עבדים עובדים לאדוניהם, אשר גאלם השם יתברך לבלתי יהיו עוד עובדים עבודת פרך. בכן צוה למחרת מיד על שיתחילו להכנה לתורה לספור מספר הימים אשר יעברו, עד כי יהיו מוכנים לקבל עול התורה ומצות. לבל יעלה על דעתן לומר הנה אנחנו בני חורין לגמרי כאשר הוציאנו ממצרים מבית עבדים. דכל עוד היות האדם על האדמה איננו בן חורין, אבל לעמל הוא יולד. ולא אמרה תורה להתחיל הספירה ביום טוב עצמו, כי הוראת התחלת הספירה היא על העמל... ויום טוב ראשון מורה על החירות, ואיך יהיו שני דברים הפכיים, דהיינו החירות והעמל בזמן אחד יחד, כי אין ההפכיים נמצאים יחד. ומכל מקום למחרת, מיד בלי עוד הפסק זמן, היה צורך שיהיו מכינים את עצמם לקבלת העמל הזה ועולו" [הובא למעלה פל"ג הערה 29, פמ"ו הערה 126, פמ"ז הערה 72, ופ"ס הערה 162]. ויש לדון כיצד טעמים אלו שייכים להדדי.
(60) לשון הגמרא [שם]: "רמי ליה רבא לרב נחמן, תנן, אלו דברים שאדם עושה אותן ואוכל פירותיהן בעולם הזה, והקרן קיימת לו לעולם הבא, אלו הן; כיבוד אב ואם, וגמילות חסדים, והבאת שלום שבין אדם לחבירו, ותלמוד תורה כנגד כולם... בשילוח הקן נמי כתיב [דברים כב, ז] 'למען ייטב לך והארכת ימים', ליתני נמי הא... אמר רבא רב אידי, אסברא לי [ישעיה ג, י] 'אמרו צדיק כי טוב כי פרי מעלליהם יאכלו', וכי יש צדיק טוב ויש צדיק שאינו טוב. אלא טוב לשמים ולבריות זהו צדיק טוב, טוב לשמים ורע לבריות זהו צדיק שאינו טוב". ופירש רש"י [שם] "רבי אידי אסברא לי - אינו דומה [שילוח הקן] לאלו, דהנך כולהו הבריות נהנין ממנו, ונמצא טוב לשמים וטוב לבריות, ובההוא כתיב 'כי פרי מעלליהם יאכלו', דבהאי קרא כתיב כי טוב כי פרי מעלליו יאכל בחייו. אבל בשילוח הקן טוב לשמים הוא, ואין כאן טוב לבריות, ולא כתיב ביה כי פרי מעלליו יאכל, והלכך לא תנייה גבי 'אוכל פירותיהן בעולם הזה'". ולמעלה פ"ו [שי.] כתב: "כלל הדבר, כי העושה הטוב לנמצאים, והוא טוב להם, אוכל פירות בעולם הזה, והקרן קיימת לעולם הבא. וזה כי דבר אשר הוא טוב לעולם הזה, הנה טובתו כפולה; טוב לשמים, וטוב לבריות, כמו כל אלו שזכרנו אשר הם טובים, ויש בהן מן הטוב והחסד בעולם הזה, לא כמו מצות ציצית וסוכה ולולב, שאין נראה בהם הטוב בעולם הזה. ומפני שלא נראה בהם הטוב בעולם הזה, אין לומר עליהם 'אוכל פירותיהם בעולם הזה והקרן קיימת לעולם הבא'. אבל כיבוד אב ואם וגמילות חסדים והבאת שלום ותלמוד תורה, דבק בהם הטוב בענין העולם הזה, ומפני הטוב הזה אשר נראה בהם שייך בהם 'אוכל פירותיהם בעולם הזה', דוגמה למצוה עצמה, שהיא רצון בוראו, וזה עיקר המצוה לעשות רצון הבורא, וגם מן המצוה הזאת נמשך הטוב לבריות, וזהו כמו פירות, שעושה המצוה פירות, וכך איתא בהדיא בסוף פרק קמא דקדושין [מ.]", ושם הערות 111, 115. וראה להלן פס"ח הערה 17, ופס"ט הערה 30. <b>ויש להעיר</b>, כי כאן מבאר ש"טוב לבריות" הוא צדיק, ואילו בהקדמה לדר"ח [לא:] לכאורה ביאר שהוא חסיד [וזו מדריגה גבוהה יותר מצדיק (נדה יז.)], וכלשונו: "אמרו בפרק המניח [ב"ק ל.], אמר רב יהודה, מאן דבעי למהוי חסידא, לקיים מילי דנזיקין... כי צריך האדם שיהיה שלם עם זולתו מבני אדם... וסבר רב יהודה מאן דבעי למהוי חסידא, לקיים מילי דנזיקין, שלא יגרום היזק לזולתו מבני אדם. וזהו עיקר החסידות כאשר זולתו לא ימצא היזק ממנו. שאם אין מקיים דבר זה, וגורם לזולתו היזק, אין ראוי שיהיה נקרא 'חסיד'". הרי שהמנעות מלהזיק זולתו היא חסידות, ואילו כאן כתב שאדם "שלא יהיה רע לבריות" [לשונו בסמוך] הוא צדיק, ולא חסיד. אמנם תשובתך בצדו, שמיד בהמשך דבריו בהקדמה לדר"ח [לג.] כתב: "ולא אמר שיגמול חסדים ויתן צדקה, שודאי ראוי לעשות הטוב לזולתו, אין זה מורה על חסידות יתירה. אבל כאשר נזהר במילי דנזיקין, אף אם אין עושה בידים כלל, רק שנזהר שלא יגיע היזק ורע לזולתו בגרמתו על ידי שלא נזהר בהיזק, זה חסיד גמור". וזהירות מופלגת זו אינה נמצאת במי שנמנע מגזילה ושפיכות דמים.
(61) מבאר שגלוי עריות הוא בין אדם למקום. ויש להעיר, כי הדיבור "לא תנאף" [שמות כ, יג] נמצא בחמשת הדברות שהם בין אדם לחבירו, ולא בחמשת הדברות שהם בין אדם למקום [ראה למעלה פמ"ז הערה 513], וכיצד כתב כאן שגלוי עריות הוא בין אדם למקום [כן העיר ידידי הנעלה הרה"ג רבי יוסי הלברשטט שליט"א]. ונראה ליישב, שעל הדיבור "לא תנאף" כתב רש"י [שם] "אין ניאוף אלא באשת איש, שנאמר [ויקרא כ, ו] 'מות יומת הנואף והנואפת'. ואומר [יחזקאל טז, לב] 'האשה המנאפת תחת אישה תקח את זרים'". וזה בודאי עבירה בין אדם לחבירו, כאשר האשה מועלת בבעלה. אך גלוי עריות נאמר על שאר בשר, וכמו אח ואחות, ובזה העבירה היא בין אדם למקום. וראה להלן הערה 85.
(62) לא ברור מדוע דוקא בגזל הוסיף "שלא יגזול אחר", ולא הסתפק בסוף דבריו כאן "שלא יהיה רע לבריות". והרי על שפיכות דמים לא הוסיף "שלא יהרוג אחר". ויל"ע בזה. וראה להלן ציון 97. ויש להבין, מדוע ה"טוב לבריות" כאן נעשה באמצעות מצוות לא תעשה ["גזל, שלא יגזול אחר, ודינין, ושפיכת דמים, שלא יהיה רע לבריות"], ולא באמצעות מצוות עשה. והרי למעלה פ"ו [שי.] ביאר שמצוות כיבוד אב גמילות חסדים והבאת שלום עושות שהאדם יהיה טוב לבריות [מובא בהערה 60]. ואילו כאן מבאר שמטרה זו מושגת בשב ואל תעשה "שלא יהיה רע לבריות". ויש לומר, כי כאן איירי בחבור העלה בעלול שקיים מיום שנברא האדם, וכל עוד שלא נעשה חטא להפקיע חבור זה, החבור הזה שריר וקיים. וכן כתב למעלה [לאחר ציון 50]: "כי מתחלה כאשר נברא העולם, ואין פחיתות בעלול כלל, היה השם יתברך מתחבר כאשר ראוי חבור העלה בעלול, ואין התחברות רק בתחתונים, במה שהם עלולים באמת. עד שנמצא חטא בנמצאים העלולים, אז מפרידים הדבוק ההוא, עד שאין כאן חבור העלה אל העלול". ונהי שבעי חבור לחלק השכלי של האדם [וכמבואר למעלה הערה 56], מ"מ לכך סגי במצוות לא תעשה. מה שאין כן דבריו למעלה פ"ו, שם איירי ברשימת מצוות המשפיעות טובה על הנמצאים, וזה שייך רק בקום ועשה, ולא בשב ואל תעשה.
(63) "נטיעה מקטע רגליהן דקצביא - נטיעת ערלה שאמרה תורה להמתין שלש שנים מלאכול פירות, מקטע רגלי הקצבים, הממהרין לאכול קודם הפשט ונתוח, ופעמים שנמצאת טרפה. וכן דבועלי נדות, שממהרין ואינם יכולין להמתין עד שתטבול" [רש"י שם]. אך המהר"ל מבאר שהקצבים ממהרין לאכול ונכשלים באיסור אבר מן החי. וראה הערה הבאה.
(64) שאמרו בגמרא [חולין לג.] "הרוצה לאכול מבהמה קודם שתצא נפשה, חותך כזית בשר מבית השחיטה, ומולחו יפה יפה, ומדיחו יפה יפה, וממתין לה עד שתצא נפשה, ואוכלו". והקצבים הללו אינם ממתינים עד שתצא נפשה. אך יש להעיר מדברי רש"י [שם], שכתב: "ממתין לה עד שתצא נפשה, דאמרינן בארבע מיתות [סנהדרין סג.] מנין שאסור לאכול מן הבהמה קודם שתצא נפשה, תלמוד לומר [ויקרא יט, כו] 'לא תאכלו על הדם'". הרי שאין איסור אבר מן החי במפרכסת, כי השחיטה התירה זאת [חולין קכא:], וההמתנה היא לא מצד איסור אבר מן החי, אלא מצד איסור שלא לאכול על הדם. וכיצד כתב כאן שיש איסור אבר מן החי לאדה"ר במפרכסת. ונראה ליישב על פי דבריו בגו"א בראשית פל"ז אות ט [רה.], שכתב: "במה שכתב [הרא"ם] דהם [אחי יוסף] עשו כדין, דהיו חותכין מבית השחיטה והוא מותר. אין זה נראה לפי ההלכה, דעדיין לא ציוה השחיטה לישראל שהשחיטה תהא מתיר להם, אלא במיתה... והשתא איך נאמר מפני שהיו נוהגים מעצמם במצות שחיטה, תהא השחיטה מתיר להם דבר איסור שאסור להם מן הדין, דהוא אבר מן החי". הרי קודם מתן תורה יש איסור אבר מן החי במפרכסת, כי השחיטה אינה מתרת. לכך גם אצל אדה"ר היה איסור אבר מן החי במפרכסת, כפי שהיה אצל אחי יוסף. אך קשה, מה הראיה שהביא מהקצבים, שהם לאחר מתן תורה, ואיסור אבר מן החי הותר אצלם ע"י השחיטה שכבר נעשתה, ואיך ניתן להוכיח מהם שאיסור אבר מן החי ניתן כנגד כבישת היצר. ואולי אפשר לומר שכוונתו להוכיח מהקצבים שאינם מצליחים לכבוש יצרם עד שיעבור האיסור העומד בפניהם [אכילה על הדם], והוא הדין לאדה"ר שמוטל עליו לכבוש יצרו מחמת האיסור העומד בפניו [אבר מן החי], דמאי שנא. <b>ואולי עוד</b> ניתן ליישב שהנה הרמב"ם [הלכות מלכים פ"ט הי"ב] כתב: "השוחט את הבהמה, אפילו שחט בה שני הסימנין, כל זמן שהיא מפרכסת אבר ובשר הפורשין ממנה אסורין לבני נח משום אבר מן החי". ותמהו עליו הרשב"א [תורת הבית הארוך בית ב ש"ג דף ל] והכס"מ [הלכות מלכים שם הי"ג] מדברי הגמרא [חולין לג.] שאמרו "אחד עובד כוכבים ואחד ישראל מותרין בו". והים של שלמה [חולין פ"ב ס"ס יז] כתב ליישב: "אני אומר שיש לומר אליבא דהלכתא דהכא [הגמרא בחולין] איירי בבהמה ששחט ישראל לעצמו, והתם [ברמב"ם] איירי בבהמה של נכרי, אפילו שחט לו ישראל, מכל מקום מאחר שהוא לא נצטווה על השחיטה, אם כן בבהמה שלו לא הותרה לו בשחיטה, אלא במתה ממש. אבל בהמה של ישראל, שהשחיטה היא המתרת לאותה בהמה, אם כן הותרה הבהמה אף לנכרי. וכן משמע לשם בדברי הרמב"ם, דהתם איירי בבהמת נכרי, אלא ששחטה ישראל" [והביאו הש"ך יו"ד סימן כז ס"ק ב]. ולפי זה נוכל להעמיד את הגמרא בקצבים השוחטים גם בהמות של נכרים, ולא רק בהמות של ישראל, ואיסור אבר מן החי קיים בבהמות של נכרי. ולפי זה גם יובן מדוע הגמרא נקטה בקצבים, ולא בכל אדם [עיין מאירי שם], כי אין זה מצוי שסתם ישראל ישחט בהמת נכרי, אך הקצבים ששוחטים הרבה בהמות, שייך יותר שישחטו גם בעבור נכרים.
(65) כמו שאמרו חכמים [שבת קה:] "המקרע בגדיו בחמתו, והמשבר כליו בחמתו, והמפזר מעותיו בחמתו, יהא בעיניך כעובד עבודה זרה, שכך אומנתו של יצר הרע; היום אומר לו עשה כך, ולמחר אומר לו עשה כך, עד שאומר לו עבוד עבודה זרה, והולך ועובד". ובנתיב כח היצר פ"ד [ב, קלא:] כתב: "ביארו כי כאשר האדם הוא פועל רע, כמו זה המקרע בגדיו בחמתו, נראה שגובר בו יצר הרע אשר נקרא 'רע' ולכך מתכוין לרע, כי אם לא כן למה יפעל דבר שהוא רע לעצמו, רק בשביל היצר הרע שבו, ולכך הוא פועל רע. כי הדבר שהוא רע בעצמו אין לשאול עליו למה הוא עושה דבר רע, כי לכך הוא רע, ומפני שהוא רע הוא פועל רע, אף שהוא לעצמו... וכאשר יש באדם דבר שהוא רע, כמו שהוא יצר הרע, דבר זה נקרא עבודה זרה לגמרי. כי כמו שהעבודה זרה מסלק את האדם מן השם יתברך כאשר נמשך אחר העבודה זרה, כך יצר הרע מסלק את האדם מן השם יתברך כאשר נמשך אחר היצר הרע, וכאילו יש לו אלוה אחר לגמרי, אשר בו נבדל מן השם יתברך... לכך יש לאדם לדעת כי כאשר האדם הולך אחר יצרו הוא נמשך אחר העבירה לגמרי". ומעין כן ביאר בח"א לשבת קה: [א, מט.]. ואודות שהיצה"ר אינו יכול להמתין, ראה להלן הערה 128. <b>ולפי דבריו</b> מתיישבת הערה מתבקשת; בשלמא שש המצוות הראשונות שנצטוה אדה"ר [דינין, ברכת השם, עבודה זרה, גילוי עריות, שפיכות דמים, וגזל] נראה היטב שהן מצוות יסודיות שהעולם עומד עליהן. אך בהשקפה ראשונה לא ניכר מה כל כך יסודי במצות אבר מן החי מעבר לאיסור אכילה אחד מתוך הרבה איסורי אכילה אחרים. ואדרבה, נראה שישנם איסורי אכילה אחרים החמורים מאבר מן החי [כגון דם וחלב שחיובן בכרת (ויקרא ז, פסוקים כה, כז)]. אך לפי דבריו מתיישבת הערה זו, כי מצות אבר מן החי היא הוראה כללית לאדם שיכוף את יצרו [מפי ידידי הנעלה הרה"ג רבי יוסי הלברשטט שליט"א].
(66) מה שמדגיש ש"לא תחמוד" נאמר בסוף הדברות, כדי להשוות זאת לשבע מצוות של אדה"ר, שבגמרא [סנהדרין נו:] למדו את כל שבע המצות הללו מהפסוק [בראשית ב, טז] "ויצו ה' אלקים על האדם לאמר מכל עץ הגן אכל תאכל", ומהמלים האחרונות בפסוק ["אכול תאכל"] דרשו בגמרא "ולא אבר מן החי", ופירש רש"י [שם] "אכול תאכל - העומד לאכילה, ולא תאכל אבר מן החי, דבהמה בחייה אינה עומדת לאכילה, אלא לגדל ולדות". הרי שהאיסור של אבר מן החי ניתן לאדה"ר לאחר שש המצוות האחרות, כפי ש"לא תחמוד" נאמר לאחר תשעת הדברות האחרים. וראה להלן הערות 69, 70, 118.
(67) "לשון חמדה ותאוה אחד הוא. או שהתאוה יותר מן החמדה, כי החמדה הוא על דבר שיש לו חמדה... והתאוה שהוא תאב לדבר אף על גב שאינו נחמד בעצמו. וכל חמדה היא תאוה, ואין כל תאוה חמדה" [לשונו בגו"א דברים פ"ה אות ג (קז.), והובא למעלה פכ"ד הערה 97]. וראה להלן הערה 121.
(68) בכלי יקר [בראשית כד, כב] הביא מלים אלו "כדרך שיסד הפייט של שבועות". ושם טרח לבאר כיצד כל עשרת הדברות כלולים ב"לא תחמוד". ואכן ב"יוצרות" לשבועות שחרית של יום א [לפני קדושה] אומרים: "'לא תחמוד בית רעך', תחמודות בתים ואוהלים... כסות אלמנה חובלים... טורחים להשיג גבול עולים... ונשך ותרבית מכפילים... אלה הדברים ב'לא תחמוד' תלולים". אך לכאורה כוונת הפייטן היא לאותן מצות שנתפרטו שם, כגון [דברים כד, יז] "לא תחבול בגד אלמנה", או איסור רבית וכדומה, ולא לכל הדברות. וכן המטה לוי כתב [שם]: "אלה הדברים - הנאמרים למעלה; חמס והשגת גבול וגזילה, ורבים הם".
(69) כדברים אלו כתב הגר"א [בסוף מאמרו על סבא דבי אתונא], וכלשונו: "כל העבירות והחטאים הכל מחמדה, כמו שנאמר 'לא תחמוד', כולל כל הדברות וכל התורה, כמו שהאריכו בזה". ובזוה"ק [ח"ג עח:] איתא "מלה בתראה דעשר אמירן דאורייתא 'לא תחמוד אשת רעך' [שמות כ, יד], בגין דהאי כללא דכלהו, ומאן דחמיד אתתא אחרא כאילו אעבר על אורייתא כלא". ופסיקתא דרב כהנא [פכ"א יז] אמרו "העובר 'לא תחמוד' כאילו עובר על עשרת הדברות". ובתורה שלימה [שמות כ, יד, אות תה] הביא בשם מדרש [בית המדרש חלק ו] "חתם בדבור 'לא תחמוד', שכולם תלויים בו, ולרמוז כי כל המקיים מצוה זו כאילו קיים כל התורה כולה". ובספר ארץ צבי [כרך ב, עמוד ג] כתב: "ידוע דכל תרי"ג מצוות כלולים בעשרת הדברות [רש"י שמות כד, יב], וממילא כל התרי"ג מצוות כלולים ב'לא תחמוד'. ועיין במדרש [ויק"ר כד, ה], הובא ברמב"ן קדושים [ויקרא יט, ד], ד'ואהבת לרעך כמוך' [ויקרא יט, יח] כנגד 'לא תחמוד'. ובשבת [לא.] ד'ואהבת לרעך כמוך' הוא כולל כל התורה. והוא מתאים עם הפייט, כיון שהוא נגד 'לא תחמוד', ו'לא תחמוד' כולל כל התורה".
(70) יש להבין, שהרבה פעמים ביאר שההתחלה כוללת את הכל [כמבואר למעלה פל"ז הערות 101, 102, ופנ"ז הערות 74, 141, שהובאו מקבילות רבות ליסוד זה]. אך כאן מבאר שהסוף כולל את הכל, ולכך הדיבור האחרון ["לא תחמוד"] והמצוה האחרונה של אדה"ר [אבר מן החי] כוללים את הכל, ומהו הביאור לזה. ונראה לבאר על פי דברי הכלי יקר [שמות לה, ב], שכתב: "הוצרך לחתום הדברות ב'לא תחמוד' להורות שכל הדברות כלולים ב'לא תחמוד', וסוף כל דבר הכל נשמע, וזה דבר ברור ונכון". ורומז לפסוק שבסוף קהלת [יב, יג] "סוף דבר הכל נשמע את האלקים ירא ואת מצותיו שמור כי זה כל האדם". וכוונתו שתכלית הדבר נמצאת בסופו של דבר, כי "תכלית" מורה על המטרה ועל הסוף. וכן בס"פ שנו [אבות פ"ו מי"א] אמרו "כל מה שברא הקב"ה בעולמו, לא בראו אלא לכבודו". ובדר"ח שם [שפד:] כתב: "מה שסיים במאמר זה, כי רצה לסיים בדבר שהוא תכלית האדם, והוא הקב"ה, שהוא תכלית הכל, שהרי 'כל מה שברא הקב"ה לא ברא אלא לכבודו'. וכאילו אמר כי תכלית הכל הוא הקב"ה... ומפני כי דבר זה תכלית כל הנבראים, עשה גם כן דבר זה תכלית הפרק וסוף הכל. וכן שלמה המלך עליו השלום... מסיים במוסר, כי זה תכלית כל הנבראים... והוא כמו שמייסר את בנו, ומלמדו דברי מוסר להועיל לו, ובסוף דבריו יאמר אליו מה לי ללמדך, הרי דבר זה הוא תכלית הכל". <b>ובדרוש על התורה</b> [ל:] הוסיף יותר לבאר את חשיבות הסוף, וכלשונו: "לכך חתם שלמה המלך ע"ה ספרו בזה 'סוף דבר הכל נשמע את האלקים ירא ואת מצותיו שמור כי זה כל האדם', לומר כי תכלית וסוף הכל הוא יראת שמים... כי כל דבר שיש לו תכלית, יש לו קיום. ואשר אין לו תכלית, אין לו קיום, כי הוא דבר בטל בעצמו באשר אין לו תכלית [ראה למעלה הערה 3]... ולכך חתם דוקא שלמה ספרו בזה שכתב 'סוף דבר הכל נשמע', דוקא בחיתום וסוף הספר, כי קיום הדבר הוא חותם שלו, שכל חותם נעשה בעבור הקיום". ובח"א לשבת נה. [א, לב.] כתב: "כי כל חתימה מקיים את הדבר שהוא דבר מקוים, כמו שאמרו [גיטין כב:] אין קיום הדבר אלא בחותמיו, הרי לך כי חתימת הדבר הוא קיומו". ובהקדמה לאור חדש [קכז.] כתב: "כי זה עצם ישראל שהם אל השם יתברך, כאשר מורה שם 'ישראל', אשר חתם בשמם שם 'אל', ודבר זה קיום ישראל" [ראה למעלה פ"מ הערה 218]. לכך קיום עשרת הדברות הוא בדיבור הסופי "לא תחמוד", וקיום שבע המצוות הוא במצוה האחרונה של אבר מן החי, כי בשניהם מתגלית התכלית של כל מה שקדם להם, והיא שהאדם יכוף יצרו ולא ילך אחריו.
(71) פירוש - לאדם הראשון היה נמנע ממנו לאכול אבר מן החי כי נאסר עליו לאכול בשר, ואם כן מה שייך לומר אצלו שאיסור אבר מן החי ניתן לו כי "הוא נגד יצר הרע נתן לו מצוה זאת, שלא יחמוד לאכילה ויחתוך בהמה קודם שתצא נפשה בשביל יצרו, וכדי לכוף ליצרו נתן לו מצוה זאת", הרי בלא"ה נמנע ממנו לאכול כל בשר. וכן שאלו תוספות [סנהדרין נו:], וז"ל: "אכל תאכל ולא אבר מן החי - והא דאמרינן לקמן [סנהדרין נט:] דלא הותר לאדם הראשון בשר לאכילה. היינו להמית ולאכול, אבל מתה מאליה שריא, ואתא לאפוקי אבר מן החי, דאפילו נפל מאליו אסור". אמנם המהר"ל אינו יכול להשיב כן, כי שיטתו היא שאף בשר של מתה מאיליה נאסר לאדה"ר, וכפי שכתב בגו"א בראשית פ"א אות עג [נ:]. וזהו כאן לשונו הזהב "ולאדם שלא הותר לו הבשר <b>כלל</b>", אף במתה מאליה. וכן כתב בח"א לסנהדרין נט: [ג, קסד.], וכלשונו: "לפי הנראה דאפילו אם מתה מאליה נמי אסור לאכלה, דהא דומיא דירק עשב ממעטינן, דוקא עשב השדה שאין בה נפש, אבל חיות השדה אפילו אין בו נפש אסור... ואם לא כן, לכתוב בתורה היתר בהמה שמתה שיש לו לאכול, וכל שכן עשב השדה. והתוספת פירשו דאם מתה מעצמה מותר, ולכך הוצרך לאסור אבר מן החי לאדם, שאם נפלו מעצמו אפילו הכי אסור. ואין נראה כך כלל. אבל מה שהוצרך לאסור אבר מן החי לאדם הראשון, היינו שאבר מן החי הוא באזהרה, וחייב מיתה עליו, דבן נח אזהרתו מיתתו [סנהדרין נז.]. אבל איסור בשר אין עליו מיתה, ולכך לא חשיב אותו בכלל המצות שנצטוו עליהם". והעולה מדבריו הוא שלא היה לאדה"ר שום מאבק עם יצרו הרע בהמנעות מאכילת אבר מן החי, כי בלא"ה כל בשר נאסר עליו. ותיקשי לך, מהי המצוה שתלמד לאדה"ר לכוף את יצרו ולא ללכת אחריו.
(72) שעל כך נאמר [בראשית ג, ו] "תאוה הוא לעינים", ופירש הרמב"ן [שם] "וכי תאוה הוא לעינים, שבו יתאוה ויתור אחרי עיניו". ואם תאמר, מאי אולמא איסור זה מאיסור אכילת בשר, הרי שניהם נאסרו לאדה"ר. ובעל כרחך מוכח מדבריו שאיסור אכילה מעץ הדעת הוא איסור קצוב, שהיה נוהג רק עד שבת, אך משנכנסה השבת הותר לו לאכול מעץ הדעת, ולכך הוא מורה שמוטל על האדם לכבוש את יצרו ולהמתין עד שעת ההיתר. מה שאין כן איסור אכילת בשר, שאינו איסור קצוב, לכך אין הוא מורה שמוטל על האדם לכבוש את יצרו ולהמתין עד שעת ההיתר. <b>ואודות שאיסור</b> אכילה מעץ הדעת היה נוהג רק עד שבת, כן נמצא בספר הליקוטים [פרשת עקב פ"ח נו סוף ע"ד, ד"ה עוד ויענך]. ובשערי אורה סוף שער עשירי [ד"ה ודע כי יש] כתב: "אדם הראשון לא היה יכול להמתין שעה אחת על ידי ערלה, ואכל מן העץ בהיותו טוב ורע, ולא המתין לו עד שלקח חלקו במקומו... ואז היה העץ הנקרא 'טוב' ולא 'רע', והיה יכול לאכול ממנו כל חפצו ואכל וחי לעולם". ובספר ראש דוד [פרשת בראשית ד"ה בזה נבא] כתב: "כתבו הרבה מן המפרשים [ראה אור החיים בראשית א, כט]... דלא נאסר אדם הראשון אלא עד הלילה, ואם היה ממתין עד הלילה, היה מותר לאכול מעץ הדעת על ידי קדושת שבת". והחת"ס [בראשית ב, יז] כתב: "'ומעץ הדעת טוב ורע'. לפי דעת רז"ל היה מותר לו עץ הדעת ביום שבת, אלא שהאכילתו בוסר, פירוש קודם זמנו. וכן הסברא נוטה, 'לא לתוהו בראו' [ישעיה מה, יח], פירוש לא לחנם נטע הקב"ה אילנות האלו בתוך הגן אם הפירות אסורים לעולם. אלא על כרחך היה מותר בזמן מן הזמנים, וקבלו חז"ל שאילו המתין עד שבת היה מותר בו". ושוב כתב החת"ס [בראשית ג, כ]: "'ויקרא האדם שם אשתו חוה וגו''. אולי לרמז כי ידוע שחטאו של אדה"ר היה על שמיהר ולא המתין עד יום השבת, שאז היה ראוי לאכול מעץ הדעת. על כן 'חוה' ראשי תיבות [תהלים קיט, ס] 'ח'שתי ו'לא ה'תמהמהתי'". וראה בחכמת שלמה [או"ח סימן רעא ס"י (ד"ה וכשמתחיל)] בדברים נחמדים שכתב על פי היסוד שהותר לאדה"ר לאכול מעץ הדעת בכניסת השבת.
(73) לשון הפסוק במילואו [בראשית ג, ו] "ותרא האשה כי טוב העץ למאכל וכי תאוה הוא לעינים ונחמד העץ להשכיל ותקח מפריו ותאכל ותתן גם לאישה עמה ויאכל", ומשמע שמה שנאמר לבסוף ["ותקח מפריו ותאכל"] הוא מחמת מה שנאמר בתחילת הפסוק ["כי טוב העץ למאכל וכי תאוה הוא לעינים ונחמד העץ להשכיל"]. וראה להלן ציון 133. אך יש להעיר על דבריו, שהרי קודם החטא לא היה לאדה"ר יצה"ר, ורק לאחר שאכל מעץ הדעת נכנס בו היצה"ר, וכפי שכתב רש"י [בראשית ב, כה] "לא נתן בו יצר הרע עד אכלו מן העץ, ונכנס בו יצר הרע". וכן רש"י [ישעיה ה, ז] כתב: "ויסקלהו - מיצר הרע עד שאכל מן העץ, ונכנס בו יצר הרע". וכן כתב הרמב"ן [בראשית ב, ט, דברים ל, ו], וכן הוא בספר הליקוטים [פרשת בראשית פ"ג ד ע"ג, ד"ה והנחש היה ערום], ונפש החיים [שער א פ"ו בהגה"ה ד"ה והענין]. וראה במכתב מאליהו ח"ב עמוד 137 בביאור דברי הנפש החיים. והמשך חכמה [בראשית יב, ז] כתב: "אדם הראשון קודם החטא היה חומר זך ובהיר ודק, אשר לא חצץ מאומה בינו למראה כבוד ה'... כי לא היתה לו שום תאוה וענין רע. אך כאשר אכל מעץ הדעת, נתהפך לחומר גס מובדל מאמיתת השגתו והתקרבות אלקים, וחומרו חצץ בכוחות רעים מולידים התאוה והכעס נקימה ודמיונות כוזבים". ואם כן קשה, איך ניתן לומר שמצוה זו [של איסור אכילה מעץ הדעת] אמורה ללמדו שלא ילך אחר יצרו, כאשר בשעת הציווי לא היה לאדה"ר יצה"ר. דע, שרבינו בחיי [בראשית ג, ו] עמד על ענין זה, וכתב: "הכוונה שעדיין [קודם החטא] לא נוצר יצר הרע שהיה בו, שהרי כולו שכלי בלא יצר הרע, אלא שיצר הרע פתהו והטעהו באמצעות חוה. אבל אחרי אכלו מן הפרי, נתחדש בתאוה אחרת ונתלבש בה... ואל יקשה עליך לומר והלא הנכשלים בחטאים והעוברים על ברית, מצד יצר הרע הוא, ואם כן מי הביאו לעבור, והוא כולו שכלי בלא יצר הרע. שהרי מדה זו גם בשכלים תמצאנה, שאף על פי שאין בהם יצר הרע, הרי הם נוטים לפעמים מן הדרך הראוי". וכך נבאר גם כאן, שנהי שקודם החטא לא היה בתוך אדה"ר יצה"ר פנימי, מ"מ היתה לו נטיה המאפשרת לו לחטוא, והוא יצה"ר חיצוני, ונטיה זו גרמה לו לחטוא. לכך המצוה שלא לאכול מעץ הדעת ניתנה לו שלא ילך אחרי יצה"ר החיצוני. וכן מדוייק מלשונו בבאר הגולה באר החמישי [מו.], שכתב: "לפיכך קודם שחטא ונטה אל תאותו ואל יצרו, אין בזה שום גנאי, רק כאשר נכנס בו היצר, והתלבש בתאוה חמרית, אז הוא גנאי מצד התאוה". הרי שאף קודם החטא היו לו תאוה ויצר, אך הם היו עומדים חוץ לעצמו. ולאחר שחטא "נכנס בו היצר". <b>והפחד יצחק</b> יוה"כ מאמר יז אות ד כתב: "מדבריהם של חז"ל נודע לנו, כי כשלון האדם בראשית הוויתו גרם לו לכח הרע להכנס לתוך חייו ממש, ולהתערב בשרשי נפשו. ולא כך היה מהותו של אדם סמוך ליצירתו. ועל זה אמרו חז"ל [שבת קמו.] כי בא נחש על חוה והטיל בה זוהמא. ופירשו לנו חכמי האמת כי הטלת זוהמא זו היא תחלת התערבותו של הרע בטוב. בודאי שעצם כחו של הרע קיים ועומד הוא לפני התערובות הזו. אלא שכח הרע היה מבורר ועומד בפני עצמו מחוץ למציאותו של האדם. ובאותו הציור שציירו לנו הקדמונים, שהיה כח הרע עומד מחוץ, ומשם היה פועל כמשל הכלב המנבח". וראה להלן הערה 84 במה שנתקשה שם.
(74) מקור מפורש לדברי המהר"ל [שאיסור אכילה עץ הדעת מלמד לאדם לכבוש את יצרו] נמצא בב"ר [כא, ז], שאמרו שם "דרש רבי יהודה בן פדייא, מי יגלה עפר מעיניך אדם הראשון, שלא יכולת לעמוד בצווי אפילו שעה אחת. והרי בניך ממתינין לערלה ג' שנים, שנאמר [ויקרא יט, כג] 'שלש שנים יהיה לכם ערלים לא יאכל'". הרי מה שאמרו חכמים בגמרא [ביצה כה:] ביחס של ג' שנות ערלה לקצבים ובועלי נדות, אמרו חכמים במדרש ביחס של ג' שנות ערלה לחטא אדה"ר [ראה חידושי החת"ס ביצה כה:]. והדברים משמחים. <b>ואודות ג' החלקים</b> שיש במצוות אלו [בין אדם למקום, בין אדם לחבירו, ובין אדם ליצה"ר שלו], כן כתב בכמה מקומות. וכגון, בהקדמה לדר"ח [לא:] כתב: "כי שלימות האדם הוא בשלשה פנים, שאין האחד כמו השני; כי צריך האדם שיהיה שלם עם זולתו מבני אדם. וצריך שיהיה שלם בעצמו, עד שהוא בריה שלימה. וצריך שיהיה שלם עם בוראו, דהיינו בדבר שמגיע לבוראו. ואלו ג' שלימות כוללים הכל... כי האדם אינו יושלם עד שהוא חסיד גמור בג' דברים אלו; שמשלימים האדם עם בוראו, ועם זולתו מבני אדם, ויהיה שלם בעצמו גם כן, ואז הוא שלם לגמרי". ובדר"ח פ"א מ"ב [קסט.] כתב: "ומה שהאדם הוא טוב, עד שאומרים עליו כמה בריאה זו טובה, היינו כשהוא טוב בעצמו. ורוצה לומר, בצד בחינת עצמו יש בו הטוב, וזהו בחינה אחת, שאומרים עליו הבריאה הזאת יש לה מעלה, והיא טובה מצד עצמה. הבחינה השנית, שראוי שיהיה טוב לשמים, הוא השם יתברך, אשר ברא את האדם, ויהיה עובד אליו, עושה רצונו. הג', שראוי שיהיה טוב אל זולתו מבני אדם אשר הם נמצאים עמו, כי אין האדם נמצא בלבד, רק הוא נמצא עם בני אדם זולתו. וצריך שיהיה האדם טוב בכל מיני בחינות אשר יבחן האדם; אם בערך עצמו צריך שיהיה טוב, שהרי תיכף ומיד במעשה בראשית נאמר בכל בריאה 'כי טוב', שמזה תראה שהבריאה בעצמה צריך שיהא בה הטוב. ואם בערך העלה שהוא נמצא ממנו, צריך שיהיה האדם טוב. ואם בערך זולתו מבני אדם. כלל הדבר, צריך שיהיה טוב כאשר יבחן בכל החלקים, כי אין זה כזה". ובנתיב גמילות חסדים פ"ה [א, קסו:] כתב: "כי באלו ג' דברים כאשר האדם שלם בהם, הוא שלם לגמרי; דהיינו כאשר הוא שלם עם בוראו, ושלם בעצמו, ושלם עם זולתו. וכבר התבאר דבר זה בפרקים בכמה מקומות. וזה שאמר [סנהדרין קט.] כי אנשי סדום היו רעים בגופם, דהיינו בעצמם. והיו רעים לבני אדם, שהיו רעים בממונם. והיו חוטאים אל השם יתברך בחטא הגדול על הכל, זו ברכת השם, עד שהיה רעתם בכל". ואמרו חכמים [ב"ב קסד:] "שלש עבירות אין אדם ניצול מהן בכל יום; הרהור עבירה, ועיון תפלה, ולשון הרע", ובח"א שם [ג, קל.] כתב: "אלו שלשה חטאים; האחד הוא אל השם יתברך, היינו עיון תפלה. הב' לאדם, דהיינו לשון הרע. השלישי הוא באדם עצמו, שמחשב מחשבת זנות, שהוא פחיתות. ואלו שלשה דברים בארנו בכמה מקומות, ורצה לומר כי בקלות יכול לבא לידי כל החטאים; אם שיהיה חוטא אל השם יתברך, ולבריות, ולעצמו". וברי הוא שהם הם ג' הדברים שהזכיר כאן אודות המצוות של אדה"ר; בין אדם למקום, בין אדם לחבירו, ובין אדם לעצמו [נגד היצה"ר הנתון באדם עצמו]. וראה למעלה הערה 54.
(75) בא לבאר מדוע נקבעו שלש מצוות דוקא למקצוע שבין אדם למקום, וכן שלש מצוות דוקא למקצוע של בין אדם לחבירו. וראה להלן הערה 97.
(76) כן כתב למעלה פמ"ג [רמה.]: "וזה כי חלקי האדם הם הגוף והנפש, שהם שני חלקי האדם". ולמעלה פ"ס [תיז.] כתב: "חלקיו של אדם הוא הגוף והנפש". ובגו"א בראשית פכ"ג אות ג [שפב.] כתב: "האדם הוא מחובר מב' חלקים, מגוף ונפש. והגיד לך הכתוב ששרה היתה שלימה בכל אלו הב' חלקים, ולא היה בה חסרון, אם שלימות הגוף, ואם שלימות הנפש... הנה היתה שלימה בכל". ושם שמות פכ"ה אות י [רנט.] כתב: "וידוע כי האדם הוא אדם על ידי נפש וגוף". ובדר"ח פ"ב מ"ב [תקכ.] כתב: "האדם הוא כולל הגוף והנפש, וזהו האדם, שהוא מחובר מגוף ונפש". ושם מ"ז [תרט.] כתב: "כי האדם הוא מחובר מגוף ונשמה, והגוף הוא מן הארץ, והנשמה מן השמים". ושם מ"ט [תערב:] כתב: "ויש לך לדעת כי האדם הוא מתחלק לחלקים בבחינות הרבה... כי לפעמים חלקו חלקיו לשני חלקים; לגוף ולנפש". ובתפארת ישראל פכ"ג [שלט.] כתב: "יש לאדם ב' בחינות; כי האדם יש לו דבקות אל העליונים מצד הנשמה הנבדלת. ויש לו חבור אל התחתונים מצד גופו החמרי". ובנצח ישראל פ"מ [תשיד:] כתב: "הצדיקים הם מן העליונים ומן התחתונים, כי גוף האדם הוא מן התחתונים, והנשמה מן העליונים". ובאור חדש פ"ט [תתשע:] כתב: "יש באדם שני דברים; הגוף והנשמה". ובח"א לנדרים לב. [ב, ז.] כתב: "כי האדם הוא מורכב משני חלקים, האחד הוא הנפש הנתונה מלמעלה, והשני הוא הגוף". וכן הזכיר בקצרה בדרוש על התורה [טז:], נר מצוה ח"א הערה 142, ובאר הגולה באר הרביעי הערה 359. ומקרא מלא הוא [בראשית ב, ז] "וייצר ה' אלקים את האדם עפר מן האדמה ויפח באפיו נשמת חיים ויהי האדם לנפש חיה", ופירש רש"י שם: "ויפח באפיו - עשאו מן התחתונים, ומן העליונים; גוף מן התחתונים, ונשמה מן העליונים" [הובא למעלה פ"כ הערה 22, פכ"ח הערה 20, פמ"ג הערה 167, ופ"ס הערה 198. וראה להלן פס"ז הערה 154]. אמנם בדרך כלל המהר"ל מחלק את חלקי האדם לשלשה; גוף, נפש, ושכל. ולמעלה פ"ח [תיט:] כתב: "יש באדם ג' דברים; גוף, ונפש, ושכל, שלש מעלות זו על גבי זו". וכן הוזכר בספר זה הרבה פעמים [למעלה פ"ח הערות 257, 258, פ"כ הערה 22, פכ"ט הערות 97, 98, פ"מ הערה 3, פמ"א הערות 23, 24, פמ"ג הערה 167, פמ"ז הערה 363, ופ"ס הערה 198].
(77) לשונו למעלה פמ"ג [רמה.]: "כי חלקי האדם הם הגוף והנפש, שהם שני חלקי האדם. ועצם האנושית שחלה על שני החלקים ביחד כאשר הם נקחים ביחד, שזהו דבר בפני עצמו... כי אין ענין האדם זולת זה שיש בו חלקיו, שהם שני חלקים הגוף והנפש, ועצם האנושית דבר שלישי המתהוה מן שני החלקים, שהם הגוף והנפש. כמו הבית שהחלקים שבו העצים והאבנים, והם שני חלקים, וצורת הבית שנעשה משניהם על ידי חבורים, הוא ענין שלישי". וכן כתב שם בהמשך הפרק [רנב:]. ולמעלה פנ"ו [רנג:] כתב: "הנה יש שלשה בחינות; האחד החומר, השני הצורה, השלישי מצד חבור החומר והצורה... וכאשר נדע כי החומר נקרא התחלה, והצורה נקרא תכלית ושלימות, וחבורם, שהוא החומר והצורה, הוא דבר זולת שני החלקים". ולמעלה פ"ס [תיז.] כתב: "כי כל דבר הוא מורכב מן חלקיו, וחלקיו של אדם הוא הגוף והנפש, והשלישי הוא הדבר הנעשה מחבור שתיהן. כמו הבית שהוא מורכב מחלקיו, והם העצים והאבנים שהם חלקיו, ועצם צורת הבית הוא שלישי". וכן כתב שם בהמשך הפרק [תכא:]. וכן כתב בשאר ספריו; וכגון, בנתיב התשובה פ"ה [צ.] כתב: "דמיון זה הבית, שהוא כולל את החלקים שלו; את אבניו, ואת עציו, ואת עפרו, אלו הם חלקי הבית. ושם 'בית' כולל את שלשתן ביחד. וכך נקרא על החלקים ביחד שם 'אדם'". ובנצח ישראל פי"ח [תח:] כתב: "הנה יש באדם ד' בחינות; מצד חלקי האדם, שהם שלשה, כמו שאמרנו. ובחינה רביעית, מצד כלל האדם". ובדר"ח פ"ב מ"ט [תרעט:] כתב: "כי יש לאדם ב' בחינות; האחת, מצד כחותיו המחולקים. הבחינה השנית, מצד שהוא אדם אשר בו כל החלקים ביחד". וכן כתב בתפארת ישראל פנ"ד [תתמב.], נתיב הלשון פ"ו [ב, עו.], נר מצוה [כג:], דרוש לשבת תשובה [עח:], ודרשת שבת הגדול [רכד:]. וראה למעלה פמ"ג הערה 169, ופ"ס הערה 200.
(78) בא לבאר שג' המצוות שהן "טוב לשמים" [ע"ז, ג"ע, וברכת השם] הן כנגד נפש, גוף, והחבור ביניהם. וכן ג' המצוות שהן "טוב לבריות" [דינין, גזל, ושפ"ד] הן גם כנגד נפש, גוף, והחבור ביניהם.
(79) לשון הגמרא [חולין קמב.]: "תניא דבי רבי יעקב אומר, אין לך כל מצוה ומצוה שבתורה שמתן שכרה בצדה, שאין תחיית המתים תלויה בה; בכבוד אב ואם כתיב [דברים ה, טז] 'למען יאריכון ימיך ולמען ייטב לך', בשילוח הקן כתיב [דברים כב, ז] 'למען ייטב לך והארכת ימים'. הרי שאמר לו אביו עלה לבירה והבא לי גוזלות, ועלה ושלח את האם ולקח את הבנים, ובחזרתו נפל ומת, היכן אריכות ימיו של זה, והיכן טובתו של זה. אלא 'למען יאריכון ימיך' בעולם שכולו ארוך, 'ולמען ייטב לך' לעולם שכולו טוב. ודלמא לא הוה הכי, רבי יעקב מעשה חזא. ודלמא מהרהר בעבירה הוה ["ולא היה לבו לשמים" (רש"י קידושין לט:)]. מחשבה רעה אין הקב"ה מצרפה למעשה ["ומשני מחשבה רעה ומעשה לא עשה, אין הקב"ה מצרפה למעשה, ולא היה לו ללקות" (רש"י קידושין שם)]. ודלמא מהרהר בעבודה זרה הוה, דכתיב 'למען תפוש את בית ישראל בלבם' ["שתפשו בלבם הרהורי עבודת כוכבים, דבה משתעי קרא" (רש"י קידושין שם)], ואמר רב אחא בר יעקב זו מחשבת עבודה זרה".
(80) טעם לדבר כתב שם בח"א לקידושין מ. [ב, קמ.], וז"ל: "כי הוא יתברך הכל, וגם המחשבה ברשותו של הקב"ה. וכאשר הוא מחשב על הע"ז, הרי הוא יוצא מרשות הקב"ה, ולפיכך חייב על המחשבה, כי השכל יש לו קישור בו יתברך, ואם השכל הוא יוצא מן רשות הקב"ה להיות דבק בע"ז, הרי הוא עובד עבודה זרה". ובדרשת שבת תשובה [עח.] כתב: "כי עבודת אלילים הוא לשכל האדם, אשר מאמין בדברי הבאי כמו עבודת אלילים. ולכך דבר זה, שהוא הטעות אחר עבודת אלילים, הוא אל השכל בלבד... כי עיקר החטא של עבודת אלילים הוא בשכלו, ולפיכך נענש על המחשבה בלבד... וכאשר יחטא בעבודת אלילים הוא מתעב ומקלקל השכל, ומפסיד אותו". וכן הזכיר ענין זה בתפארת ישראל ס"פ כח [תלא:], ונתיב הלשון פ"ד [ב, עב.]. וראה למעלה פס"ב הערה 199.
(81) לשונו למעלה פנ"ב [מז:]: "'מתחלה עובדי עבודה זרה' הוא הגנות [פסחים קטז.], שזהו גנות דבק בנפש, כי בודאי שאין הגוף מקבל פחיתות העבודה זרה, כי אם הנשמה". ובגו"א שמות פכ"ה אות ד [רנח.] כתב: "בחלק הנפשיי הוא המחשבה, שהיו מחשבים בעגל שיש בו ממש, ובע"ז אמרו חז"ל [קידושין מ.] 'למען תפוס ישראל בלבם' [יחזקאל יד, ה], במחשבה בלבד הוא נענש". ובנתיב הלשון פ"ו [ב, עה:] כתב: "במסכת יומא [סט:] ובמסכת סנהדרין [סד.] אמרו שם כי יש שני יצרים; דהיינו יצרא דערוה, ויצרא דעבודה זרה. ואלו שני יצר הרע הם כנגד הגוף והנפש, כמו שבארנו דבר זה במקומות הרבה, כי מצד הגוף נוטה האדם אל הערוה, שהוא מתאוה לו, ומצד הנפש נוטה האדם לעבודה זרה. כי בודאי הגוף אין נוטה לעבודה זרה, שהעבודה זרה הם כחות רוחניות, ושייך זה אל הנפש בפרט, לא אל הגוף... ולפיכך ג"ע ראש החטאים שהוא נמשך אל יצר הרע של ג"ע, וע"ז הוא החטא השני, והוא ראש החטאים מצד אחר, והוא נטית הנפש אל הרע, כמו שיש לגוף האדם נטיה אל הרע, הוא היצר הרע שהוא מצד הגוף, וכך יש לנפש נטיה אל הרע, והוא יצרא דעבודה זרה". ובנתיב כח היצר פ"א [ב, קכא:] כתב: "היצר הרע של עבירה, דהיינו זנות, והוא בגוף האדם. השני, יצר הרע של ע"ז, והוא בנפש האדם". ובח"א לקידושין ל: [ב, קלו:] כתב: "יצרא דע"ז, שזה היצר אינו דבק בגוף, רק בנפש... שממנו מחשבות רעות וזרות של עבודה זרה". <b>ובעוד שכאן</b> מייחס את חטא ע"ז לנפש, הרי בכמה מקומות ייחס חטא ע"ז לשכל. וכגון, בתפארת ישראל פכ"ח [תלא.] כתב: "העבודת אלילים הוא לשכל האדם, ודבר זה ידוע שאמר הכתוב 'למען תפוש את בית ישראל בלבם', ואין הקב"ה מצרף מחשבה למעשה רק אצל עבודת אלילים". ובנצח ישראל ס"פ ג [נו:] כתב: "כי אלו שתי יצרים, יצרא דערוה ויצרא דע"ז, הוא לשני חלקי האדם, הגוף וכח השכלי". ובדרוש לשבת תשובה [עח:] ביאר ששפיכות דמים מתייחסת לנפש, וע"ז מתייחסת לשכל. וכן הוא בנתיב הלשון פ"ד [ב, עב.]. ובנתיב הכעס פ"ב [ב, רלט:] כתב: "שפיכות דמים הוא שנוי אל הנפש, כי ההורג נפש הוא חוטא בנפשו... לא בגופו. והע"ז הוא שנוי אל השכל, אשר טועה בשכלו אחר הע"ז". ובח"א לזבחים פח: [ד, סח.] כתב: "החטא שהוא בשכל הוא עבודה זרה... במחשבה השכלית, מה שאין כן בשאר עבירות". ובנתיב התשובה פ"ח [קכ:] כלל את שניהם בחדא מחתא, שכתב: "המינות נוטה לעבודה זרה... והחטא הזה אל הנפש, שבו השכל". ובגו"א שמות פכ"ה הערה 25 התעוררה קושיא זו, ונתבאר שם שביחס לגוף נחשבת ע"ז לכח נפשי, אך בנפש גופא ע"ז מתייחסת לשכל יותר מאשר לנפש. וכן הוא בדר"ח פ"ד הערה 24. וראה למעלה פמ"ג הערה 110 שנקודה זו הוזכרה שם לגבי חכמה [הובא למעלה פנ"ב הערה 74].
(82) יש להעיר על לשונו ["החטא הזה <b>בלבד</b> הוא לנפש"] כי מצינו בעוד מקום שהחטא הוא במחשבה, וכמו שאמרו [יומא כט.] "הרהורי עבירה קשו מעבירה". דע, שבח"א לקידושין מ. [ב, קמא:] הקשה כן, וז"ל: "הא דאמרינן 'קשה הרהורי עבירה מעבירה עצמה' היינו כאשר מהרהר בזנות, וכאשר מהרהר בזנות גובר בו היצר, ומגרה היצר הרע בעצמו. וכך אמרינן בפרק במה אשה [שבת סד.] מידי עבירה יצאנו, מידי הרהור לא יצאנו. והא דאמר 'אין הקב"ה מצרף מחשבה', שמחשב לעשות עבירה... אבל בעבודה זרה, אם מחשב לעבודה זרה, אף על גב שאין בו יצר הרע, הקב"ה מצרף אותה למעשה, ולא קשיא מידי". ובנתיב הפרישות פ"ב [ב, קטו.] יישב באופן נוסף: "יש לפרש כמשמעו, דלענין חיוב מיתה או מלקות אינו מדבר, שעל גוף המעשה חייב מיתה. אבל לענין שדבק בתעוב ובזנות, בזה הרהורי עבירה הם יותר קשים מעבירה עצמה... לפי שהוא על ידי המחשבה, שהמחשבה היא שכלית, והשכל הוא קשה יותר מגוף המעשה, שהוא מעשה חמרי, ואינו קשה כמו הרהור, שהוא על ידי המחשבה. אף כי לענין פעולה שהוא מעשה שיהיה חייב מיתה או כרת בודאי המעשה גורם, מכל מקום לענין קושי החטא יותר קשה הרהורי עבירה, שהוא על ידי השכל". <b>אך בנתיב העבודה</b> פ"ח [א, קב.] השוה בין הרהורי עבירה להרהורי ע"ז, וכלשונו: "הרהור עבירה והרהור עבודה זרה אלו דברים שלא יצאו מרשות הקב"ה... והרהור עבירה הוא זנות שהוא יוצא ומתדבק ביצרא דערוה, ובזה יוצא גם כן מרשות הקב"ה חס ושלום. והרהור דעבודה זרה, שעל ידי הרהור זה גם כן יוצא מרשות הקב"ה, דבק ביצרא דעבודה זרה. כי יש לדעת כי יצר הרע, הן יצרא דעבודה זרה והן יצרא דערוה, מוציאין את האדם מן רשות הקב"ה, שכן אמרו ז"ל [שבת קה:], 'לא יהיה בך אל זר' [תהלים פא, י], איזהו אל זר שהוא בתוך לבו של אדם, הוי אומר זה יצר הרע. הרי כי היצר הרע הוא אלהים אחרים. ולפיכך הן שנוטה אחר יצרא דערוה, והן שנוטה אחר יצרא דעבודה זרה, דבר זה היא יציאה מרשות הקב"ה, ודבק באלהי נכר". וא"כ קשה, הרי שם השוה הרהור דע"ז להרהור דג"ע, ואילו כאן מבאר שרק בע"ז מצינו שמחשבה מחייבת. וכן קשה מלשונו בנתיב התורה פ"א [נ:], שכתב: "חולי הנפש כאשר האדם יש לו חסרון בשכלו ובמחשבתו, והחטא במחשבה <b>הוא בכמה דברים</b>". והערוך לנר [סוכה נב.] כתב: "הנה אף שאין הקב"ה דן על המחשבה כמעשה, מכל מקום בשתי עבירות עיקר החטא הוא במחשבה, דהיינו בחטא ע"ז... ולא עוד, אלא דעיקר עבירת ע"ז אפילו כשעובר במעשה אינה רק על ידי מחשבה, דמשתחוה לעבודה זרה ולבו לשמים, אינו עובר, כדאמרינן בכריתות [ג.], מה שאין כן בשאר עבירות. והחטא השני שהוא במחשבה לבד הוא שנאת חבירו, כדכתיב [ויקרא יט, יז] 'לא תשנא את אחיך בלבבך'". וכן החושב לשלוח יד בפקדון לפי בית שמאי [ב"מ מג:]. ובדרשת שבת הגדול [ריג.] ביאר שקרבן עולה [הבא לכפר על הרהור הלב (ויק"ר ז, ג)], הוא גם בהרהור גאוה. ויל"ע בזה.
(83) לא ברור מדוע נקט ב"בשר", ולא ב"גוף", וכפי שנקט עד כה, וינקוט מכאן ואילך.
(84) יש לשאול, הרי הציווי על גלוי עריות ניתן לאדה"ר ביום שנברא ולפני שחטא [כמבואר למעלה הערה 59]. וכיצד ניתן לומר שציווי זה ניתן לו כנגד יצה"ר שבגוף, הרי לפני שחטא היה היצה"ר חיצוני לאדם הראשון, ולא פנימי [כמבואר למעלה הערה 73], ומה שייך לומר על יצה"ר העומד חוץ לאדם שזהו "יצרו שבגוף מתאוה לעריות". ואולי צריך לומר שהמצוות האלו ניתנו לאדה"ר על שם העתיד, ולא על שם שעת נתינתן, שהרי כמה מהן לא היו יכולות להתקיים בשעת נתינתן [כמו דינים, וגזל]. ויל"ע בזה.
(85) לשון רש"י [במדבר ה, טו]: "שעורים - ולא חטים, היא עשתה מעשה בהמה, וקרבנה מאכל בהמה". וכן בגמרא [סוטה יד.] אמרו "כשם שמעשיה מעשה בהמה, כך קרבנה מאכל בהמה". ונקט כאן ב"מעשה חמור", ולא ב"מעשה בהמה", כי רוצה להדגיש את החומריות שיש בעריות. ובח"א לע"ז ה: [ד, לב.] כתב: "חמור הוא יצר ערוה, שהוא מעשה חמרי, כמו שרמזו ז"ל 'מפני מה קרבנה של סוטה שעורין, מפני שעשתה מעשה חמור, לכך קרבנה מאכל חמור". ובנצח ישראל פ"ז [קצה:] כתב: "מי שנוטה אחר הזנות הוא ענין חומרי. שלכך אמרה תורה שהסוטה קרבנה שעורין, שהיא עשתה מעשה חמור, לכך קרבנה גם כן מאכל חמור". וכבר נתבאר למעלה ש"חמור" נקרא ע"ש החומר [פ"ס הערה 203, וש"נ]. ואע"פ שלמעלה [הערה 61] נתבאר שגלוי עריות שנקט כאן [שזה עבירה בין אדם למקום] אינו ניאוף של אשת איש [שזה עבירה בין אדם לחבירו], אלא כוונתו לשאר בשר, כמו אח ואחות, מ"מ מביא ראיה מסוטה [שהיא אשת איש], כי עד כמה שנוגע ל"מעשה חמור" בזה אין נפקא מינה בין סוגי העריות, וכולם נחשבים למעשה חומרי. <b>וראיה זו</b> ממנחת סוטה הביאה בהרבה מאוד מקומות בספריו להורות שתאות העריות הינה מעשה גופני חומרי. וננקוט בדוגמאות מספר; למעלה פ"ד [רכ.]: "כי המצרים הם דביקים בזנות, וידוע כי הנמשך אחר הזנות הוא הנמשך אחר החומר ומעשה בהמה, ולפיכך אמרה תורה במנחת סוטה שיהא קרבנה שעורין, לפי שהיא עשתה מעשה בהמה, לכך קרבנה מאכל בהמה, כי ענין הזנות הוא מתאות הגוף". ובדר"ח פ"א מ"ב [קפ:] כתב: "גלוי עריות הוא הפך התורה... כי מעלת התורה שהיא השכל נבדל מן החמרי לגמרי, ואין דבר שעל ידו האדם נבדל מן החמרי רק על ידי התורה השכלית, ואין צריך לזה ראיה. והפך זה גלוי עריות, שהולך אחר זנות הגוף, שהיא גלוי עריות. ובזה הולך אחר החמרי, עד שהוא נחשב לגמרי כמו בהמה וחמור. וכן אמרו ז"ל כי מעשה הזנות הוא מעשה בהמה. ובמסכת סוטה [יד.] מפני מה קרבנה של סוטה מאכל בהמה, שהוא מן השעורים, אמרה תורה היא עשתה מעשה בהמה, ולפיכך קרבנה מאכל בהמה. ולדבר זה אין צריך ראיה כי הזנות מעשה בהמה חמרית. ועוד אמרו ז"ל [תנחומא נשא אות ה] 'כי תשטה' [במדבר ה, יב], למה נאמר, ללמד שאין המנאפים מנאפים עד שיכנס בהם רוח שטות, עד כאן. למדנו מזה כי אין הולך האדם אחר זנות רק כאשר יכנס בו רוח שטות, שהוא כמו בהמה בעלת חומר, ואז יש ניאוף. ולפיכך הזנות של גלוי עריות הוא הפך מדריגת התורה, שהיא תורה שכלית, והזנות מעשה חמרי". ובדר"ח פ"ה מ"ט [רפד.] כתב: "כי המתנגד לקדושה הוא הערוה, וכמו שדרשו רבותינו ז"ל [ספרא ויקרא יט, ב] כמו שהביא רש"י בפרשת קדושים [ויקרא יט, ב], שלכך סמך פרשת קדושים לפרשת עריות [ויקרא פרק יח], לומר שיהיו קדושים ופרושין מן הערוה... והטעם ביארנו במקומות הרבה מאד, כי הערוה והזנות היא תאוה גופנית ביותר, וכל קדושה שהוא נבדל מן החמרי, שלכך מקדישין השם יתברך שהוא נבדל מן הגופנית. ודבר זה בארנו הרבה מאד שאין ענין קדושה רק שהוא נבדל מן החמרי. ורמזו זה חכמים במה שאמרו ז"ל למה קרבנה של סוטה שעורים, אמרו, היא עשתה מעשה בהמה, לכך קרבנה מאכל בהמה. הרי לך כי הזנות מעשה חמרית, ודבר ידוע הוא כי הזנות הוא חמרי גופני". ובנתיב הענוה פ"ד [ב, י:] כתב: "כי מדת העריות מעשה חמרי מתועב. ודבר זה נתבאר הרבה, ואין צריך להאריך בזה... שלכך אמרה תורה שתהא קרבנה של סוטה מאכל בהמה". ובנצח ישראל פ"ה [קלד:] כתב: "גילוי עריות הוא רע לעצמו מה שדבק בו הפחיתות המגונה, והוא פחיתות חומרי, שהוא כמו בהמה כאשר הולך אחר זנות, שהוא תועבה חומרית, והוא כמו בהמה חומרית. כמו שאמרו חכמים ז"ל אצל מנחת סוטה, היא עשתה מעשה בהמה, לכך קרבנה מאכל בהמה, מן השעורים. וכבר התבאר דבר זה במקום אחר". ובבאר הגולה באר הששי [קסה.] כתב: "כל זנות הוא מצד הגוף, ודבר זה בארנו בכמה מקומות, ורמזו ז"ל בענין הסוטה, היא עשתה מעשה בהמה, אף קרבנה שעורים, שהוא מאכל בהמה, ודבר זה ידוע כי כל זנות הוא חומרי, שנמשך אחר תאותו החומרית, ואין צריך ראיה". ובח"א לזבחים פח: [ד, סח.] כתב: "עריות וזנות חטא הזה הוא בגופו, כאשר אדם עושה מעשה זנות, מעשה הזה הוא מעשה בהמה, ולכך קרבנה של סוטה שזנתה, שעשתה מעשה בהמה, קרבנה שעורים, שהוא מאכל בהמה ממש". וראה בדרוש לשבת תשובה [עח.], דרוש עה"ת [יא.], ולמעלה פ"ד הערות 24, 25.
(86) לשון רש"י ר"פ קדושים [ויקרא יט, ב]: "קדושים תהיו - הוו פרושים מן העריות... שכל מקום שאתה מוצא גדר ערוה אתה מוצא קדושה". וכתב שם הגו"א אות ג [נד:] בזה"ל: "ונראה הטעם שאחר ששם קדושה נאמר על פרישה מן עניני הגוף ותאותיו, יותר ראוי על גדר ערוה, שהם תאות הגוף ביותר. ולכך מי שנוטה אחר זנות יאמר על זה שהוא מעשה בהמה... לפי שהזנות ענין גופני, וזה ענין הבהמה שהיא כולה גוף וחומר. ולכך מי שפורש מן הערוה הוא פורש מתאות הגוף החומרי, ולפיכך נקרא 'קדוש', רצה לומר פרוש מעניני עולם הזה, שהוא גוף". ולמעלה פי"א [תקלו:] כתב: "וידוע כי הפרוץ בעריות הוא ממעשה החומר כאשר התבאר, והנבדל הקדוש מן העריות הוא קדוש מן פחיתות החומר המגונה הזה, והוא בודאי דומה לצורה שאין בה מן ענין החומר". ולמעלה פמ"ג [רמו:] כתב: "כי העריות הם קרוב בשר במי שאינו ראוי". ובבאר הגולה באר החמישי [קכא.] כתב: "כי הזנות הוא לגוף". ובדר"ח פ"ב מי"א [תשצא:] כתב: "עיקר יצר הרע [הוא] בעריות, שהוא לגוף, ודבר זה מבואר". ושם פ"ה מ"ט [רפה.] כתב: "כי הזנות מעשה חמרית, ודבר ידוע הוא כי הזנות הוא חמרי גופני". ובנתיב הלשון פ"ו [ב, עו.] כתב: "הערוה הוא חטא בגופו, כי בודאי הערוה הוא חטא מצד הגוף, שהוא מתאוה לזנות, ודבר זה אין צריך פירוש". וכן כתב בנתיב הזריזות פ"ב [ב, קפז.]. ובח"א לסוטה ג: [ב, כט.] כתב: "ותדע כי הזנות הוא שנוטה אחר הגוף ותאותיו". ובח"א לגיטין ו: [ב, צב.] כתב: "לשון זנות משמע תיעוב והסרה לגוף... וידוע כי הזנות הוא לגוף". ובח"א לסנהדרין קיג: [ג, רעא:] כתב: "מי שבא על הערוה, שהוא מעשה זנות, הוא בגוף כאשר ידוע, והוא חטא והעדר הגוף". ובדרוש לשבת תשובה [ריש עח.] כתב: "העריות הם מכח גוף האדם, ולפיכך נמצא דבר זה ביותר בכל בעלי חיים, כי פועל זה מתייחס אל הגוף החומרי... ועוד, כי אין ענין הערוה והזנות רק חבור גוף לגוף" [ראה להלן הערה 123]. וכן הוא בגו"א במדבר פי"א אות ג [קס:], נתיב התשובה פ"א [ד.], ח"א לשבת קלג: [א, עא.], ועוד. וצרף לכאן שעל הנאמר [שמות כ, יג] "לא תנאף", תרגם אונקלוס "לא תגוף", וזה מורה באצבע שעריות הן עניני גוף וחומר [ראה למעלה פ"ג הערה 88, פ"ד הערות 22, 23, פ"י הערה 59, פי"א הערות 26, 27, פ"ל הערה 20, פל"ו הערה 203, פ"מ הערה 205, פמ"ג הערה 171, ועוד].
(87) "גדר האדם" פירושו המיוחד באדם לעומת שאר נבראים, וזה היותו "חי מדבר", שהרי חלוקת הנמצאים היא; דומם, צומח, חי, חי מדבר [כד הקמח, ערך פסח]. ובפירוש המלות הזרות [בסוף ספר מורה נבוכים, אות הכ"ף] כתב: "המעתיקים והמחברים מבני עמנו אשר לפני כתבו בגדר האדם שהוא 'חי מדבר', והיה ראוי יותר לכתוב 'חי משכיל'. ואני נמשכתי אחריהם". וכן כתב הרבה פעמים. וכגון, למעלה פס"ד [לאחר ציון 53]: "דבר שהוא החשוב יותר, והוא הדבור, שלא נמצא רק לאדם, ולא למין בהמה, ומפני זה חשוב על הכל". ובדר"ח פ"א מי"ז [ת.] כתב: "בפרט הדבור הוא פועל גדול, מה שלא נמצא לשאר בעלי חיים". ושם פ"ב מ"ח [תרמח.] כתב: "כי האדם יש בו... נפש המדברת נוסף על שאר בעלי חיים, שאין להם נפש המדברת". ושם פ"ג מי"ז [תלה:] כתב: "הדעת הוא שידע אמתת הדברים כפי שהם בהבדל הדברים. וידוע כי האדם גדרו שהוא 'חי מדבר', כי במה שהוא מדבר נבדל האדם מן שאר בעלי חיים". וכן כתב בנתיב הלשון פ"ו [ב, עו.], ונר מצוה [מח:]. ובדרוש לשבת תשובה [עז:] כתב: "יש איברים זוגות; שתי עינים לאדם... רק הלשון היא יחידית באדם. ודבר זה כי אין הלשון ראויה שתהיה שתים, כי הדבור הוא האדם בעצמו, שהאדם הוא חי מדבר, וזהו גדר האדם. ואילו היו שתי לשונות באדם, היה האדם שהוא אחד, שנים, ודבר זה לא יתכן". וכן הוא בח"א לערכין טו. [ד, קלב:], וח"א לזבחים פח: [ד, סח.], ועוד. ודרכו לכנות את הבהמות "בעלי חיים הבלתי מדברים" [כגון למעלה פ"ד (רכט:), שם פ"ח (שצב:), שם פל"ה (תרכב:), שם פמ"ז (תצא.), גו"א בראשית פ"ב אות מב (עג.), נצח ישראל פ"ב (כא.), שם פי"ד (שדמ.), ועוד]. וראה למעלה פי"ד הערה 67, פכ"ח הערות 17, 26, ופס"ד הערה 54. <b>ומה שנוקט</b> כאן שברכת השם הוא בדיבור, הנה בגמרא [סנהדרין סוף סה.] אמרו "שאני מגדף הואיל וישנו בלב", וכתב התוספות רא"ש [שם]: "מגדף ישנו בלב, דכתיב [יחזקאל יד, ה] 'למען תפוש את בני ישראל בלבם', דהיינו כופר בעיקר, כדאיתא בפרק קמא דקדושין [קידושין לט:] שהקב"ה מצרפה למעשה". ובמשך חכמה [במדבר טו, ל] כתב שחייב על מחשבה זו כרת לשמים. ולפי זה אין הבדל בין ע"ז למברך השם.
(88) "צורת האדם" פירושה נתינת קיום לכל החלקים על ידי לקיחת כל החלקים לכיון אחד [ראה למעלה פכ"ה הערה 64], וזהו דיבורו של אדם, הכולל בתוכו את חלקי האדם. וכן כתב בכמה מקומות; וכגון, למעלה פכ"ח [תסד.] כתב: "כי האדם צורתו חבור הנשמה השכלית והגוף ביחד, ודבר זה הוא עצמו כח המדבר שהוא חבור נשמה עם הגוף... וכח המדבר הוא גמר צורתו". ובנתיב העבודה פי"ז [א, קלא.] כתב: "הדבור שהוא... צורתו, כמו שהתבאר זה בכמה מקומות, כי שכל הדברי הוא צורת האדם, שהרי הכתוב אמר [בראשית ב, ז] 'ויהי האדם לנפש חיה', ותרגם אונקלוס [שם] 'והוה אנשא לרוח ממללא', כלומר שנעשה בעל חי מדבר. ואם כן הדבור הוא צורתו... והדבור הוא לאדם מצד השלמתו, במה שהוא חי מדבר". ובנתיב הלשון פ"ב [ב, סז.] כתב: "הדבור הוא שכלי... וזהו צורת האדם... הדבור היא צורה נבדלת של האדם, דכתיב 'ויהי האדם לְנפש חיה', והיא צורה לאדם. ואין השכל הדברי מוטבע בחומר לגמרי, אבל נבדל מן החומר. וכבר אמרנו שלא כתיב 'ויהי אדם נפש חיה', שאז היה פירושו כי האדם בעצמו רוח ממללא. אבל 'לְנפש חיה' כתיב, וכמו שהשכל אין ראוי לומר עליו שהוא האדם עצמו, וכך הדבור אין ראוי לשום אותו שהוא האדם, לגודל מעלת הדבור". ובבאר הגולה באר החמישי [נב.] כתב: "הפה שבו הוא חי מדבר, דבר זה הוא נחשב צורה... והפה שבו הדבור בודאי נחשב כמו צורה... כי הפה בעצמו נחשב כמו צורה, והוא משלים את הכל מצד שממנו הדבור השכלי". ובפתיחה לאור חדש [קסא.] כתב: "הדבור הוא צורת האדם, שהרי נקרא האדם 'חי מדבר'". ובח"א לשבת לג. [א, כה:] כתב: "חטא זה נקרא 'נבול פה', שמנבל את פיו, והוא חוטא בצורת האדם, שהוא הפה. ולכך אמר לפני זה שבשביל חטא נבול פה צרות רבות וגזירות מתחדשות, כל זה בשביל שחוטא בצורה, שהוא כל האדם... כי צורת האדם הוא הפה, ועל ידי הפה הוא מציאות האדם, שהרי מציאות הדבר כאשר נגמר צורתו" [ראה למעלה פי"ד הערה 67, פכ"ח הערות 17, 26, ופמ"ג הערה 205].
(89) לשונו בנר מצוה [מח.]: "כי הדבור מן האדם, מה שנקרא האדם 'חי מדבר', הוא הכח רביעי, אשר הוא כולל האדם בכל שלש כוחות שלו, שנקרא כל האדם 'חי מדבר'. וזה מפני שהדבור כולל כל הג' חלקים; כי הדבור על ידי הלשון, שהלשון הוא גופני. והוא צריך לפעול הדבור על ידי הנפש, שהיא נפש פועלת. וכל דבור הוא צריך גם כן אל השכל, שהרי הבהמה שאינה שכלית, אין לה הדבור". ובנתיב הלשון פ"ו [ב, עו.] כתב: "כי לשון הרע הוא ע"י אלו ג'; וזה כי הדבור הוא ע"י הלשון, שהלשון כלי גופני. וצריך לזה כח נפשי, שהוא פועל הדבור בכח הנפש החיוני. והדבור צריך אליו השכל, כי כאשר אין לתינוק השכל, אינו יודע לדבר. והבהמה אין בה דעת, אינה מדברת, ונקרא 'שכל הדברי'. ולכך חטא הלשון הרע... הוא על ידי גוף ונפש ושכל". וכן הוא בדרוש לשבת תשובה [עח:]. ובח"א לזבחים פח: [ד, סח.] כתב: "הרביעי מה שפועל האדם ע"י שלשה אלו חלקים. כי ע"י כל אלו שלשה הוא אדם, והאדם יש לו נפש המדברת, וזהו גדר האדם שיש לו הדבור. והדבור, האדם פועל ע"י כל אלו שלשה; כי אין הדבור בלא שכל האדם, שהרי הבהמה שאין בה דעת, אין בה הדבור. והדבור צריך שיהיה ע"י כח הנפש שפועלת תנועות הלשון, שהדבור על ידו. ונעשה הדבור ע"י גוף, הוא הלשון בו נעשה הדבור. לכך כאשר חוטא האדם בלשון, שהוא מדבר לשון הרע, הוא עושה חטא ע"י כל החלקים... כי האדם עצמו הוא חי מדבר, אשר הוא כולל כל החלקים. ולפיכך תרגם אונקלוס [בראשית ב, ז] 'ויהי האדם לנפש חיה', שזה נאמר על כלל האדם, אמר 'והוה נפש דאנשא לרוח ממללא', כי נפש המדברת היא כל האדם". וראה למעלה פכ"ח הערה 36, ופמ"ג הערה 175.
(90) יבאר טעם שני. ועד כה ביאר שברכת השם נעשית על ידי דיבור, והדיבור הוא כלל האדם. ומעתה יבאר שהחטא של ברכת השם עצמו כולל את כל האדם, שעושה שמציאות המברך בטלה לגמרי, וטעם שני "הוא העיקר". ונראה הטעם לעיקריות זו, כי לפי הסברו הראשון לא נתבאר מדוע מכל חטאי הלשון נבחר החטא של ברכת השם, והרי הנשבע בשם ה' לשוא, וכן המיחל נדרו, גם כן חוטא בדיבורו כלפי הקב"ה [ונוגד ל"טוב לשמים". ויש ליישב בדוחק שנקט בחטא הלשון החמור ביותר]. אך לפי הסברו השני הדבר מתיישב, כי רק המברך השם הוא כופר בעיקר, ובכך מציאותו בטלה לגמרי, וכמו שמבאר והולך.
(91) אודות שהמברך את השם הוא כופר בעיקר, כן אמרו חכמים [סנהדרין מה:] "מה מקלל זה שכפר בעיקר". ורש"י [כריתות ז:] כתב: "מגדף היינו מברך את השם, ומילתא רבה עבד, דפשט ידו בעיקר". והרמב"ם [הלכות ע"ז פ"ב ה"ו] כתב: "מפני זה כללתי דין המגדף בהלכות עבודת כוכבים ששניהם כופרים בעיקר הם". ובגו"א ויקרא פכ"ד אות יג [ר:] כתב: "הוא פוגם בעיקר לברך השם" [יובא בהערה הבאה]. ובנתיב גמילות חסדים פ"ה [א, קסו:] כתב: "כי ברכת השם נחשב כמו כופר בעיקר". ואודות "כופר בעיקר", כן כתב בדר"ח פ"ו מ"ח [רנט:]: "לא יבוא החיים לנמצאים רק מצד הדביקות שיש לנמצאים בו יתברך, ועל ידי חטא נכרת מן הדביקות הזה. ולפיכך אצל הדביקות נזכר 'חיים', שנאמר [דברים ד, ד] 'ואתם הדבקים בה' אלקיכם חיים כלכם היום'...  וזה מפני שהדביקות גורם החיים, כי הוא יתברך נקרא 'עיקר', כמו שאמרו שהוא 'כופר בעיקר' [סנהדרין לח:]. וידוע כי האילן והענפים כאשר דביקים בעיקר, יש להם חיים מן העיקר. ואם נבדל הגוף מן העיקר, מיד אין לו חיים". ולמעלה פ"כ [רלד.] כתב: "כי הוא יתברך עיקר הכל, כמו שאמרו זכרונם לברכה 'כופר בעיקר', בעבור שממנו הכל, כמו שמן העיקר נמצא הכל. וכמו שהעיקר הוא מפרנס הכל, כך השם יתברך מפרנס את הנמצאים כלם. וכאשר תתבונן בזה, הנה גוף האילן הוא קרוב אל העיקר, ומן השורש מתפרנס האילן". ובאור חדש פ"ד [תשעט:] כתב: "כאשר כופר בעיקר הנה נעקר מן העיקר לגמרי, וזהו כליון גמור" [ראה להלן הערה 123]. ובח"א למכות יב. [ד, ב:] כתב: "השם יתברך הוא קולט את הכל במה שהוא יתברך העיקר אשר הכל עומד בו, כמו שכל האילן עומד בעיקר שלו, והעיקר קולטו. ודבר זה בארנו פעמים הרבה כי הוא יתברך העיקר שקולט הכל". ולפי זה יוסבר מדוע דוקא לגבי כפירה נקרא הקב"ה "עיקר" ["כופר בעיקר"], ולא אמרו כן בקשר לאמונה ["מאמין בעיקר"], או בשאר מילי דמיטב. כי חז"ל באו להורות את הסתירה מיניה וביה שיש בכפירה זו, שהכופר מתכחש למקורו, ובזה כורת עצמו מן השורש המקיימו. וראה למעלה פ"ט הערה 228, פ"כ הערה 73, פנ"ג הערה 175,  פנ"ה הערה 81, פנ"ו הערה 12, ופס"ה הערה 87, וש"נ.
(92) ואם תאמר, וכי אין בע"ז כפירה בעיקר, ומאי אולמא מברך השם מעובד ע"ז. דע שבגו"א ויקרא פכ"ד אות יג [ר:] עמד על שאלה זו, וכתב: "מברך השם, אי אפשר שתהיה עבירה יותר חמורה, שהרי הוא פוגם בעיקר לברך השם, לא כמו עבודה זרה שמוסיף אלוה, ומכל מקום בעיקר אינו פוגם" [עיין ערוך לנר כריתות ז: שביאר כך דעת רש"י שם, אך י"א שע"ז חמירא ממקלל. וראה הערה קודמת, ובסמוך הערה 96]. <b>ויש לדייק בלשונו</b>, שכתב: "כאשר הוא חוטא בגילוי עריות הוא חוטא בגופו, ובעבודה זרה החטא דבק בנפשו". הרי בג"ע איירי במעשה החטא ["חוטא בגופו"], ואילו בע"ז איירי בתוצאה של החטא ["החטא דבק בנפשו"]. והיה יכול לומר לגבי ע"ז "חוטא בנפשו", וכפי שכתב למעלה [לאחר ציון 77]: "וכנגד שלא יהיה חוטא בנפשו לשמים, נתן לו עבודה זרה. כי כל החטאים אי אפשר שיחטא בנפשו בלבד, חוץ מעבודה זרה". ואולי יש לומר, שאף על פי שניתן לחטוא רק עם הנפש [במחשבה בלבד], מ"מ רוב ע"ז נעשה במעשים [השתחוואה, כריעה, וכיו"ב]. לכך אין לומר על ע"ז [הנעשית במעשים] ש"חוטא בנפשו", אך ניתן לומר שגם אז החטא דבק בנפשו. אך עדיין יש להעיר, שהיה יכול לומר לגבי ג"ע שהוא "דבק בגופו" [ולא "חוטא בגופו"], וכפי שכתב בנתיב הלשון פ"ו [ב, עה:]: "כמו שיש לגוף האדם נטיה אל הרע, הוא היצר הרע שהוא מצד הגוף. וכך יש לנפש נטיה אל הרע, והוא יצרא דע"ז... ולפיכך דבק בגוף האדם הרע, וכן דבק בנפש האדם הרע, ואלו הם יצרא דערוה ויצרא דע"ז, ואלו שני חטאים ראשי חטאים" [ראה למעלה פנ"ב הערה 74]. ואולי אין לומר שהחטא דבק בגוף, כי הגוף הוא בלא"ה חומרי, ואין חטאים דבקים בו, ורק היצה"ר של עריות דבק בגוף, אך לא החטא עצמו.
(93) "זכות מה" - זכות קיום מסויימת, שאע"פ שעשה חטא חמור המחייבו מיתת בי"ד, מ"מ עדיין הוא מחובר לשורש החיים בכך שאינו כופר בעיקר.
(94) פירוש - אין המיתה דבוקה בו מעצמה, אלא בית דין הטילוה עליו [כמבואר בגו"א ויקרא פכ"ד אות יג (ר.), ויובא בהערה 96]. דוגמה לחילוק זה [בין מיתה שהביא על עצמו, למיתה שהביאוה בי"ד] נמצאת בדברי רש"י [במדבר טז, כז], שכתב: "בא וראה כמה קשה המחלוקת; שהרי ב"ד של מטה אין עונשין אלא עד שיביא שתי שערות, וב"ד של מעלה עד עשרים שנה, וכאן אבדו אף יונקי שדים". ובביאור הנהגה זו כתב בגו"א שם אות לט [רסג:] בזה"ל: "ואם תאמר, מאי שנא חטא זה מכל חטאים בעולם, שאין הקטן נענש. ויש לך לדעת עיקר הטעם, כי מה שאין הקטן נענש, כי אין הקב"ה מביא עונש על קטן. אבל במחלוקת, שגוף הגיהנם דבק במחלוקת, כי הגיהנם והמחלוקת נבראו ביום שני למעשה בראשית [ב"ר ד, ח], להודיע כי המחלוקת הוא גוף הגיהנם, ולכך נענש אף הקטן, כי העונש בא מעצמו. כי השם יתברך אין מעניש הקטן להביא עליו עונש, אבל עם המחלוקת עצמו הוא העונש, ואין צריך להביא עליו, והוא נענש. המשל; אם אמר אחד אני לא אהרוג אותך, אבל אם תהרוג את עצמך, אני לא עשיתי זה. כך ענין המחלוקת, כיון שנברא הגיהנם עם המחלוקת, הוא מביא עצמו לעונש, כי לא נקרא זה מביא עונש עליו, רק כל בעל מחלוקת מקומו המיוחד לו הוא הגיהנם, שהרי נברא עמו, אם כן הוא שייך לו" [הובא למעלה פט"ו הערה 27]. וכך הם דבריו כאן; במיתות בי"ד העונש בא על החוטא מצד מעשה בי"ד, ולא מעצמו. אך במיתת המברך השם, החוטא הביא העונש על עצמו בכך שבידים רוצה לעקור את העיקר, וכמו שמבאר.
(95) רומז בזה שתיבת "לעקור" שרשו כמו תיבת "העיקר" [עקר], וכמו שמצוי בלשון הקודש שישנם שרשים שוים למלים הפוכות [רש"י שמות כז, ג. ודייק לה שהדוגמה הראשונה שהובאה ברש"י שם היא "להשריש", לעומת "לְשָרֵש", וזהו בדיוק שוה ל"עיקר" ו"עקר", שאף "עיקר" הוא מלשון "שורש"]. ונראה להטעים זאת, כי הגדרת "עיקר" הוא דבר שיש לו כח ההולדה, שהרי "עיקר" פירושו "שורש" שממנו מתפרנס האילן [תפארת ישראל פל"ח הערה 80], ומכל שורש יוצאים פירות, וכך מכל עיקר יוצאים טפלים. ושמעתי ממו"ר זצ"ל שלכך נמצא בלשון הקודש תיבת "עקר" למי שאינו מוליד, כי ה"עיקר" מוליד, וה"עקר" אינו מוליד [ראה למעלה פי"ב הערה 114, ולהלן הערה 140]. <b>והנה כאן</b> מבאר שחטא המברך השם דבק באדם בכללו, ולא רק בחלקו. אך בדרוש לשבת תשובה [פא.] השוה זאת לע"ז, וכלשונו: "כי שלשה חטאים, שהם עבודת אלילים, וכל שכן קללת השם, שהוא כופר לגמרי בעיקר, וגילוי עריות, ושפיכות דמים מטמאים חלקי נפש האדם. ולשון הרע מטמא הלשון, שהוא צורת האדם בכלל". ויל"ע בזה.
(96) ויקרא פכ"ד אות יג [ר.], וז"ל: "הסמיכה על ראשו הוא מיסודי התורה; בודאי שהמיתות בתורה לפי ערך החטא, כי מי שחלל את השבת, שהוא חייב מיתה בבית דין [סנהדרין נג.], אין המיתה דבוקה בו כל כך הוא, רק שעשה שהשם ציוה לבית דין שימיתו אותו [שמות לא, יד], ולפיכך לא שייך 'דמך בראשך', שהרי מיתתו על ידי בית דין. וכל זה בעבירות שתמצא עבירה יותר חמורה ממנו, שמאחר שתמצא עבירה חמורה, אין כאן רק שבית דין ימיתו אותו, אבל לא שייך 'דמו בראשו'. אבל מברך השם, שאי אפשר שתהיה עבירה יותר חמורה, שהרי הוא פוגם בעיקר לברך השם, לא כמו עבודה זרה שמוסיף אלוה, ומכל מקום בעיקר אינו פוגם. לכן סומכים ידיהם על ראשו, שאתה גרמת לך, שאין המיתה בא לך מן הבית דין שדנין אותך למיתה, אבל כיון שחטא בראש החטאים, ואין חטא למעלה מזה, הרי הוא גרם לעצמו. וזהו שאמרו 'דמך בראשך', שהמיתה בך בעצמך". ומה שכתב בגו"א  שהקולא בשאר עבירות היא משום ש"שתמצא עבירה יותר חמורה ממנו", ואילו כאן כתב שהקולא היא משום ש"כל שאר החטאים יש בו זכות מה", הוי טעם אחד, כי ברי הוא שהחטא החמור ביותר היא ברכת השם ["אי אפשר שתהיה עבירה יותר חמורה, שהרי הוא פוגם בעיקר לברך השם" (לשונו בגו"א)], וכל עוד שיש חטא חמור יותר, זהו גופא סימן שלא פגם בעיקר, ומחמת כן נשארה לחוטא זכות קיום. ודו"ק. ובגו"א [שם] הוסיף לבאר בזה"ל: "ויש רמז עוד במה שאומרים לו 'דמך בראשך', ורוצה לומר כי הוא פוגם בעיקר, שהוא ראש לכל, כי המברך השם הרי כופר בעיקר, ולפיכך 'דמך בראשך', כי בראש שלך המיתה גם כן, כאשר חטא הזה הוא בראש ובעיקר גם כן, ולפיכך בא המיתה בראשך, ואין לך חיות". <b>ויש להעיר</b> על דבריו הראשונים בגו"א [שכתב "שאי אפשר שתהיה עבירה יותר חמורה"], מדבריו בגו"א דברים פי"ב אות ה [רא.], שנאמר [דברים יב, ד] "לא תעשון כן לה' אלקיכם", ופירש רש"י [שם]: "אמר רבי ישמעאל, וכי תעלה על דעתך שישראל נותצין את המזבחות, אלא שלא תעשו כמעשיהם ויגרמו עונותיכם למקדש אבותיכם שיחרב". ובגו"א שם אות ה [ר:] כתב: "ואם תאמר, מאי שנא זה משאר עבירות, שהרי כתיב [שמות כב, כז] 'אלקים לא תקלל' [ופירש רש"י שם "הרי זו אזהרה לברכת השם"], ולמה לא קשיא 'וכי תעלה על דעתך שישראל מברכין השם'. ונראה... אף על גב שהמברך השם הוא כופר בעיקר... אבל מכל מקום הוא אינו מכוין לכפור בשביל כך בעיקר, רק שיצרו גובר עליו מפני כעסו, ולפיכך הזהיר הכתוב עליו. אבל הכתוב בכאן לפני זה [דברים יב, ג] 'ואבדתם שמם מן המקום ההוא', ורוצה לומר שיכוין לבטל, ועליה אמר [שם פסוק ד] 'לא תעשו כן', ולפיכך מקשה חס ושלום שיהיה אחד מישראל מכוין לאבד ולבטל המזבח". הרי שמצא אף במברך השם צד קולא ["הוא אינו מכוין לכפור בשביל כך בעיקר, רק שיצרו גובר עליו מפני כעסו"] לעומת מי ש"מכוין לאבד ולבטל המזבח". וקצ"ע.
(97) חוזר לדבריו למעלה [לאחר ציון 60]: "ולכך נתן שלש מצוות ... בינו ובן האדם, והם גזל שלא יגזול אחר, ודינין, ושפיכות דמים, שלא יהיה רע לבריות... שלש מצות בינו ולבין האדם". ויבאר שוב ששלש מצות אלו הן כנגד: גוף [גזל], נפש [דינין], ועצם האדם [שפ"ד]. ובעוד שכאן נוקט כדבר פשוט ששפ"ד היא בין אדם לחבירו, ומכלל "רע לבריות", הרי בנתיב גמילות חסדים פ"ה [א, קסו:] כתב לא כך, וכלשונו: "היו חוטאים [אנשי סדום] בשפיכות דם, אשר החטא הוא בצלם אלקים... שנברא בו האדם, ודבר זה רע לשמים כאשר שופך דם, [בראשית ט, ו] 'כי בצלם אלקים עשה את האדם'".
(98) לשון רבינו יונה [שערי תשובה שער שלישי אות קפד]: "אמרו רבותינו זכרונם לברכה [חולין צד.] אסור לגנוב דעת הבריות, ואפילו דעת נכרי. והנה החטא הזה חמור אצל חכמי ישראל יותר מגזל הנכרי, יען וביען כי שפת שקר אשמה רבה, ונתחייבנו על גדרי האמת, כי הוא מיסודי הנפש". וראה בפחד יצחק ר"ה מאמרים טו-טז בביאור דברי רבינו יונה.
(99) לשונו בנתיב התורה פט"ו [תרטו.]: "ואף אם הוא [העם הארץ] יודע עדות, אין מקבלין עדותו [פסחים מט:], שאין מעיד על הדבר כאשר הוא בעצמו [חומרי], שאין האמת רק אל השכל, ולא אל החמרי". ובנתיב האמונה פ"ב [א, רי.] כתב: "כנגד השכלי שאינו משנה ואינו משקר, כי האמת הוא שייך אל השכלי. וזה שאמר [תהלים טו, ב] 'ודובר אמת בלבבו', זהו רב ספרא [מכות כד.], שלא היה משנה, ואפילו במקום שהיה ראוי לשנות לא היה משנה, וזהו שלימות השכל". ובנתיב התשובה ר"פ ח [קכ.] כתב: "בפרק קמא דע"ז [יז.] מפרש שם כי הכתוב שאמר [משלי ב, יט] 'כל באיה לא ישובון ולא ישיגו ארחות חיים' שזה נאמר על המינות, שאין בעל חטא זה שב בתשובה... מפני שהמינות דבק בו לגמרי, ונחשב כאילו היה איש אחר. דומה לאדם שסר מן הדרך ונופל לבור עמוק, עד שהוא נבדל לגמרי מבני אדם, עד שאי אפשר לשוב ולהיות חוזר אל מקומו הראשון... המינות... יוצא מן היושר והאמת, והחטא הזה אל הנפש שבו השכל". ובח"א לב"מ פו: [ג, מט:] כתב: "לית הימנותא בעבדי [ב"מ פו:]. דבר זה כי העבד נמשל לחמור, דכתיב [בראשית כב, ה] 'שבו לכם פה עם החמור', עם [הדומה לחמור (יבמות סב.)]... הנה העבד הוא חמרי, והאמת הוא שכלי, שכן גוזר השכל המשיג הדבר כפי מה שהוא. ומפני כן אמרו ז"ל גדר ת"ח, שיש לו מדת השכל, שאינו משנה, כדאיתא בפרק אלו מציאות [ב"מ כג:]. והפך זה מה שהוא דומה לחמור, אין האמת אתו" [הובא למעלה פמ"ה הערה 133]. וראה בסמוך הערה 104.
(100) לשונו למעלה ר"פ כ [ריח.]: "'ויקם משה ויושיען' [שמות ב, יז], מלמד שהיה משה יושב עליהם בדין וכו' [שמו"ר א, לב]. דקדקו רז"ל במלת 'ויקם', דלא הוי למכתב רק 'ויושיען'. לכן אמרו כי המלה הזאת מרמז לך שמתוך הדין נתעורר משה, כדיין המתעורר לעשות מעשה כאשר יראה בעיניו העיוות והשקר. ולכך נאמר 'ויקם', והוא התעוררות הדין, וזהו הוראה על הנפש השלימה של משה". אמנם שם כתב "<b>כדיין</b> המתעורר לעשות מעשה כאשר יראה בעיניו העיוות והשקר", ולא כתב "כאדם המתעורר לעשות מעשה וכו'", ושם בהערה 4 נתבאר שמעשה המשפט אינו מדת אדם, אלא מדת דיין. אך כאן כתב "שצריך <b>כל אדם</b> כאשר יראה דבר עַוְלָה, אז נפשו מתעורר לעשות דין". ויל"ע בזה. וראה למעלה פמ"ז הערה 39.
(101) כמו שנאמר [דברים א, יז] "לא תכירו פנים במשפט כקטון כגדול תשמעון לא תגורו מפני איש וגו'". וקישור דבריו הוא שהואיל ולמשפט יש צורך בהתעוררות לעשות דין, לכך הדיין צריך להיות בעל לב אמיץ וחזק כדי שהתעוררות זו תצא לפועל, ולא תושפע מיראה מהמתדיינים. ובגו"א [שם] אות מו [כה.] כתב: "בא להזהיר אותן שלא יהיו יראים מפניו כלל, שאם יהיה לו יראה, מחפש לו זכות יותר, כיון שירא מפניו. והשתא הוצרך להזהיר, אף על גב שלדעתו דן דין אמת, כיון שמתירא מפניו, אי אפשר שידון לו דין אמת". או שכוונתו לומר שהואיל והתעוררות לדין באה מהנפש, ומשכן הנפש הוא בלב [כמבואר למעלה פל"ט הערה 19, פ"מ הערות 3, 7, ופמ"א הערה 40], "לכך כל דיין צריך שיהיה לו לב אמיץ וחזק למשפט".
(102) כי שניהם בשמאל, וכמו שכתב למעלה פמ"ה [שנז.], ויובא בסמוך הערה 104. ומבאר עתה בעומק השייכות בין הנפש והמשפט.
(103) מלים אלו ["וכל מקום שנאמר 'יד' הוא שמאל"] אינן במדרש, אלא ביאור של המהר"ל. ומקורו בגמרא [מנחות לו:] ש"יד" הוא שמאל.
(104) לשון זה נמצא יותר בילקו"ש [ח"א רמז תתקמו], שאמרו [שם]: "שני דברים ביד, נפש ומשפט... הנפש נתונה במקום המשפט וחוטאה, הדא הוא דכתיב [ויקרא ד, ב] 'נפש כי תחטא'". ובויק"ר [ד, א] הנ"ל אמרו "ב' דברים ביד, נפש ומשפט... הנפש נתונה במקום משפט, ונפש יוצאה ממקום משפט וחוטאת. אמר רבי יצחק, אמר לה הקב"ה לנפש, אני כתבתי עליך [דברים יב, כג] 'רק חזק לבלתי אכול הדם וגו'', ואת יוצאת וחוטאת, 'נפש כי תחטא בשגגה'". וכבר נתבאר למעלה [הערה 44] שבספר זה מצוי שהמהר"ל מייחס את דברי המדרש לציון הנמצא בילקו"ש, אך מביא לשון המדרש כפי שמובא בילקו"ש, ולא כלשון המדרש המצויין. ולמעלה פמ"ה [שנז.] כתב: "הנפש הוא בשמאלו של הקב"ה. וכן אמרו בויקרא רבה [ד, א] בפסוק [ויקרא ד, ב] 'נפש כי תחטא', הנפש ביד שמאלו של הקב"ה, שנאמר [איוב יב, י] 'אשר בידו נפש כל חי'. והטעם מבואר, כי הנפש לפי מעלתה יכולה לעמוד בדין ובמשפט, שהוא גם כן ביד שמאל... ומשקלות [ויקרא יט, לו] הוא הרחקה מצד שמאל. והדבר הזה גם כן ידוע למבינים במה שהוא משקר בדבר שהדין נותן, שהמשפט מחייב שיהיה המשקל שוה, והוא יוצא מדבר שהדין והמשפט מחייב, והוא הרחקה מצד שמאל, ודבר זה מבואר". ובח"א לסנהדרין קז. [ג, רנד.] כתב: "כי הנפש הוא במקום המשפט. ובויקרא רבה [מביא המדרש שמביא כאן]... ולכך 'משפט' בגמטריא 'נפש', חוץ מאחת". וכן הזכיר מדרש זה בדר"ח פ"א מ"ה [רסח.], שם פ"ד מי"ד [רפח:], נתיב התורה פט"ז [תרנג:], נתיב אהבת ריע ר"פ ב [ב, נו:], נצח ישראל ס"פ י [רסט.], ח"א לנדרים סד: [ב, כג.], ח"א לב"מ נט. [ג, כד:], וח"א לסנהדרין ז. [ג, קלב.]. וראה למעלה פמ"ה הערה 133. וצרף לכאן דברי חכמים [ב"ב פט.] "נפש מאזנים תלויה באויר ג' טפחים", ופירש הרשב"ם [שם] "נפש מאזנים - הוא ברזל החלול שהלשון קבוע בו". ועצם הבטוי "נפש מאזנים" מורה שהמשפט [המחייב משקלות שוים] קשור ואדוק לנפש. וזו הערה נפלאה [שמעתיה מידי"נ היקר והמצויין הרה"ג רבי יהודה וויטנברג שליט"א].
(105) אמרו חכמים [סנהדרין ז.] "כל דיין שנוטל מזה ונותן לזה שלא כדין, הקב"ה נוטל ממנו נפשו". ובח"א שם [ג, קלב.] כתב: "יש לך לדעת כי דבר זה רמזו גם כן במדרש, שאמרו כי שני דברים בידו של הקב"ה, המשפט והנפש... לפיכך כאשר האדם נוטה מן המשפט הקב"ה נוטל נפשו. ו'משפט' הוא במספר 'נפש' חוץ מאחד, ולכך המעוות במשפט הקב"ה נוטל נפשו". ובדר"ח פ"א מ"ה [רסח.] כתב: "ותבין הפלגת דברי חכמים, כי... יוסי בן יוחנן איש ירושלים תקן הנפש [אבות פ"א מ"ה "יהי ביתך פתוח לרוחה, ויהיו עניים בני ביתך, ואל תרבה שיחה עם האשה"], כי הנפש הוא אב בית דין. וזה דבר ידוע מדברי חכמים במדרש רבה [מביא המדרש שהביא כאן]... ואין להאריך במקום הזה כי הוא דבר חכמה מופלאה".
(106) יש להעיר, כי בהקדמה לנתיבות עולם [ח.] כתב: "כי המשפט צריך שיהיה משפט אמת, והאמת אין בני אדם מוכנים לו, כמו שהתבאר בנתיב האמת". ושם בנתיב האמת פ"ג [א, רא.] הביא בתחילת הפרק את המדרש [ב"ר ח, ה] שמדת האמת אמרה שהאדם לא יברא, כי כולו שקרים. וכתב על כך בזה"ל [א, רג.]: "האמת אמר לא יברא, שכולו מלא שקרים. כי האדם אינו שכלי, וכל אשר הוא שכלי בודאי אין נמצא בו השקר, כי זהו ענין השכלי, שהוא יודע בשכלו שהוא כך וכך. אבל האדם אינו שכלי, ומפני כך הוא כולו מלא שקרים, מצד שאין האדם שכלי", ושם מאריך בזה, והביא את הפסוק [תהלים קטז, יא] "כל האדם כוזב". אך הואיל ונתבאר כאן שהנפש נבראה ממקום המשפט והאמת, ו"צריך כל אדם כאשר יראה דבר עַוְלָה, אז נפשו מתעורר לעשות דין" [לשונו למעלה], מדוע בני אדם אינם מוכנים אל המשפט והאמת. ואולי יש לומר שהנפש חפצה באמת מחמת שכליותה, אך האדם בעל גוף אינו שכלי כל כך.
(107) פירוש - לאחר שביאר שדינין עומדים כנגד הנפש, ולמעלה [לאחר ציון 77] ביאר שע"ז אף היא כנגד הנפש, ממילא עולה מאיליו שדינין עומדים כנגד ע"ז, רק שדינין נמצאים במקצוע של בין אדם לחבירו ["טוב לבריות"], וע"ז נמצאת במקצוע שבין אדם למקום ["טוב לשמים"]. וראה בסמוך הערה 112.
(108) לשון רש"י [שמות כ, ג] "אלהים אחרים - שאינן אלהות, אלא אחרים עשאום אלהים עליהם. ולא יתכן לפרש 'אלהים אחרים' זולתי, שגנאי הוא כלפי מעלה לקרותם אלהות אצלו. דבר אחר, 'אלהים אחרים' שהם אחרים לעובדיהם, צועקים אליהם ואינן עונין אותם, ודומה כאילו הוא אחר, שאינו מכירו מעולם". וכפירושו השני חזר רש"י וכתב בדברים יא, טז. ובתפארת ישראל פל"ח [תקעב.] כתב: "'אלהים אחרים', פירוש שהם אחרים אל מי שהוא אלקי אמת. כי מי שהוא אלקי אמת הוא ממית ומחיה, אבל העבודת אלילים אין בה ממש כלל. ובמכילתא [שמות כ, ג] פירשו 'אלהים אחרים' שאחרים עשו אותם לאלהות. ואין רוצה לומר בזה כי 'אחרים' רצה לומר בני אדם, דהא במקום אחר כתיב [שמות לד, יד] 'כי לא תשתחוה לאל אחר'. וכתב 'אחרים' בכאן בלשון רבים משום דקאי על 'אלהים' שהוא לשון רבים, ושם כתיב 'אחר' שהוא לשון יחיד, מפני דקאי על 'אל' שהוא לשון יחיד. ואם כן 'אחרים' קאי על האלהות, לא על שאחרים עשו אותם לאלהות. אבל דעת המכילתא כי לכך נקרא 'אלהים אחרים', שאין בהם אלהות בעצמם, רק מה שבני אדם עושים אותו אלהות. וזהו 'אלהים אחרים', שדבר זה חוץ ואחר לשכל, כי אלהות שלהם מצד הזולת, לא מצד עצמם, וזה פירוש 'אלהים אחרים'. שבודאי הם אחרים לאלקי אמת, כי אלהות אלו אחרים עשו אותם, ואין זה ראוי לאלהות, ולפיכך הם 'אלהים אחרים'. ופירוש זה הוא פירוש הראשון, רק כי בפירוש הזה נרמז בלשון 'אחרים' הטעם מה שהם אחרים לאלקי אמת, כי אחרים עשו אותם לאלהות". וראה למעלה פנ"ה הערה 108.
(109) כמבואר למעלה הערות 20, 21, 27.
(110) לשונו בח"א לסנהדרין ז: [ג, קלג:]: "פירוש זה, כי הדיין נקרא 'אלהים' בכל הכתוב, מפני [דברים א, יז] 'כי המשפט לאלקים', ולכך זה שהוא דיין ראוי שיהיה נקרא 'אלהים'... ולכך דיין שאינו הגון נקרא 'אשירה', כי האשירה היא אל זר, וכיון שהדיין נקרא 'אלהים', וכאשר אינו הגון הוא אל זר, ולכך אמר כאילו נטע אשירה... ועוד יש לך להבין איך מי שהוא מעמיד דיין שאינו הגון כאילו נוטע אשירה... כי האשירה הוא שמגדל דבר אחד [מ]הארץ, וכאשר הוא נוטע אשירה הוא מגביה דבר זר, שמגביה לעשות אלהות לעבדו אשר אינו אלוה. ולפיכך אותם שעבדו עבודה זרה היו בוחרים ביותר באשירה, כי היו מגדלים כח אשר היו עובדים אותה... ולכך אמר המעמיד דיין שאינו הגון, ומגדל מי שאינו ראוי להיות דיין, וזה כאילו נוטע אשרה, שמגדל ומגביה דבר שהוא זר" [ראה למעלה פ"ח הערה 288].
(111) מצינו עוד דמיון בין ע"ז למשפט, וכפי שכתב בהקדמה לדר"ח [מה.]: "העובד עבודה זרה יוצא ממדת המשפט לעבוד אלהים אחרים, שהם תוהו ולא יועילו. ודבר זה ידוע גם לנבונים איך העבודה זרה יוצא מן הדין. ולכך עשו ישראל את העגל של זהב [שמות לב, ג], ולא של כסף. גם עשו עגל [שם פסוק ד], שהוא פר [ר"ה י.], כי שם מקום המשפט שהם יצאו ממנו" [הובא בחלקו למעלה פמ"ה הערה 136]. ובנתיב אהבת ריע פ"ב [ב, נז.] כתב: "העבודה זרה היא יציאה מן הדין לגמרי, וכבר התבאר זה פעמים הרבה איך ע"ז היא יציאה מן הדין... ומפני כך סדרו חכמים מסכת ע"ז בסדר 'ישועות' [ישעיה לג, ו], הוא סדר נזיקין [שבת לא.], ואם לא כן, מאי ענין ע"ז אל סדר נזיקין". <b>דוגמה לדבר;</b> הנה ידיעת ההפכים אחת [כמבואר למעלה הערה 16]. והעומד כנגד ע"ז הוא יצחק אבינו, וכמו שכתב בדר"ח פ"ה מ"ט [רחצ.]: "ואם ח"ו [ישראל] הם עובדים ע"ז, אין ראוי שיהיו נחשבים בני יצחק... שהרי יצחק הקריב גופו לגמרי לשמים [בראשית כב, ט], וכל כך היה דבק בעבודת הקב"ה, וזה מקריב לאל אחר, ודבר זה הפך לגמרי אל מדת יצחק". וכן הוא בנצח ישראל פ"ד [סט:], ובנתיב לב טוב פ"א [ב, ריא.], וראה להלן הערות 154, 177. ומדת יצחק היא דין, שהרי יצחק בנה רק מזבח אחד [לעומת אברהם שבנה ארבעה מזבחות, ויעקב שבנה שני מזבחות (רש"י במדבר כג, ד)], ולהלן פס"ט [לאחר ציון 130] כתב: "כי כל אחד כפי מדתו שהיה דבק בה בנה מזבחות. כי יצחק, מפני שמדתו מדת הדין, והדין הוא כמו נקודה אחת שאין לו נטייה כלל, וכך הדין אין לו נטיה כלל ממה שהדין מחייב, לא לימין ולא לשמאל. ולכך בנה יצחק מזבח אחד בלבד, כפי מדתו שהוא דין גמור" [ראה להלן הערה 153]. הרי שע"ז היא יציאה ממדת יצחק, שהיא יציאה מן הדין. זאת ועוד, אברהם אבינו עומד כנגד הגוף [כמבואר למעלה פנ"ד הערה 186], יעקב אבינו עומד כנגד השכל הנבדל מהגוף, ולכך לא מת [תענית ה:], וכמבואר בגו"א בראשית פמ"ט אות כד [תכט.]. ומסתבר מאוד לומר שיצחק עומד כנגד הנפש [אף שלא מצאתי מקור מפורש לזה]. לכך זו טעימה נוספת בקשר של דין ונפש לעומת ע"ז, שהיא יציאה מן הדין וכנגד הנפש.
(112) יש להבין מדוע טורח כל כך לבאר ששלש המצוות שנצטוה אדה"ר במקצוע שבין אדם למקום [ע"ז, ג"ע, וברכת השם] מקבילות ועומדות כנגד שלש המצוות שנצטוה במקצוע שבין אדם לחבירו [דינין, גזל, ושפ"ד], ומפאת כן ע"ז עומדת כנגד דינין [נפש], ג"ע כנגד גזל [גוף], וברכת השם כנגד שפ"ד [כל האדם, וכמבואר להלן], דמהי נקודת העומק בהקבלות והשוואות אלו. ונראה שאע"פ שלא כתב כאן אפילו פעם אחת את תיבת "סדר", מ"מ בשני מקומות בספריו כתב שבדבריו כאן ביאר שמטרת המצוות שניתנו לאדה"ר היתה לקבוע שלא יצא מן הסדר; (א) בדר"ח פ"ה מ"ח [רמט:] כתב: "כי השם יתברך הגביל את העולם על ידי המצות, שלא יצא העולם מן הסדר, רק יעמוד על עמדו כאשר ראוי. וכבר בארנו בספר גבורות השם שזה הטעם לשבעה מצות שנתן השם יתברך לאדם". (ב) בתפארת ישראל פ"ז [קטז:] כתב: "להורות כי מצות לא תעשה נותנים לאדם סדר שלא יצא מן הראוי, נתן לאדם מיד ז' מצות, כולם מצות לא תעשה, כמו שבארנו ענין אלו שבע מצות בחבור גבורות ה', עיין שם... ואין לו יציאה בשום בחינה מן... הסדר לשום צד על ידי אלו ז' מצות בני נח, שהם לא תעשה, כי פעם יוצא בדבר זה מן יחודו, ופעם בהפכו, ופעם הוא בטול אליו לגמרי. ומי שהוא מבין יבין באלו ז' מצות אשר הם שומרים ומעמידים את האדם על יחודו ועל סדר שלו, כמו שהתבאר בחבור גבורות השם". והשאלה העולה מאיליה היא, היכן ביאר כאן שהמצוות שניתנו לאדה"ר נועדו לשומרו שלא יצא מן הסדר. ובעל כרחך לומר שכוונתו למה שביאר כאן ששש מהמצוות הללו הן כנגד ג' חלקי האדם [גוף, נפש, וכלל האדם]. כי חלקים אלו כוללים את כל חלקי האדם, ומקיפים לגמרי את הבריה ששמה "אדם". והואיל וביאר כאן שהמצוות שניתנו לאדה"ר מכוונות כנגד שלשת חלקיו, בזה גופא מודגש שהמצוות "הם שומרים ומעמידים את האדם על... סדר שלו" [לשונו בתפארת ישראל הנ"ל], כי חלקיו הם הם "יחודו וסדר שלו". לכך המחייב שיהיו לאדה"ר שלש מצוות במקצוע שבין אדם למקום [שג' חלקיו לא יצאו מן הסדר כלפי ה'], הוא עצמו המחייב שיהיו לו שלש מצוות במקצוע שבין אדם לחבירו [שג' חלקיו לא יצאו מן הסדר כלפי חבירו]. ומתוך סקירה זו מתחייב שתהיה הקבלה גמורה בין שתי הקבוצות של שלש המצוות, כי ממקום אחד הן באות [לשמור על האדם שלא יצא מסדרו]. זאת ועוד, שלא שייך שיהיה חצי סדר, וכמו שכתב בנצח ישראל פי"א [רצא:], וז"ל: "אמרו ז"ל [שבת פח.] שאם לא היו מקבלים התורה, היה הקב"ה מחזיר כל העולם לתוהו ובוהו, וכל מעשי בראשית היו תלוים ועומדים עד ששי בסיון; אם יקבלו ישראל התורה, מוטב. ואם לא, יחזיר כל העולם לתוהו ובוהו. וזה מפני כי אם אין כאן תורה, בטל חוק וסדר העולם מה שראוי לה להיות נוהג, וסדר שבטל מקצתו בטל כולו, כי לא שייך חצי סדר". ובנתיב התורה פ"א [לב.] כתב: "וכאשר הדבר הוא מקושר ומסודר יחד, אם אחד יוצא מן הסדר, דבר זה הוא ביטול הסדר להכל. וכן כאשר מקיים הסדר בדבר אחד, הוא קיום אל הכל" [הובא למעלה פל"ט הערה 51, וש"נ]. לכך בהכרח שסדר האדם במקצוע שבין אדם למקום ימצא בהקבלה גמורה במקצוע שבין אדם לחבירו, בכדי שהסדר יהיה מלא ושלם.
(113) כן אמרו חכמים בחגיגה יא:, מכות כג:, ירושלמי מכות פ"ג הי"ב, ילקו"ש ח"א רמז תתקלז, ספרי דברים כה, ג, ותנא דבי אליהו רבה פט"ו. ורש"י כתב כן [דברים יב, כה, ומשלי ד, ג].
(114) יש להבין, נהי שגזל ועריות הוזכרו יחד, אך מנין לומר שמחמת כן הם שוים. זאת ועוד, דחכמים להדיא חילקו ביניהם, שאמרו [ב"ב קסה.] "רוב בגזל ["רוב בני אדם חשודין על הגזל, כעין גזל שמורין להתירא במשא ובמתן לעכב איש מריוח הראוי לו לחבירו" (רשב"ם שם)] ומיעוט בעריות". ובח"א שם [ג, קל:] כתב: "פירוש, כי העריות הוא מעשה גנאי וחרפה לאדם, ולפיכך המעט נכשלים בעריות, שכל כך הוא מעשה מגונה, עד שנבדלים ממנו. ורובן בגזל, שאין מגונה כ"כ כמו הערוה... כי העריות הם לגוף החמרי, וגם מעשה מתועב ומגונה, לכן מעוטן הוא בעריות. ורובן בגזל, מפני כי אצל האדם אינו מעשה מתועב כמו הערוה". ועוד אמרו חכמים [כתובות יג:] "אין אפוטרופוס לעריות", ולא אמרו "אין אפוטרופוס לגזל", הרי ששוב חילקו ביניהם. ונראה שאין כוונתו לומר שגזל ועריות שוים להדדי בתכלית, אלא שהם שייכים להדדי, דאל"כ לא היו מזכירם ביחד, כי אין להזכיר ביחד דברים מחולקים. ולמעלה פ"ט [תקח.] כתב: "מדת תלמידי חכמים ומדת הגרים אחת, שנאמר [ויקרא יט, לב] 'מפני שיבה תקום והדרת פני זקן', [שם פסוק לג] 'וכי יגור אתך גר'. וכן כללו רז"ל בברכה ביחד 'ועל זקני עמך ישראל ועל פליטת סופריהם ועל גרי הצדק'. והדברים ידועים לחכמים, כי השכל הוא גר בעולם הגשמי". הרי איזכור שני דברים ביחד מורה על השייכות שביניהם. ובדר"ח פ"א מ"י [שיד.] כתב: "מפני שעולם הזה ועולם הבא מחולקים, אין לכלול שניהם כאחד". ובח"א לסנהדרין סח. [ג, קסז:] כתב: "ומכל מקום 'יגיד עליו ריעו' [איוב לו, לג], שהזכיר ביחד הצרעת והכשפים, שהם דומים יחד". ואם אין קשר ושייכות בין דברים שנזכרו יחד אזי רועמת השאלה "מה ענין שמיטה אצל הר סיני" [רש"י ויקרא כה, א].
(115) אודות השייכות בין חמדת הממון לגזל, כן כתב רבינו בחיי [שמות לה, א]: "בחטא הגזילה הביא משל עופות הנלכדים ברשת לחמדת התבואה שרואים בתוכו, והחמדה ההיא תביאנו למות בהלכדו ברשת. כן הגוזל הזה, חמדת הממון תביאנו למות, ועל כן אמר שלמה המלך ע"ה [משלי א, יז-יט] 'כי חנם מזורה הרשת בעיני כל בעל כנף והם לדמם יארובו יצפנו לנפשותם כן ארחות כל בוצע בצע את נפש בעליו יקח'". והיד רמה [סנהדרין כז.] כתב: "הגזלנין ומלוי רביות, דאית בהו חימוד ממון... דדמי להו כגון אוכל נבלות לתאבון, דקא עבר משום חימוד ממון". והטור [חו"מ סימן שעא] כתב: "לשון א"א הרא"ש ז"ל בתשובות [כלל צה ס"א] ג' עבירות הן בענין גזילת קרקע; הראשונה, במחשבה, שחמד ממון חבירו בלבו. והשנית, בדבור, שדיבר אילו היה אותו ממון של זה שלו. והשלישית, זה שמוציא מחשבתו לפועל, והולך וגוזל ממון חבירו". ובספר ארחות צדיקים השער החמישי [שער האהבה] כתב: "האהבה השניה - אהבת ממון, ומרוב תשוקתו אל הממון לא יהיה משא ומתן שלו באמונה, וחומד ועושק וגוזל כדי להרבות הון". וראה להלן הערות 118, 160.
(116) אודות שחמדת הממון היא תאוה גופנית, כן כתב למעלה פמ"ה [שלא.]: "אותם שהם בעלי גוף וגשם אוהבים את העושר וענינים הגופנים... בפרשת רבית כתיב [ויקרא כה, לז-לח] 'את כספך לא תתן בנשך ובמרבית לא תתן אכלך, אני ה' אלקיכם אשר הוצאתי אתכם מארץ מצרים לתת לך ארץ כנען להיות לכם לאלקים'. וביאור ענין זה כך, כי דבר זה מתאות הגוף וחמדת הממון. ולפיכך נאמר שם 'אני ה' אלקיכם אשר הוצאתי אתכם מארץ מצרים', ארץ שהיה שם הכל ענין גופני, כי מצרים כמו שנתבאר פעמים הרבה שנקראו 'חמורים', שנאמר [יחזקאל כג, כ] 'בשר חמורים בשרם', על שם החומרית שבהם. 'לתת לכם ארץ כנען', ארץ קדושה אלקית, 'להיות לכם לאלקים', וכשם שאני קדוש, כך אתם קדושים. וכל קדוש הוא פרוש וקדוש מחמדת הגוף, שהוא אהבת הממון, והוא חמדת הגוף". ובנתיב אהבת ריע פ"ב [ב, נז.] כתב: "שלשה מדריגות זו למעלה מזו; גזל לממון, ואונאת דברים הוא לנפש, והע"ז הוא מצד השם יתברך". ובח"א לשבת קיד. [א, נג:] כתב: "החומר הוא מעור ומסמא את עין השכל, כי כאשר האדם נוטה אחר חמדת הממון, ודבר זה הוא ענין חמרי, והוא מעור עיני השכל, ולכך כתיב [דברים טז, יט] 'כי השוחד יעור עיני חכמים'... כי החומר מכבה עיני השכל". ובח"א לגיטין ז. [ב, צה:] כתב: "מי שהוא משפיע ועושה צדקה, ראוי שיהיה מתעלה, ולא יורד מטה מטה לשאול החסר. כלל הדבר, כאשר האדם ממעט ממונו, נחשב זה שהוא ממעט הגופנית של אדם, כי הממון הוא דבר גופני. ובשביל שהוא ממעט הגופניות, בשביל זה הוא מתעלה אל המדריגה הנבדלת". ואמרו חכמים [חולין מד:] "איזהו תלמיד חכם, זה הרואה טרפה לעצמו", ופירש רש"י [שם] "זה הרואה טרפה לעצמו - כשנולד ספק טרפות בבהמתו, ונראה בו טעם לאיסור וטעם להיתר, ואינו חס עליה, ואוסרה... אינו חומד להכריע להיתר". ובח"א שם [ד, צה.] כתב: "פירוש, כי התלמיד חכם הוא שהוא שכלי לגמרי, ואינו נוטה אחר החמרי כלל. ומי שרואה טריפה לעצמו, אינו אוהב ממון שלו כאשר רואה להטריף הטריפה שהיא שלו, וזה מורה שאינו נוטה כלל אחר מדת החומר, שהוא חסר תמיד, רק אחר השכלי, ולכך רואה טריפה שלו" [הובא למעלה פמ"ה הערה 40, ועיי"ש במה שנשאר בקושיא]. והאדרת אליהו [דברים יב, כ] כתב: "יש שלשה כחות באדם; חפץ, חמדה, תאוה. תאוה הוא לזנות, וחפץ לאכילה, וחמדה הוא לממון. כמו שאמרו [חגיגה יא:] גזל ועריות נפשו של אדם מתאוה להם ומחמדתן. כי תאוה הוא לעריות, וחמדה הוא לגזל. ותאוה הוא גדול מן החמדה, והחמדה הוא גדול מהחפץ. וזה שאמר [שמות טו, לט] 'ולא תתורו אחרי לבבכם' זו חפץ, 'ואחרי עיניכם' [שם] זו חמדה, 'אשר אתם זונים' [שם] זו תאוה".
(117) גזל [לעומת עריות].
(118) בפשטות כוונתו היא שאין גזל ועריות שייכים ל"לא תחמוד" [שמות כ, יד], אלא הם יותר פרטיים ומיוחדים, וכמו שמבאר והולך. אך לפי זה יש להעיר מדברי הרמב"ם [הלכות גזילה פ"א הי"ב] וטושו"ע [חו"מ סימן שנט סי"ב], שכתבו: "הא למדת שהמתאוה עובר בלאו אחד, והקונה דבר שהתאוה בהפצר שהפציר בבעלים, או בבקשה מהן, עובר בשני לאוין. לכך נאמר 'לא תחמוד' [שמות כ, יד], 'ולא תתאוה' [דברים ה, יח], ואם גזל עבר בשלשה לאוין". הרי שכתבו להדיא שהגוזל עובר גם על "לא תחמוד", ואילו כאן כתב "ואין עריות וגזל בכלל חמדה". וכן הרא"ש בתשובותיו [כלל צה ס"א] כתב כן [הובא למעלה הערה 115]. ולא מסתבר שהמהר"ל יחלוק על הראשונים הללו. וכן איסור "לא תחמוד" באשת איש [שמות כ, יד] לכמה דעות האיסור הוא בעודה אשת איש [בעל הטורים דברים ה, טז, ב"ח חו"מ סימן שנט, מנחת חינוך מצוה לח אות ז, חת"ס שמות כ, יד, משך חכמה דברים ה, יז בשם הרשב"ם, ועוד]. ואמרו חכמים [ילקו"ש ח"א רמז תשנ] "הנואף עובר משום... 'לא תחמוד'". וכיצד יכתוב כאן "ואין עריות וגזל בכלל חמדה". לכך נראה שאין כוונתו כאן לאיסור "לא תחמוד", אלא ל"חמדה" שהזכיר למעלה [לאחר ציון 62], שכתב: "והשביעי אבר מן החי, הוא התחלה וסבה שלא יבא לידי אלו עבירות, וזה שהוא נגד יצר הרע נתן לו מצוה זאת, שלא <b>יחמוד</b> לאכילה ויחתוך בהמה קודם שתצא נפשה בשביל יצרו... וכן בעשרת הדברות בסופם 'לא תחמוד', שהחטא של תאוה התחלת כל החטאים... שאם עובר חטא 'לא תחמוד' הוא בא לכל החטאים, ולפיכך אבר מן החי שביעית. ולאדם שלא הותר לו הבשר כלל, נתן במקומו שלא יאכל מן עץ הדעת, שנאמר עליו שהוא 'טוב למאכל ותאוה לעינים', שלא ילך אחר יצרו". הרי שכנגד החמדה עומד האיסור של אבר מן החי [או איסור עץ הדעת]. לכך מדגיש כאן שאין איסורי עריות וגזל עומדים על המשבצת החמדה הזאת, וכמו שמבאר והולך. וראה להלן הערה 129.
(119) "חמדה בלבד" - חמדה סתם.
(120) אמרו חכמים [תנחומא בהר אות א] "'נבהל להון איש רע עין' [משלי כח, כב], זה המלוה מעותיו ברבית, שהוא נבהל להעשיר". והראב"ע [משלי שם] כתב: "נבהל להון - אץ להעשיר, כלומר נבהל ואץ לקבץ הון" [הובא למעלה פמ"ה הערה 40].
(121) כבר נתבאר למעלה [הערה 67] ש"לשון חמדה ותאוה אחד הוא" [לשונו בגו"א דברים פ"ה אות ג (קז.)], ו"אם ילך אחר יצרו, לבסוף יאמר לו יצרו עשה כך, ולבסוף עשה כך, עד שיעבור כל העבירות" [לשונו למעלה לאחר ציון 65].
(122) לשונו להלן [לאחר ציון 127]: "השביעי, בחומר האדם, שממנו החמדה, ואינו יכול להמתין עד שישחוט. וזהו החמדה שהוא בא מן החומר, שהוא חסר תמיד, ולכך הוא תאב ומחמד להשלים חסרונו", ושם הערה 131.
(123) פירוש - הואיל ובשפיכות דמים הנרצח נתבטל לגמרי ממציאותו, לכך גם כלפי הרוצח נחשב מעשה זה לחטא בכל האדם שבו לגמרי. וסברה זו צריכה ביאור, דבשלמא בברכת השם, הואיל והוא כופר בעיקר, בזה הוא מנתק את עצמו מהעיקר שהוא ניזון ממנו, וכמו שכתב למעלה [לאחר ציון 89]: "כי לכך חטא ברכת השם הוא בכלל האדם, כי בעל החטא הזה הוא כופר בעיקר, שמברך השם, וכיון שאין עיקר, אין לו מציאות כלל, והרי הוא חוטא בכלל האדם, שמציאותו בטילה לגמרי". ובאור חדש פ"ד [תשעט:] כתב: "כאשר כופר בעיקר הנה נעקר מן העיקר לגמרי, וזהו כליון גמור" [הובא למעלה הערה 91]. אך מהי הסברה המקבילה בשפיכות דמים לומר שהואיל והנרצח נתבטל כולו, לכך חטא הרוצח הוא בכל האדם שבו. אמנם מצינו שכתב סברה זו גם לגבי עריות, והיא בדרוש לשבת תשובה [ריש עח.], וז"ל: "העריות הם מכח גוף האדם... כי אין ענין הערוה והזנות רק חבור גוף לגוף" [הובא למעלה הערה 86]. הרי מחמת שמעשה הערוה הוא "חבור גוף לגוף", לכך זה מורה על גופניותו של העושה ["העריות הם מכח גוף האדם"]. נמצא שישנה זיקה בין מהות המעשה למהות העושה. <b>דוגמה נוספת;</b> אמרו חכמים [קידושין פב.] "טוב שברופאים לגיהנם". ובח"א שם [ב, קנג.] כתב: "אין לך אומנות בעולם שכל עסק שלו בחומר ולא מצד הצורה כלל רק הרופא, שכל עסק שלו עם גוף האדם מצד טבעו החמרית, ולא עיין בצורה. ומאחר שעסק שלו בגוף החמרי, לא מצד הצורה כלל, אי אפשר שלא יהיה מתחבר עם הגיהנם, כי כל דבר מתחבר אל אשר הוא מינו, ומאחר כי כל ענין אומנות שלו בחומר, שהוא העדר הצורה, דביקותו בגיהנם שהוא ההעדר, ואין לו שלימות כלל, והבן זה" [הובא למעלה פס"ה הערה 18, וש"נ]. הרי שמעשה חומרי מורה על העושהו שהוא גם חומרי, ולכך יורש גיהנם [אע"פ שלא איירי במעשה עבירה, אלא במעשה חומרי]. ולכך בשפ"ד, שמעשה הרציחה היא ביטולו הגמור של הנרצח, לכך זה מורה על הרוצח שהוא חטא בכל האדם שבו. וזהו פירוש דברי החינוך המפורסמים [מצוה טז] "האדם נפעל כפי פעולותיו". ונקודה זו התבארה למעלה פ"י הערה 59, עיי"ש. וראה בסמוך הערה 126.
(124) הם שני החטאים הנוספים שבין אדם לחבירו.
(125) בנפש [דינין] ובגוף [גזל], וכמו שהתבאר למעלה.
(126) בנתיב גמילות חסדים פ"ה [א, קסו:] מצא עוד קו שויון בין ברכת השם לשפיכות דמים, וכלשונו: "ברכת השם הוא כופר בעיקר, שהוא דבור הראשון 'אנכי ה' אלקיך' [שמות כ, ב]... ובכלל הזה 'לא תרצח' [שם פסוק יג], שהוא כנגד 'אנכי' בלוח השני". הרי היות הדברות "אנכי" ו"לא תרצח" עומדים זה מול זה מורה על השויון הקיים ביניהם. ובעוד שכאן משוה בין ברכת השם לשפיכות דמים, הרי בח"א לסנהדרין קט. [ג, רסב.] חילק ביניהם, וקבע ששפיכות דמים חמורה יותר. דאמרו בגמרא [שם] "'ואנשי סדום רעים וחטאים לה' מאד' [בראשית יג, יג]... תנא, 'רעים' בממונם, 'וחטאים' בגופן ["שטופים בזימה" (רש"י שם)]... 'לה'' זו ברכת השם, 'מאד' זו שפיכות דמים". ובח"א [שם] כתב: "כי כאשר הוא רע בממון, אף על גב שעשה דבר רע, מכל מקום אין זה רק לממון, שאינו עיקר. אבל כאשר הוא חוטא בגופו, דבר זה הוא יותר חטא כאשר קלקל גופו. ויותר מזה ברכת השם יתברך, שכופר בעיקר, ואין לך דבר יותר גדול מזה. ויותר מזה שפיכות דם, כי ברכת השם יתברך, אף על גב שהוא כופר בעיקר, ומסלק עצמו מן העיקר, מכל מקום מה יפעל בו יתברך. אבל חטא שפיכות דמים, ששופך הדם ומאבד הנפש, דבר זה יותר. דהיינו לענין החטא שקלקל את העולם, כאשר הוא מאבד לגמרי את הנפש מן העולם, ומצד הזה שפיכות דם הוא יותר מן ברכת השם יתברך, כי ברכת השם אף שהוא חוטא אל השם יתברך, מכל מקום אם חטא אל השם יתברך, מה יפעל אל השם יתברך. אבל שפיכות דם הוא מבטל ומאבד האדם לגמרי, לכך שפיכות דם נחשב שפעל יותר קלקול מן הכל כאשר היה מאבד האדם. ולכך במלת 'מאוד' נרמז שפיכות דם, שהוא חוטא מאוד כאשר מאבד האדם לגמרי, והבן אלו דברים". אך לא קשה, כי כאן איירי בקלקול הנעשה לחוטא, ששפ"ד וברכת השם מביאות לקלקולו המלא של החוטא, ומצד זה יש שויון גמור ביניהן. אך בח"א לסנהדרין איירי בקלקול הנעשה לעולם, וכמו שכתב להדיא: "דהיינו לענין החטא שקלקל את העולם, כאשר הוא מאבד לגמרי את הנפש מן העולם", לכך "מצד הזה שפיכות דם הוא יותר מן ברכת השם יתברך" [לשונו שם].
(127) אודות ששפיכות דם היא ביטול לכל האדם, כן כתב גם בח"א לב"מ נח: [ג, כב:], וז"ל: "כי אין שפיכות דם רק בטול האדם, ומי שמלבין את פניו של אדם הוא מבטל את תואר הכרתו של אדם שהוא צלמו, והוא בטול האדם". אך יש להעיר, שמצינו בכמה מקומות שביאר ששפ"ד מתייחסת רק לנפש החוטא [כפי שביאר דינין וע"ז], ולא לכל האדם. וכגון, בדרוש לשבת תשובה [עח.] כתב: "כאשר תבין כי אלו שלש עבירות, שהם עבודת אלילים, גילוי עריות, שפיכות דמים, כל אחת ואחת בחלק אחד מחלקי האדם; וזה, כי העריות הם מכח גוף האדם... ושפיכות דמים הוא מתחדש מן הנפש, אשר ממנו הנקימה והנטירה והאיבה, וממנו מתחדש שפיכות דמים, כי לא ישפך דם האדם כי אם על ידי קנאה שנאה ואיבה, אשר הוא שייך לנפש, ולכך שפיכות דמים הוא מתיחס לנפש האדם בלבד. ועבודת אלילים הוא לשכל האדם". זאת ועוד, שסברה זו גופא שכתב כאן [דהנעשה לנרצח (ביטולו הגמור) מורה על הרוצח (קלקולו הגמור)] כתב גם בשאר מקומות, אך עכ"ז הגביל זאת לנפש הנרצח ולנפש הרוצח. וכגון, בנצח ישראל פ"ד [ס:] כתב: "כי האדם יש בו ג' כחות; כח השכלי אשר הוא ידוע, כח נפשי הוא גם כן, ויש בו כח הגוף. וכנגד אלו הם ג' חטאים; כי עבודה זרה החטא הוא בכח השכלי, שמאמין בעבודה זרה. וגילוי עריות החטא שמטמא את גופו בזנות ובערוה. ושפיכות דם הוא לנפש, שהוא שופך דם נפש האדם, 'כי הדם הוא הנפש' [דברים יב, כג]". ובנתיב הלשון פ"ו [ב, עו.] כתב: "שפיכות דמים חוטא בנפש האדם, ששופך דם הנפש, לכך דמו ישפך". ובנתיב הכעס פ"ב [ב, רלט:] כתב: "שפיכות דמים הוא שנוי אל הנפש, כי ההורג נפש הוא חוטא בנפשו... [דברים יב, כג] 'כי הדם הוא הנפש'". ובח"א לגיטין ו. [ב, צג.] כתב: "שפיכות דמים הוא לנפש, ששופך דם, 'כי הדם הוא הנפש'". ובח"א לזבחים פח: [ד, סח.] כתב: "שפיכות דמים הוא לנפש, 'כי הדם הוא הנפש', כי נפשו בדמו הוא ["כי נפש הבשר בדם הוא" (ויקרא יז, יא)], וכאשר שופך דם האדם, והנפש הוא בדם, הוא חוטא בנפש". וראה למעלה פ"ח הערה 261. הרי שכתב סברה זו גופא שכתב כאן, אך במקום לומר שאיירי בכל האדם [כדבריו כאן], הגביל זאת לנפש האדם. ויל"ע בזה.
(128) כמו שכתב למעלה [לאחר ציון 62]: "השביעי אבר מן החי, הוא התחלה וסבה שלא יבא לידי אלו עבירות, וזה שהוא נגד יצר הרע נתן לו מצוה זאת, שלא יחמוד לאכילה ויחתוך בהמה קודם שתצא נפשה בשביל יצרו, וכדי לכוף ליצרו נתן לו מצוה זאת. וכמו שאמרו חכמים ז"ל [ביצה כה:] נטיעה מקטעא רגליהון דקצבים ודבועלי נדות, שהתורה נתנה שיעור לנטיעה שלש שנים, [ויקרא יט, כג] 'שלש שנים יהיה לכם ערלים', והקצבים אינם יכולים להמתין לבהמה עד שתצא נפשה. ודבועלי נדות אינם יכולים להמתין עד שתטבול [רש"י ביצה כה:]. ולפיכך מצוה זאת, אבר מן החי, שלא ילך אחר יצרו". ולמעלה [לאחר ציון 70] ביאר שאצל אדה"ר הציווי שלא לאכול מעץ הדעת עומד במקום הציווי של אבר מן החי [כי בלא"ה נאסר באכילת בשר]. ואודות שהיצה"ר אינו יכול להמתין, כן מבואר בגמרא [סנהדרין צא:], שאמרו שם "ואמר לו אנטונינוס לרבי, מאימתי יצר הרע שולט באדם, משעת יצירה ["שנקרם כולו בבשר וגידין ועצמות" (רש"י שם), שזהו מ' יום אחר הפקידה (מהרש"א שם)], או משעת יציאה ["כשיוצא ממעי אמו" (רש"י שם)]. אמר לו, משעת יצירה. אמר לו, אם כן בועט במעי אמו ויוצא, אלא משעת יציאה". הרי שמן הנמנע שיהיה לעובר יצה"ר, שא"כ לא היה היצה"ר ממתין לתשלום תשעת חדשי ההריון, אלא היה "בועט במעי אמו ויוצא" על אתר. והרמב"ן [בראשית כה, לד] כתב: "כי אחר שאכל ושתה חזר [עשו] השדה אל צידו, וזו סיבת בזוי הבכורה, כי אין חפץ בכסילים רק שיאכלו וישתו ויעשו חפצם בעתם, ולא יחושו ליום מחר". ובדר"ח פ"ג מ"א [י.] כתב: "כאשר יצרו גובר עליו הוא חוטא, ואינו משגיח בעתיד להיות".
(129) ואם תאמר, אם החמדה באה מהחומר, במה היא שונה מהעריות הבאות מהגוף, דמאי שנא חומר מגוף. דע, ששאלה זו עצמה הקשה למעלה, וכמבואר בהערה 118, ויישבה על פי החילוק בין תאוה לדבר מוגדר [כמו עריות וגזל], לתאוה כללית הנובעת מחסרון החומר.
(130) לשונו למעלה פ"ד [רכג:]: "יש לך להבין כי החומר מציאות פחות, כי הוא דבר חסר במה שהוא חסר הצורה שעל ידה המציאות בפעל, כי החומר נחשב בכח, וכל כח, בשביל שאינו בפעל, הוא חסר". ולמעלה פמ"ד [שיג:] כתב: "החומר הוא חסר, ולכך החומר מקבל, כי כל אשר הוא מקבל, הוא חסר מה שהוא מקבל". וזהו יסוד נפוץ בספריו. וכגון, באור חדש פ"ה [תתקמג:] כתב: "כי המן ועבדיו היה להם מדת החומר החסר. ומרדכי ומשרתיו היו לו מדת הצורה השלימה... וכדכתיב [משלי יג, כה] 'צדיק אוכל לשובע נפשו ובטן רשעים תחסר'. כלומר, כי הצדיק שיש לו השלמה, לכך אוכל לשובע נפשו, דהיינו שיהיה בשלימות, כמו שנפשו הוא בשלימות. אבל 'בטן רשעים תחסר', כי הבטן הוא חמרי, והרשע שהוא חסר בעצמו, ולכך יש לו משפט החומר, שהוא חסר ואינו שבע". ובח"א לשבת לב: [א, כד:] כתב: "כבר ידעת כח החומר... לא ישבע, ולעולם הוא חסר, ואינו מקבל שביעה לעולם". ובדר"ח פ"ד מ"א [כ.] כתב: "כי החומר הוא החסר תמיד, והוא מקבל מן אחר, כמו שהתבאר לך פעמים הרבה מענין החומר שהוא חסר, ולכך הוא מקבל מן אחר". ובנר מצוה [כח.] כתב: "כל ענין כח הגוף שהוא לעולם חסר, והוא מקבל תמיד". וכן הוא בח"א לסנהדרין נב. [ג, קסב.]. ואמרו חכמים [ברכות כט:] "יהי רצון מלפניך ה' אלקינו שתתן לכל אחד ואחד כדי פרנסתו, ולכל גויה וגויה די מחסורה", הרי שהגוף הוא תמיד חסר [הובא למעלה פ"ד הערה 36, פי"ד הערה 67, פי"ז הערה 15, פי"ט הערה 191, פ"כ הערה 88, פכ"ח הערה 38, פמ"ג הערה 57, פמ"ד הערה 207, פס"ד הערה 65, ולהלן פע"ב הערה 10].
(131) לשונו בנצח ישראל פי"ב [שיב:]: "כל דבר שיצרו של אדם תאב לו, הוא נחשב חסר מחמת יצרו, וכאשר הולך אחר יצרו נחשב זה השלמתו". ובגו"א בראשית פ"ח אות כד [קעא:] כתב: "כי אין יצר הרע רק לדבר חסר ומבקש למלאות חסרון תאותו". ובגו"א דברים פ"ה אות ז [קיג.] כתב שיש ב' סוגי חמדה, וכלשונו: "ונראה לי, כי החמדה שני דברים; האחד, חומד דבר מפני שהוא חסר דבר מה, וחומד אותו להשלים חסרונו. כמו מי שאין לו בית ואשה, וחומד אותם... כי בבית ואשה שלימות האדם, ובכל דבר שיש בו שלימות שייך חמדה, שהאדם חומד לדברים המשלימים האדם, שדרך לחמוד כל דבר שעל ידו שלימות דבר... [השני], מי שחומד מפני יצרו, אף על גב שאינו חסר בית ואשה, חומד לתוספת יצר" [ראה למעלה פי"ג הערה 18]. ודבריו כאן הם החמדה הראשונה שהזכיר בגו"א. ואיסור אבר מן החי מלמד את האדם שאין השלמתו בהענות ליצה"ר, אלא בהתגברות עליו. וכן כתב בנתיב כח היצר פ"ב [ב, קכה.]: "בפרק החליל [סוכה נב:] אמר רבי יוחנן, אבר קטן יש באדם; משביעו, רעב. מרעיבו, שבע, עד כאן. ודבר זה כי היצר שבאדם, אם האדם נמשך אחריו מורה על שיש לו רעבון, והוא חסרון התאוה, וכאשר רוצה להשביע את יצרו לעשות רצון יצרו, תמיד הוא מוסיף בחסרון. ואינו כך אם מרעיבו, בזה הוא נראה אדם שלם, כי היצר בעצמו הוא חסרון, וכל אשר משביע יצר הרע הוא יותר חסרון. וכבר בארנו כי אין היצר הרע באדם מצד השלימות רק מצד החסרון, וכל עוד שהאדם רוצה למלאות תאותו, דבר זה בעצמו מורה יותר על החסרון, ולפיכך הוא רעב עוד. והפך זה, אם מרעיבו כאילו האדם הוא שלם ואינו חסר, ולכך בזה מסלק יצר הרע, שהוא מתקרב למדת האבות שנאמר בהם 'בכל מכל כל', אשר לא שלט בהם יצר הרע [ב"ב יז.]. אבל מי שהוא משביע אותו עושה עצמו חסר ורוצה למלאות יצרו, ואז בו החסרון יותר, ויש בו בשביל כך יצר הרע יותר. והבן זה מאוד מאוד".
(132) חוזר לדברי המדרש שהביא למעלה [ציון 44], ששבעה חטאים סילקו את השכינה עד לרקיע השביעי. ויבאר ששבעה החטאים האלו הם כנגד שבע המצוות שניתנו לאדה"ר.
(133) לשונו למעלה [לאחר ציון 70]: "לאדם שלא הותר לו הבשר כלל, נתן במקומו שלא יאכל מן עץ הדעת, שנאמר עליו [בראשית ג, ו] שהוא 'טוב למאכל ותאוה לעינים', שלא ילך אחר יצרו. וזהו שגרם לו החטא, כדכתיב בקרא שנמשך אחר יצרו".
(134) לשונו בח"א לשבת קיח: [א, נה:]: "דבר זה מבואר מאוד ממה שאמרו במדרש [הובא בתוספות חגיגה ג:], שלשה מעידין זה על זה; ישראל ושבת מעידין על השם יתברך שהוא אחד, השם יתברך והשבת מעידין על ישראל שהם עם אחד, השם יתברך וישראל מעידין על השבת שהוא יום מיוחד קדוש, שבו שבת השם יתברך מכל מלאכתו... והוא מבואר מה שתקנו בשבת [תפילת מנחה] בפרט 'אתה אחד', כי השבת מורה על אחדותו מה שאין לו זוג [ב"ר יא, ח]. וכאשר משמר השבת כהלכתו, מסולק הוא מן חטא עבודה זרה, כי אין חטא עבודה זרה רק שנותן יד לכחות חצונות, והשבת מסלק כל הכחות החצונות עד שהכל מסולק, והכל שב אל השם יתברך, והוא אחד. וזה מבואר מאוד כי מאחר שהוא מעיד על שהשם יתברך ברא הכל, אם כן מסולק הוא מן כל ע"ז, והכל שב אל מי שברא הכל. ולפיכך אמר אפילו עובד ע"ז כאנוש מוחלין. ואל יקשה לך, א"כ למה [זה השומר שבת כהלכתו] עובד ע"ז כאנוש, אחר שהשם יתברך אחד. אין זה קשיא כלל, כי דבר זה מחמת יצרו, כמו מי שיודע שאסור לבא על אשת איש, והוא עובר מפני יצר הרע, וכך דבר זה. כי במה שהוא שומר שבת מודה באחדותו יתברך, ובזה מסולק ממנו החטא יותר ממה שחוטא בעבודה זרה. וזה כי כאשר מקיים השבת הוא דבק במדריגה של האחדות לגמרי, עד שבאותה מדריגה אין כאן ע"ז ושניות לגמרי, ונחשב ע"ז שעבר מפני יצרו, שהיה כופה אותו לזה. ודבר זה דוקא כאשר שומר שבת כהלכתה לגמרי מכל וכל, שאז יש לו דביקת באחדותו מכל וכל, עד שהוא מסולק מן ע"ז מכל וכל. ויש לך להבין מה שאמר 'אפילו עובד ע"ז כאנוש', שהוא היה המתחיל בע"ז, והוא שהתחיל להיות נוטה אחר ע"ז. והשומר את השבת מסולק מן ע"ז לגמרי, עד שאין לו צד בחינה אל הע"ז כלל. וזה שאמר דוקא 'אפילו עובד ע"ז כאנוש מוחלין לו כו''" [הובא בחלקו למעלה פמ"ז הערה 196, ולהלן "הלכות פסח בקצרה" הערה 31]. ובודאי יש לצרף לכאן את הדעה בגמרא [חולין ה.] הסוברת שהמחלל שבת הוא חמור כעובד ע"ז, שהרי כשם שהשומר שבת כהלכתו מוחלין לו על ע"ז, כך באותה מדה ממש המחלל שבת הוא כעובד ע"ז.
(135) מדגיש זאת, שאם היו עובדי ע"ז שקדמו לדור אנוש, מדוע לא הוקדמה סילוק השכינה לרקיע שלישי לימיהם. אלא שדור אנוש היה הראשון שעבד ע"ז, כפי ששני החטאים הקודמים [אכילת פרי עץ הדעת ורצח הבל] היו החטאים הראשונים מסוגם שאירעו בעולם. והרמב"ם פותח את הלכות עבודה זרה [פ"א ה"א] בזה"ל: "בימי אנוש טעו בני האדם טעות גדול ונבערה עצת חכמי אותו הדור, ואנוש עצמו מן הטועים היה, וזו היתה טעותם; אמרו, הואיל והאלקים ברא כוכבים אלו וגלגלים להנהיג את העולם, ונתנם במרום וחלק להם כבוד... ראויין הם לשבחם ולפארם ולחלוק להם כבוד, וזהו רצון הא-ל ברוך הוא לגדל ולכבד מי שגדלו וכבדו, כמו שהמלך רוצה לכבד העומדים לפניו, וזהו כבודו של מלך", וממשיך לבאר כיצד השתלשלה מכך טעות הע"ז בעולם.
(136) לשון רש"י [שבת קיח:]: "דור אנוש - התחילו לעבוד עבודה זרה, דכתיב [בראשית ד, כו] 'אז הוחל לקרוא וגו''". ובגו"א שם אות לב [קיא.] האריך לבאר כיצד תיבת "הוחל" מורה על התחלה ועל חילול, ומתפרשת "כאילו כתיב 'אז התחיל החלול'" [לשונו שם]. ויש להבין, מדוע הביא גם את הגמרא בשבת וגם את הפסוק "אז הוחל" להוכיח שחטא דור אנוש היה בע"ז, ולא הספיק לכך רק הפסוק "אז הוחל", שמורה שאז התחילו לעבוד ע"ז. ויש לומר, שבפסוק לא מבואר להדיא שאיירי בע"ז, אלא נאמר "ולשת גם הוא יולד בן ויקרא את שמו אנוש אז הוחל לקרוא בשם ה'", והראב"ע [בראשית ד, כו] פירש את הפסוק לשבח ["הטעם שהחלו להתפלל"], והובא בגו"א הנ"ל. ורק לאחר שמבואר בגמרא שדור אנוש עבדו ע"ז, אז מתבאר יותר בפשיטות שכוונת הפסוק היא שאז התחילו לעבוד ע"ז. אמנם בגו"א הנ"ל ביאר שמהפסוק עצמו [בלי הגמרא בשבת] מוכח שאיירי בע"ז, עיי"ש.
(137) מדגיש "דכתיב בפירוש" כדי לחלק בין גזל לשאר חטאי דור המבול, שהם אינם כתובים מפורשות בפסוק, וכמו שמבאר והולך.
(138) כוונתו היא שאמנם דור המבול חטאו בעוד חטאים [כמו עריות וע"ז (רש"י בראשית ו, יא)], אך החטא שנזכר להדיא בקרא הוא גזל. וכן נאמר [בראשית ו, יג] "ויאמר אלקים לנח קץ כל בשר בא לפני כי מלאה הארץ חמס מפניהם והנני משחיתם את הארץ", ופירש רש"י [שם] "כי מלאה הארץ חמס - לא נחתם גזר דינם אלא על הגזל".
(139) כך כתב רש"י [בראשית יא, א] "באו בעצה אחת ואמרו לא כל הימנו שיבור לו את העליונים, נעלה לרקיע ונעשה עמו מלחמה". וכן כתב רש"י בהמשך [שם פסוק ט], ויובא בהערה הבאה. ורש"י בהמשך [שם פסוק ד] כתב: "ונעשה לנו שם פן נפוץ - שלא יביא עלינו שום מכה להפיצנו מכאן". והגו"א שם אות ז [קצז:] כתב: "שלא יבא עלינו מכה וכו'. פירוש, בשביל שהיו יראים שיבא עליהם מכה כדי שיפוצו, ולפיכך בנו את המגדל ללחום נגד השם יתברך כדי שלא יפוצו משם, כי המגדל היה נגד השם יתברך". וכן אמרו חכמים [סנהדרין קט.] שבדור הפלגה היתה כת אחת שאמרה "נעלה ונעשה מלחמה".
(140) כן נמצא באוצר הגאונים סנהדרין נו. [קטע תתעח, עמוד שפ], ובלקח טוב [בראשית ב, טז], שאמרו [בשני המקומות האלו]: "ברכת השם עברו דור הפלגה ולקו, שנאמר [בראשית יא, ד] 'ונעשה לנו שם', שכפרו בעיקר". ורש"י [בראשית יא, ט] כתב: "[דור ההפלגה] פשטו יד בעיקר להלחם בו". ולמעלה [לאחר ציון 94] כתב: "חטא ברכת השם, שהוא כופר בעיקר... רוצה לעקור העיקר", ובודאי שמלחמה נגד הקב"ה היא בכלל דברים אלו. <b>ואפשר להוסיף</b>, שאף לטעמו הראשון למעלה [שברכת השם היא בכל האדם מחמת שהיא נעשית בדיבור (ראה למעלה הערה 90)] נמצא "צד השוה" בין דור הפלגה למברך השם; הנה ישנה זיקה מיוחדת בין דור הפלגה לכח הדיבור, שחטא דור הפלגה התחיל כאשר [בראשית יא, א] "ויהי כל הארץ שפה אחת וגו'", ופירש רש"י [שם] "שפה אחת - לשון הקודש". ולכשנענשו נאמר [שם פסוק ז] "הבה נרדה ונבלה שם שפתם אשר לא ישמעו איש שפת רעהו", ופירש רש"י [שם] "לא ישמעו - זה שואל לבנה וזה מביא טיט, וזה עומד עליו ופוצע את מוחו". והשפת אמת [פרשת נח שנת תרנ"ו] כתב: "בענין דור הפלגה שהיה בכח הדיבור, שהוא עיקר מעלת האדם המדבר". ובב"ר [כו, א] אמרו "'ובמושב לצים לא ישב' [תהלים א, א], זה דור הפלגה". ובשם משמואל [פרשת נח שנת תרע"ג] כתב: "מיחס 'מושב לצים' לדור הפלגה, שהוא פגם הדיבור". לכך יש כאן הטעמה נוספת בשייכות שבין דור הפלגה למברך השם.
(141) אודות שהמברך השם מסלק שכינה, כן כתב בנתיב הלשון ס"פ ו [ב, עו:]: "המברך השם כופר בעיקר, איך לא יסלק השכינה, שהרי הוא כופר בעיקר לגמרי".
(142) בגמרא [סנהדרין קט.-:] הביאו הרבה מעשים המורים על רשעותם של אנשי סדום, וביניהם הוזכרה מטת סדום המפורסמת ["כשהאורח ארוך יותר מן המטה, מקצרין אותו בסכין... ומתחין ליה - עד דמתפרקי אבריו" (רש"י שם)]. וכן המעשה עם הריבה, שהובא גם ברש"י [בראשית יח, כא] שכתב: "רבותינו דרשו 'הכצעקתה' צעקת ריבה אחת שהרגוה מיתה משונה על שנתנה מזון לעני, כמפורש בחלק". ועוד אמרו [סנהדרין קט:] "ארבע דייני היו בסדום; שקראי, ושקרוראי, זייפי, ומצלי". ובנתיב גמילות חסדים פ"ה [א, קסה.-קסז.] האריך לבאר את רשעותם של דייני ואנשי סדום.
(143) ופירש רש"י [שם]: "כמעשה ארץ מצרים - מגיד שמעשיהם של מצריים ושל כנעניים מקולקלים מכל האומות". וראה למעלה ר"פ ד בביאור פסוק זה, ושהוא מורה על דביקותם של המצריים בזנות ועריות. ויש להעיר, כיצד פסוק זה מורה על המצריים שהיו בימי אברהם שדבקו בעריות, הרי הפסוק נאמר בימי משה, ולא בימי אברהם. ואם תבאר שטבע האומה אינו משתנה [ואם כך היה טבע המצריים בימי משה, אז כך היה טבעם בימי אברהם], א"כ תיקשי לך שטבע זה של המצריים היה צריך להיות קיים מאז שנעשו לאומה [בדור ההפלגה], שזה לפני ימי אברהם, ומאי האי שכתב "עמדו מצרים בימי אברהם וחטאו בעריות". ונהי שהוצרך לומר כן בכדי לבאר מה נתחדש בימי אברהם שלא היה קיים לפניו, וכן אמרו בב"ר [יט, ז] "מצרים בימי אברהם", מ"מ תיקשי לך איך נקודה זאת מוכחת מפסוק זה. <b>זאת ועוד</b>, שנאמר [בראשית לד, ז] "ובני יעקב באו מן השדה כשמעם ויתעצבו האנשים ויחר להם מאוד כי נבלה עשה בישראל לשכב את בת יעקב וכן לא יעשה", ופירש רש"י [שם] "וכן לא יעשה - לענות את הבתולות, שהאומות גדרו עצמן מן העריות על ידי המבול". והרמב"ן [שם] כתב על כך: "ולא ידעתי זה, כי הכנענים שטופים בעריות ובבהמה ובזכור, דכתיב [ויקרא יח, כז] 'כי את כל התועבות האל עשו אנשי הארץ אשר לפניכם', ולא התחילו בהן באותו הדור". והרא"ם [שם] השיב על דברי הרמב"ן בזה"ל: "הראיה שהביא מן 'כי את כל התועבות האל עשו אנשי הארץ' היא לנגדו, כי אילו לא התחילו בהן באותו הדור, אלא שהיה מנהגם זה תמיד, מהו זה שאמר הכתוב עליהם [ויקרא יח, כד-כה] 'כי בכל התועבות האלה נטמאו הגוים אשר אני משלח מפניכם, ותטמא הארץ ואפקוד עונה עליה ותקיא הארץ את יושביה', ואם היו פרוצים בהם תמיד, מדוע לא הקיאה אותם הארץ מזמן המבול עד זה הזמן, שהם שמונה מאות ושלשים שנה. אבל זאת ראיה בלי ספק שהיו גדורים בעריות מזמן המבול עד קרוב לזמן שבאו ישראל לכבשם לקחת את ארצם, ומפני שבאותו הדור התחילו לפרוץ גדרם בעריות 'ותטמא הארץ', נגזר עליהם שתקיא אותם הארץ, וישבו ישראל תחתם" [והגו"א שם אות אות א (קסו.) הביא את דברי הרא"ם, ועורר עליו מלשון הפסוק, אך מ"מ מסכים לומר שלאחר המבול האומות גדרו עצמן מהעריות, וכפי שכתב אח"כ שם פל"ח אות ט (רמו.)]. הרי שלא רק שאין ראיה שהפסוק "כמעשה ארץ מצרים וגו' וכמעשה ארץ כנען" חוזר לימי אברהם, אלא אדרבה, מוכח שאינו חוזר לימי אברהם, שא"כ תיקשי לך מדוע הארץ לא הקיאה את הכנענים כבר בימי אברהם [או לאחר המבול], אלא הקיאה אותם רק כשישראל נכנסו לארץ [ומן הסתם מעשי המצריים הם כמעשי הכנענים, כי הוזכרו יחד בפסוק]. ומיהו קושיא שניה זו אפשר ליישב על פי דברי הנחלת יעקב [בראשית לד, ז], שכתב: "דלעולם איכא למימר דבימי אברהם ויצחק היו שטופים באלו התועבות, ומה שלא הקיאה אותם הארץ... יש לומר שלא נתמלאה סאתם עד הזמן הזה, כי מי עמד בסוד ה' לדעת בכמה שנים ובכמה עבירות מתמלאת הסאה, דלפעמים מתמלא בעשר שנים כשמרבים לפשוע, ולפעמים אינה מתמלאת בארבע מאות שנה. ובשביל זה אמר הקב"ה לאברהם [בראשית טו, טז] 'ודור רביעי ישובו הנה כי לא שלם עון האמורי עד הנה'". אך עדיין קשה הקושיא הראשונה, שאיך מוכח מפסוק זה ["כמעשה ארץ מצרים וגו' לא תעשו וכמעשה ארץ כנען וגו' לא תעשו"] שמעשים אלו החלו בימי אברהם. וראה בסמוך הערה 145 בישוב הדבר.
(144) אלא פרעה אמר לאברהם [בראשית יב, יט] "הנה אשתך קח ולך".
(145) לשון רש"י [בראשית יב, יט] "קח ולך - לא כאבימלך שאמר לו 'הנה ארצי לפניך', אלא אמר לו לך ואל תעמוד, שהמצרים שטופי זמה הם, שנאמר [יחזקאל כג, כ] 'וזרמת סוסים זרמתם'".  וכן רש"י חזר וכתב [בראשית כ, טו] "הנה ארצי לפניך - אבל פרעה אמר לו 'הנה אשתך קח ולך', לפי שנתיירא שהמצריים שטופי זמה". ושוב יש להעיר [כמו בהערה 143], דמניין לומר שענין זה נתחדש בימי אברהם, ולא היה נמצא בעולם מאז ומתמיד. ובשלמא לפי פירוש מהרז"ו [ב"ר יט, ז] דאיירי בחטא של פרעה בלקיחת שרה [בראשית יב, טו], ניחא, דזה ודאי התרחש בימי אברהם. אך לפי דבריו כאן שאיירי בכלליות דביקות המצריים בעריות [שעל כך הביא את הפסוק "כמעשה ארץ מצרים"], תיקשי לך מנין שדביקות זו החלה בימי אברהם, ולא לפני כן. ואולי יש לומר כי הואיל ו"האומות גדרו עצמן מן העריות על ידי המבול" [לשון רש"י בראשית לד, ז], לכך כל עוד שלא מוכח להיפך אמרינן שהאומות בחזקת גדורות מן העריות הן עומדות. לכך מה שפרעה מלין על המצריים שהם שטופי זימה, זהו דבר שנתחדש בימיו [עיין ברא"ם בראשית לד, ז, שכתב מעין כן]. ואם כנים הדברים, ניתן ליישב את מה שהוקשה למעלה [הערה 143] דאיך מוכח מהפסוק "כמעשה ארץ מצרים וגו' לא תעשו וכמעשה ארץ כנען וגו' לא תעשו" שגם מעשי ארץ כנען החלו בימי אברהם. דהואיל ו"מעשה ארץ מצרים" החל בימי אברהם, וכמו שנתבאר, לכך המשך הפסוק ["וכמעשה ארץ כנען"] החל אף הוא בימי אברהם. וכן הנחלת יעקב [בראשית לד, ז] חיבר את מעשה ארץ מצרים ומעשה ארץ כנען להדדי, שכתב: "שאר האומות היו גדורים בעריות, וקרא צווח ואמר [ויקרא יח, ג] 'כמעשה ארץ מצרים אשר ישבתם בה לא תעשו וכמעשה ארץ כנען אשר אני מביא אתכם שמה לא תעשו', משמע דוקא אלו שתי אומות היו פרוצים, ושאר האומות היו גדורים, וכיוצא בזה פירש הרב בפסוק ההוא". וכוונתו לדברי רש"י [ויקרא יח, ג] שכתב: "מגיד שמעשיהם של מצריים ושל כנעניים מקולקלים מכל האומות". <b>אך טעמא בעי</b>, מדוע קלקול המצריים והכנענים התחיל בימי אברהם דייקא. ונראה, שרש"י [ויקרא יח, ג] כתב "כמעשה ארץ מצרים... אותו מקום שישבו בו ישראל מקולקל מן הכל. אשר אני מביא אתכם שמה - מגיד שאותן עממין שכבשו ישראל מקולקלים יותר מכולם". ולמעלה פ"ד הקדיש את כל הפרק לבאר שהשייכות המסויימת שיש בין ישראל למצריים [שישראל היו גרים בארצם] ובין ישראל לכנענים [שישראל באים לרשת את ארצם] היא היא המביאה את קלקול האומות הללו לשפלות היותר גדולה [עיי"ש הערות 88, 138]. ומעתה יש לחקור, ממתי החלו שתי השייכיות האלו. והתשובה על כך היא בימי אברהם, כאשר בברית בין הבתרים נאמר לו שישראל יהיו במצרים [בראשית טו, יג], וכן לישראל תנתן ארץ כנען [שם פסוק טז]. לכך בברית בין הבתרים נקבעה השייכות בין ישראל למצריים, ובין ישראל לכנענים, ומאותו רגע ואילך מתחייב שהמצריים והכנענים יהיו מקולקלים בעריות יותר משאר כל האומות. ודו"ק.
(146) וחטא של עריות מסלק שכינה, וכמו שנאמר להדיא [דברים כג, טו] "כי ה' אלקיך מתהלך בקרב מחנך וגו' והיה מחניך קדוש ולא יראה בך ערות דבר ושב מאחריך". ובספרי [דברים כג, י] "מה ערוה... מסלק שכינה". ועוד אמרו חכמים [ב"ב ס.] "ראה [בלעם] שאין פתחי אהליהם [של ישראל] מכוונין זה לזה, אמר ראויין הללו שתשרה עליהם שכינה", ובח"א שם [ג, פה:] כתב: "כי מאחר שהם צנועים, פרושים מכל דבר ערוה, וראוי שתשרה שכינה עליהם, כי השכינה שורה במקום שאין ערוה, כדכתיב 'ולא יראה בך ערות דבר וסר מאחריך'. מזה יש ללמוד כי הצניעות מביא השכינה, והפך זה מסלק השכינה". ובנצח ישראל פ"ד [נט.] ביאר שגלוי עריות נקרא 'טומאה', ולכך גורם לסילוק שכינה, ש"אין השם יתברך שורה בתוך טומאתם" [לשונו שם]. ובדר"ח פ"ג מי"ג [רפא:] כתב: "כי הערוה הוא סלוק השם יתברך מן האדם, ודבר זה תראה כי המעשה הזה אף כאשר אינו בעבירה כתיב 'ולא יראה בך ערות דבר ושב מאחריך השם', ומכל שכן כאשר הוא דבר ערוה של עבירה לגמרי, שהוא סלוק השכינה. כי הוא מעשה חמרי, שאין קדושתו יתברך שם, כי קדושת השם יתברך ומעשה זה הם הפכים לגמרי, כי הוא יתברך קדוש, ומעשה זה הוא בהמי חמרי, כמו שהתבאר פעמים הרבה. ולכך פועל זה הוא מרוחק מן השם יתברך". ובח"א לסנהדרין מד. [ג, קס.] כתב: "עכן בשביל שבא על נערה מאורסה [סנהדרין מד.], על כן הוא סילוק שכינה, כמו שאמר הכתוב 'ולא יראה בך ערות דבר ושב מאחריך', ודבר זה הוא ערוה יותר מכל עריות, ולכך נסתלקה שכינה מהם לגמרי, ולא היתה אתם כלל".
(147) בא לבאר את המשך המדרש שהביא למעלה [לאחר ציון 48]: "ואחר כך עמדו שבעה צדיקים והורידו השכינה בארץ; אברהם, יצחק, יעקב, לוי, קהת, עמרם, משה, דכתיב [תהלים לז, כט] 'צדיקים יירשו ארץ וישכנו לעד עליה'". ומבאר שאברהם עומד כנגד גלוי עריות של המצריים שהיו בימיו, וכמו שמבאר והולך. ויש להבין, איך "גדור בערוה" שייך למדתו ולמהותו של אברהם. ויש לומר, כי כבר השריש בדר"ח פ"ה מ"ב [סח:] שלאברהם היתה מדריגת הגוף בשלימות, וכלשונו: "היה אברהם, והיה לו מדריגת הגוף בשלימות. ולפיכך היה מספר 'אברהם' רמ"ח, כנגד רמ"ח איברים שבאדם, וכמו שאמרו ז"ל [נדרים לב:] שהמליך אותו הקב"ה על רמ"ח אברים. ולכך נתנה לאברהם ברית מילה [בראשית יז, י] בגופו של אדם. ודבר זה הוא המעלה היותר עליונה, כי כאשר האדם בשלימות מצד גופו הגשמי, אשר דבר זה נחשב יסוד ועיקר, אז מקבל בשלימות מדריגת הצורה, שהוא כמו ענף לפי שלימות גופו. ומקבל הוד הצלם האלקי, כפי המדריגה העליונה שראוי אליו, ואז מדריגת השכל רוכב על החמרי... והיה אברהם הפך כל דורות הראשונים; כי אברהם היה דומה לאילן ששרשיו מרובים מן הענפים שלו, ושאר דורות היו דומים לאילן שענפים מרובים מן שרשיו. ולפיכך אברהם היה יסוד כל העולם, הכל לפי שהיו שרשיו מרובים". ובנתיב האמונה פ"ב [א, רי.] כתב: "כי לא היה לאדם השלמה בגופו כמו שהיה אברהם, שלכך נתנה לאברהם המילה, שהערלה היא פחיתות וחסרון בגוף... ולפיכך שמו 'אברהם' כמספר רמ"ח איברי גופו, שע"י המילה היו רמ"ח איבריו שלימים, כמו שאמרו במסכת נדרים [לב:], ושלימות הגוף הזה שהוא מסולק מן הפחיתות... היה אברהם מסולק מן כל פחיתות השייך לגוף" [הובא למעלה פנ"ד הערה 186, וש"נ]. נמצא שאברהם אבינו הסתלק מכל פחיתות השייך הגוף. וגלוי עריות הוא פחיתות הגוף [כמבואר למעלה פ"ד (רכ.), ופי"א (תקלו:)], לכך ברי הוא "שלא היה גדור בערוה כמו שהיה אברהם". וצרף לכאן כי בפרשת עריות נאמר [ויקרא כ, יז] "ואיש אשר יקח את אחותו בת אביו או בת אמו וגו' חסד הוא". הרי שיש לעריות איזה שהיא שייכות לחסד [עיין רמב"ן שם], וחסד הוא מדתו של אברהם [כמלוקט להלן פס"ט הערה 94].
(148) לשונו בנצח ישראל פ"ד [סט.]: "מקדש ראשון היה להם בזכות ג' אבות הקדושים... וידוע כי אברהם זכותו ומעלתו [היא] פרישותו מן הערוה, שהרי אמרו עליו במסכת בבא בתרא [טז.] עפרא לפומיה דאיוב, שאמר 'ומה אתבונן על בתולה', בדאחרינא לא מסתכל, אבל בדידיה מסתכל. ואילו באברהם כתיב 'הנה נא ידעתי כי אשה יפת מראה את', שלא נסתכל בה כל ימיו" [הובא בחלקו למעלה פס"ד הערה 301]. ובדר"ח פ"ה מ"ט [רצז.] כתב: "כי זהירות מן גלוי עריות תמצא באברהם, שהיה נבדל בתכלית הקדושה שלא היה כמוהו, וכמו שאמרו במסכת בבא בתרא בפרק קמא [טז.] 'ברית כרתי לעיני ומה אתבונן על בתולה', עפרא בפומיה דאיוב, באחריני לא מסתכל, בדידיה מסתכל. ואילו אברהם אף בדידיה לא מסתכל, שנאמר 'הנה נא ידעתי כי אשה יפת מראה את', שעד עתה לא הכיר ביופיה, ועל ידי מעשה הכיר בה עתה, כמו שפירש רש"י ז"ל [בראשית יב, יא]. ולפיכך כאשר ישראל אין נזהרין בגלוי עריות, הם יוצאים ממדת אברהם, והפך הם לאברהם". ובנתיב לב טוב פ"א [ב, ריא.] כתב: "במסכת יומא פרק קמא [ט:] מקדש ראשון מפני מה חרב, מפני שהיו בו ג' דברים; עבודה זרה, גלוי עריות, ושפיכות דמים... לפיכך כאשר ישראל היו נוהגים במדת אבותיהם ראוי להם הארץ, ואם לאו, אין ראוי להם הארץ, כאשר הם יוצאים ממדת אבותיהם. ואשר החזיקו האבות כל אחד במדה מיוחדת, היו אלה שלשה מדות; גלוי עריות, עבודה זרה, שפיכות דמים. לא שהיו מרוחקים מן ג' מדות הרעות דבר שהוא אסור, שדבר זה אין חדוש. אבל דבר שהוא הרחקה יתירה בתכלית היו נוהגין בהם... והרי אברהם היה מרוחק מן גלוי עריות בתכלית ההרחקה, וכדאיתא בפרק קמא דבתרא, שאמרו עפרא בפומא דאיוב, שאמר 'ומה אתבונן על בתולה', באחריני לא מסתכל, אבל בדידיה מסתכל. ואילו באברהם 'הנה נא ידעתי וגו'', שעד עתה לא הכיר בה בשביל צניעות שהיה בהם" [ראה למעלה פל"ו הערה 103]. וצרף לכאן, כי העומד כנגד אברהם אבינו הוא בלעם הרשע [אבות פ"ה מי"ט], והוא זה שיעץ להכשיל את ישראל בבנות מואב באומרו [סנהדרין קו.] "אלוקיהם של אלו שונא זימה". הרי זה מורה שאברהם אבינו הוא בגדר "שונא זימה". ועוד יש לצרף לכאן דבריו בפתיחה לאור חדש [רכה:] שכתב: "הכהנים שיש בהם קדושה הם נגד הערוה". ואברהם אבינו הוא היה הכהן הראשון [נדרים לב:], וכמבואר להלן סוף הערה 176. לכך ברי הוא שאברהם אבינו עומד כנגד ג"ע. אמנם בדר"ח פ"א מ"ב הערות 431, 511 נתבאר שחסד של אברהם עומד כנגד גזל ושפיכות דמים [וכאן מבאר שלוי ועמרם הם אלו העומדים כנגדם]. ודברי תורה הם כפטיש יפוצץ סלע, מתחלקים לכמה טעמים וניצוצות.
(149) פירוש - יצחק הִצְדיק עליו את הדין, וכמו שמבאר והולך.
(150) כן הוא לשון חכמים [פתיחה לאיכ"ר אות כד] שיצחק אמר על עצמו "נעקדתי ברצון לבי על גבי המזבח" [ראה הערה הבאה]. וכן משמע ממה שאומרים [כל בקר לפני אמירת העקידה] "וזכור לנו ה' אלקינו אהבת הקדמונים אברהם יצחק וישראל עבדיך את הברית ואת החסד ואת השבועה שנשבעת לאברהם אבינו בהר המוריה, ואת העקדה שעקד את יצחק בנו על גבי המזבח", וכל זה נכלל ב"אהבת הקדמונים". ורש"י [בראשית כב, ח] כתב: "אף על פי שהבין יצחק שהוא הולך להשחט, 'וילכו שניהם יחדו' [שם], בלב שוה". וקודם לכן [שם פסוק ו] כתב רש"י: "וילכו שניהם יחדיו - אברהם שהיה יודע שהולך לשחוט את בנו, היה הולך ברצון ושמחה, כיצחק שלא היה מרגיש בדבר". נמצא ש"בלב שוה" פירושו "ברצון ושמחה". ובנתיב אהבת השם פ"א [ב, מא.] כתב: "ובספרי [דברים ו, ה] רבי אליעזר אומר, 'ואהבת את ה' אלקיך בכל לבבך' [שם] כאברהם... 'בכל נפשך' [שם] כיצחק שעקד עצמו על המזבח... יצחק היה לו דבקות מצד אחר, כי מצד האהבה היה מבטל נפשו לגמרי, עד שעקד עצמו על המזבח". ואף על פי שהעקידה נזקפת למדת היראה של אברהם, שנאמר [בראשית כב, יב] "כי עתה ידעתי כי ירא אלקים אתה", מ"מ מה שיצחק "פשט צוארו" מורה על קבלת הדין באהבה, כי עשיית מעשה מורה על אהבה, בעוד שהמנעות ושמירה מורה על יראה, וכפי שהשריש הרמב"ן [שמות כ, ח, והובא למעלה פ"ח הערה 240]. ובדר"ח פ"א מ"ה [רעג:] כתב: "כי הדברים שיש לעשות תלוים באהבה, ומה שלא לעשות תלוים ביראה". לכך אברהם שנמנע מלשאול מההבטחה [בראשית כא, יב] "כי ביצחק יקרא לך זרע", הראה בזה את יראתו [ראה ב"ר נו, י]. ובספר ילקוט דוד [פוזנר, עמוד צב, כתב בשם היפ"ת] "'עתה ידעתי כי ירא אלקים אתה', במה שלא השבת לי, שהרי היית יכול להשיב אתמול אמרת 'כי ביצחק וגו''". ויצחק שפשט צוארו כדי להשחט, הראה בזה את אהבתו. ואף על פי שמדת אברהם היא אהבה ["אברהם אוהבי" (ישעיה מא, ח)], ומדת יצחק היא יראה ["פחד יצחק" (בראשית לא, מב)], מ"מ בעקידה נתהפכו הדברים, ואברהם מורה את יראתו, ויצחק את אהבתו [ראה זוה"ק ח"א קיט:].
(151) לשון זה גופא נקטו חכמים בנוגע לענינינו, שאמרו [תנחומא נשא אות טז] "כיון שהעמיד אברהם סיגל מעשים טובים, ירד הקב"ה מן רקיע שביעי לששי. עמד יצחק ופשט צוארו על גבי המזבח, ירד מששי לחמישי". וכן אמרו בשאר מקומות, וכגון, בשמו"ר לח, ה אמרו "'ואשר חרב גאותך' [דברים לג, כט] כנגד יצחק, שפשט צוארו כנגד החרב". ובפתיחה לאיכ"ר [אות כד] אמרו "פתח יצחק ואמר, רבונו של עולם, כשאמר לי אבא [בראשית כב, ח] 'אלקים יראה לו השה לעולה בני' לא עכבתי על דבריך, ונעקדתי ברצון לבי על גבי המזבח, ופשטתי את צוארי תחת הסכין, ולא תזכור לי זאת ולא תרחם על בני". וכן הוזכר בעוד מדרשים. ולמעלה פנ"ו [רנט:] כתב: "'בזרוע נטויה' [דברים כו, ח], זו החרב [הגש"פ]. זו בזכות יצחק וממדתו, שנטה צוארו להיות נשחט מן החרב, בזכותו הביא הקב"ה על המצרים החרב". ובטוי זה מורה על צידוק וקבלת הדין, כי השחיטה מורה על דין, וכפי שכתב בתפארת ישראל פ"כ [רצט:]: "אצל יצחק נאמרה מצות השחיטה, שאמר [בראשית כז, ג] 'שא נא כליך'. וידוע כי השחיטה הוא נוטה אל מדת הדין, ולכך היה מדת יצחק לקיים המצוה הזאת" [הובא למעלה פנ"ו הערה 121]. ואמרו חכמים [גיטין נז:] שהפסוק [תהלים מד, כג] "כי עליך הורגנו כל היום" נאמר על תלמידי חכמים "שמראין הלכות שחיטה בעצמן", שמראים על עצמם איך עושים שחיטה, ופעמים ניזוקים מכך. והמשך הגמרא [שם] הוא "כל מילי ליחזי איניש בנפשיה [כל דבר יכול האדם שיראה וידגים בעצמו], בר משחיטה", ופירש רש"י [שם] "בר משחיטה - שמא יתחבנו בגרונו". ובנצח ישראל פ"ז [קפ:] כתב: "שמראין הלכות שחיטה [גיטין נז:]. דע כי דוקא שחיטה, מפני שהשחיטה היא בכח, והיא מדת הדין, ואין דבר שהוא במדת הדין כמו השחיטה, כאשר ידוע. ולפיכך, כאשר הוא מראה בעצמו השחיטה, לפי גודל כח הפעולה וחוזק שלה במדת הדין, היא בא על האדם... ולכך סכנה להראות השחיטה בעצמו, שחוזק הפעולה מביא רושם בו". ובח"א לע"ז כ: [ד, נא.] הביא את דברי הגמרא [חולין ט.] שאמרו "אלו הן הלכות שחיטה; שהייה, דרסה, חלדה, הגרמה, ועיקור". וכתב שם לבאר: "ומפני זה הלכות שחיטה שהיה דרסה חלדה הגרמה עיקור. כי כאשר שוהה, אין פועל זה רק בעצלות ולא בכח, ודבר זה אין ראוי אל השחיטה. וכך דרסה ראוי שתהיה פעל זה על ידי חתוך, כי זהו פעל של דין, שהוא מחתך. וכך קראו חכמים 'חתוך הדין' [סנהדרין ז:], כי הדין הוא חד, ויש לו חתוך. וכן חלדה, כי פעל הדין צריך שיהיה בגלוי. כי מאחר שפעל זה הוא בכח דין, הוא בגלוי נראה לכל גם כן. ואם אינו נראה, הרי אין כאן דין גמור, כי לפי חוזק הדין ראוי שיהיה נגלה, ודבר זה מבואר. וכן הגרמה, ראוי שיהיה פעל זה בסימנים אשר הם בגלוי, לא בסימנין שהם תוך הגוף או תוך הראש, רק מקום שחיטה הוא בסימנין. וכל זה מטעם אשר אמרנו, כי פעל זה שהוא פעל של דין, ראוי שיהיה נגלה לפי כח הדין. וכן עיקור, שאם לא שחט, רק עקר בסכין פגומה, אין זה חתוך, ואין זה פעל של דין כמו שבארנו, כי צריך שיהיה הפעל כאשר ראוי לדין, והדין הוא חותך, לא עוקר. ולכך אם שחט בסכין פגומה פסולה, שאין דבר זה חתוך אשר ראוי לדין. וכל הדברים האלו הם בסוד השחיטה... ומזה תבין סוד השחיטה שנתן השם יתברך לישראל, כי השחיטה על ידה מסתלק הנפש לגמרי, ולכך השחיטה מכשרת הבשר באכילה, ולא כן המיתה שבאה מאליה" [ראה למעלה פכ"ב הערה 98]. ובפרי עץ חיים [שער התפילה, הקדמה] כתב: "תפלת מנחה בסוד שור, ותקנה יצחק [ברכות כו:], שהוא רומז לו שפשט צוארו על גבי המזבח להשחט כשור, והוא סוד דין". ולפי דברים אלו מאוד יוטעמו דבריו בגו"א ויקרא פכ"ו אות נא [ערה.], שכתב: "אלא אפרו של יצחק נראה לפני כו' [רש"י ויקרא כו, מב]. דבר זה ענין גדול למה אפרו של יצחק נראה תמיד, כי מפני שיצחק מסר נפשו למדת הדין להיות נשחט ונשרף על קדושת השם, מדת הדין אינו נסתר כלל, והוא ידוע למבינים" [הובא למעלה פכ"ב הערה 97, פכ"ט הערה 114, ופ"מ הערה 243]. הרי שפתותיו ברור מללו שבמעשה העקידה "יצחק מסר נפשו למדת הדין להיות נשחט ונשרף על קדושת השם".
(152) פירוש - הוקשה לו שמדת הדין של יצחק היא ביחס לדינו של הקב"ה, ואילו קלקול הדין של אנשי סדום הוא ביחס לבני אדם, ואיך מדת הדין של יצחק עומדת כנגד קלקול הדין של אנשי סדום. ועל כך משיב ש"הכל הוא הדין", ושם "דין" אחד הוא. ונראה ביארו על פי מה שכתב בנתיב גמילות חסדים פ"א [א, קמח:], בביאור מדוע רק בקו החסד יש מצוה של הליכה בדרכיו [סוטה יד.], ולא בקו המשפט, וז"ל: "אף על פי שהאדם עושה משפט אמת וישר, אין המשפט הוא מדת האדם, כי אי אפשר שלא יהיה האדם משקר במשפט בשגגה, ולפיכך אין מדת המשפט מדת האדם, ולכך אין לומר במדת המשפט שהאדם הולך אחר הקב"ה". והפחד יצחק יוה"כ מאמר לו כתב: "אמרו חכמים במדרש ריש פרשת שופטים [דב"ר ה, ה] 'בזמן שיש דין למטה, אין דין למעלה'... מדברי חכמים הנ"ל יוצא כי ביעור הרע למטה פועל מיעוט בביעור הרע של מעלה.‏ אלא שמהלך הדברים כך הוא... המהר"ל ביאר שאין המצוה של הליכה בדרכיו מתיחסת אלא לקו החסד... אבל מעולם לא מצינו מצוה זו של התדמות לו בקו המשפט, כי היכי דנימא 'מה הוא שופט רשעים, אף אתה שופט רשעים'... ונתפרשה לנו שיטת מהר"ל זו שם, כי החסד מסור הוא לכל אחד מעצם הווייתו, ועל כן שפיר הוא הדבר לומר לאדם: חובה היא עליך להתדמות ליוצרך. אבל מעשה המשפט, שבן אדם ישפוט את בן אדם חבירו, הנה מעצם הווייתו אינו מסור כלל בידו של אדם. כי רק השופט כל הארץ, הוא בעל הכחות כולם, בידו לשפוט את האדם, כמאמר הכתוב [דברים א, יז] 'כי המשפט לאלקים הוא'. ובן אדם מה הוא שישפוט את בן אדם חבירו. ומפורש אמר להם יהושפט המלך לשופטים [דהי"ב יט, ו] 'ראו מה אתם עושים כי לא לאדם תשפטו כי להשם'. ובמהלך המשפט עצמו הרי הוא אומר [תהלים פב, א] 'אלקים נצב בעדת קל בקרב אלקים ישפוט'. וכל עצמו של מציאות השופט אין לה מקום כי אם בתורת שליחות של בעל המשפט השופט כל הארץ... ומפני כך לא מצינו מצות ההתדמות אליו יתברך אלא בקו החסד, אשר מתחלתו מעצם טבעו מסור הוא ביד כל אדם, דבזה שפיר שייכת התדמות לדרכיו יתברך. אבל במעשה המשפט של בני אדם, אשר מעצם מהותו לא יתכן שהמעשה יהא נעשה כי אם בתורת שליחות ומינוי, הלא ממילא, מופקע הוא ממהלך ההתדמות, שאין השליח יונק את כחו ממהלך ההתדמות למשלח... ומעתה אנו דנים בהיקש הענינים. כשם שמצות ההתדמות לדרכיו איננה נוהגת בקו המשפט, מפני שהמצוה לשפוט איננה רק הטלת חובה על השופט, אלא שהוא בעיקרה מינוי שליחות, והעמדת השופט במקומו של השופט כל הארץ. ומעשה השליחות של השליח אין בו כלום מענין הדימוי למשלח. ואדרבה הפעולה שהשליח עושה נידונית כאילו עשאה המשלח... וממילא כשיש דין למטה, אין דין למעלה. דהרי הדין של מטה הוא קיום השליחות של דין למעלה. ונמצא, דכבר נתקיים דין של מעלה". לכך ברי הוא דבריו כאן "ואין חילוק בין דין שמים ובין דין בית דין של מטה, הכל הוא הדין", כי הדין למטה אינו אלא בשליחות הדין למעלה.
(153) לשונו להלן פס"ט [לאחר ציון 95]: "יצחק מדתו מדת הדין". וכן כתב למעלה פ"ט [תצח:], פכ"ז [תמג.], פנ"ו [רסא.], תפארת ישראל פ"כ [ש.], שם פמ"א [תרמט:], נצח ישראל פי"ג [שכ:, שכד:], שם פל"ג [תרלד:], שם פנ"ב [תתכט.], נתיב העבודה פי"ח [א, קמ.], ח"א לשבת קיט: [א, סו:], ח"א לר"ה י: [א, צו.], ח"א למנחות כט: [ד, עז:], ועוד. ומקור הדבר הוא בזוה"ק [ח"ב כא:], שאמרו שם "יצחק תקן תפלת המנחה שהוא כנגד מדת הדין". וראה למעלה פנ"ו הערה 121, פרק זה הערה 111, ולהלן פס"ט הערה 96.
(154) העמיד כאן את העקידה של יצחק כנגד עיוות הדין של אנשי סדום. ודע שבכמה מקומות ביאר שיצחק [מחמת עקידתו] הוא זה העומד כנגד ע"ז [כמלוקט למעלה הערה 111, ולהלן הערה 177], ואילו משפחת הקהתי עומדת כנגד ע"ז [יבאר בסמוך (לאחר ציון 168)]. ודברי תורה הם כפטיש יפוצץ סלע, מתחלקים לכמה טעמים וניצוצות.
(155) פירוש - היה מורה על קדושת ה', לעומת דור הפלגה שהיו בגדר מברך השם, כמו שמבאר והולך.
(156) יסוד נפוץ בספריו. וכגון, למעלה פס"ב [תקלט:] כתב: "'מלפני אדון חולי ארץ מלפני אלוק יעקב' [תהלים קיד, ז]... הירדן יסוב לאחור לגמרי, אין זה מצד שהוא יתברך פועל והנמצאים מקבלים הפעולה, רק דבר זה 'מלפני אלוק יעקב', שהוא קדוש נבדל מן החומרי, כמו שאמר 'והקדישו את קדוש יעקב'... שנקרא 'אלוק יעקב' על שם הקדושה". ולהלן פס"ז [לאחר ציון 139] כתב: "שהיה אצל יעקב כמעט שהיה בטל החומר אצל הצורה האלקית, וכמו שנתבאר למעלה... ולפיכך אמרו בפרק השוכר את הפועלים [ב"מ פד.] שופריה דיעקב מעין שופריה דאדם הראשון... שהיה יעקב נבדל במעלתו מענין החומר עד שקדוש יקרא לו, היה מקבל הצלם האלקי בשלימות, והיה שופריה דיעקב מעין שופריה דאדם הראשון, שנברא בצלם אלקים". ובגו"א בראשית פכ"ח אות יז [ס.] כתב: "דע כי מעלת יעקב מעלה נפרדת ומיוחדת מאוד, ידוע לחכמים ולמשכילים בחכמה שהיה קדוש ונבדל מכל עניני העולם. ולפיכך נאמר אצלו 'והקדישו את קדוש יעקב', נקרא השם יתברך 'קדוש יעקב' על שם שהיה יעקב הקדוש והנבדל, ודבר זה ידוע למשכילים בענין יעקב... כי יעקב קדוש נבדל במעלתו, והנבדל הוא אחד בודאי, לפי שהוא שכל בלבד". ושם פל"ז אות ט [רט:] כתב: "התולדות שהם מתייחסים ליעקב הם תולדות נבדלים מן העריות, שיעקב נקרא 'קדוש', דכתיב 'והקדישו קדוש יעקב'. וכל מקום שתמצא 'קדושה' הוא פרישה מן הערוה, כמו שפירש רש"י בפרשת קדושים [ויקרא יט, ב]". ושם במדבר פכ"א אות לג [שנב:] כתב: "השלשה יורה על מעלת ישראל, שהם מובדלים מן הגשם, וכחם בלתי גשמי. ולפיכך היה יעקב, שנקרא 'קדוש'... הוא היה שלישי לאבות... שהמספר הזה מורה על בלתי גשמי. וזה כי שני קצוות הוא התפשטות הגשם, אמנם האמצעי בין שני הקצוות הוא השלישי, אין לו התפשטות הגשם". ובח"א לשבת קיח. [א, נד:] כתב: "מדת יעקב הוא השבת, ורמזו ז"ל דבר זה במה שאמרו [ב"ר עט, ו] 'ויחן את פני העיר' [בראשית לג, יח], מלמד שנכנס עם דמדומי חמה וקבע תחומין לעיר. ובארנו כי הקדושה שהיא בעולם הוא יום השבת, שקדש אותו [בראשית ב, ג]. והקדושה הוא מדת יעקב כמו שנתבאר פעמים הרבה, כדכתיב 'והקדישו את קדוש יעקב'". ובח"א לב"מ פד. [ג, לה.] כתב: "כי יעקב היה קדוש נבדל מן החומרי לגמרי, עד שהיה קדוש, ודברים אלו מבוארים במקומות הרבה מאוד". ובח"א לזבחים קיח. [ד, עב:] כתב: "ויעקב היה קדוש ונבדל ביותר מכל האבות". ובח"א לנדה יג. [ד, קנג:] כתב: "מזה תבין שלא ראה יעקב קרי מימיו [יבמות עו.]... ודבר זה מפני שיעקב היה כולו קדוש לה', ולא היה נוטה לכוחות החיצונות כלל, שהרי לא יצא ממנו דבר זר כמו שיצא מאברהם [ישמעאל] ומיצחק [עשו]". וכן כתב בדר"ח פ"ה מ"ו [רז:], תפארת ישראל פ"כ [ש:], שם פל"ז [תקנג.], נצח ישראל פמ"ד [תשנה:], נר מצוה [סה:], ח"א לסוטה לו: [ב, עג:], ח"א לסנהדרין קה: [ג, רמז.], ועוד [הובא למעלה פמ"ד הערה 221, ופס"ב הערה 140. וראה להלן פס"ז הערות 95, 140].
(157) ירושלמי [ברכות פ"ב ה"ד] "מה ראו לסמוך 'האל הקדוש' ל'חונן הדעת', על שם [ישעיה כט, כג] 'והקדישו את קדוש יעקב', מה כתיב בתריה [שם פסוק כד] 'וידעו תועי רוח בינה'". והב"י [או"ח תחילת סימן קיב] כתב: "כתוב בשבלי הלקט [ענין תפילה סימן יח], מצאתי אגדה... י"ח ברכות של תפילה מעולם היו מתוקנות זו אחר זו, כיון שבאו אנשי כנסת הגדולה כללום ותקנום כסדרן; כשניצל אברהם מאור כשדים פתחו מלאכי השרת ואמרו 'מגן אברהם'. כשנעקד יצחק אמרו 'מחיה המתים'. כשבא יעקב ופגע בשערי רחמים והקדיש שמו של הקב"ה, אמרו 'האל הקדוש'". והפרישה [שם] כתב: "לא נתקנו בפעם אחת, כי אם זמן אחר זמן; דבימי אברהם פתחו מלאכי השרת ואמרו 'מגן אברהם', כנגדן באו אנשי כנסת הגדולה [מגילה יז:] ותקנו נוסח 'מגן אברהם'. ובימי יצחק אמרו מלאכי השרת 'מחיה המתים', כנגדן תקנו הנוסח 'מחיה המתים', וכן כולם". ולמעלה פמ"ד [שיז.] כתב: "וכן תקנו ג' ברכות ראשונות של שמונה עשרה ברכות; ברכה ראשונה 'מגן אברהם' נגד אברהם, שניה 'מחיה המתים' נגד יצחק, שחיה מן עקידתו. וכן אמרו ז"ל [פדר"א פל"א] יצחק תיקן 'מחיה המתים' בשעה שירד מן המזבח. יעקב, שהיה קדוש, תקון 'האל הקדוש'. ולפיכך היו המלאכים מקלסים ומקדישים את הקב"ה בשם יעקב". ובח"א לשבת קיח. [א, נד:] כתב: "הקדושה הוא מדת יעקב, כמו שנתבאר פעמים הרבה, כדכתיב 'והקדישו את קדוש יעקב'. וכנגד האבות ג' ברכות; כנגד אברהם 'מגן אברהם', וכנגד יצחק 'מחיה המתים', שהחיה השם יתברך אותו מן העקידה. וכן אמרו במדרש כי יצחק תקן ברכה זאת. וכנגד יעקב 'אתה קדוש', כי הוא הקדוש". ובח"א לסוטה לו: [ב, עג:] כתב: "כי יעקב היה קדוש באבות, וכנגדו תקנו 'אתה קדוש' ברכה ג'. ותקנו ברכה ראשונה 'מגן אברהם' נגד אברהם, 'מחיה מתים' נגד יצחק, 'אתה קדוש' כנגד יעקב, דכתיב 'והקדישו את קדוש יעקב'". וכן כתב בח"א לסנהדרין קה: [ג, רמז.].
(158) לשונו למעלה פמ"ד [שיב.]: "אמרו במדרש רבי תנחומא [קדושים אות ב] 'ברוך ה' אלקי ישראל' [דהי"א טז, לו], אמר הקב"ה לישראל, עד שלא בראתי אתכם היו מלאכי השרת מקלסים לפני ואומרים 'ברוך ה' אלקי ישראל'... בא יעקב, ואמרו לו, זהו... יעקב היה קדוש ונקרא 'קדוש', שנאמר 'והקדישו את קדוש יעקב ואת אלקי ישראל יעריצו'. ולפיכך היו המלאכים מקדישים בשם יעקב, והדבר נפלא". ובגו"א ויקרא פכ"ו אות נ [רעג.] כתב: "יעקב צורתו חקוקה בכסא הכבוד [חולין צא:], ושמו יתברך מיוחד עליו, עד שהמלאכים מקלסין שמו 'ברוך ה' אלקי ישראל'", ושם הערה 152 [הובא למעלה פמ"ד הערה 222]. וראה להלן פס"ז הערות 95, 140.
(159) בעוד שכאן מבאר שיעקב עומד כנגד ברכת השם [של דור הפלגה], הרי בשאר מקומות העמיד את יעקב כנגד שפיכות דמים [לעומת המשך דבריו שעמרם עומד כנגד שפיכות דמים]. וכגון, בדר"ח פ"ה מ"ט [רצט.] כתב: "על ידי שפיכות דמים הם הפך ליעקב, כי לא מצינו מי שהיה הפך שפיכות דמים כמו יעקב. וזה ענין נפלא, דאמרינן במסכת נדה בפרק כל היד [יג.] המוציא ש"ז לבטלה כאילו שופך דמים... ומפני כי יעקב היה רחוק מן שפיכות דמים, לא ראה יעקב קרי מימיו, כמו שדרשו ז"ל [יבמות עו.]... אף שלא היה זה בכונה, רק באונס, כל כך היה רחוק משפיכות דמים, שלא יצא ממנו קרי אשר שייך ליצירה. וכל זה ידוע לנבונים, כי יעקב ועשו הם הפכים; עשו נקרא 'אדמוני' [בראשית כה, כה], והוא איש דמים [רש"י שם]. ויעקב אתו החיים. ולכך גם כן יעקב לא מת [תענית ה:], כאשר ידוע למי שעמד בסוד קדושים... ולפיכך אם היו חס ושלום נוטים אחר שפיכות דם, הם יוצאים ממדת יעקב". ובנצח ישראל פ"ד [ע.] כתב: "יעקב נגד שפיכות דמים... כי יעקב לא ראה קרי מימיו [יבמות עו.], ודבר זה נחשב קצת כאילו שופך דם. כי ראוי ואפשר היה שיהיה נברא ממנו אדם, ואף מזה היה יעקב מרחיק". ובנתיב לב טוב פ"א [ב, ריא.] כתב: "יעקב הפך שפיכות דמים, שידוע כי יעקב הוא הפך כדכתיב אצל עשו [בראשית כה, כה] 'ויצא הראשון אדמוני', סימן שיהיה שופך דמים, ואילו יעקב הפך זה, שהיה נזהר משפיכות דמים. וזהו שאמרו ז"ל שלא ראה יעקב קרי מימיו. וזה כי המוציא שכבת זרע כאילו שופך דמים מה שהזרע ראוי שיהיה בו נפש, ואילו יעקב כל כך היה רחוק משפיכות דמים שאף לאונסו לא ראה קרי, שלא היה אצלו שפיכות דמים". ובגו"א בראשית פכ"ז סוף אות כה [מו:] כתב: "'על חרבך תחיה' [בראשית כז, מ] הוא הפך מדת יעקב, אשר אתו השלום". וכן העמיד את יעקב אבינו כנגד ג"ע, דבדר"ח פ"א מ"ב [קפ:] כתב: "גלוי עריות הפך התורה... כי מעלת התורה שהיא השכל הנבדל מן החמרי לגמרי... והפך זה גלוי עריות, שהולך אחר זנות הגוף". ושם בהמשך המשנה [ר.] כתב: "יעקב היה לו מדת התורה, כמו שאמר [בראשית כה, כז] 'יעקב איש תם יושב אוהלים'... הרי לך כי יעקב היה לו מדת התורה". ולפי זה יוצא שקדושת יעקב עומדת כנגד גלוי עריות [כמבואר שם הערה 511, ולמעלה פ"ד הערה 12, לעומת דבריו כאן שאברהם עומד כנגד ג"ע (ראה למעלה הערה 148)]. ודברי תורה הם כפטיש יפוצץ סלע, מתחלקים לכמה טעמים וניצוצות.
(160) אודות שגזל נעשה מחמת חמדת ממון, כן מבואר למעלה הערה 115. ולוי עומד כנגד הגזל של דור המבול. וראה להלן הערה 168.
(161) כמו שנאמר [במדבר יח, כ] "ויאמר ה' אל אהרן בארצם לא תנחל וחלק לא יהיה לך בתוכם אני חלקך ונחלתך בתוך בני ישראל", ופירש רש"י [שם] "וחלק לא יהיה לך בתוכם - אף בביזה". ושוב נאמר [דברים י, ט] "על כן לא היה ללוי חלק ונחלה עם אחיו ה' הוא נחלתו כאשר דבר ה' אלקיך לו". ושוב נאמר [דברים יח, א-ב] "לא יהיה לכהנים הלוים כל שבט לוי חלק ונחלה עם ישראל אישי ה' ונחלתו יאכלון, ונחלה לא יהיה לו בקרב אחיו ה' הוא נחלתו כאשר דבר לו", ופירש רש"י [שם פסוק א] "כל שבט לוי - בין תמימין בין בעלי מומין. חלק - בביזה. ונחלה - בארץ". ולפי זה "נחלה" נאמרה על הארץ, ו"חלק" נאמר על הביזה, וכאן כתב להיפך "חלק בארץ ונחלה בביזה".
(162) בספר שפתי כהן [במדבר טז, א] כתב: "מכאן תדע מעלתן וקדושתן של בני לוי, שראו כל כך ממון, ולא חמדוהו, ובבזה לא שלחו את ידם, כי מאסו בחמדת העולם נגד לימודם, ואמרו [תהלים קיט, עב] 'טוב לי תורת פיך מאלפי זהב וכסף', [משלי ג, יד] 'טוב סחרה מסחר כסף', ועליהם אמר התנא [אבות פ"ו מ"ה] 'לא תחמוד כבוד יותר מלימודך'. ועל זה בחר בהם הקב"ה והבטיחם ואמר להם [במדבר יח, כ] 'אני חלקך ונחלתך וגו''". והרמב"ם [הלכות שמיטה ויובל פי"ג הלכות יב-יג]: "ולמה לא זכה לוי בנחלת ארץ ישראל ובביזתה עם אחיו. מפני שהובדל לעבוד את ה' לשרתו ולהורות דרכיו הישרים ומשפטיו הצדיקים לרבים, שנאמר [דברים לג, י] 'יורו משפטיך ליעקב ותורתך לישראל'. לפיכך הובדלו מדרכי העולם, לא עורכין מלחמה כשאר ישראל, ולא נוחלין ולא זוכין לעצמן בכח גופן, אלא הם חיל השם, שנאמר [דברים לג, יא] 'ברך ה' חילו', והוא ברוך הוא זיכה להם, שנאמר [במדבר יח, כ] 'אני חלקך ונחלתך'. ולא שבט לוי בלבד, אלא כל איש ואיש מכל באי העולם אשר נדבה רוחו אותו והבינו מדעו להבדל לעמוד לפני ה' לשרתו ולעובדו לדעה את ה', והלך ישר כמו שעשהו האלקים, ופרק מעל צוארו עול החשבונות הרבים אשר בקשו בני האדם, הרי זה נתקדש קדש קדשים, ויהיה ה' חלקו ונחלתו לעולם ולעולמי עולמים, ויזכה לו בעולם הזה דבר המספיק לו, כמו שזיכה לכהנים וללוים". אמנם יש הבדל בין הרמב"ם לבין המהר"ל; לרמב"ם הכל מתחיל מקדושת הלוים, ומפאת קדושתם לא נטלו חלק בארץ. אך המהר"ל סובר להיפך; הכל מתחיל במה שלא נטלו חלק בארץ ובביזה, ומפאת כן "היה לוי נבדל מעניני הממון ורדיפת הממון" [לשונו כאן]. <b>וכן יש להוכיח</b> מדבריו בגו"א שאינו הולך בשיטת הרמב"ם; נאמר [דברים י, ח-ט] "בעת ההיא הבדיל ה' את שבט לוי לשאת את ארון ברית ה' וגו' על כן לא היה ללוי חלק ונחלה עם אחיו ה' הוא נחלתו כאשר דבר ה' אלקיך לו", ופירש רש"י [שם פסוק ט] "על כן לא היה ללוי חלק - לפי שהובדלו לעבודת המזבח, ואינן פנויין לחרוש ולזרוע". ובגו"א שם אות ו [קסג:] כתב: "לפי שהובדלו וכו'. ואין פירושו בשביל שהוא נושא הארון לא יהיה לו חלק ונחלה ["לא מצד קדושתו להיות משרתי עליון, כפי המובן מהכתוב" (לשון הרא"ם שם)], דבשביל זה יהיה מגרע גרע [בתמיה], ואין זה סברא, שאדרבה, מפני חשיבותו יטול יותר ["דאדרבה, ראוי להרבות שכרו, ולא למעטו" (לשון הרא"ם שם)], אלא כדי שיהיו פנויים וכו'". ולפי דברי הרמב"ם איך ניתן לומר "שאדרבה, מפני חשיבותו יטול יותר", הרי הרמב"ם ביאר שמפאת חשיבותו לכך הופקע שבט לוי מליטול חלק בארץ [ושם בגו"א הערה 19 אכן נתבאר שדברי רש"י והגו"א שם לכאורה אינם עולים בקנה אחד עם דברי הרמב"ם]. ואין להקשות שלכאורה דברי רש"י [שם] סותרים לדברי המהר"ל כאן, שרש"י ביאר שהלוים לא נטלו חלק בארץ משום ש"אינן פנויין לחרוש ולזרוע", ואילו כאן לא הזכיר מזה כלום. דזה לא קשיא, כי כאן אינו עוסק בטעם מדוע הלוים לא נטלו חלק בארץ, אלא במה שמסובב מכך; שהואיל והלוים לא נטלו חלק בארץ ובביזה [יהיה הטעם אשר יהיה], "לכך היה לוי נבדל מעניני הממון ורדיפת הממון". והרי כך מוכח מיניה וביה; דהנה הטעם ש"אינן פנויין לחרוש ולזרוע" אינו מסביר מדוע שבט לוי לא נטל חלק בביזה, שהרי אין בזה צורך לחרוש ולזרוע [ואכן רש"י שם לא הזכיר ביזה, אע"פ שהזכיר ביזה בשאר מקומות (כמובא בהערה הקודמת)], ואילו כאן הזכיר גם ביזה. לכך בהכרח שאין דבריו כאן צמודים לטעם מדוע לא נטלו חלק בארץ ובביזה, אלא בשלב מאוחר יותר.
(163) פירוש - הרי ארץ ישראל שייכת לכל ישראל [גם לשבט לוי], ועם כל זה אין שבט לוי נוחל את חלקו. והראיה שא"י שייכת גם לשבט לוי היא שיש ראשונים [רשב"ם ותוספות ב"ב קכב.] הסוברים ששבט לוי יטול בימות המשיח חלק בארץ כשאר שבטים. ועיין מנחת חינוך [מצוה תח] שצדד שלדעה זו אף לא יתנו השבטים מחלקם ללויים ערים לשבת, כיון שיהיה להם חלק בארץ. וזה מורה ששבט לוי שייך לא"י גם האידנא, ורק שאינו נוטל את חלקו הראוי לו. וכן מדוייק מלשון המשנה [מעשר שני פ"ה מי"ד] "ישראל וממזרים מתודים, אבל לא גרים ולא עבדים משוחררים, שאין להם חלק בארץ. רבי מאיר אומר, אף לא כהנים ולוים, שלא נטלו חלק בארץ". הרי לגבי גרים ועבדים אמרו "שאין להם חלק בארץ", ואילו לגבי כהנים ולוים אמרו "שלא נטלו חלק בארץ", וזה מורה שיש לכהנים ולוים חלק בארץ, רק שאינם נוטלים אותו. <b>ויש להביא ראיה</b> ליסוד זה [שא"י שייכת גם לשבט לוי], שאמרו חכמים [שמו"ר מד, ט] שבחטא העגל לאחר שהקב"ה אמר למשה [שמות לב, י] "ואעשך לגוי גדול", ענה על כך משה בזה"ל: "כשם שנשבעת לאבות וקיימת עמהן ברית... כך אף לשבטים נשבעת וקיימת עמהם ברית... ולדבריך הרי אתה מעמיד משבט לוי, שאני משבטו, מה יש לך לומר לשבט ראובן ולשבטים אחרים". ובחידושי מרן רי"ז הלוי [תחילת פרשת ויחי] כתב: "נראה לבאר ג"כ הכתוב [שמות לב, יג] 'זכור לאברהם ליצחק ולישראל עבדיך אשר נשבעת להם בך ותדבר אליהם ארבה את זרעכם וגו' וכל הארץ אשר אמרתי אתן לזרעכם וגו'', אשר לכאורה אינו מובן מאי ענין הבטחת הארץ לכאן, ומאי צורך להוסיף על השבועה של 'ארבה את זרעכם וגו'', שהוזכרה מתחלה בפסוק. אולם נראה, דהנה הקב"ה אמר למשה 'ואעשה אותך לגוי גדול', דהיינו שהברית הכרותה לאבות תתקיים על ידי זרעו של משה. ועל זה הוא שהזכיר משה הכא בתפלתו שבועת והבטחת הארץ, שהקב"ה הבטיח שהארץ תתחלק לשבטים [ב"ב קכא:], ואי אפשר שתתקיים השבועה ע"י זרעו של משה לבד. והנה במדרש רבה שם אמר משה [מביא השמו"ר שהובא כאן]... הרי מפורש שהזכיר משה בתפלתו הכא גם ברית השבטים... דבעיקר הבטחת הארץ נאמר שהארץ תתחלק לשבטים. וזהו שהזכיר משה בתפלתו גם הארץ, שאי אפשר להשבועה להתקיים בלי שבטים". ואם שבט לוי אינו זכאי כלל לא"י, מדוע משה צריך לטעון שמצד שאר השבטים לא תתקיים הבטחת הארץ, הרי אף מצד שבט לוי עצמו לא תתקיים הבטחת הארץ, כי שבט לוי אינו נוחל את הארץ. אלא מוכח שא"י שייכת גם לשבט לוי, ורק שאין שבט לוי נוטל את חלקו הראוי לו. ובח"א לסוטה לח: [ב, סח:] כתב: "כל שבט לוי קדושים היו, וזכו לארץ". ובגו"א במדבר פ"א הערה 43 ושם פל"א הערה 25 נתבאר שהלוים הם בכלל ישראל, אך לא בכלל השבטים. וזהו שכתב כאן "ואפילו מה שראוי היה לחלקו לא היה לו". וראה בספר חבצלת השרון דברים יח, א, שהאריך הרבה בביאור הפקעת שבט לוי מחלוקה עם ישראל, ומחלוקה עם השבטים.
(164) פירוש - אם שבט לוי לא היה מוכן להיות מסתפק בחלקו ומנותק מרדיפת ממון, הקב"ה לא היה נותן לו ענין זה [ולכך הם מרוחקים לגמרי מן הגזל]. ואודות שאין הקב"ה נותן לאדם מעלה ללא הכנה מוקדמת אליה, כן כתב להלן פע"ב [לאחר ציון 51], וז"ל: "אתה מוכרח לומר שלא היה כל זה במקרה בישראל, כי אם בשביל הכנה שבישראל לקבל המעלות. כי איך אפשר לומר שהיה דבר זה בלא הכנה, כי כל דבר טבעי צריך לו הכנה מיוחדת; כי בודאי חומר האדם יש בו הכנה מיוחדת לקבל נפש המשכלת. וכך בעלי חיים יש הכנה בחומרם לקבל נפש המרגשת, וכן בכל הדברים אשר הם בנמצא, צריכים הכנה מיוחדת לקבלתם. ודבר כזה שהוא על כל, המעלה שקבלו ישראל שיהיה הנהגתם שלא על פי הטבע, ואיך יהיה דבר זה בלא הכנה מיוחדת, ימאן זה השכל והדעת. ויותר מזה מה שנמצא בישראל דבוק שכינה ושפע הנבואה על שאר אומות, שאין להם דבר זה, כמו שיש למין האנושי מעלה יתירה שיש להם השכל על ידי הכנה שבהם על שאר בעלי חיים, שאין להם השכל. ואם אתה אומר שהיה זה בלא הכנה מיוחדת באומה שיקבלו אלו המעלות, וקבלו את המעלות האלו האלקיים הנבואה והשכינה, אם כן גם כן יכול להיות שיקבל הבעל חיים שכל האנושי בלא הכנה מיוחדת, אבל דבר זה בודאי לא יתכן. וכמו כן לא יתכן שקבלו ישראל דברים אלו בלא הכנה מיוחדת בנפשם... שכל הדברים העליונים צריכים הכנה". ובתפארת ישראל פט"ו [רכו:] כתב: "מן הדברים אשר הם ידועים לכל, שלא יקנה האדם שום מדרגה רק אם הוא מוכן לאותה מדרגה". ובדר"ח פ"ג מ"ז [קפח:] כתב: "הקב"ה צוה על בנין בית המקדש, והוא בודאי נתן לאדם עושר כדי שיקיים האדם צוואתו". ובמדרש [שמו"ר לד, א] אמרו "אין הקב"ה בא בטרחות עם בריותיו; לא בא על האדם אלא לפי כחו. אתה מוצא כשנתן הקב"ה את התורה לישראל, אילו היה בא עליהם בחוזק כחו, לא היו יכולים לעמוד... אלא לא בא עליהם אלא לפי כחם". והחפץ חיים כתב בהקדמה להלכות אסורי לשון הרע בזה"ל: "התורה ירדה לסוף דעת האדם, שבכחו להיות נזהר מזה העון [של לשה"ר], דאי לאו הכי, אין הקב"ה בא בטרוניא עם בריותיו [ע"ז ג.]". ובמשך חכמה [בראשית ט, ז] כתב: "פרו ורבו וכו' - לא רחוק הוא לומר הא שפטרה התורה נשים מפו"ר וחייבה רק אנשים [יבמות סד:], כי משפטי ה' ודרכיו 'דרכי נועם וכל נתיבותיה שלום' [משלי ג, יז]. ולא עמסה על הישראלי מה שאין ביכולת הגוף לקבל. ומכל דבר האסור, לא מנעה התורה בסוגה ההיתר, כמו שאמרו פרק כל הבשר [חולין קט:]. ומשום זה לא מצאנו מצוה להתענות רק יום אחד בשנה [ויקרא כג, כז], וקודם הזהירה וחייבה לאכול [ברכות ח:]. וכן לא מנעה המשגל מכל בריה לבד ממשה רבינו [שבת פז.]... וא"כ נשים שמסתכנות בעיבור ולידה, ומשום זה אמרו מיתה שכיחא [תוספות כתובות פג: ד"ה מיתה]... לא גזרה התורה לצוות לפרות ולרבות על אשה". וראה להלן פע"ב הערה 87.
(165) בלשון המהר"ל "רק" הוא כמו "אלא", ופירוש דבריו כאן הוא: "ואם לא היה מוכן שבט לוי לדבר זה, לא נתן לו הקב"ה דבר זה", לאמר שאם לשבט לוי לא היתה את ההכנה הראויה למעלתם [שלא להיות רודפי ממון], הקב"ה לא היה נותן להם הנהגה זו [שלא ליטול חלק בארץ ובביזה], "רק היה מסתפק בשלו", אלא שמוכח ששבט לוי היה מסתפק בשלו, ומחמת כן לא היתה לו חמדת ממון. ואודות שמחמת מדת ההסתפקות אין אדם חומד ממון, כן כתב בדר"ח פ"ה מי"ט [תנ.]: "ותמצא בו [באברהם] מדת... נפש שפלה, כלומר שהיה מסתפק בשלו, ולא היה רודף אחר החמדה כלל, וזהו ממדת נפש שפלה, שהרי אמר [בראשית יד, כג] 'אם מחוט ועד שרוך וגו'', הרי לא חפץ במה שראוי לו, ומכל שכן שלא היה חפץ מה שאין ראוי לו". ודבריו אודות אברהם כחם יפה גם לגבי לוי.
(166) מקשה על עצמו, שהא תינח שלשבט לוי היתה ההכנה הראויה למעלתם הגבוהה, אך מנין לומר שללוי עצמו היתה הכנה זו, והרי המדרש אומר שלוי הוא הצדיק שהוריד השכינה לרקיע השלישי.
(167) לשונו בגו"א בראשית פל"ב אות ב [קלא:]: "האבות הם יסוד העולם בעבור שהם עיקר לכל ישראל. וגם השבטים הם אבות כל שבט ושבט לשבטו, כי ראובן, בני ראובן נקראו על שמו [במדבר א, כ], והם עיקר צורת העולם, כי כל אחד נחשב בפני עצמו, עד שהוא עיקר הבריאה". ולמעלה פנ"ד [קסה.] כתב: "יעקב ובניו עיקר מציאות עולם". ובבאר הגולה באר הששי [רמט:] כתב: "כי האבות הם אבות לישראל, וכן השבטים, כל אחד אב לשבטו". וכמו ששלש המדות הטובות של ישראל ["רחמנין ביישנין וגומלי חסדים" (יבמות עט.)] באו להם משלשת האבות [נתיב הבושה פ"א (ב, ר.), וח"א ליבמות עט. (א, קמד:)], כן המדות הטובות של השבטים באו להם מראש השבט. ועוד אודות שאי אפשר להגיע למעלה שלא היתה לאבות, כן כתב התפארת שלמה [פרשת לך לך עמוד יא]: "כל עיקר הכח של עבודת בני ישראל במצות ומעשים טובים באה להם מן האבות הקדושים, אשר הם בעבודתם הגדולה ישרו לנו בערבה מסלה לאלקינו, ועל ידי קדושתם הנחילו לבניהם אחריהם קדושה לעתיד להיות עובדים השם יתברך באהבה ויראה באמת ותמים. ולולי הם לא היינו יכולים לעשות דבר, ולא זכינו לכל הגדולה והמעלה של התורה הזאת". וראה למעלה פי"ג הערה 10, פ"מ הערה 178, ופנ"ד הערה 137.
(168) צרף לכאן דברי העקידת יצחק שער לד, שכתב: "בא לוי ותקן מה שעותו אנשי המבול". וכן העתיקו השל"ה [מסכת יומא הלכות תשובה, ט]. ולפי דברי המהר"ל הענין מחוור, כי לוי מתקן את חטא הגזל שעשו אנשי דור המבול [אמנם בעקידה שם דובר על חטא זימה].
(169) עבודה זרה היתה החטא של דור אנוש, וכמבואר למעלה [לאחר ציונים 46, 133].
(170) כמו שנאמר [במדבר י, כא] "ונסעו הקהתים נושאי המקדש וגו'", ופירש רש"י [שם] "נושאי המקדש - נושאי דברים המקודשים". ונאמר [במדבר ד, ד]: "זאת עבודת בני קהת באהל מועד קודש הקדשים", ופירש רש"י [שם] "קודש הקדשים - המקודש שבכולן; הארון והשלחן והמנורה והמזבחות והפרוכת וכלי שרת". ונאמר [במדבר ד, טו] "וכלה אהרן ובניו לכסות את הקודש ואת כל כלי הקודש בנסוע המחנה ואחרי כן יבואו בני קהת לשאת ולא יגעו אל הקודש ומתו אלה משא בני קהת באהל מועד". וקודם לכן [במדבר ג, לא] נאמר על בני קהת "ומשמרתם הארון והשלחן והמנורה והמזבחות וכלי הקודש אשר ישרתו בהם והמסך וכל עבודתו".
(171) לא ברור מה מוסיף המשפט הזה על פני המשפט שקדם לו; כי במשפט הקודם כתב "משפחתו עובדים בגופם להשם יתברך, שהם היו נושאי המקדש". וכאן כתב "וכל זרעו היו עובדים אל השם יתברך בגופם", ומה ההבדל בין "משפחתו" ל"וכל זרעו".
(172) כמו שנאמר [במדבר ז, ו-ט] "ויקח משה את העגלות ואת הבקר ויתן אותם אל הלוים, את שתי העגלות ואת ארבעת הבקר נתן לבני גרשון כפי עבודתם, ואת ארבע העגלות ואת שמונת הבקר נתן לבני מררי כפי עבודתם ביד איתמר בן אהרן הכהן, ולבני קהת לא נתן כי עבודת הקודש עליהם בכתף ישאו", ופירש רש"י [שם פסוק ט] "כי עבודת הקודש עליהם - משא דבר הקדושה הארון והשלחן וגו', לפיכך 'בכתף ישאו'". ובשעה שציוה יאשיהו המלך ללויים לגנוז את הארון אמר להם "אין לכם משא בכתף" [דהי"ב לה, ג], ופירש רש"י [שם] "אמר להם אין לכם שום טורח משא בכתף מכל כלי בית ה', שתוכלו לומר משום טורח משא בכתף אין אנו יכולין לעבוד את ה'". ואמרו חכמים [במדב"ר ה, ח] "הרי למדנו שהיו שבט לוי מעולה מכל השבטים, ומעולין בשבט לוי משפחת קהת; שהיה בן לוי נותן משאו או הקרשים או הבריחים או האדנים או כל דבר על העגלות, אבל משפחת קהת היו טוענין בכתפיהם, שלא היה להם רשות ליתן הארון על העגלה, שנאמר [במדבר ז, ט] 'ולבני קהת לא נתן וגו''". ובגו"א שמות פל"ח אות ה [תקיט:] כתב: "הכלים הם חשובים מן המשכן, כמו שמוכיח שהכלים משא בני קהת [במדבר ד, טו], והמשכן במשא בני מררי [שם פסוקים לא-לב], ובני קהת היו חשובים מן בני מררי". ובזוה"ק [ח"ג קעז:] אמרו שמשפחת קהת היא עיקר גזע ושורש הלוים.
(173) כי הגוף מתנגד לעבודת ה', וכאשר העבודה נעשית על ידי הגוף, זו התבטלות גמורה להיות עבד ה'. ובאבות פ"ה מ"כ אמרו "יהודה בן תימא אומר, הוי עז כנמר, וקל כנשר, ורץ כצבי, וגבור כארי לעשות רצון אביך שבשמים". ובדר"ח שם [תעט:] כתב: "בריאת האדם הוא לתכלית זה שנברא לעבוד את בוראו. ומפני שהאדם בעל חומר, והאדם מצד חומרו הוא כמו אבן דומם, ואינו חפץ בשום דבר, ועל זה אמר 'הוי עז כנמר'. כי מי שיש לו עזות אינו כמו אבן דומם עד שלא יהיה לו חפץ ותשוקה, רק יהיה עז כנמר... מכל מקום לפעמים אין לו כח המתעורר שמתעורר אותו אל הפועל, כי תמצא כמה בני אדם שהם חפצים מאד מאד אל דבר, והנה יש להם העזות, ואין להם כח המעורר אותם אל דבר, וזה מפני כובד טבעם. וכנגד זה אמר 'וקל כנשר', שלא יהיה טבעו מכביד עליו בעבודת בוראו, אבל יהיה מעורר עצמו עד שיהיה קל בעבודת בוראו, ולא יהיה טבעו מונע אותו מזה... וכל הדברים האלו הזהיר בן תימא כנגד האדם שיגבר על חומרו, שהוא המונע את האדם מן הפועל. כי אין בחומר פעולה, ולפיכך החומר הוא מונע האדם מן עבודת המקום. ולכך התחיל ב'עז כנמר', שהוא ההתחלה שלא יהיה כמו נרדם וכמו ישן, שאפילו התשוקה והחפץ לפעול אין בו, אבל יהיה לו עזות פנים, שיש לו חפץ ותשוקה לפעול. ואחר כך אל יהיה לו מניעה כובד טבעו החמרי, עד שהוא חסר כח המתעורר, שהוא מעורר את האדם אל עשיית המעשה ואל הפעולה, ועל זה אמר שיהיה קל כמו הנשר". ושם מכ"ב [תקסה:] כתב: "'הוי עז כנמר', ודבר זה כנגד גופו של אדם, שצריך האדם שיהיה מתגבר על הגוף, כי הגוף מונע אותו מן הפעולה, היא עבודת השם יתברך. ולכך הזכיר כנגדו 'הוי עז כנמר'". וכן כתב בנתיב הזריזות ר"פ ב [ב, קפו.]. והמסילת ישרים פ"ו כתב: "ותראה כי טבע האדם כבד מאד, כי עפריות החמריות גס, על כן לא יחפוץ האדם בטורח ומלאכה. ומי שרוצה לזכות לעבודת הבורא יתברך, צריך שיתגבר נגד טבעו עצמו ויתגבר ויזדרז, שאם הוא מניח עצמו ביד כבדותו, ודאי הוא שלא יצליח. והוא מה שאמר התנא 'הוי עז כנמר וקל כנשר ורץ כצבי וגבור כארי לעשות רצון אביך שבשמים'". ואודות שהמשא הוא לגוף, כן כתב למעלה פ"ס [תיח:]: "מפני שהיו ישראל בשעבוד מצרים מצד חלק האחד, הוא הגוף, על זה אמר הכתוב [שמות ו, ו] 'והוצאתי אתכם מתחת סבלות מצרים', שהם נגד חלק הגוף. כי שעבוד של גוף הוא המשא. ולפיכך החמור, שהוא בעל חומר וגוף, הוא נושא משא וסבל. כי כאשר הגוף חזק, הוא נושא משא גדול". וראה למעלה פט"ו הערה 136. ובח"א לב"מ פה: [ג, מ:] סלל לו דרך נוספת בביאור השייכות שבין עבדות לגוף, וכלשונו: "כאשר עושה עצמו עבד אל התורה בזה משעבד גופו, כמו שבארנו במקום אחר כי שם 'עבד' נאמר על הגוף בכל מקום, כי העבד דומה לחמור [יבמות סב.]".
(174) אמרו חכמים [במדב"ר ה, ח] "הוי נמצאת אומר אע"פ שהיו [בני קהת] גדולים מן שאר המשפחות... לא היתה רוחן גסה עליהן, אלא <b>משועבדין</b> לפני הארון, למה כן, לפי שאין גדולה לפני האלקים. נמצאת אומר אע"פ שהיתה משפחת קהת פלאטיני ["חשובים כבני פלטין" (מתנו"כ שם)], אלא כיון שהיו באין לטעון את הארון היו טוענין בו <b>כעבדים</b>". ותיבות "משועבדין" ו"כעבדים" מוארות באור יקרות לפי דברי המהר"ל כאן.
(175) פירוש - מזרע של קהת יצאו הכהנים [אהרן ובניו]. ונאמר [יהושע כא, ד] "ויצא הגורל למשפחת הקהתי ויהי לבני אהרן הכהן וגו'". ושם [פסוק י] "ויהי לבני אהרן ממשפחת הקהתי מבני לוי כי להם היה הגורל ראשונה".
(176) "והשב כהנים לעבודתם" [תפלת מוסף לשלש רגלים]. ומה שכתב "שעליהם העבודה בעצם", פירושו שבעוד העבדות של קהת נקבעת על פי מה שעשו ["בכתף ישאו"], הרי העבדות של הכהנים אינה נקבעת על פי מה שעשו, אלא היא מחמת עצם היותם כהנים. ונראה להטעים זאת, כי זה עתה ביאר ש"נקרא עבודה דבר שיעבוד בגופו", והכהנים מורים על קדושת הגוף, וכפי שביאר בדר"ח פ"ד מי"ד [רפג.]: "כתר כהונה כנגד הגוף, כי הכהונה היא מעלת וקדושת הגוף. שהרי הכהן הוא נולד בקדושה, והכהונה תולה בטפה שנולד מן הכהן. וזה ההפרש שיש בין הכהונה ובין כתר מלכות ובין כתר תורה; כי כתר כהונה היא קדושת הגוף, ולפיכך הנולד מן הגוף הוא גם כן קדוש, רק אם חלל זרעו. ולא כן המלך, כי אפשר שאין בנו מלך. ומכל שכן אצל התורה, שאין בנו של תלמיד חכם בודאי בעל תורה. וזה האב שיש לו המעלה הזאת, אינו נותן לבן הנפש ולא השכל. אבל הגוף הוא מן האב, היא הטפה... ולפיכך הבן יורש את הכהונה. והנה כתר כהונה שנתן השם יתברך לישראל, הוא כנגד מה שבאדם קדושה בגוף. ולפיכך המומים פוסלין בכהנים [ויקרא כא, יז-כג], ולמה המומים פוסלים בכהנים. וזה מפני כי הכהן יש לו קדושת הגוף, וכאשר יש מום בגוף, פסול לעבודה. ומזה תבין מה שאמרו בכתובות [עב:] שכל המומין שפוסלין בכהנים פוסלין בנשים, ומה ענינם יחד. אבל פירוש כי היא האשה גם כן גופנית יותר מן האיש... ולכך כל המומין הפוסלים בכהנים פוסלין בנשים. אמנם ראוי לך להבין דבר זה שאמרנו כי יש לכהנים קדושת הגוף, שהכוונה בזה שהגוף שלהם נמשך ממדריגה עליונה אלקית, כי גם לגוף האדם יש מדריגה עליונה, כאשר תדע ותבין מן רמ"ח אברים של אדם. והכהן שהיה כהן צדק ראשון הוא אברהם אבינו, ואמר הכתוב עליו [תהלים קי, ד] 'אתה כהן לעולם', ומספרו רמ"ח כמספר אברי האדם [נדרים לב:]. וכל אלו דברים מופלגים בחכמה, ואין להאריך". נמצא שבני קהת עובדים עם גופם, אך הכהנים מורים על קדושת הגוף בעצם, ולא מחמת שעובדים עם גופם. וראה למעלה פט"ו הערה 148, פכ"ב הערה 69, ופרק זה הערה 148.
(177) פירוש - לכך קהת ובניו עומדים כנגד ע"ז, כי הם מורים על עבודת ה' מובהקת [שהרי עובדים ה' בגופם], ועבודת ה' מובהקת עומדת לגמרי כנגד ע"ז. וכן מצינו שהעומד כנגד ע"ז הוא יצחק אבינו, וכמו שכתב בדר"ח פ"ה מ"ט [רחצ.]: "ואם ח"ו [ישראל] הם עובדים ע"ז, אין ראוי שיהיו נחשבים בני יצחק... שהרי יצחק <b>הקריב גופו</b> לגמרי לשמים [בראשית כב, ט], וכל כך היה דבק בעבודת הקב"ה, וזה מקריב לאל אחר, ודבר זה הפך לגמרי אל מדת יצחק". ודבריו לגבי ההפכיות שבין יצחק לע"ז כחם יפה בביאור ההפכיות שבין קהת לע"ז. וראה למעלה הערות 111, 154.
(178) עמרם עומד כנגד שפ"ד של קין [כמבואר בב"ר יט, ז, וראה למעלה לאחר ציונים 45, 133].
(179) "עמרם, אף מה שדרך העולם שמביא מיתה לעצמו על ידי חטא עצמו, לא היה מביא" [לשונו בסמוך].
(180) לשון הגמרא [שם] "תנו רבנן, ארבעה מתו בעטיו של נחש, ואלו הן; בנימין בן יעקב, ועמרם אבי משה, וישי אבי דוד, וכלאב בן דוד". והמגלה עמוקות פרשת ואתחנן [אופן קצט] כתב: "נקרא 'עמרם' על שם 'עמר נקי' [דניאל ז, ט], שלא חטא מימיו".
(181) לשון רש"י [שבת נה:] "בעטיו של נחש - בעצתו של נחש שהשיא לחוה, ולא בחטא אחר, שלא חטאו". ועוד רש"י [ב"ב יז.] כתב: "בעטיו של נחש - בעצתו של נחש, כלומר לא היו ראוין למות, אלא שנגזרה גזירת מיתה על כל תולדותיו של אדם הראשון בעצתו של נחש". ובח"א לב"ב יז. [ג, עח.] כתב: "ד' מתו בעטיו של נחש, כלומר שלא הגיעה להם המיתה מצד עצמו, כי מצדו לא מת. רק מצד העולם הכללי נגזר עליו המיתה בשביל חטא עצת הנחש, ומצד פרטית עצמו לא הגיע לו המיתה". ולמעלה פס"ד [לאחר ציון 239] כתב: "מצד שהמיתה טבעית לבני אדם מצד החומר, והצדיקים אינם דוחים הטבע, כי הטבע ראוי להנהגת העולם, והיא הנהגה של אמת, והצדיקים במה שהם צדיקים חפצים באמת, ואינם חפצים שיצא העולם חוץ מסדר האמת... ואם לא היה שהצדיק אינו חפץ בשנוי הסדר, שהמיתה ראוי לפי סדר המציאות, היה השם יתברך מחדש עמהם נפלאות שלא להמית הצדיק. אבל מפני שהצדיק חפץ באמת, לכך המיתה באה, והבן זה".
(182) מעין הביטוי "אומנות של נחש הקדמוני" נמצא ברש"י [שמות ד, ג], שכתב: "רמז לו שסיפר לשון הרע על ישראל, ותפש אומנתו של נחש". אמנם כאן הכוונה לאומנות נחש הקדמוני להביא מיתה, שהנחש הביא מיתה לעולם ע"י שהסית את האשה לאכול מעץ הדעת [בראשית ג, ה-ו]. ולמעלה פכ"ב [רסט:] כתב: "המיתה לאדם במה שהוא אדם, וכן הנחש, אחר עצם שלו נמשך פורענות". ובנר מצוה [קכח.] כתב: "כי הנחש הביא מיתה לעולם, והנחש מוכן אל זה ביותר, כמו שהביא מיתה אל העולם". ובהקדמה לאור חדש [סד:] כתב: "המן [הרשע] הפך זה, שנרמז במה שכתוב [בראשית ג, יא] 'המן העץ וגו'' [חולין קלט:]. כי אכילה הזאת הביא המיתה לעולם, ועץ הדעת מוכן למיתה מיום שנברא. וכך המן היה מוכן לאבד ולהרוג מיום שנברא, והאכילה הזאת שהביא המיתה היה על ידי נחש הקדמוני, וכן המן שהוא מזרע עמלק המעוקל, והוא נחש עקלתון, וממנו המיתה בא לעולם". ובח"א לחולין קלט: [ד, קטז.] כתב: "כי המן הוא מזרע עמלק שכחו סמאל הרשע, שהיה רוכב על הנחש ומסית את האשה לאכול מן עץ הדעת, והביא המיתה לעולם. וכך היה המן רוצה להביא העדר ומיתה לישראל, שהם בפרט נקראו אדם". וכן כתב בבאר הגולה באר הראשון [סו.], ודרשת שבת הגדול [רח:]. וראה למעלה פכ"ב הערה 28, פרק זה הערה 34, ולהלן פע"א הערה 68. והביטוי "נחש הקדמוני" נמצא בגמרא [סוטה ט:, סנהדרין כט.]. וראה הערה הבאה.
(183) יש להסתפק אם שלש המלים "והביא המיתה לעולם" מוסבות על הנחש הקדמוני [כמבואר בהערה הקודמת], או על קין. ויותר נראה שהן מוסבות על קין, שאם איירי בנחש הקדמוני היה אומר "שֶׁהביא המיתה לעולם", ולא "וְהביא". ואע"פ שהנחש כבר הביא מיתה לעולם, מ"מ מוסיף עליו קין, כי הנחש הביא מיתה לאדם החוטא עצמו, ואילו קין הביא מיתה לזולתו שלא חטא, וכמו שמבאר והולך. ואמרו חכמים [אסת"ר הקדמה פסקא י] "קין ראש להורגים, הבל ראש לנהרגים". ובילקו"ש ח"ב רמז תשל אמרו "'חרב פתחו רשעים' [תהלים לז, יד], זה קין שפתח הריגה בעולם, שנאמר [בראשית ד, ח] 'ויקם קין אל הבל אחיו ויהרגהו'. אמר לו הקב"ה, רשע אתה, פתחת בחרב בעולמי". ואודות שמיתה זו שהביא קין לעולם [על ידי שרצח את הבל] באה מאומנות נחש הקדמוני, מקור מפורש לזה הוא בזוה"ק [ח"א רנג: בהשמטות], שאמרו: "בדיל זוהמא דנחש דאשתאיב בחוה, מההוא זוהמא ממש אתיליד קין, ובגין דא אשתכח קטולא בגין דנחש אומנותא דיליה קטולא הוא" [וכן הוא בזוה"ק ח"א כח:, פרקי דר"א ר"פ כב, וילקו"ש ח"א רמז לה. ולכאורה זה דלא כרש"י (בראשית ד, א), המבאר שקין והבל נולדו לפני החטא].
(184) יש להבין, שלכאורה מה שהאדם מת הוא משום שנגזרה מיתה על האדם, והמיתה היא טבעית ללא שייכות באם האדם חטא או לא [ראה למעלה פס"ד הערה 240, וכאן הערה 181]. אך כאן מבאר שהאדם מת מחמת חטא שעשה, ולכך עמרם הצדיק לא היה אמור למות כי היה ללא שום חטא [אך מת בעטיו של נחש]. וניתן לבאר דבריו לפי מה שאמרו בגמרא [שבת נה.] "אמר רב אמי, אין מיתה בלא חטא ["וחטאו של אדם גורם לו מיתה" (רש"י שם)], דכתיב [יחזקאל יח, כ] 'הנפש החוטאת היא תמות בן לא ישא בעון האב ואב לא ישא בעון הבן צדקת הצדיק עליו תהיה ורשעת הרשע עליו תהיה וגו''". לכך כל מיתה היא מסובבת מהחטא שקדם לה. אך זה אינו, כי מסקנת הגמרא [שבת נה:] היא "שמע מינה יש מיתה בלא חטא... ותיובתא דרב אמי תיובתא". ואע"פ שהמאירי [שבת נה.] ביאר שאין לחוש לתיובתא שבמסקנת הגמרא [וכן משמע מהמו"נ ח"ג פי"ז ופכ"ד שהביא המאמר ש"אין מיתה בלא חטא ואין יסורין בלא עון"], אך המהר"ל אינו סובר כן, שכתב בדר"ח פ"ד מכ"ב [תע.]: "בא ללמוד כי יש מיתה בלא חטא, כדקיימא לן במסכת שבת [נה:] יש מיתה בלא חטא". ובגו"א דברים פ"כ אות ט [שיח.] כתב: "הרא"ם פירש טעמיה דרבי יוסי משום דכיון דאין מיתה בלא חטא... ואין דבר זה טעם, דלא קיימא לן הכי כלל, אלא 'יש מיתה בלא חטא' במסכת שבת". וכן בח"א לר"ה טז. [א, קד:] כתב שלמסקנה קיימא לן שיש מיתה בלא חטא [הובא למעלה פ"ט הערה 3]. וא"כ יקשה מדוע כאן מבאר שהמיתה באה רק בעקבות חטא האדם. <b>ויש לומר</b>, שזהו דיוק לשונו כאן שכתב "שדרך העולם שמביא מיתה לעצמו על ידי חטא עצמו", ו"דרך העולם" מתפרש כאן כמו "על פי רוב", שעל פי רוב "החטא ממית" [ברכות לג.], אך עם כל זה יש יחידים שמתים מחמת עטיו של נחש. וכן כתב בח"א לשבת נה. [א, לב:]: "כי אף אם מתו משה ואהרן ולא היה חטא בצד עצמם, אבל המיתה היא באה מצד הכלל, אף על גב כי מצד הפרט אין ראוי המיתה אליו... כי אדם הראשון גרם מיתה לכל העולם... וא"כ יש צדיקים שאין מתים בעונש עצמם". ומבואר מדבריו שזה שהיחיד נענש מחמת הכלל [אע"פ שאין לו חטא מצד עצמו] הוא הנהגה הקיימת רק אצל הצדיקים המועטים, אך רוב בני אדם מתים מחמת חטאם. וכך עולה מהסוגיא להדיא; התיובתא על דברי רב אמי [שאמר שאין מיתה בלא חטא] היתה מברייתא דידן גופא שארבעה מתו בעטיו של נחש, שמוכח ממנה שיש מיתה בלא חטא. נמצא שקודם שהובאה ברייתא זו היו דברי רב אמי שרירים וקיימים [שאין מיתה בלא חטא]. ורק משהובאה ברייתא זו נתברר שאכן יש ארבעה יחידים שמתו ללא חטא. ועולה מכך שכל מתי העולם הם מעבר אחד, וארבעה מתים אלו הם מעבר שני. ודבריו כאן עוסקים בכל מתי העולם [שמתים מחמת חטאם], ורק עמרם וחבריו אינם נכללים בזה, כי רק הם מתו ללא חטא. וכן תוספות [שבת נה:] כתבו "ארבעה מתו בעטיו של נחש - והא דכתיב [קהלת ז, כ] 'כי אדם אין צדיק בארץ אשר יעשה טוב ולא יחטא', ברוב בני אדם קאמר". <b>ודברים אלו</b> מפורשים בזוה"ק [ח"א נז:], שאמרו שם: "בגין חובוי דבר נש איהו אסתלק מעלמא, ולא בגיניה דאדם, כמה דתנינן אין מיתה בלא חטא, בר אינון תלתא דאסתלקו בגין ההוא עיטא דנחש הקדמוני, ואלין אינון; עמרם, לוי, ובנימין. ואית דאמרי אוף נמי ישי, דלא חבו, ולא אשתכח עלייהו חובא דימותון ביה, בר דאדכר עלייהו ההוא עיטא דנחש כדאמרן".
(185) לשונו בח"א לשבת נה: [א, לג.]: "מה שהיה עמרם אבי משה, אשר היה משה שקול נגד כל ישראל [רש"י שמות יח, א], לא יצא למשה לפעל רק על ידי מי שהוא ישר, אינו נוטה לשום קצה בעולם. ואף אם תאמר כי היה חטא במשה, דבר זה מה שהיה משה 'איש אלקים' [דברים לג, א], ומה שהיה איש אלקים אי אפשר שלא יהיה בו חטא לפי גודל מדריגתו, והיה נמשך אחריו חטא. אבל כאשר היה מצורף אליו שהיה אביו בכח שיצא תולדה כמו זאת לעולם, אי אפשר שיהיה חטא בו שיהיה יוצא חוץ ליושר, שאם היה חוץ ליושר לא היה ראוי שיצא על ידו משה. אבל בבניו [של משה], אע"ג שהבן מצטרף אל האב כמו שהיה מצטרף בנימין ליעקב, הפרש זה כי משה היה נבדל בעצמו מכל אדם על פני אדמה, ולפיכך אף לבניו לא היה יחוס וקשור כלל כאשר תבין דברי חכמה. ומפני כך לא היה מתחייב שיהיו לו בנים צדיקים [ראה למעלה פ"ט הערה 224]. אבל באב לא שייך דבר זה, כי לא היה נבדל משה מכל אדם אשר על פני האדמה רק מצד תכלית מדריגתו שהגיע אליו משה, אבל לא כאשר לא היה עדיין משה בעולם. ולכך אביו אי אפשר שלא יהיה צדיק גמור, שאם לא כן לא היה יוצא ממנו תולדה זאת, ולכך עמרם אבי משה מת בעטיו של נחש". וראה הערה הבאה.
(186) דבריו צריכים ביאור, שהרי בגמרא [ב"ב יז.] אמרו שארבעה מתו בעטיו של נחש ["בנימין בן יעקב, ועמרם אבי משה, וישי אבי דוד, וכלאב בן דוד"], ומדוע המדרש [ב"ר יט, ז (אודות ששבעה צדיקים הורידו השכינה לארץ)] נקט ב"עמד עמרם והורידה מן הב' לא'", יותר משלשת האחרים. ובפשטות ניתן ליישב, כי שבעה הצדיקים נזכרים כאן לפי סדר זמנים מדוייק [אברהם-משה], והתיקון לחטאו של קין צריך להעשות לאחר זמנו של קהת, וקודם זמנו של משה, וכמו שמתבאר כאן. ובחלון הזמן הזה נמצא רק עמרם, ולא שלשת הצדיקים האחרים [מפי ידי"נ הרה"ג רבי יהודה וויטנברג שליט"א]. אך לפי זה חסר עדיין ה"בעצם" בהזכרת עמרם, שהיה יכול להזכיר את האחרים, ורק נקט בעמרם, שהוא מתאים לזמנים. ובודאי עניינים אלו הם כבשונו של עולם, וכפי שרמז לכך בח"א לשבת נה: [א, לב:], וז"ל: "ד' מתו בעטיו של נחש. אלו ד' יש לכל אחד ואחד טעם מופלג בחכמה למי שמבין דברים אלו... ודבר זה עוד סתרי חכמה". ובח"א לב"ב יז. [ג, עח:] כתב על מאמר זה: "הכל הוא בסדר ובחכמה מאוד למי שמבין את זה... והיו ד' שמתו בעטיו של נחש, וזה כי השם יתברך הוא משפיע החיים לעולם תמיד, ומפני כך אילו לא חטא אדם הראשון לא היה באה מיתה לעולם הזה. והיו ד' שדביקים בשפע החיים, והם כנגד ד' נהרות שהם יוצאים מעדן להשקות הגן, ומשם יפרד והיו לארבעה ראשים [בראשית ב, י]. כך היו ד' שהיו מקבלים שפע החיים מן השם יתברך... ויש לך להעמיק בזה ותמצא דברים גדולים יותר, והוא יתברך יראינו נפלאות, אמן ואמן". וסוד ה' ליראיו. <b>[ושמעתי לבאר במקצת</b> דברי קודש אלו על פי מה שכתב בח"א לשבת נה: (א, לג.): "כלל הדבר כי אלו ד' אנשים... לא היו נוטים מן היושר כלל. יש מהם בסבת האב שהיה מצטרף אליו, ויש שהם בסבת הבן שהוציא אותו לעולם. ולכך זכר אצל כל אחד או האב או הבן, לומר 'בנימין בן יעקב', וכי עד עתה לא יודעין שהיה בנימין בן יעקב. וכי לא יודעין אנו שעמרם אבי משה, וכי לא יודעין אנו שישי אבי דוד. אבל כל אלו דברים כמו שאמרנו, שבשביל שהיה בנימין בן יעקב היה זה שהתולדה הזאת שיצא מן יעקב היה בו היושר בלי חטא. וכן האב שהוציא לעולם את משה היה בו היושר, ואצל דוד הן האב הן הבן בכל היה בו היושר". והמכוון הוא לקו האמצעי, לספירות כתר תפארת יסוד ומלכות; בנימין הוא כתר, וכמו שכתב המגיד משרים פרשת שמות: "בנימין בן יעקב היה בחינת כתר, על כן נבנה בית המקדש בחלקו". ובח"א לשבת נה: (א, לב:) כתב: "כי בנימין בן יעקב הוא מסולק מן החטא, כי החטא שהוא נוטה חוץ ליושר וזהו ענין חטא, אבל בנימין בן יעקב לא היה נוטה חוץ ליושר והיה כולו צדיק. וזה תדע כי היה בחלקו בית המקדש (יומא יב.), שהוא באמצע העולם, אינו נוטה מן היושר" (ראה להלן פ"ע הערה 102). עמרם הוא תפארת (זוה"ק ח"ב קטו:), ישי הוא יסוד (זוה"ק ח"ב קעה:), וכלאב הוא מלכות, וכמו שכתב רבינו בחיי (בראשית כה, יט): "מה עשה הקב"ה, צר קלסתר פניו כדמות דוד, הדא הוא דכתיב (ש"ב ג, ג) 'ומשנהו כלאב'... מאי 'כלאב', כולו אב". והואיל ועמרם הוא תפארת, לכך הוא שייך בעצם לעץ החיים, שהוא תפארת (קהלת יעקב ערך ענף עץ אבות, אות ו). וראה של"ה (תולדות אדם, בית ישראל תליתא יח), ואור זרוע לצדיק אות ו. ובדר"ח פ"ג מט"ו (שפג.) כתב: "כי עץ החיים הזה הוא התורה, כמו שהתבאר (ויק"ר ט, ג)"].
(187) משה עומד כנגד חטא אדה"ר שחמד לאכול מעץ הדעת [כמבואר למעלה לאחר ציונים 45, 132].
(188) צריך להבין, מדוע מדגיש שמשה הוא צדיק. דאע"פ שבמדרש [ב"ר יט, ז] שהביא למעלה [לאחר ציון 48] אמרו "ואחר כך עמדו שבעה צדיקים והורידו השכינה בארץ; אברהם, יצחק, יעקב, לוי, קהת, עמרם, משה, דכתיב [תהלים לז, כט] 'צדיקים יירשו ארץ וישכנו לעד עליה'", מ"מ לא כתב כן אצל כל שבעת הצדיקים [כגון, אצל לוי (למעלה לאחר ציון 159) וקהת (לאחר ציון 168) לא הזכיר שהיו צדיקים]. ואולי אצל הצדיקים האחרים אין צורך להזכיר זאת, כי צדקתם מובנת מאליה; לוי התנזר לגמרי מהגזל, וקהת נשא בגופו את כלי המשכן. אך מה שמשה פרש מהאשה, לא ניכר בהשקפה ראשונה מהי הצדקות המופלגת שיש בזה. כי בגמרא [שבת פז.] ביארו הטעם שמשה פרש מהאשה; "נשא קל וחומר בעצמו; אמר, ומה ישראל שלא דברה שכינה עמהן אלא שעה אחת, וקבע להן זמן, אמרה תורה [שמות יט, טו] 'והיו נכונים וגו' אל תגשו', אני שכל שעה ושעה שכינה מדברת עמי, ואינו קובע לי זמן, על אחת כמה". ולכאורה אין בק"ו זה הוראה על צדקות משה המופלגת, אלא הכרח מסוים שעליו להיות מוכן בכל שעה לקבל דיבורי ה'. לכך מדגיש שאין זה כך, כי אם משה לא היה נבדל לגמרי מהחמדה לאשה, לא היה פורש מהאשה [אע"פ שיש ק"ו המחייב זאת], וכמו שמבאר והולך. וראה בסמוך הערה 190.
(189) של הרהור עבירה, וכמו שאמרו [יבמות סג.] "רבי חייא הוה קא מצערא ליה דביתהו, כי הוה משכח מידי צייר ליה בסודריה ומייתי ניהלה. אמר ליה רב, והא קא מצערא ליה למר. אמר ליה, דיינו שמגדלות בנינו ומצילות אותנו מן החטא", ופירש רש"י [שם] "מן החטא - הרהור עבירה". והרמב"ם [הלכות אישות פט"ו הט"ז] כתב: "מצות חכמים היא שלא ישב אדם בלא אשה שלא יבא לידי הרהור". ובנתיב הפרישות פ"ב [ב, קטז:] כתב: "דבר שהוא מרחיק מן האדם הקדושה כאשר הוא בלא אשה, שאז אין נשמר מן החטא. וכמו שאמרו ז"ל בפרק קמא דקידושין [כט:], משתבח ליה רב חסדא לרב הונא בדרב המנונא דאדם גדול הוא. אמר ליה, כשיבוא לידך הביאהו לידי. כי אתא, חזייה ["רב הונא לרב המנונא" (רש"י שם)] דלא פריס סודרא ["כדרך הנשואין שהיו רגילין לכסות ראשן" (רש"י שם)]. אמר ליה, מאי טעמא לא פריסת סודרא. אמר ליה, דלא נסיבנא. והדרינהו לאפיה מיניה. אמר ליה, חזי דלא חזית לי לאפאי עד דנסבת. רב הונא לטעמיה, דאמר בן כ' שנה ולא נשא אשה, כל ימיו בעבירה. בעבירה סלקא דעתך, אלא אימא בהרהורי עבירה". והאלשיך [בראשית ב, יט] כתב: "האדם לבדו השרוי בלא אשה לא יבצר הרהור, כי על כן נאמר [בראשית ב, יח] 'לא טוב היות האדם לבדו'".
(190) לשונו בתפארת ישראל פי"ב [קצא:]: "כי מדרגת משה נבדל לגמרי מן החמרי. ודבר זה ידוע מאד שזהו מעלת משה, ולכך היה מתנבא באספקלריא המאירה [יבמות מט:]... שזה עיקר עצם משה שהיה נבדל מן החומר, ולכך הוא בלבד היה פורש מן האשה, ונקרא [דברים לג, א] 'איש אלקים'". ובח"א לסוטה יג: [ב, נו:] כתב: "יש לך לדעת כי משה רבינו ע"ה היה לו מעלת הצורה הנבדלת... והיה פורש מן האשה, ולא היה דבק בחמרי, שהחומר הוא אשה, כמו שהצורה הוא איש, ומפני שהיה צורה נבדלת, היה פורש מן האשה שהיא חומר" [ראה למעלה פט"ז הערה 75, פי"ח הערות 72, 97, ופמ"ז הערה 234, וש"נ]. ואם היתה למשה חמדה, לא היה ראוי שיפרוש מן האשה, אע"פ שהיה לו ק"ו שחייב זאת [כמבואר בהערה 188], מ"מ חשש העבירה היה מכריע שלא יפרוש. <b>והרמב"ם</b> [הלכות יסודי התורה פ"ז ה"ו] כתב: "כל הנביאים כשהנבואה מסתלקת מהם חוזרים לאהלם, שהוא צרכי הגוף כלם, כשאר העם, לפיכך אין פורשין מנשותיהם. ומשה רבינו לא חזר לאהלו הראשון, לפיכך פירש מן האשה לעולם, ומן הדומה לה" [הראני לכך בני הרה"ג רבי חנוך דוב שליט"א]. והמלים "ומן הדומה לה" פירושן משאר ענייני החומר, וכמו שכתב המעשה רקח על הרמב"ם [שם]: "ומן הדומה לה. נראה שהכוונה מן ההרהורים והמחשבות, דאילו שאר צרכי הגוף לא מצינו [שפירש] כי אם בעמדו בהר". וביד המלך [שם] כתב: "כוונת רבינו במה שכתב 'ומן הדומה לה' היינו שבטל מעצמו כל תאוות הגופניות, ולא היה נשאר שום צורך הכרחי לעניני גופו זולת לחם ומים די צורך להחזיר כחות גופו. וגם אכילתו ושתיתו זאת לא היה לחפץ מיצוי הרעבון, דהוא לעוצם דביקותו וקישור נפשו בה' ובאהבתו לא היה מרגיש בכל החסרונות האלה, רק דההכרחים הללו של לחם לאכילה ומים לשתיה המה נטועים לאדם בטבע, שגופו של אדם מוכרח להם. וכמו אכילת אדם הראשון קודם החטא, דלא היה יודע עדיין בטוב ורוע הגופנים, ואכילתו ושתיתו וכל עניני גופו אז לא היו באים למלאות בהם תאוותו, דקודם החטא היה נקי מכל דופי של תאווה, רק דההכרחים האלה של כח הזן וכדומה הוטבעו בו לקיים בזה מצב גופו ומזג הרכבתו. כמו כן היה אכילת משה המעט לחם ומים שאכל ושתה רק לקיום ומצב מזג הגוף".
(191) כמבואר למעלה [לאחר ציונים 70, 132]. ויש בזה הטעמה מיוחדת; אדם הראשון רצה בת זוג אף לפני שנבראה [רש"י בראשית ב, פסוקים כא, כג]. נמצא שאדה"ר חמד בבת זוג שעדיין לא היתה לו, ומשה רבינו פרש מבת זוג שכבר היתה לו, ואין לך שני הפכים גדולים מכך. ואם כנים הדברים, הרי שחמדת אדה"ר [שהביאתו לחטוא] כבר החלה לבצבץ בהשתוקקותו לבת זוג חומרית [כמבואר בגו"א בראשית פ"ב אות מב (עג:)], בעוד שמשה פרש מבת זוגו מחמת חומריותה. ואודות שחטא אדה"ר בא לו מחומריותה של חוה, כן כתב בבאר הגולה באר הראשון [קא.]: "אלמלא לא היה החומר היה האדם קדוש וטהור מן החטא, רק כי ההעדר דבק בחומר. ודבר זה מבואר לכל, כי החטא הראשון היה בא מן האשה, שהיא חמרית בערך האיש, שהוא נחשב כמו צורה" [הובא למעלה פ"י הערה 58, פט"ז הערה 100, פי"ט הערה 132, ופמ"ג הערה 57, וש"נ]. ובהקדמה לנתיבות עולם [יב:] כתב: "לא היה מות בעולם רק בשביל החומר, שהמיתה דבק בו. וזה תבין כי חוה הביאה המות לעולם, כי האשה היא חמרית, ובה דבק ההעדר והמיתה". וכן רמז בנתיב הזריזות פ"א [ב, קפג:], ובאור חדש פ"א [שצג.]. ולמעלה פי"ט [קצו:] כתב: "כי החבור שאינו ראוי לו מורה על פחיתות וחסרון שלו, כי כבר ידענו שהזיווג הוא עצם מעצמיו, כמו שאמר [בראשית ב, כג] 'זאת הפעם עצם מעצמי'". נמצא שהשתוקקות אדה"ר לבת זוג חומרית מורה שהוא עצמו חומרי וחומד, בעוד שפרישתו של משה מבת זוג חומרית מורה שהוא עצמו נבדל ואינו חומד.
(192) מהמדרש הנ"ל, שלפני שהיו החטאים היתה השכינה בארץ, וכן לאחר ששבעת הצדיקים תיקנו את החטאים היה מקום השכינה הוא בארץ. וזהו שכתב במשפט הקודם "ולכך הוריד השכינה לארץ, שהיתה השכינה שבה אל מקומה הראשון".
(193) למעלה [לאחר ציון 35]: "וכאשר תדע כי הוא יתברך מצטרף לנמצאים במה שהם עלולים, כי הוא יתברך שהוא עלת הכל, רצונו בעלול, וכאשר יש עלה יש כאן עלול. נמצא כי התקשרות הסבה הראשונה בנמצאים מצד שהוא יתברך עלה להם, והנמצאים הם עלולים ממנו... וכאשר התבאר זה אם כן אין עליך לומר שמיוחדים בזה העליונים, כי אם התחתונים, כי במה שנקראים 'עליונים' הם פועלים בתחתונים, והם כמו עלה נחשבים, ואין עיקר עצמם שהם עלולים. אבל התחתונים, במה שהם תחתונים, הם עלולים בעצמם. ולפיכך החבור האמיתי שיש לסבה הראשונה, שהוא עלה באמת, הוא בתחתונים, במה שהם עלולים באמת". ובדרשת שבת הגדול [רה.] כתב: "ובמדרש... עיקר שכינה בתחתונים היתה, כיון שחטא אדה"ר נסתלקה לרקיע ראשון... וכבר התבאר מדרש זה במקום אחר [כוונתו לדבריו כאן] מה שאלו שבעה חוטאים היו מסלקים השכינה, ושבעה צדיקים היו מורידים השכינה לארץ. מכל מקום נלמד כי ראוי שתהיה השכינה בארץ, מפני שהוא יתברך שכינתו את דכא [ישעיה נז, טו], רק כי הרשעים הם מסלקים השכינה, עד כי המצריים בימי אברהם שהיו חוטאים האחרונים, והם היו מסלקים לגמרי השכינה מן העולם. ולפיכך ביציאת מצרים, שהיה רוצה השם יתברך לברר ההשגחה בעולמו בכל המכות שהביא עליהם, לא היה ראוי שתתברר ההשגחה רק במצרים. כי הם היו מסלקים ההשגחה, ולכך ראוי שעל ידם תתברר ההשגחה במכות שהביא הוא יתברך עליהם, כמו שאמר [שמות כ, ב] 'אנכי ה' אלקיך אשר הוצאתיך מארץ מצרים', כמו שהתבאר" [הובא בחלקו למעלה הערה 54]. ולהלן פס"ז [לאחר ציון 44] חזר על הסברו שכתב כאן.
(194) להלן תחילת פס"ז, שביאר שם עוד שלשה טעמים מדוע הקב"ה משגיח בשפלים; (א) הקב"ה כולל כל הנמצאים [כמבואר שם מציון 9 ואילך], ולכך גדול וקטן אצלו בשוה. (ב) עיקר רוממות ה' היא היותו פשוט בתכלית הפשיטות, לכך הוא פונה לשפלים הפשוטים [כמבואר שם מציון 16 ואילך]. (ג) הקב"ה נבדל מכל הנמצאים, ולכך פונה אל כלם, אף לשפלים [כמבואר שם מציון 29 ואילך]. ושם יחזור להזכיר את דבריו בפרק [שם לאחר ציון 44].
(195) לשונו למעלה [לאחר ציון 51]: "היה השם יתברך מתחבר כאשר ראוי חבור העלה בעלול, ואין התחברות רק בתחתונים, במה שהם עלולים באמת. עד שנמצא חטא בנמצאים העלולים, אז מפרידים הדבוק ההוא, עד שאין כאן חבור העלה אל העלול", ושם הערות 52, 53. וכן להלן ר"פ סז כתב: "התבאר לך בפרקים שעברו כי אל תפן אל מנחתם, היא מנחת שוא אשר הביאו אל ה', כי הוא יתברך קרוב אל המלאכים מצד שהם נמצאים עליונים. שאין הדבר כן, כי אם לא שהיה החטא מבדיל בין השם יתברך ובינינו, היה שכינתו בתחתונים, וזהו רוממות וגדולה אל השם יתברך". וראה להלן פס"ט הערה 169, ופ"ע הערה 6.

Chapter 67

(1) פמ"ד [רפא:-שיח:], ופס"ו [ציונים 30-43], ויובא בהערה 3.
(2) מכנה דעה זו שיביא ["כי הוא יתברך קרוב אל המלאכים מצד שהם נמצאים עליונים"] בשם "מנחה", כי בהשקפה ראשונה נראה שדעה זו באה להרבות כבוד ה', שכבוד ה' מתרבה ע"י שה' קרוב לעליונים הרוחניים יותר מאשר לתחתונים הגשמיים [ולהלן ס"פ סח (לאחר ציון 94) כתב דאדרבה, אלו "שמגדילים המלאכים, ואף הגלגלים, על ישראל, הם ממעטים כבוד השם יתברך, אשר נקרא (שמות ה, א) 'אלקי ישראל'"]. ולמעלה פס"ו [לאחר ציון 31] נימק טענתם בכך ש"יהא שכינתו בעליונים, ולמה בחר לשכון בתחתונים, ובדבר זה מעלין ולא מורידין, יהיה אלקותו בעליונים, למה צריך בתחתונים, שהם עפר רימה ותולעה". ו"מנחה" פירושה תשורה ומתנה, וכמו שנאמר [בראשית לב, יד] "ויקח מן הבא בידו מנחה לעשו אחיו", וכן [בראשית מג, יא] "והורידו לאיש מנחה מעט צרי ומעט דבש וגו'" [רש"ש נדרים יא.]. וכן כתב בעקרים [מאמר ג פי"ח], וז"ל: "דברי קצת הפילוסופים האומרים [יחזקאל ח, יב] 'עזב ה' את הארץ'... יאמינו שאין לשם השגחה בעולם השפל כלל, ויחשבו זה רוממות בחק השם שלא ישגיח במין האדם להיות האדם פחות נבזה ומאוס בעיניו, ויחשבו זה מעלה אל ה' ורוממות בחוקו שלא ישגיח בדבר הפחות, כי יאמרו שהסכלות בדברים הגרועים טוב מהשגחתם. ואיוב היה נוטה אל זה הדעת באמרו [איוב ז, יז] 'מה אנוש כי תגדלנו וכי תשית אליו לבך'. ולזה היה מיחס הנהגת העולם השפל אל הגלגלים. ועל כיוצא בזה אמר דוד [תהלים קלט, כ] 'אשר יומרוך למזמה', כלומר הם מרוממים ומנשאים אותך, והרוממות והעלוי שמיחסים אליך הוא למזמה, ולאמר שאינך משגיח בפרטים. ויחשבו שהיותו יתברך משגיח בפרטים יהיה החסרון בחקו". וראה להלן הערות 5, 7, שמשום כבוד ה' נגעו בה.
(3) לשונו למעלה פמ"ד [רפא:]: "ואם יאמר האומר, דבר זה הוא טעם לחשיבות ישראל מכל האומות ממה שהצורה שלהם רחוקה מן החומר, ולפי זה יהיו המלאכים הנבדלים לגמרי, או השמים, יותר חשובים מן כל הנמצאים תחתונים. ולמה לא יאמר 'אנכי ה' אלקי המלאכים העליונים', שבזה היה נראה רוממותו וגדולתו, כמו שיאמר [דברים י, יז] 'אלקי האלקים ואדוני האדונים'. אמנם אני אומר, כי כל האומר כי המלאכים הנבדלים הם יותר במעלה מן ישראל, שהם אדם באמת [יבמות סא:] אשר נקראו [דברים יד, א] 'בנים' לו יתברך, אין רוח חכמים נוחה הימנו. ולא אקבל דברי מקצת אחרונים שאמרו מדעתם ומסברתם, שהרי יהושע היה משתחוה למלאך ויפול על פניו [יהושע ה, יד], והביאו גם כן שאר ראיות. ואם אין זה מקומו, כי דבר זה נתבאר בספר דרך חיים בפירוש מסכת אבות, המסכתא המהוללה, ועוד לקמן בסוף הספר [כוונתו לדבריו כאן], מכל מקום אביא דבר אחד מדברי חכמים, והם דברי חכמה, כי ישראל הם עם קרובו מכל הנמצאים", ושם הערות 35, 73. ולמעלה פס"ו [לאחר ציון 30] כתב: "ויש לשאול, הנה השמים כסאו והארץ הדום רגלו [עפ"י ישעיה סו, א], ויהא שכינתו בעליונים, ולמה בחר לשכון בתחתונים. ובדבר זה מעלין ולא מורידין, יהיה אלקותו בעליונים, למה צריך בתחתונים, שהם עפר רימה ותולעה [עפ"י אבות פ"ג מ"א]. אמנם אם נמצא שכל דבר המציאות תלוי בשכינתו בתחתונים, ודבר זה הוא הכל, מעתה הוסר השאלה. וכאשר תדע כי הוא יתברך מצטרף לנמצאים במה שהם עלולים, כי הוא יתברך שהוא עלת הכל, רצונו בעלול, וכאשר יש עלה יש כאן עלול נמצא. כי התקשרות הסבה הראשונה בנמצאים מצד שהוא יתברך עלה להם, והנמצאים הם עלולים ממנו... וכאשר התבאר זה אם כן אין עליך לומר שמיוחדים בזה העליונים, כי אם התחתונים, כי במה שנקראים 'עליונים' הם פועלים בתחתונים, והם כמו עלה נחשבים, ואין עיקר עצמם שהם עלולים. אבל התחתונים, במה שהם תחתונים, הם עלולים בעצמם. ולפיכך החבור האמיתי שיש לסבה הראשונה, שהוא עלה באמת, הוא בתחתונים, במה שהם עלולים באמת".
(4) כפי שכתב פעמיים למעלה בפס"ו; (א) לשונו [לאחר ציון 51]: "היה השם יתברך מתחבר כאשר ראוי חבור העלה בעלול, ואין התחברות רק בתחתונים, במה שהם עלולים באמת. עד שנמצא חטא בנמצאים העלולים, אז מפרידים הדבוק ההוא, עד שאין כאן חבור העלה אל העלול", ושם הערות 52, 53. (ב) לשונו [לאחר ציון 191]: "השכינה מקומה בארץ... שכינתו יתברך בתחתונים, אם לא היה החטא המבדיל בין הנמצאים ובין העלה", ושם הערה 195. ולהלן פס"ט [לאחר ציון 168] כתב: "היה ירא אברהם כי יתרחקו בניו מן השם יתברך בסבת חטאם".
(5) כפי שיבאר. ומוסיף נקודה זו [מה שלא כתב למעלה בכל פס"ו] כדי להשיב לאלו החסים על כבודו יתברך, ומחמת כן טוענים "כי הוא יתברך קרוב אל המלאכים מצד שהם נמצאים עליונים" [לשונו למעלה], ובזה הם סבורים להביא מנחה אל ה' [כמבואר למעלה הערה 2], שאדרבה, בזה ששכינתו יתברך בתחתונים "זהו רוממות וגדולה אל השם יתברך", וכפי שהולך ומבאר. ובפיוט "אשר אימתך" [לשחרית יוה"כ] משבחים את הקב"ה שבחר בתחתונים ולא במלאכים, ואומרים על כך חזור ושנה "והיא תהלתך". וכן בפיוט "אשר אומץ תהלתך" [לשחרית יוה"כ] שוב אומרים על העדפת התחתונים חזור ושנה "והיא כבודך".
(6) והגמרא מביאה ג' מקראות [מהתורה נביאים וכתובים] להורות כן [הובאו בהערה 9]. והנה לפנינו בגמרא ובעין יעקב איתא "כל מקום שאתה מוצא <b>גבורתו</b> של הקב"ה", ולא "גדולתו". וכן בנתיב הענוה פ"א [ב, ב.], שם פ"ב [ב, ה:], בח"א לסנהדרין ז: [ג, קלג:], ובדרשת שבת הגדול [רב:] כתב "גדולתו", כפי שכתב כאן. וכן הוא בילקו"ש ח"ב רמז תשצד. וכן הוא בסידורים בתפילת "ויתן לך" למוצ"ש, מחזור ויטרי סדר מוצ"ש, פיהמ"ש לרמב"ם [אבות פ"ד מ"ד], רבינו בחיי [דברים י, יח], אברבנאל [ישעיה פנ"ז], בית אלקים [שער היסודות פי"ד ופי"ז], הקדמת הרוקח, עבודת הקודש [ח"ג פי"ב (ד"ה ובפרק בני העיר)], ועוד. ובנודע ביהודה [מהדורא תנינא או"ח סימן כ (ד"ה ומה שמדקדק)] עמד על חילופי גירסאות אלו, וביאר מדוע בגמרא אמרו "גבורתו" ואילו בשאר מקומות "גדולתו". ובספר איי הים [מגילה לא. (אות לח)] הכריע שיש לגרוס "גדולתו", וז"ל: "'כל מקום שאתה מוצא גדולתו', זה הנוסח יותר נכון לפי המקראות המובאים ראיה על זה, דאילו לנוסח 'גבורתו' יקשה דבמקראי דמייתי ליתא לשון גבורה, רק ענין רוממות [כן העיר המהרש"א שם], והיינו גדולה". ובדקדוקי סופרים למגילה לא. [עח:] מביא בנוסח הכ"י "גדולתו", והוסיף [בהערה א]: "ולא מצאתי לזה חבר רק בסדר 'ויתן לך' למוצאי שבת הנדפס בסידורים". אך כמובא כאן כן הוא בילקו"ש.
(7) כמבואר למעלה הערה 2. ולהלן פ"ע [לאחר ציון 27] כתב: "הנה יש לשאול, איזה מקום כבוד מנוחתו שיהיה מקום כבודו בתחתונים, אשר נראה שהכבוד מרוחק מהם, והם בעלי חומר גס מאוד ועכור, ואיך בהם נמצא מקום ראוי לחבור הקדוש הזה". וראה להלן הערה 49. ובדרשת שבת הגדול [רד:] כתב: "כאשר נברא העולם היה עיקר שכינתו בתחתונים, הפך מאשר יחשבו כי האדם מה הוא, ואין ראוי שיהיה נחשב אל השם יתברך". וכן כתב בכמה מקומות לגבי ההשגחה של ה' בעולם [כפי שיזכיר בסמוך השגחת ה']. וכגון, למעלה פמ"ז [תמד:] כתב: "ההשגחה, שהוא משגיח בתחתונים, ולא כמו שאומרים המינים [יחזקאל ח, יב] 'עזב ה' את הארץ'". ובגו"א ויקרא פי"ט אות נה [צב:] כתב: "כי מפני השפלות והפחיתות הדברים ההם, הוא יתברך לא ישגיח באותם שכל כך נמאסו". ובגו"א במדבר פט"ו אות לה [רלז:] כתב: "הרשעים אומרים שאין הקב"ה רואה בתחתונים, מפני שהם שפלים ומגונים בעיניו, ולפיכך יאמרו שאין הקב"ה משגיח בהם". ובדר"ח פ"ב מ"א [תצט:] כתב: "מפני כי יש בני אדם שיאמינו שודאי השם יתברך יודע כל מעשה בני אדם, שדבר זה היה חס ושלום חסרון בו יתברך כאשר לא ידע הכל. אמנם שיהיה השם יתברך משגיח להיות נכנס באזנו הדברים התחתונים להשגיח על התחתונים, זה אינו. כי דומה אל מלך גדול מאוד, ולגדולתו אם אחד מן השפלים או מן הפחותים יעבור דבריו, או צווי שלו, אין נכנס דבר זה באזנו לשפלתו. וכך יחשוב האדם, לשפלות האדם אשר הוא בארץ, אף שיודע מעשיו בתחתונים, אין השגחה במעשיו לשפלות האדם, ואין נכנסין באזנו... אומרים חס ושלום שאינו משגיח בעולם הזה על בני אדם בעלי חומר, שהיה זה חס ושלום חסרון". ובבאר הגולה באר הרביעי [תסב:] כתב: "להוציא מלב המתפלספים, אשר אמרו כי 'עזב ה' את הארץ', לשפלות ולפחיתות העולם השפל". וכן כתב בדרשת שבת הגדול [ר:, רו:], ויובא להלן הערה 13. וראה להלן פ"ע הערה 169.
(8) כמו שמצינו שבהרבה פסוקים יחסו כבוד ה' לארץ דוקא; כמו [במדבר יד, כא] "וימלא כבוד ה' את כל הארץ", וכן [ישעיה ו, ג] "מלא כל הארץ כבודו", וכן [יחזקאל מג, ב] "והארץ האירה מכבודו", וכן [חבקוק ב, יד] "כי תמלא הארץ לדעת את כבוד ה'", וכן [תהלים נז, ו] "על כל הארץ כבודך", ועוד. וצרף לכאן דבריו בתפארת ישראל פמ"ו [תשו:], שכתב שהקב"ה אומר על עצמו "אני בשמים, וכבודי בארץ". הרי שכבודו יתברך מתייחס לארץ יותר מאשר לשמים. וטעם גדול יש בדבר, כי "כבוד" מורה על התפשטות לזולתו, וכמו שכתב בבאר הגולה באר הרביעי [שפז:], וז"ל: "כי הכבוד הוא אצל הזולת, ואין שייך כבוד רק אצל אחרים, שרואים כבודו". ובגו"א שמות פל"ג אות יט [תסד:] כתב: "לפי שהכבוד, כל שהוא יתואר שהוא קשור בבעל הכבוד, אין הכבוד כל כך, כמו שהכבוד יתואר שאינה קשורה בו. [ש]לפי גודל הכבוד, מתפשט כבודו בזולתו, כמו שאמר [ישעיה ו, ג] 'מלא כל הארץ כבודו', שרוצה לומר התפשטות הכבוד בזולתו בכל הנמצאים". וזהו שאומרים במוסף של ר"ה "וישמעו רחוקים ויבואו ויתנו לך כתר מלוכה" [ראה למעלה פנ"ח סוף הערה 91, פס"ב הערה 48, ולהלן פ"ע הערה 29]. ולכך "כבוד" הוא בתחתונים, ולא בעליונים, המקורבים לה'.
(9) זהו "כל מקום שאתה מוצא גדולתו של הקב"ה". וכאמור [הערה 6] הגמרא [מגילה לא.] הביאה על כך שלשה מקראות, שאמרו: "דבר זה כתוב בתורה, ושנוי בנביאים, ומשולש בכתובים; כתוב בתורה [דברים י, יז] 'כי ה' אלקיכם הוא אלקי האלהים ואדוני האדונים', וכתיב בתריה [שם פסוק יח] 'עושה משפט יתום ואלמנה'. שנוי בנביאים [ישעיה נז, טו] 'כה אמר רם ונשא שוכן עד וקדוש וגו'', וכתיב בתריה [שם] 'ואת דכא ושפל רוח'. משולש בכתובים, דכתיב [תהלים סח, ה] 'סולו לרוכב בערבות בי-ה שמו', וכתיב בתריה [שם פסוק ו] 'אבי יתומים ודיין אלמנות'". ומהמשך דבריו מתבאר שכוונתו כאן לפסוקי התורה ["כי ה' אלקיכם הוא אלקי האלהים ואדוני האדונים", "עושה משפט יתום ואלמנה"]. וראה להלן ציון 17.
(10) פירוש - כמו שהקב"ה גדול על הכל מחמת היותו נבדל מהכל [כמבואר למעלה פנ"ט הערה 22, ופס"ד הערה 209, וש"נ], כך הקב"ה כולל את הכל מחמת היותו נבדל מהכל. ולמעלה פמ"ה [של.] כתב: "בפרשת תצא [דברים כד, יז-יח] 'לא תטה משפט גר יתום ולא תחבול בגד אלמנה, וזכרת כי עבד היית בארץ מצרים'... וביאור ענין זה, כי מאחר שהשם יתברך הוציא אותך מארץ מצרים מבית עבדים, הוצאה מבית עבדים מורה שנתן לך מעלה אלקית כמו שהתבאר, וכל מי שיש לו מעלה זאת, ראוי שיהיה משגיח לגר יתום ואלמנה. כי נתבאר בראיות ברורות כי אין מי שמואס ומרחיק את הגר יתום ואלמנה כי אם אותם שהם בעלי גוף וגשם, אוהבים את העושר וענינים הגופנים. אבל ישראל במה שהוציא אותם מבית עבדים, ראוי שיהיה להם מעלה קדושה אלקית, ואין ראוי להם להרחיק גר יתום ואלמנה". ונקודה זו תתבאר יותר להלן הערה 14.
(11) "השוה ומשוה קטן וגדול" [תפילת ימים נוראים].
(12) לשונו למעלה פנ"ג [קז.]: "פתח 'ברוך המקום' [הגש"פ], קרא השם יתברך 'מקום' כי המקום בו עומד הדבר אשר הוא מקום לו, והמקום עודף עליו. והוא יתברך מקומו של עולם [ב"ר סח, ט], מפני שהוא כולל הכל, ואין נמצא יוצא ממנו, ועודף עליהם מבלי תכלית, לכך ראוי לקרותו 'מקום'... וכן אחר כך [הגש"פ] 'ברוך שנתן תורה לעמו ישראל ברוך הוא'. וכמו שנקרא 'מקום' בעבור שהוא כולל הכל, כך נתן הקב"ה תורה לישראל שכולל הכל, ולא ימצא דבר שלא יהיה נמצא בתורה. ולפיכך נתן השבח על התורה במקום הזה, כי זה נראה מעלת התורה הכוללת הכל" [ראה להלן פע"א הערה 25]. ואודות שהקב"ה כולל הכל, ראה למעלה פי"ט הערה 242, ופנ"ב הערות 209, 213. ודע, שמלשונו כאן ["ומה שהוא כולל הכל, רצה לומר שהכל אצלו, גדול וקטן, בשוה, ואל הכל הוא פונה"] משמע שאין שום עדיפות לקטן על פני הגדול, אלא כלם שוים לטובה. וראה להלן הערה 44 שנקודה זו היא ההבדל בין שלשת הסבריו שיביא כאן.
(13) כמו שטענו המינים, וכמבואר למעלה הערה 7. ובדרשת שבת הגדול [ר:] כתב: "שלא יעלה על הדעת כמו שהיו אומרים, אף על גב שהוא יתברך מלך העולם, עם כל זה עזב הארץ, ואינו משגיח בעולמו לגדולתו ולרוממותו, כי לפעמים לפי גדלות ורוממות המלך אינו רוצה למלוך על עם שהוא שפל בעיניו... וכן דוד המלך ע"ה היה תמיהה בעיניו, שאמר [תהלים קמד, ג] 'ה' מה אדם ותדעהו בן אנוש ותחשבהו'". ובהמשך שם [סוף רו:] כתב: "שהיו אומרים שאין ראוי לפי הדעת והסברא שיהיה השם יתברך יודע ומשגיח בתחתונים לשפלותם ופחיתותם, שהם במדרגה השפלה, ואין הדעת נותן שיהיה מלך רם ונשא שוכן עד מביט ומשגיח בשפלים כמו שהם בתחתונים. דרך משל, וכי מלך בשר ודם משגיח בשרץ שהוא שפל עמו ומתעסק עמו, והרי הוא מסלק ידיעתו והשגחתו ממנו. כי הידיעה וההשגחה בכל דבר לפי החשיבות. ומפני כך אמרו אין ראוי שתהיה השגחה בתחתונים, שיש בהם מינים שפלים". וראה להלן הערה 41, ופ"ע הערה 169.
(14) לשונו למעלה פס"ב [תקכד:]: "כי 'מגביהי לשבת' [תהלים קיג, ה] הפך 'משפילי לראות' [שם פסוק ו], כי 'מגביהי לשבת' רצה לומר שכל הנמצאים הגבוהים והרמים הם תחת רשותו, והוא מגביהי לשבת עליהם, ועם כל זה אינו עוזב את הפחותים, וזהו 'משפילי לראות'", ושם הערה 66. ולא נתבאר כאן מהו העומק של השויון הזה שהקב"ה "יכלול כל הנמצאים בשוה, פונה אל הכל ומשגיח בכל". וכן למעלה פס"ה [לאחר ציון 88] כתב: "אמר [פסחים קיח.] שהקב"ה יושב ברומו של עולם כשהוא מחלק מזון, להודיע על מדריגה יותר גדולה שהמזון בא ממנה. וראיות עצומות הם על זה, שהרי נתינת מזון הוא לכל בריה, וכל בריה משותף בו. ואין ספק כי דבר כזה יותר עליון מן עיקר הבריאה, שכל בריאה ובריאה יש לה יצירה מיוחדת, שאין זה כזה. אבל במזון הכל שוים, כי גם מזונות הכלב ראוי לאדם, ולפיכך המזון דבר השוה לכל הוא, גדול וקטן". וביאור הדבר שכבר השריש הרבה פעמים שככל שהדבר מרומם יותר, כך הוא כולל יותר, ונמצא אצל הכל בשוה, כי השויון לכל מורה על מדריגה עליונה. וכגון, למעלה פ"ס [תלט:] כתב: "כל דבר שהוא יותר עליון במדריגה, הוא כולל כל דבר שהוא למטה ממנו במדריגה". ובהמשך הפרק [תמו:] כתב: "בכח מדריגת ישראל שקנו הכל, גם מדריגת ארבע מלכיות". ובתפארת ישראל פמ"ו [תשטז:] כתב: "מעלת התורה אינו כמו שאר הדברים, שאין דבר אחד כולל הכל... אבל התורה כוללת הכל". ובח"א לשבת לב: [א, כד:] כתב: "הדבר השכלי כולל הכל, ודבר זה אמרנו פעמים הרבה מאוד" [ראה למעלה פ"ס הערה 307, ופס"ה הערה 92, וש"נ].
(15) מדגיש זאת כי בסמוך יביא פירוש אחר. וכן למעלה [לאחר ציון 6] כתב על "הפירוש הנראה שבא לבאר וכו'", לעומת הפירוש השני שיביא. ויש להעיר מדבריו למעלה פס"ב [תקכ.], שכתב: "שלא תאמר מאחר כי כבודו למטה, מצד השפלות שיש בתחתונים, הנה כבודו חס ושלום אינו שלם. לכך אמר אף על גב כי [תהלים קיג, ד] 'רם על כל גוים ה'', 'על השמים כבודו', ואין מצטרף הכבוד אל התחתונים". ואילו כאן מבאר "כי רוממות השם יתברך כאשר הוא מצורף אל השפלים" [לשונו לפני ציון 8]. ובעל כרחך לומר, שיש שתי בחינות שונות בכבוד; יש כבוד דוקא מחמת הריחוק, שעד לשם מגיע כבודו של המכובד. ויש כבוד דוקא מחמת הקירוב למכובד, בבחינת [תהלים כט, ט] "ובהיכלו כולו אומר כבוד". <b>ודברים אלו</b> מפורשים בבאר הגולה באר הרביעי [תקנ.], שהביא מפרקי דר"א [פרק ג] שהשמים נבראו מאור לבושו של הקב"ה, והארץ נבראה משלג שתחת כסא הכבוד. וכתב לבאר [תקנה:]: "הנבראים כולם נבראו לכבודו יתברך, כדכתיב [ישעיה מג, ז] 'כל הנקרא בשמי ולכבודי בראתיו'. והכבוד הוא מצד שתי בחינות; משל המלך, יש לו הכבוד מצד שיש לו שרים גדולים וחשובים קרובים אליו, והם שלו, והם כבודו. השני, מצד אשר הוא מלך מולך ומושל על הכל, אף אשר הם רחוקים ממנו. והנה לפי זה 'אור לבושו' רוצה לומר מצד הכבוד שהכל מתחבר אליו, כמו הלבוש שמתחבר אל הלובש. ומזה הצד נבראו השמים, וכמו שאמר הכתוב [תהלים יט, ב] 'השמים מספרים כבוד אל'. והארץ נבראת משלג שתחת כסא הכבוד, רוצה לומר מצד הכבוד אשר הכל הוא תחת רשותו, והוא מושל על הכל. ולכך אמר 'משלג שהוא תחת כסא הכבוד'". ולכך מחד גיסא "אין מצטרף הכבוד אל התחתונים" [לשונו למעלה פס"ב], ומאידך גיסא "כי רוממות השם יתברך כאשר הוא מצורף אל השפלים" [לשונו כאן]; כי הכבוד העולה מהתחתונים ניזון מחמת ריחוקם מה', ואינו ניזון מחמת קורבתם לה' [הובא למעלה פס"ב הערה 48].
(16) בא לבאר פירוש שני. וההבדל בין שני הפירושים הוא, שלפירוש הראשון "אלקי האלהים" ו"עושה משפט יתום ואלמנה" הן שתי מעלות בגדלות הקב"ה זו בצד זו; גדלות על הכל, וגדלות הכוללת הכל. אך לפירושו השני יבאר שתכלית רוממותו יתברך היא שעושה משפט יתום ואלמנה, וזה יותר ממעלת "אלקי האלהים", כי מעלת "אלקי האלהים" היא מצד תארי הקב"ה, ומעלת "עושה משפט יתום ואלמנה" היא מצד עצמו של הקב"ה, והן שתי מעלות בגדלות הקב"ה זו למעלה זו, וכמו שמבאר והולך. ובנתיב הענוה פ"א [ב, ב.] ביאר את ההכרח לבאר פירוש שני, וכלשונו: "ועתה יש לשאול למה זה ועל מה זה ש'כל מקום שאתה מוצא גדולתו של הקב"ה שם אתה מוצא ענותנותו'. אם בשביל שהכתוב בא להגיד שלא כמדת בשר ודם, שגדולתו היא מבטלת הענוה, אבל אצל הקב"ה אינו כך, רק עם גדולתו נמצא הענוה, אם כן קשיא, למה צריך לומר [מגילה לא.] 'דבר זה כתוב בתורה וכו' [ושנוי בנביאים ומשולש בכתובים]', די כשנמצא פעם אחד, ולמה צריך להיות בכל מקום. אבל רבי יוחנן בא לומר כי הענוה היא עצם הגדולה, והיא הגדולה על כל הגדולות, עד שאין גדולה למעלה. ואם לא כן, לא היה נמצא בכל מקום שאתה מוצא גדולתו שם נמצאת הענוה, אבל מפני שכל מקום שאתה מוצא גדולתו שם אתה מוצא הענוה, מזה תדע כי הענוה היא הגדולה על כל הגדולות" [המשך דבריו יובא להלן הערה 22].
(17) אלו הפסוקים שהובאו בגמרא [מגילה לא.] להורות שמן התורה חזינן שבמקום שאתה מוצא גדולתו אתה מוצא ענותנותו, וכמובא למעלה הערה 9.
(18) ו"בשר ודם" מורה שהאדם הוא חומרי וחסר, וכמו שכתב בדר"ח פ"ד מי"ז [שסד:]: "כי האדם שנברא מבשר ודם מטפה סרוחה, איך אפשר שיהיה לו המעלה העליונה, כי סוף סוף בשר ודם הוא. ולפיכך צריך לסלק דבר זה על ידי מיתה, ואז יחיו" [הובא למעלה פי"ח הערה 104, פמ"ז הערה 250, פס"א הערה 135, ולהלן הערה 66]. ובנתיב התורה פי"ד [תקנו.] כתב: "הרואה חכמי אומות העולם אומר 'ברוך שנתן מחכמתו לבשר ודם' [ברכות נח.]... כי במה שהם בשר ודם חמרים, השפיע השם יתברך להם חכמה". ובנתיב העושר פ"ב [ב, רכט.] כתב: "מפני כי הוא בשר ודם, שהוא גוף חמרי, ובשביל כך דבק בו ההעדר והחסרון". ובנתיב הענוה פ"ג [ב, ח:] האריך לבאר את החסרון שיש לאדם הנקרא "בשר", עיי"ש. ובמדרש [תנחומא חוקת אות ח] אמרו "בשעה שעלה משה למרום, שמע קולו של הקב"ה יושב ועוסק בפרשת פרה אדומה הלכה בשם אומרה, רבי אליעזר בני אומר, עגלה בת שנתה, ופרה בת שתים. אמר משה לפניו, רבש"ע, העליונים ותחתונים שלך הן, ואתה אומר הלכה בשמו של בשר ודם" [הובא בדר"ח פ"ו מ"ז (ריב.)]. והמסילת ישרים פכ"ד כתב "איך יערב לבו של בשר ודם שפל ונמאס, לעשות דבר נגד רצונו של הבורא יתברך ויתעלה שמו" [הובא למעלה פכ"ה הערה 30]. וכאן בא להדגיש שהתואר "בשר דם" מורה שהוא נברא חסר הזקוק להשלמה, וכמו שכתב בנתיב העבודה פי"ז [א, קלא:]: "צריך אל האדם שיהיה משלים החסרון שלו, כי הוא חסר במה שהוא בשר ודם, וצריך אליו למלאות חסרונו".
(19) פירוש - התארים שיש לאדם נדונים כנקבה לאדם, וכמו שכתב בגו"א במדבר פי"ד אות טו [רו.]: "בודאי הוא לשון נקבה בכל מקום, כמו 'חכמה', שמתואר בו החכם, נקרא בלשון נקבה. והטעם הוא ידוע שכל דבר אשר הוא טפל אצל אחר יקרא בלשון נקבה, שהנקבה טפלה אצל זכר. ולפיכך חכמים [עירובין נד:, יבמות סג:, ועוד] קראו התורה 'אשה' אצל האדם, והיינו תורה שהוא יודע שנקרא אשה, לפי שהיא טפלה אצלו ומחובר עמו, והאדם הוא העצם בודאי". וכן כתב בבאר הגולה באר השלישי [רצז:, וראה למעלה פ"ס הערה 421, ולהלן פס"ח הערה 26], וח"א לב"ק [ג, ב:]. והרי האשה משלימה את האיש, וכפי שכתב בנתיב התורה פ"ד [קפז.]: "התורה היא השלמת האדם, והתורה תקרא 'אשה' בכל מקום, שעל ידה גם כן השלמת האדם, כמו האשה שהיא השלמת האדם" [הובא למעלה פמ"ז הערה 494]. ובח"א ליבמות סג: [א, קלט:] כתב: "כבר ידוע כי התורה נקראת אשתו של אדם, מפני שהאשה משלמת האדם עד שהוא שלם, וכן התורה משלמת אותו עד שהוא שלם. וכמו שהאשה היא מתחברת לאדם, והיא אחד עם האדם, וכן התורה היא מתחברת לאדם, והיא אחד עם האדם. וזהו הפרש בין שניהם; כי האיש והאשה גוף אחד, והתורה מתחברת אל הנשמה, ואין דבר זה גוף, ודבר זה מבואר". לכך התארים של אדם מתייחסים אליו מחמת שהם באים להשלימו, כפי שאשה מתייחסת לאיש מחמת שהיא משלימה אותו. אך דבר שאינו בא להשלים את האדם, אכן לא יתואר בו האדם, וכפי שכתב בדר"ח פ"ד מ"א [ז.]: "'איזהו חכם הלומד מכל אדם' [אבות פ"ד מ"א]. כי שם 'חכם' בו יתואר האדם עצמו, שנקרא 'חכם'. ומאחר כי שם 'חכם' תואר לאדם, אין ראוי שיתואר בו האדם כי אם כאשר התואר מצד עצמו. כי האדם אשר יש לו בית, כיון שאין הבית תואר לעצמו של אדם, רק שהוא דר שם, לא יתואר האדם ממנו... ולפיכך אין ראוי שיתואר האדם על ידי החכמה שהיא זולת האדם, ואין החכמה אליו מצד עצמו. וזה שאמר 'איזה חכם', שראוי שיקרא חכם, זהו אשר הוא 'לומד מכל אדם'. כלומר שמשתוקק אחר החכמה מצד עצמו, עד שהוא לומד מכל אדם... באשר הוא היה משתוקק אל החכמה עד שלמד מכל אדם, ונחשב החכמה מצד עצמו, שהיה משתוקק לחכמה" [הובא למעלה פנ"ב הערה 58, עיי"ש]. וכן כתב בגו"א בראשית פ"ט אות יב [קפ:], וגו"א שמות פט"ו אות י [רצז.]. נמצא שאצל בני אדם שם התואר שלהם מצטרף אליהם מחמת שהם מורים על השלמת חסרונו. וזהו שכתב כאן "אלו התארים הם נותנים שלימות אליו יותר מאמתתו, שאמתתו הוא אדם בשר ודם, והתארים האלו הם נותנים שלימות לו".
(20) והתארים של הקב"ה הם טפלים להקב"ה, וכפי שכל שם תאר טפל לבעל התואר, וכמבואר בהערה הקודמת. זאת ועוד, התארים של הקב"ה נאמרו על מעשיו, ולא על עצמו, וכפי שאומרים ב"אנעים זמירות": "דימו אותך ולא כפי ישך, וישווך לפי מעשיך", ואילו אמיתת עצמו אי אפשר להגדיר, וכמו שכתב למעלה פכ"ה [תו:]: "כי משה בקש לדעת שמו, והשיב לו הקב"ה [ד]אי אפשר לו להקרא לו שם, כי אם לפי מעשיו של אותה שעה יש לו שם... כי כל שם הוא גדר הדבר, וכל גדר הוא מורכב מסוג והבדל, והוא יתברך פשוט בתכלית הפשיטות". <b>וצרף לכאן</b> דברי הרשב"א בתשובותיו [ח"ה סימן נב], שכתב בזה"ל: "עוד שאלת, למה נתקן נוסח הברכה, מחצה נמצא ["ברוך אתה"], ומחצה נסתר ["אשר קדשנו"]. תשובה, דע דיש לבעלי החכמה סוד נשגב, ואין לנו כאן עסק בנסתרות. ואמנם יש טעם נגלה גדול התועלת במה שתקנו נוסח הברכות כן, רצה לומר בנגלה ובנסתר. לפי שכבר ידעת דשני יסודות יש שעליהם נבנה הכל; האחד, לדעת שהוא יתברך מחויב המציאות, ושאין ספק בזה כלל, כמו שנתבאר ונתפרסם המופת עליו ביאור רב. והב', שאין אמתתו יתברך מושגת כי אם לעצמו יתברך לבד. והוא במציאותו נגלה לכל, ובאמתת מהותו נסתר ונעלם מהכל. וכדי לקבוע שתי הפנות האלה בנפשותינו קבעו הנוסח בנגלה ונסתר; 'ברוך אתה', כמדבר עם מי שהוא נמצא מפורסם... שהוא מדבר עמו פנים אל פנים. וכדי שלא תשבש המחשבה שהוא יתברך נמצא כמציאות שאר הנמצאים, ושיש יחס בין מציאותו למציאותם, קבעו 'אשר קדשנו', לקבוע בנפשותינו שאע"פ שהוא מפורסם, מהות מציאותו נעלם ונסתר, שאי אפשר לדבר בו רק בנסתר, ברוך הוא". ועל כך ישראל קדושים מזמרים "דימו אותך ולא כפי ישך, וישווך לפי מעשיך". והפחד יצחק, פסח, מאמר עט אות ו, כתב: "ידועה היא תשובתו של הרשב"א, שפירשה לנו את הסתירה בבנינן של ברכת המצוות. דברכות המצוות התחלתן היא בלשון נוכח 'ברוך אתה', וסיומן בלשון נסתר 'אשר קדשנו'. ובביאור הדבר כתב הרשב"א, שמטבע זו של ברכות באה היא לגלות את הנהגתו של מלך הכבוד, שהוא נסתר מצד עצמותו, ונגלה מצד פעולותיו; 'ברוך אתה' הוא בבחינת גילוי רצונו ופעולותיו. 'אשר קדשנו' הוא בבחינת הנסתר מצד עצמותו". ורבי יהודה הלוי כתב ב"אופן" בזה"ל: "י-ה, אנה אמצאך, מקומך נעלה ונעלם. ואנה לא אמצאך, כבודך מלא עולם". ובחובת הלבבות שער היחוד, פ"י כתב: "אלקי, אנה אמצאך, אך אנה לא אמצאך. נסתרת ולא תראה, והכל ממך מלא" [הובא למעלה בהקדמה הראשונה הערה 72, הקדמה שניה הערה 116, ופכ"ה הערה 59].
(21) לשונו למעלה הקדמה שניה [סה:]: "אמיתת עצמו לא נודע, רק שהוא נבדל מכל גשם וגוף ומכל הנמצאים, ועל זה נאמר 'קדוש ברוך הוא', שענין 'קדוש' נאמר על מי שהוא נבדל, כי הוא יתברך פשוט בתכלית הפשיטות". ובהמשך ההקדמה [עד:] כתב: "אנו אומרים שהוא יתברך הויה פשוטה, לא יוגדר במה... ואין אנו יודעים הוייתו ומהותו". וראה להלן הערה 25.
(22) לשונו בנתיב הענוה פ"א [ב, ב.]: "ועתה יש לשאול, למה זה ועל מה זה שכל מקום שאתה מוצא גדולתו של הקב"ה שם אתה מוצא ענותנותו... בא לומר כי הענוה היא עצם הגדולה, והיא הגדולה על כל הגדולות, עד שאין גדולה למעלה. ואם לא כן, לא היה נמצא בכל מקום שאתה מוצא גדולתו שם נמצאת הענוה. אבל מפני שכל מקום שאתה מוצא גדולתו שם אתה מוצא הענוה, מזה תדע כי הענוה היא הגדולה על כל הגדולות. וזה כי בעל הענוה לא יוגדר ולא יוגבל כלל, ודבר זה מורה על הפשיטות הגמור... ודבר זה היא המעלה העליונה על הכל... כי הפשוט לא יוגדר, ולכך אין לו קץ ותכלית, כי לא יוגבל. ומפני כך כל מקום שאתה מוצא גדולתו של הקב"ה שם אתה מוצא הענוה, שהענוה הוא יותר מעלה עוד על הכל" [ראה למעלה הקדמה שניה הערה 121, פכ"ג הערה 159, פמ"ה הערה 35, ובסמוך הערות 25, 29].
(23) הוא הפסוק שהובא בגמרא [מגילה לא.] להורות שאף מן הכתובים מצינו שבמקום שאתה מוצא גדולתו של הקב"ה שם אתה מוצא עונתנותו, וכמובא למעלה הערה 9.
(24) רומז למקרא שהביאו בגמרא [מגילה לא.] מהנביאים [ישעיה נז, טו] "ואת דכא ושפל רוח", ובגו"א בראשית פמ"ז אות לד [שפט:] ביאר לפי פסוק זה שהשכינה נמצאת עם החולה, ש"אין לך דכא כמו חולה, ולכך השכינה עמו תמיד" [הובא למעלה פכ"ג הערה 159]. ורש"י [דברים טז, יא] כתב: "והלוי והגר והיתום והאלמנה - ארבעה שלי כנגד ארבעה שלך; בנך ובתך ועבדך ואמתך. אם אתה משמח את שלי, אני משמח את שלך". ואודות שפלות הגר, ראה למעלה פמ"ז [תכו:], ושם הערה 11.
(25) לשונו למעלה בהקדמה שניה [סו.]: "כי הוא יתברך פשוט בתכלית הפשיטות, ומזה בעצמו שהוא בתכלית הפשיטות, אין דבר נבדל ממנו, כי הדבר שיש לו גדר ומיוחד בדבר מה, בשביל אותו גדר נבדל ממנו דבר שאינו בגדרו. אבל מפני כי הוא יתברך פשוט, ואין לו גדר כלל, אין דבר נבדל ממנו". ובהמשך ההקדמה [עד:] כתב: "הוא יתברך הויה פשוטה, לא יוגדר במה". ולמעלה פכ"ג [שלז.] כתב: "ובשמות רבה [ב, ה], שאל גוי אחד את רבי יהושע בן קרחה, מה ראה הקב"ה לדבר עם משה מתוך הסנה. אמר ליה... ללמדך שאין מקום פנוי בלא שכינה, אפילו סנה. ורצה לומר, כי אדרבא יותר מיוחד הסנה לגלוי השכינה, שהיא בכל מקום, וכאשר נגלה השכינה בסנה, מוכח שאין מקום מיוחד אל השכינה. אבל אם נגלה באילן חשוב, יש לחשוב שמציאות כבודו דוקא באילן חשוב זה. נמצא כי הסנה הוא דבר כולל ביותר, ואינו פרטי, ולכך ראוי שם גלוי שכינה. והבן זה ממה שאמר הכתוב [ישעיה נז, טו] 'את דכא ואת שפל רוח אשכון'". ובתפארת ישראל פכ"ג [שמה:] כתב: "משה, מפני הענוה עד שאמר 'מה אני' [שבת פט.], הרי אינו מייחד עצמו כלל, וזה ענין הענוה. כי המתגאה הוא הפך הענוה, שהמתגאה הוא שמייחד עצמו בחשיבות ובמעלה, ואיש כזה אין לו מעלת הפשיטות כלל. אבל מי שיש בו הענוה, עד שאינו מחשיב עצמו לדבר כלל, הרי הוא פשוט לגמרי, שאינו מיוחד בדבר מה. וזה שהוא ראוי ומיוחד אל התורה, שהיא שכל פשוט. וכבר בארנו בחבור גבורות ה' [כוונתו לדבריו כאן] ענין הפשיטות שהוא במדת הענוה". ובדר"ח פ"ה מ"ו [רה.] כתב: "הוא יתברך לא יוגדר כלל. ולפיכך אמרנו שהוא יתברך פשוט בתכלית הפשיטות, עד שלא יוגדר בדבר מה... כי הוא יתברך פשוט בתכלית הפשיטות, ומפני כך כולל הכל, כי זהו ענין הפשוט שלא יוגדר בדבר מיוחד". ובהמשך שם [רח.] כתב: "מפני שהוא פשוט בתכלית הפשיטות... לא יוגדר בדבר מיוחד". ובנצח ישראל פ"מ [תשיא:] כתב: "לכך ראוי [למלך המשיח] שירכב על החמור [זכריה ט, ט], שהוא פשוט בתכלית הפשיטות. לכך מוכן לקבל כל הגוונים [סנהדרין צח.], כי דבר שאינו פשוט אינו מוכן לקבל, שהרי יש בו התיחדות במה שהוא מיוחד, לפיכך אינו מקבל כל הצורות כאשר הוא מיוחד. אבל הפשוט מקבל כל הגוונים, מפני שהוא פשוט". ובנתיב התורה פ"ב [קט.] כתב: "כי הענוה יש בה מדת פשיטות, כי אין מחשיב עצמו לדבר, כי זהו עצם הענוה. אבל המחשב עצמו לדבר, והוא חשוב בעיניו, אין זה מדת הפשיטות... מי שהוא פשוט ואין מחשיב עצמו לדבר, וזה גדר הפשיטות". ובנתיב הענוה פ"א [ב, ב:] כתב: "בעל הענוה לא יוגדר ולא יוגבל כלל, ודבר זה מורה על הפשיטות הגמור, שהוא פשוט, והפשוט הגמור לא מוגבל. לפיכך אחר שזכר הכתוב גדולת השם יתברך, אמר כי הגדולה על כל הגדולות הוא ענותנותו, שהוא הפשיטות הגמור, שהרי הוא עושה משפט יתום ואלמנה. וזהו מצד הפשיטות שבו, שלא יוגדר להיות עושה משפט לגדול ולא לקטן, אבל עושה משפט אל הכל בשוה, וזהו הפשיטות הגמור". ושם ר"פ ח [ב, יח.] כתב: "כי הענוה יש בה הפשיטות ביותר... והגסות הפך זה... כי כל פשוט לא יוגדר ולא יוגבל, ומי שיש בו גאוה, בדעתו ובמחשבתו שהוא נבדל מן שאר בני אדם, הוא רחוק מן הפשיטות ביותר" [ראה למעלה הקדמה שניה הערות 123, 125, פט"ז הערה 50, פכ"ה הערה 88, פנ"א הערה 53, ולהלן פ"ע הערה 138].
(26) לשונו בנצח ישראל ר"פ יב [שי:]: "אי אפשר לומר שהדביקות הזאת [אל הקב"ה] לנמצאים עליונים, וכמו שאמרו הפילוסופים כי הדביקות הזה לשכלים, הנה כבר השבנו במקום אחר כי מצד מדתו יתברך, שהוא יתברך נאמר עליו [ישעיה נז, טו] 'מרום וקדוש אשכון ואת דכא ושפל רוח'. וכל זה מפני כי הוא יתברך פשוט בתכלית הפשיטות, ולפיכך בחר בשפלים שהם פשוטים ואין להם הגבהות... ולכך אי אפשר שיהיה החבור הזה רק לאדם, שהוא בשר ודם. ובפרט לישראל שהכתוב קראם 'כי קטן יעקב' [עמוס ז, ב] ודל. ועוד אמרו [חולין פט.] על הפסוק הזה [דברים ז, ז] 'לא מרובכם מכל העמים חשק ה' בכם כי אתם המעט', כי בשביל שאתם ממעטים עצמכם לכך חשק ה' בכם". ובח"א לסוטה ה. [ב, לג:] כתב: "כי השם יתברך שכינתו על אשר הוא דכא ושפל. וזה רמזו חכמים במדרש [ב"ר יט, ז] במה שאמרו 'עיקר שכינתו בתחתונים היתה'. וכך השם יתברך משרה שכינתו על אשר הם נמוכים, מפני שהם פשוטים. ובדבר זה הארכנו מאד בחבור גבורות ה' בסופו, עיין שם, ולפיכך משרה שכינתו בתחתונים" [הובא למעלה פס"ו הערה 43]. וראה בסמוך הערה 28.
(27) אודות שהגדול אינו פשוט, והקטן הוא פשוט, הנה אמרו חכמים [יבמות קכא.] "אמר רבן גמליאל, פעם אחת הייתי מהלך בספינה וראיתי ספינה אחת שנשברה, והייתי מצטער על תלמיד חכם שבה, ומנו רבי עקיבא. וכשעליתי ביבשה בא וישב ודן לפני בהלכה. אמרתי לו בני, מי העלך. אמר לי דף של ספינה נזדמן לי, וכל גל וגל שבא עלי נענעתי לו ראשי. מכאן אמרו חכמים אם יבואו רשעים על אדם, ינענע לו ראשו", ובח"א שם [א, קמח:] כתב: "עיקר הפירוש כי הקטן שיש בו מדת הפשיטות מבטל גבהות הרשע, שכל רשע יש לו גבהות, והקטנות שהוא מדת הפשיטת, לא יוכל לבטל בגבהותו. ולכך אמר הכתוב [ירמיה ה, כב] 'אשר שמתי חול גבול לים', כי הגלים הם שוטפין הכל לגבהותן, אך כאשר הכל מגיע אל שפת הים, אשר שם החול מבטל כח הגלים לטעם אשר אמרנו, כי החול דק וקטן הוא, ויש לו הפשיטות, והוא מבטל כח הגלים... לכך הרשעים שבאין על האדם בשביל גבהותן ורוממתם, כאשר יהיה מקטין עצמו ויהיה לו מידות הפשיטות שיש לשפלים ולקטנים, לא יוכל לו הרשע בגבהותו". ועוד אמרו חכמים [ע"ז ג:] "מיום שחרב בית המקדש... מאי עביד, יושב ומלמד תינוקות של בית רבן תורה", ובבאר הגולה באר הרביעי [תס.] ביאר המאמר, והובא למעלה פס"ו הערה 37, ושם לוקטו מקבילות נוספות ליסוד זה. וראה להלן פס"ט הערה 4.
(28) אמרו חכמים [סוטה ה.] "בא וראה שלא כמדת הקב"ה מדת בשר ודם; מדת בשר ודם גבוה רואה את הגבוה, ואין גבוה רואה את השפל. אבל מדת הקב"ה אינו כן, הוא גבוה ורואה את השפל, שנאמר [תהלים קלח, ו] 'כי רם ה' ושפל יראה'". ובח"א שם [ב, לד.] כתב: "פירוש שהוא רואה השפל קודם הגבוה, הפך הראוי, שהגבוה רואה את הגבוה קודם. ודבר זה שהשם יתברך רואה השפל הוא מטעם כי [ישעיה נז, טו] 'ה' את דכא ישכון'... כי השם יתברך אשר הוא פשוט, והוא יתברך כולל הכל, ולא תוכל לומר שיש לו מעלה מיוחדת, רק כולל הכל, ולכך קודם רואה השפל, כי השפלות הוא פשוט ואינו מיוחד, ובדבר זה הוא ראשון וקודם שיראה אותו השם יתברך, אשר הוא פשוט וכולל הכל, ויש לך להבין זה". וראה להלן הערות 42, 46. <b>אך עדיין</b> לא נתבאר מספיק מדוע פשיטות הקב"ה מחייבת שהקב"ה יפנה לפשוטים תחילה. אמנם בדרשת שבת הגדול [רב:] ביאר זאת, וכלשונו: "אמר [תהלים קמד, ג-ד] 'ה' מה אדם ותדעהו בן אנוש ותחשבהו אדם להבל דמה וגו''. ומה שאמר אחר כך [שם פסוק ה] 'ה' הט שמיך ותרד', כי דבר זה עצמו שהשם יתברך משגיח על האדם הוא בשביל זה, כי האדם הוא 'מה', ומספר 'אדם' הוא 'מה', ולכך השם יתברך משגיח עליו. כי הקב"ה השגחתו בפרט על השפלים אשר הם נחשבים 'מה', כמו שהוא ידוע במאמר שהוא מפורסם [מגילה לא.] 'כל מקום שאתה מוצא גדולתו של הקב"ה שם אתה מוצא ענותנותו'.. וזהו שהשם יתברך השגחתו על האדם שהוא השפל, וזהו שאמר אחר כך 'ה' הט שמיך ותרד', כי אתה בעליונים והאדם בתחתונים אשר הוא שפל, ומדת השם יתברך לשכון את דכא, ולכן 'הט שמיך' לעזור אל האדם, 'ותרד'. ודוד עצמו רמז זה שאמר 'ה' מה אדם', כלומר כי שם המיוחד אשר מורה על עצמו, הוא במספר 'מה', יו"ד ה"א וא"ו ה"א במספר 'מה'. וזה מפני כי אין לדעת עצמו יתברך, לכך השם הזה מספרו 'מה', כי לשון זה נאמר כאשר לא ידע מהותו, כמו שכתוב [שמות טז, טו] 'ויאמרו בני ישראל מן הוא כי לא ידעו מה הוא', הנה הדבר נקרא 'מה' כאשר מהותו לא נודע. והאדם נקרא 'מה' מצד אחר, שאין בו דבר, ובזה הבחינה האדם דומה לו. ולפיכך השם יתברך שכינתו את דכא, כי מי יכיל את כבוד ה' ורוממותו, כי הוא יתברך הכל, שהרי אין לו תואר בשביל זה עד שנאמר עליו שהוא 'מה'. ואצל מי ישכון, רק אצל דכא, שהוא 'מה', והוא אדם, ובזה לא יוגבל שכינתו יתברך על האדם, כי לא יתואר האדם בדבר מיוחד" [הובא בחלקו למעלה הקדמה שניה הערה 122, פכ"ג הערה 159, ופס"ד הערה 18]. וראה להלן הערה 44 במה שנתקשה שם.
(29) לשונו בנתיב הענוה פ"א [ב, ב:]: "אך מה שנותן לו הענוה שהוא יתברך משגיח בשפלים, ומה שהוא משגיח בשפלים מורה זה שהוא פשוט בתכלית הפשיטות, והפשיטות הוא מעלה על כל, כי הפשוט בתכלית הפשיטות הוא ראשון אל הכל... ומפני כך כל מקום שאתה מוצא גדולתו של הקב"ה שם אתה מוצא הענוה, שהענוה הוא יותר מעלה עוד על הכל... מעתה מדת הענוה הוא עוד יותר על גדולתו, כי הגדולה במה שהוא 'רם ונשא שוכן עד', אין בזה שהוא כולל הכל. אבל במה שהוא בעל ענוה זהו בשביל שהוא פשוט בתכלית הפשיטות, ובזה שהוא פשוט כולל הכל". והנה למעלה [פמ"ד הערות 150, 178] נתבאר שהפסוק העוסק בגדולתו יתברך [(דברים י, יח) "האל הגדול הגבור והנורא"] מורה על חסד גבורה ותפארת, והפסוק העוסק בענותנותו יתברך [(שם פסוק יט) "עושה משפט יתום ואלמנה ואוהב גר לתת לו לחם ושמלה"] מורה על מלכות. ודברים אלו מאוד שייכים לדבריו כאן אודות היחס שבין גדולתו יתברך לענותנותו יתברך. וראה להלן פס"ט הערה 43. <b>ויש להעיר</b> מסיום ברכת "ברוך שאמר", שאומרים "מלך מהולל בתשבחות", ולפי דבריו כאן יש הלול גדול יותר מ"תשבחות", והוא שהקב"ה פונה לשפלים. וקצת דוחק לומר שתיבת "תשבחות" כוללת פניה לשפלים. ואולי אפשר לומר שאע"פ שתכלית הרוממות של הקב"ה היא פנייתו לשפלים, אך ביחס למלך יש להדגיש את היותו נבדל מן העם, ולא שהוא מצטרף לעם. ובדר"ח פ"ד מ"ה [קכב:] כתב: "המלך נבדל מן העם, ואין לו שתוף עם שאר אדם". ובנצח ישראל פי"ב [שטו.] כתב: "כי המלך נבדל מן הכלל, ואם בא אחד לעשות שיתוף עם המלך, דבר זה הוא בטול אל מלכותו, אשר הראוי שיהיה מיוחד ונבדל מן העם". ובאור חדש פ"ו [תתקצד:] כתב: "המלך הוא נבדל מן הכלל לגמרי" [ראה למעלה פמ"ב הערה 56, ופמ"ז הערה 457, וש"נ]. לכך התשבחות למלך אינן עוסקות בפניה לשפלים, אלא בתארים המורים על הבדלתו של מלך מן הכלל. ובהקדמה לאור חדש [קיז.] כתב: "ומה שאמר [תהלים כב, ד] 'יושב תהלות ישראל' לשון 'יושב', דבר זה מופלג מה שנקרא השם יתברך 'יושב תהלות ישראל', מפני כי ישראל בשבחים שלהם ממליכים הקב"ה, והמלך מצד מלכותו נקרא שהוא 'יושב על כסא מלכותו' [אסתר ה, א]". והרי כסא המלך מורה על היות המלך נבדל מהכלל ["אין יושבין על כסאו" (סנהדרין כב.)], וזה מורה באצבע שהשבחים האלו ["יושב תהלות ישראל"] עוסקים בפן של הבדלות מהכלל, ולא בפן של צירוף לשפלים. לכך מסיימים "<b>מלך</b> מהולל בתשבחות".
(30) פירוש - המדריגה שהקב"ה פונה לשפלים היא יותר עליונה מהפסוקים המורים על גדולתו של הקב"ה. ובא לבאר הסבר שלישי לכך. ועד כה ביאר שפניה לשפלים מורה שהקב"ה כולל הכל [הסברו הראשון, והובא למעלה לאחר ציון 8], וכן היא מורה שהקב"ה הוא בתכלית הפשיטות, [הסברו השני, והובא למעלה לאחר ציון 16]. ומעתה יבאר שפניה לשפלים היא מעלה שאינה ביחס למעלה אחרת, אלא היא מעלה המורה שהקב"ה נבדל לגמרי מכל הנמצאים. וראה להלן הערה 44.
(31) ואף המלים "אלקי האלהים" מורים על יחס של אדון לעבדו, כי שם "אלקים" מחייב שיעבדוהו, וכמו שנאמר [דהי"א כח, ט] "ואתה שלמה בני דע את אלקי אביך ועבדהו וגו'". ונאמר [בראשית כח, כב] "והאבן הזאת אשר שמתי מצבה יהיה בית אלקים וגו'", ופירש רש"י [שם] "כתרגומו, אהא אפלח עלה קדם ה'". ובגו"א שם אות לה [עו:] כתב: "פירוש, שאין 'בית אלקים' הוא כמשמעו [לבנות בית לאלקים], שלא יהיה כאן בית אלקים, אלא שיהיה 'בית אלקים' לעבוד בו השם יתברך". והרמב"ן [שמות כ, ב] כתב: "אנכי ה' אלקיך - הדבור הזה מצות עשה, אמר 'אנכי ה'', יורה ויצוה אותם שידעו ויאמינו כי יש ה', והוא אלקים להם... שחייבים לעבוד אותו".
(32) אודות שיש צירוף בין העבד לאדונו, כן כתב בכמה מקומות. וכגון, למעלה פל"ו [תרנו.] כתב: "המשועבד יש בו צירוף, שהוא מצטרף אל אשר הוא אדון לו, משעבד בו. ומי שהוא בן חורין עומד בעצמו, אין לו צירוף כלל, רק עומד בעצמו". ולמעלה פנ"א [ז:] כתב: "העבד אינו עומד בעצמו, ויש לו צירוף אל זולתו, הוא האדון". וכן כתב למעלה פכ"ו [תכח:], ולמעלה פמ"ו [תיא:]. ובגו"א שמות פט"ו אות כב [שה.] כתב: "מקדש של מטה בשם א"ד הכין אותו, כי מקדש של מטה במה ששכינתו למטה עם הנמצאים מצטרף הוא יתברך אל הנמצאים, והוא אדון להם. לכך אמר 'מקדש א"ד כוננו ידיך' [שמות טו, יז], שם א"ד, והוא לשון אדנות, כי האדון מצטרף אל העבד... ומקדש של מטה פעל אותו שם א"ד, כי בו יש לו צירוף אל הבריות למטה". ובתפארת ישראל פי"ט [רפט:] כתב: "כי האדון מצטרף ומתחבר אל אשר הוא אדון לו, ואינו נבדל הימנו". ובנתיב התורה פט"ז [תרנו:] כתב: "השם יתברך אמר לאדם שיהיה עובד אל השם יתברך, והעבד יש לו צירוף אל האדון, והאדון יש לו צירוף וחבור גם כן אל אשר עבד אליו". ובאור חדש פ"ו [תתריח:] כתב: "כי האדון והעבד יש להם חיבור ביחד, שהוא אדון עליו, והעבד הוא עבד לו" [ראה למעלה פמ"ו הערה 194, פנ"א הערה 37, ופס"ב הערה 133].
(33) הוא המקרא שהובא בגמרא [מגילה לא.] להורות שמהכתובים מוכח שכל מקום שאתה מוצא גדולתו של הקב"ה שם אתה מוצא את ענותנותו, שאמרו "משולש בכתובים, דכתיב [תהלים סח, ה] 'סולו לרוכב בערבות בי-ה שמו', וכתיב בתריה [שם פסוק ו] 'אבי יתומים ודיין אלמנות'".
(34) לשון הרד"ק [תהלים סח, ה] "לרוכב בערבות - כמו [דברים לג, כו] 'רוכב שמים', כי כמו שהרוכב מהלך הבהמה, כן האל יתברך מסבב הגלגל. ו'ערבות' יקרא הגלגל העליון המקיף בכל ומניע כל הגלגלים בתנועתו".
(35) הוא המקרא שהובא בגמרא [מגילה לא.] להורות שמהכתובים מוכח שכל מקום שאתה מוצא גדולתו של הקב"ה שם אתה מוצא את ענותנותו, שאמרו "שנוי בנביאים, [ישעיה נז, טו] 'כה אמר רם ונשא שוכן עד וקדוש וגו'', וכתיב בתריה [שם] 'ואת דכא ושפל רוח'".
(36) כאן סתם דבריו, אך בנתיב הענוה פ"א [ב, ב:] הרחיב יותר, וכלשונו: "ויש לך לדעת כי שם 'רם' ["רם ונשא שוכן עד"] לא שייך לומר רק שהוא רם מן התחתונים, או רם מן העליונים, מכל מקום יש לו צרוף מה, שאתה אומר שהוא רם מן התחתונים, או רם מן העליונים, ויש כאן צירוף לאחר, ואין זה השבח שהוא יותר עליון על כל".
(37) כמו שהולך ומבאר. דוגמה לדבר; יתרו אמר [שמות יח, יא] "עתה ידעתי כי גדול ה' מכל האלהים וגו'", ודוד אמר [תהלים קלה, ה] "כי אני ידעתי כי גדול ה' ואדוננו מכל האלהים". ובדב"ר [ב, כז] חז"ל גינו את יתרו על השוואת הקב"ה לשאר אלהים, אך לא גינו את דוד על דבריו. ובגו"א שמות פי"ח אות כג [כג.] עמד על כך, וז"ל: "תדע דבאלה דברים רבה [ב, כז] אמרו יתרו נתן ממש בעבודה זרה, שאמר 'כי גדול ה' מכל אלהים'. והשתא וכי חס ושלום נתן דוד ממש בעבודה זרה, שהרי אמר 'כי גדול ה' ואדונינו מכל אלהים'. אלא כמו שאמרנו, כי דוד כך אמר 'כי גדול ה'' בלי תכלית, 'ואדונינו' שהוא אדון הבריות מנהיג אותם, והוא שם התאר, גם בתאר זה הוא גדול מעל כל אלהים, אבל כבוד עצמו הוא בלי תכלית. ואין בזה ממש בעבודה זרה, כיון שלא אמר רק 'ואדונינו מכל האלהים', ואין באדנות ענין אלהות, ולא זכר אותו אצל אלהות לומר כי הוא באלוהותו יתברך יותר מאלהים. אבל יתרו אמר על שם המיוחד, וחס ושלום לומר כך". והוא הדין לנדון דידן; גדולתו של הקב"ה [שהוזכרה בפסוקים שהובאו בגמרא] נזכרה ביחס לנמצאים אחרים [מלאכים ("אלקי האלהים"), עליונים ותחתונים ("רם ונשא שוכן עד"), וערבות ("סולו לרוכב בערבות")], ולכך יש הגבלה מסויימת בגדלות זו. אך היות הקב"ה משגיח בשפלים מורה שהקב"ה נבדל מכל הנמצאים "ואין לו ערך והתיחסות לנבראים", כמו שמבאר והולך.
(38) פירוש - הפסוק [דברים י, יז] "כי הוא אלהי האלקים" פירושו שהוא אלקי המלאכים, וכמו שכתב למעלה פס"ה [לאחר ציון 113]: "'כי הוא אלקי האלהים', וזהו הנהגה הראשונה, כי 'האלהים' בכאן הם המלאכים שנקראים 'אלהים', והוא בראם, ולפיכך נקרא 'אלקי האלהים'. ו'אדוני האדונים'  הם כת המלאכים מושלים על העולם, ונקראים 'אדונים', שהם אדונים לעולם, ודבר זה ברור", ושם הערות 114, 115, 116. וראה למעלה פס"ב [תקכג.], ושם הערה 59.
(39) חגיגה יב: "ריש לקיש אמר שבעה [רקיעין הן], ואלו הן: וילון, רקיע, שחקים, זבול, מעון, מכון, ערבות", ונזכרו מלמטה למעלה [כמבואר בגמרא שם], הרי ערבות [שמוזכר אחרון] "הוא בתכלית המעלה". ובהמשך הגמרא [שם] אמרו: "שם אופנים ושרפים וחיות הקדש ומלאכי השרת וכסא הכבוד, מלך אל חי רם ונשא שוכן עליהם בערבות, שנאמר [תהלים סח, ה] 'סולו לרוכב בערבות בי-ה שמו'". ובגו"א בראשית פ"ב אות ה [נד:] כתב: "השביעי לעולם נבחר, כי הוא נגד 'ערבות', הרקיע השביעי, שהוא כסא כבודו קדוש ומקודש, לכך השביעי נבחר לעולם, כדאיתא במדרש רבה בפרשת אמור [ויק"ר כט, יא]". ולשון המדרש [שם] הוא: "כל השביעין חביבין לעולם. למעלן [ברקיעים] השביעי חביב; שמים, ושמי השמים, ורקיע, ושחקים, זבול, ומעון, וערבות, וכתיב 'סולו לרוכב בערבות בי-ה שמו'". וראה למעלה פמ"ו הערות 25, 192, ופ"ס הערה 345.
(40) מה שכתב שאם הקב"ה לא היה נבדל מן הנמצאים אזי הקב"ה היה מצורף למלאכים וערבות, מעין כן כתב בתפארת ישראל פי"ח [ער:], וז"ל: "קדושת המשכן למען שידעו הכל קדושתו, אמר [שמות כט, מג] 'ונקדש בכבודי', ואמרו ז"ל [זבחים קטו:] אל תקרי 'בכבודי', אלא 'במכובדי', אלו נדב ואביהו שיעשו חטא ויתקדש הבית על ידם. ולא היה שלהם הבית, שהוא יתברך השוכן בבית הזה נבדל מכל הנמצאים, וזהו קדושת הבית. וזה נראה, כי אף לצדיקים אינו מתאחד עמהם, ואין לו צירוף עמהם, וזהו קדושתו. שאם היה מצורף לנמצאים, אין ספק שיהיה צירוף אל אוהביו מכובדיו. ואם היה מצורף אליהם לא היה עושה דין בהם, כי הדין אשר עושה בצדיק מורה זה כי הוא יתברך נבדל לגמרי, אף מאוהביו". הרי שכתב "שאם היה מצורף לנמצאים, אין ספק שיהיה צירוף אל אוהביו מכובדיו". והוא הדין לדידן בנוגע למלאכים ולערבות.
(41) פירוש - המלאך וכח עליון אינם נבדלים מן הנמצאים. ואודות שאין המלאכים נבדלים לגמרי מהנמצאים, כן כתב למעלה פמ"ז [תקלח:]: "כל הפועלים, אף המלאכים, אינם פועלים פלאות, כי הם אינם נבדלים מן העולם הזה". ולמעלה פנ"ב [נט:] כתב: "המלאכים, כי אף שאינם גשמיים, מכל מקום יש להם יחוס וקירוב אל הגשם... אין מדריגתם בתכלית השלימות". ולמעלה פס"א [תפג:] כתב: "שאר נבדלים, מצד שהם מתייחסים אל העולם, שהרי הם חלק העולם, אינם פועלים בעולם שנוי העולם כלל". וניתן להוכיח כן ממה שהמלאכים נבראו ביום שני לבריאה [רש"י בראשית א, ה], ואילו הדברים הלא טבעיים נבראו בערב שבת בין השמשות, וכמו שכתב למעלה פכ"ט [תצב.]: "כי הנברא בששת ימי בראשית, לפי שהם חול, הנברא בהם הוא טבע לגמרי. אבל בין השמשות [של ערב שבת], מפני שבין השמשות קצת חול וקצת קודש, ברא בו דברים שהם אינם טבע לגמרי". ולמעלה פמ"ז [תעו:] כתב: "כל אשר נברא בששת ימי בראשית הוא טבעי". וענין זה נתבאר בכמה מקומות, וכמלוקט למעלה פמ"ז הערה 464, פנ"ב הערה 138, פס"א הערה 73, ופס"ה הערה 127. וראה להלן הערה 132, ופ"ע הערות 136,137.
(42) כמו שאמרו חכמים [סוטה ה.] "בא וראה שלא כמדת הקב"ה מדת בשר ודם; מדת בשר ודם גבוה רואה את הגבוה, ואין גבוה רואה את השפל. אבל מדת הקב"ה אינו כן, הוא גבוה ורואה את השפל, שנאמר [תהלים קלח, ו] 'כי רם ה' ושפל יראה'", וראה למעלה הערה 28, ולהלן הערה 46, שעל פי ביאוריו למאמר זה הרי מה שנאמר על "מדת בשר ודם" כחו יפה גם כלפי "מדת המלאכים". ובדרשת שבת הגדול [סוף רו:] כתב: "אין הדעת נותן שיהיה מלך רם ונשא שוכן עד מביט ומשגיח בשפלים כמו שהם בתחתונים. דרך משל, וכי מלך בשר ודם משגיח בשרץ שהוא שפל עמו ומתעסק עמו, והרי הוא מסלק ידיעתו והשגחתו ממנו" [ראה למעלה הערות 7, 13]. ויש להעיר ממה שנאמר אצל הגר המצרית [בראשית טז, יג] "ותקרא שם ה' הדובר אליה אתה אל ראי כי אמרה הגם הלום ראיתי אחרי רואי", ופירש רש"י [שם] "אתה אל רֳאי - נקוד חטף קמ"ץ, מפני שהוא שם דבר, אלוה הראיה שרואה בעלבון של עלובין. הגם הלום - לשון תימה וכי סבורה הייתי שאף הלום במדברות ראיתי שלוחו של מקום, אחרי רואי אותם בביתו של אברהם, ששם הייתי רגילה לראות מלאכים". הרי שעל המלאך ה' הדובר אליה הגר אמרה "שרואה בעלבון של עלובין", נמצא שגם מלאכים משגיחים בשפלים. ויש להשיב דאדרבה, ממה שתלתה את הדבר בהקב"ה ["אל ראי"] ולא במלאך, מוכח שהמלאך מצד עצמו אינו מסוגל לראות בעלבון של עלובין.
(43) לשונו למעלה בהקדמה ראשונה [כ:]: "השם יתברך מציאותו מובדל מכל הנמצאים, ואין לו השתתפות עמהם... וזה שאמר [חגיגה יא:] 'לא במרכבה ליחיד'. כי המרכבה מורה שהוא יתברך נבדל מכל הנמצאים, כי כל רוכב במה שהוא רוכב עליו, הוא נבדל מן אשר רוכב עליו. וכל ענין המרכבה, ההשגה המורה על שהוא יתברך נבדל מכל הנמצאים, ואיך הוא רוכב עליהם ומנהיג, כי בזה שהוא נבדל מהם [הוא] מנהיג אותם, כמו הרוכב המנהיג אשר רוכב עליו... וכמו שזאת השגה מורה על שהוא יתברך נבדל מזולתו, ואין בו השתתפות עם זולתו, כענין זה תהיה השגה, שלא תהא בה השתתפות בזאת הידיעה רק לעצמו". ולמעלה פמ"ז [תקלה:] כתב: "כי הוא יתברך 'נאדר בקודש' [שמות טו, יא], שהוא נבדל מן הנבראים, וזהו ענין הקדושה בכל מקום, שהוא אינו משתתף עם הנמצאים. שכולם הם משותפים או מצורפים אל החומר, זולת הקב"ה, שלכך נקרא 'הקדוש ברוך הוא', מפני שהוא קדוש מן הנמצאים שהם בעלי חומר, או מצורפים אל החומר". וראה שם הערות 454, 456. ולמעלה פס"א [תפג.] כתב: "כי הוא יתברך נבדל מן העולם, ואין לו התלות בעולם". ולמעלה פס"ב [תקיט.] כתב: "וכדי שלא תאמר כי הוא יתברך משותף לתחתונים, ואין הדבר כך, כי [תהלים קטו, טז] 'השמים לה' והארץ נתן לבני אדם', אמר [תהלים קיג, ד] 'ה' על השמים כבודו', שהוא נבדל מן התחתונים, כי 'על השמים כבודו'". ובדר"ח פ"א מ"א [קיח:] ביאר מדוע נאמר במשנה [אבות פ"א מ"א] "משה קבל תורה מסיני", ולא "משה קבל תורה מפי הקב"ה", וז"ל: "כי הרב שלימד תורה לתלמיד, יש לרב צירוף אל התלמיד, והתלמיד אל הרב, כי נקרא רב אליו, וזה נקרא תלמידו, עד כי יש להם צירוף ביחד... ולכך לא אמר 'משה קבל תורה מפי הקב"ה', כי זה היה משמע שיש כאן צירוף הרב והתלמיד ביחד, ואין זה כבוד כלפי מעלה, ולכן לא אמר 'משה קבל תורה מפי הקב"ה'". ובהמשך שם [קכב.] כתב: "ויותר מזה אמרו רז"ל על הכתוב שאמר [במדבר ז, פט] 'וישמע את הקול מִדַּבֵּר אליו', שהוא כמו מתדבר, ופירש רש"י ז"ל [שם] שהיה הקול מדבר עם עצמו, ומשה היה שומע, וזהו דרך כבוד למעלה, כאילו לא היה מדבר עם ההדיוט, כך פירש רש"י ז"ל. וכיון שאמר הכתוב 'מִדַּבֵּר' שהוא כמו מתדבר, כאלו היה מדבר עם עצמו, וההדיוט שומע. אף על גב שבכמה מקומות כתיב 'וידבר', היינו הדיבור שהיה פעם אחת בלבד, ועל זה אינו מקפיד לומר 'וידבר'. אבל על הדיבור הקבוע תמיד כמו 'וישמע את הקול מדבר אליו', שהוא נאמר על הדיבור התמידי, אין זה דרך כבוד למעלה לומר כך. ולפיכך לא רצה לומר 'משה קבל תורה מן הקב"ה', שהיה ההדיוט לומד מפי הגבורה, רק 'משה קבל תורה מסיני', שהקול בא לסיני, ומסיני היה משה מקבל תורה" [ראה למעלה הקדמה ראשונה הערה 73, פס"א הערה 70, פס"ב הערה 43, ולהלן פס"ח הערה 66].
(44) מלשון זה ["בשביל כך פונה אל דברים שפלים וקטנים ביותר גם כן, שהרי הוא נבדל מהכל, ואין צירוף לו אל מה"] משמע שאין עדיפות לשפלים על פני החשובים, אלא הקב"ה פונה לשפלים גם כן כפי שפונה לשאר נמצאים ["שהרי הוא נבדל מהכל, ואין צירוף לו אל מה"]. וכן כתב להסברו הראשון למעלה [מציון 9 ואילך] "שהכל אצלו, גדול וקטן, בשוה, ואל הכל הוא פונה" [לשונו למעלה ציון 11]. אך למעלה [לאחר ציון 23] כתב: "לכך הוא פונה אל יתום ואלמנה, וכיוצא בו מן השפלים, שכל אלו הנמצאים הם פשוטים, שהפשוט נקרא שאין בו דבר מיוחד, והם יותר ראשונים שהשם יתברך משגיח עליהם, ופונה אליהם בעבור שהם פשוטים, ממה שיפנה אל הגדולים, שאינם פשוטים". ומכך משמע שישנה קדימה ועדיפות לשפלים על פני החשובים [כמבואר למעלה הערה 28]. ואולי יש לומר שזהו ההבדל בין הסברו השני להסברו הראשון והשלישי; בהסברו השני תלה את פניית הקב"ה לשפלים בפשיטות של הקב"ה, ולכך הנמצאים השפלים שהם פשוטים קודמים לשאר נמצאים. אך בהסברו הראשון והשלישי תלה את פניית הקב"ה לשפלים בהיות הקב"ה כולל הכל [הסברו הראשון] וכן שהקב"ה נבדל מהכל [הסברו השלישי], ולפי הסברים אלו אכן אין שום עדיפות לנמצאים מסויימים על פני נמצאים אחרים, שהרי הקב"ה כולל הכל ונבדל מהכל, לכך כל הנמצאים נסקרים בסקירה אחת.
(45) שעיקר שכינה של הקב"ה בתחתונים הוא משום שהתחתונים הם העלולים האמתיים, ויובא בהערה 47.
(46) אודות שהשפלים הם עלולים, כן כתב בנתיב הענוה פ"א [ב, ב:]: "ובפרק קמא דסוטה [ה.]... בא וראה שלא כמדת בשר ודם מדת הקב"ה; מדת בשר ודם גבוה רואה את הגבוה, ואין גבוה רואה את השפל. אבל מדת הקב"ה אינו כך, הוא גבוה, ורואה את השפל, שנאמר [תהלים קלח, ו] 'כי רם ה' ושפל יראה'. פירוש השגחת העלה הוא בפרט על העלול, ומפני כך מה שהשם יתברך גבוה, ומורה זה שהוא עלה, והעלה רואה את שהוא עלול בראשונה, כאשר העלה מצטרף אל העלול דווקא. ולפיכך השם יתברך רואה את השפל, יותר ממה שהוא רואה את הגבוה, כי הגבוה אינו עלול כל כך כמו מה שהוא רואה את השפל ופחות, שהוא עלול לגמרי" [ראה למעלה הערה 28 בביאור אחר למאמר זה. וראה להלן פס"ט הערה 1]. ובח"א לב"ב צט. [ג, קכב:] כתב: "שני הכרובים היו בתאר עלה ועלול, כי לכך היו הכרובים אפי רברבי ואפי זוטרא [סוכה ה:], כי הקטון הוא העלול, והעלה עם העלול" [הובא למעלה פמ"ו הערה 169].
(47) לשונו למעלה פס"ו [לאחר ציון 35]: "וכאשר תדע כי הוא יתברך מצטרף לנמצאים במה שהם עלולים, כי הוא יתברך שהוא עלת הכל, רצונו בעלול, וכאשר יש עלה יש כאן עלול נמצא. כי התקשרות הסבה הראשונה בנמצאים מצד שהוא יתברך עלה להם, והנמצאים הם עלולים ממנו... וכאשר התבאר זה אם כן אין עליך לומר שמיוחדים בזה העליונים, כי אם התחתונים, כי במה שנקראים 'עליונים' הם פועלים בתחתונים, והם כמו עלה נחשבים, ואין עיקר עצמם שהם עלולים. אבל התחתונים, במה שהם תחתונים, הם עלולים בעצמם. ולפיכך החבור האמיתי שיש לסבה הראשונה, שהוא עלה באמת, הוא בתחתונים, במה שהם עלולים באמת", ושם הערות 28, 36. וראה להלן הערות 50, 53, 97, פס"ח הערה 70, ופ"ע הערה 48.
(48) לא מצאתי בשאר ספריו שביאר את כוונתו. ואודות שאין להאריך בדברים עמוקים, כן כתב למעלה פי"א [תקמו:]: "ואין להאריך כי הם דברים נסתרים". ולמעלה פי"ב [תקעג.] כתב לרבותא: "אף כי נאריך בדברים שהם עמוקים מאוד". ולמעלה פ"ס [תנו:] כתב: "וזהו עיקר הפירוש, ועיין בזה כי הוא דבר עמוק, ואין להאריך". ולמעלה פס"א [תקו:] כתב: "ועוד יש בזה דברים עמוקים, ואין להאריך". ובנצח ישראל ס"פ ס [תתקכח.] כתב: "ואין לפרש יותר, כי הם דברים עמוקים, רק יבין האדם מעצמו". ובאור חדש פ"ב [תקמט:] כתב: "ואין להאריך בדברים כמו אל, שהם דברי חכמה, והם דברים עמוקים". וראה למעלה פי"א הערה 68, פי"ב הערות 76, 77, פנ"ב הערה 168, פנ"ו הערה 111, פנ"ח הערה 91, פ"ס הערה 400, פס"א הערה 168, להלן הערה 167, ופס"ט הערה 191.
(49) כפי שכתב תמיה זו למעלה פס"ו [לאחר ציון 30]: "ויש לשאול, הנה השמים כסאו והארץ הדום רגלו, ויהא שכינתו בעליונים, ולמה בחר לשכון בתחתונים. ובדבר זה מעלין ולא מורידין, יהיה אלקותו בעליונים, למה צריך בתחתונים, שהם עפר רימה ותולעה". ולהלן פ"ע [לאחר ציון 27] כתב: "הנה יש לשאול, איזה מקום כבוד מנוחתו שיהיה מקום כבודו בתחתונים, אשר נראה שהכבוד מרוחק מהם והם בעלי חומר גס מאוד ועכור, ואיך בהם נמצא מקום ראוי לחבור הקדוש הזה". וראה למעלה הערה 7, להלן פס"ח הערה 94, ופ"ע הערה 29.
(50) בארבעה הסברים; (א) הקב"ה הוא עלה, ופונה אל עלול אמיתי [למעלה פס"ו לאחר ציון 35, והובא כאן בהערה 47]. (ב) הקב"ה כולל כל הנמצאים [למעלה מציון 9 ואילך], ולכך גדול וקטן אצלו בשוה. (ג) עיקר רוממות ה' היא היותו פשוט בתכלית הפשיטות, לכך הוא פונה לשפלים הפשוטים [למעלה מציון 16 ואילך]. (ד) הקב"ה נבדל מכל הנמצאים, ולכך פונה אל כלם, אף לשפלים [למעלה מציון 29 ואילך].
(51) לשון רש"י [דברים לב, מו]: "שימו לבבכם - צריך אדם שיהיו עיניו ואזניו ולבו מכוונים לדברי תורה. וכן הוא אומר [יחזקאל מ, ד] 'בן אדם ראה בעיניך ובאזניך שמע ושים לבך וגו''. והרי דברים קל וחומר; ומה תבנית הבית, שהוא נראה לעינים ונמדד בקנה, צריך אדם שיהיו עיניו ואזניו ולבו מכוון להבין, דברי תורה, שהן כהררין התלוין בשערה, על אחת כמה וכמה". ובספר חובות הלבבות שער הפרישות ס"פ ו כתב: "תן לבך בו וחשוב עליו במצפונך, תשיגהו בעזרת השם, כמו שנאמר [משלי ב, ד] 'אם תבקשנה ככסף וכמטמנים תחפשנה אז תבין יראת ה' ודעת אלקים תמצא'". וכן הזהיר כמה פעמים, וכגון למעלה פנ"ח [שיט:] כתב: "והנה במקום הזה יתבאר לך עוד, ותן דעתך ולבך אל דברים אלו". ובדר"ח פ"ה מ"ט [רעח:] כתב: "יש לך לדעת ולהבין אלו דברים מאוד, ושים עיניך ולבך על הדברים אשר נבאר לך". וכן כתב שם מט"ו [שעט.], ושם סוף מי"ט [תעב:]. ובח"א למנחות כט: [ד, עז.] כתב: "וכל הפירושים אמתיים ונכונים, אך מה שלפני זה שים לבך עליו, כי הוא ברור". ובח"א לבכורות ח: [ד, קכח:] כתב: "וכל הדברים הם חכמה נסתרת... ושים עוד עיניך ולבך על הדברים ותבין עוד אמתת הדברים". ולא ברור מדוע כתב כן רק במקומות אלו [הובא למעלה פנ"ח הערה 22].
(52) פירוש - הא תינח שנתבאר "בתכלית הביאור" מדוע השם יתברך בחר לשכון בתחתונים, אך עדיין לא נתבאר מדוע נבחרו לכך ישראל מכל האומות. ויש להבין, מדוע לא שאל בכלליות מהו הטעם שישראל נבחרו מכל העמים ["אתה בחרתנו מכל העמים" (תפילת שלש רגלים), "אשר בחר בנו מכל העמים" (ברכת התורה)], וכמו ששאל בנצח ישראל פי"א [רפט:]: "מה הוא הסבה אשר בחר בישראל", אלא שאל כאן על השראת שכינה בישראל דייקא ["למה נבחרו ישראל בפרט להיות שכינתו עם ישראל"], והרי בפשטות אם נדע הטעם לבחירת ישראל מכל העמים, ממילא תתחייב מכך השראת שכינה בישראל, ומדוע שאל על התולדה [השראת שכינה בישראל], ולא על האב [בחירת ישראל]. ויש לומר, דרצונו להורות שסדר המציאות מחייב ששכינתו יתברך תהיה בתחתונים, ומתוך כך ישראל נבחרו מכל העמים מפאת שהם הראוים להשראת שכינתו בתוכם יותר מכל אומה ולשון. באופן שהשראת שכינה בתחתונים היא האב, ובחירת ישראל מהעמים היא התולדה, ולא להיפך, דהכל מתחיל במה שאמרו חכמים [פסיקתא רבתי ז, ד] "מיום שברא הקב"ה עולמו, נתאוה שיהא לו דירה בתחתונים" [ראה למעלה פס"ו הערה 28].
(53) כהסבר האחרון שהזכיר כאן [לאחר ציון 44], והוא ההסבר שכתב למעלה בפרק הקודם [הובא בהערה 47], שהקב"ה בחר בתחתונים משום שהם העלולים האמתיים. ולהלן [לאחר ציון 96] כתב: "ומאחר שאמרנו לך למעלה כי המשפט יחייב שיהיה נמצא העלה עם העלול". וראה להלן פ"ע הערה 8.
(54) לשונו בנצח ישראל ר"פ יא [ערב.]: "יש לך להבין בשם הנכבד הזה מה שנקראו ישראל 'בנים' לה'. וזה כי אין ספק כי הנמצאים הם עלולים ומושפעים מן השם יתברך. ואין הנמצאים מתדמים יחד; רק כי יש מושפע מאמתת עצמו, ויש שאינו כך, לפי רחוק הנמצאים ולפי קורבתם אליו יתברך. והנה ישראל אומה זאת מושפעים ממנו יתברך מאמתת עצמו יתברך, ובדבר זה יותר יש להם צירוף וחבור אל השם יתברך. ועל זה מורה השם הנכבד הזה שנקראו 'בנים'... כי שם 'בן' יאמר על שנמצא מאמתת עצמו... אבל שאר האומות, שאף שהם מושפעים מן השם יתברך, מכל מקום אינם מושפעים מאמתת עצמו, רק ישראל מושפעים מאמתת עצמו". ובגו"א דברים פי"ד אות א [רלג:] כתב: "נראה כי האיסור [של "לא תתגודדו" (דברים יד, א)] הוא מפני כי ישראל הם מציאות אמיתי, שהרי הם עלולים מן השם יתברך, ונקראים בשביל כך 'בנים' למקום, שהם נמצאים מאתו בעצם ובראשונה... ולפיכך אמר שלא יתגודדו על מת לעשות השחתה בהם, כי השחתה הוא לדבר שאין לו מציאות אמיתי, אבל לישראל, שהם נקראים 'בנים', לא שייך זה". ולמעלה ר"פ כט ביאר שלכך ישראל נקראים "בני בכורי" [שמות ד, כב], כי ישראל הם העלול הראשון בעולם. ולמעלה בכת"י פל"ז [תצא:] כתב: "ישראל הם ראשית המציאות לפי שהם ראשונים לכל האומות, שישראל הם בנים לה', ואין קודמים לפניהם, ולפיכך הם בכורו יתברך. ונקראים בניו, כי הם העלולים הראשונים, רצה לומר שהם עלולים בעצם, כי הוא יתברך עלה, ואשר הם עלולים ממנו בעצם הם ישראל. לאפוקי האומות, שהם גם כן מעשה ידיו, אינם בעצם מעשה ידיו, רק כי הם נמשכים אחר ישראל, ואינם עלולים ממנו יתברך בעצם. ומפני שהם עלולים הראשונים, בזה הם בניו, לאפוקי האומות לא נקראו בניו" [הובא למעלה פל"ז הערה 97, ופמ"ד הערות 11, 146]. ולמעלה פס"ד [לאחר ציון 169] כתב: "ישראל הם נמצאים ממנו בעצם ובראשונה, ושאר אומות אין מציאותם בעצם ובראשונה, רק שהם טפלים לישראל... שישראל נבראים מאתו יתברך בראשונה ובעצם". ושם בהמשך הפרק [לאחר ציון 301] כתב: "ואחר כך אמר [תהלים קיח, ד] 'יאמר נא ישראל', שיש לישראל במה שהם בניו עלולים בעצם דביקות מיוחד בו יתברך". ובהקדמה לאור חדש [קיב:] כתב: "ביאור זה כמו שפירשנו בחבור גבורות השם כי ישראל הם עלולים מן השם יתברך בעצם ובראשונה". וכן כתב להלן תחילת פס"ח, ואור חדש פ"ו [תתקעב:]. ובח"א לקידושין ע: [ב, קנ.] כתב: "כי מן סבה הראשונה משתלשלים ישראל, וכמו שהם משתלשלים מן הסבה הראשונה, כך הסבה הראשונה להם לאלקים, ומחזיר אחריהם, כי אין עילה בלא עלול. וכמו האב מחזיר על הבן, כך ישראל, שנקראים 'בנים' מפני שהם עלולים ממנו בעצם ובראשונה, הוא יתברך מחזיר אחריהם. אבל הגר שאין בו דבר זה, צריך להתדבק מעצמו בו יתברך, וזה מבואר". ובח"א לחולין [ד, קי.] כתב: "ישראל הם עלולים ראשונים אל השם יתברך, כמו שהתבאר בכמה מקומות דבר זה, כי ישראל הם עלולים ראשונים". וכן כתב בח"א לשבת קיט: [א, סב:], ועוד. <b>ומצינו בספריו</b> שני הסברים לכך שישראל נקראו "בנים"; (א) הם עלולים בעצם ובראשונה, וכפי שנתבאר כאן. (ב) הם נבראו לעצמם, ולא לשמש זולתם. וכן כתב למעלה פמ"ז [תצ:]: "לפיכך אין ראוי לומר שירה רק ישראל, מה שהם נקראים 'בנים' אל השם יתברך [דברים יד, א], והם עלולים בעצם ממנו. לא כמו האומות, שהם נבראים בשביל ישראל". ובבאר הגולה באר השלישי [רסה:] כתב: "ישראל המה נבראו מן השם יתברך בעצם, לא כמו שאר נמצאים שאין נבראים מן השם יתברך בעצם, רק שהם נבראים לשמש אחרים. לכך לא נקראו בשם 'בנים', המורה על התולדה והבריאה, רק ישראל, שבריאתם לא לשמש זולתם". ושם בבאר הרביעי [תטז.] כתב: "כי עיקר בעולם הם ישראל, והם עלולים ראשונים מן השם יתברך, כי לכך נקראו האומה הזאת שהם 'בנים', כמו שבארנו הרבה מזה, כי הבן אינו משמש לאחר, אבל הוא לעצמו. ולא כן הדבר בעבד שאינו לעצמו, רק משמש לאחר. ומפני כך ישראל הם עיקר וראשון". ובהקדמה שניה לדר"ח [ע:] כתב: "כי ישראל נקראים 'בנים' אל השם יתברך... ואף על גב כי כל הנבראים נאמר גם כן עליהם 'מעשה ידיו'... הפרש יש, כי אינם נקראים 'בנים' למקום. ואם הם מעשה ידיו של הקב"ה, אינם מעשה ידיו בעצם, רק שנבראו בשביל לשמש את ישראל... אבל ישראל נבראו לעצמם, והם נקראו בשביל זה 'בנים'". ובדר"ח פ"ג מי"ד [שסז:] כתב: "ואמר [אבות שם] 'חביבין ישראל שנקראים בנים למקום'. כי ישראל נקראו 'בנים' [דברים יד, א] בשביל שהם נבראים בשביל עצמם שיהיו אל השם יתברך, כמו הבן שהוא בשביל עצמו והוא אל אביו. וכן ישראל נבראו בשביל עצמם, לא כמו האומות שהם נבראים לשמש את ישראל... אבל ישראל, כל העולם נברא בשבילם, ולכך נקראו ישראל 'בנים', שהם אינם רק בשביל עצמם". ולכאורה זהו טעם אחר מהטעם שכתב כאן שישראל נקראו "בנים" משום שהם עלולים בעצם ובראשונה. <b>אך בתפארת ישראל</b> פי"ז [רסב.] שילב בין שני הטעמים, שכתב: "ישראל הם מחויבים מצד העלה בעצמה, כי כל עלול אף שהוא אפשרי מצד עצמו, הוא מחויב מצד עלתו יתברך. אבל שאר הנבראים ומכחישי ה' אינם מחויבים מצד העלה, כי הם נבראו לשמש זולתם, ואין זה דבר שהוא מחויב... כי ישראל נקראו 'בנים' למקום, כדכתיב 'בנים אתם לה' אלקיכם', כי הבן אינו נברא לשמש את אחר, ולכך על ישראל משפט העלול שהוא מחויב מצד העלה. ולא כן המלאכים, אשר שמם יורה עליהם שהם מלאכים שלוחים משמשים לזולתם". הרי שביאר תואר "בנים" משום שישראל "מחויבים מצד העלה בעצמה" [כטעמו כאן] בד בבד עם כך שלא נבראו לשמש לזולתם. ונראה שהטעם שלא נבראו לשמש לזולתם הוא הסימן לשם "בנים", ואילו הטעם שהושפעו מאמתת עצמו הוא הסבה לשם "בנים", ודו"ק. <b>ודע</b>, שרש"י [דברים ו, ז] מבאר שישראל נקראו "בנים" לה' משום שהם תלמידיו של ה', שכתב שם: "לבניך - אלו התלמידים, מצינו בכל מקום שהתלמידים קרוים 'בנים', שנאמר [דברים יד, א] 'בנים אתם לה' אלהיכם'". וכן חכמים אמרו [שבת פט:] "בשעה שהקדימו לפניך 'נעשה' ל'נשמע' [שמות כד, ז] קראת להם [שמות ד, כב] 'בני בכורי'". וכן במשנה [אבות פ"ג מי"ד] אמרו "חבה יתרה נודעת להם שנקראו 'בנים' למקום, שנאמר 'בנים אתם לה' אלקיכם', חביבין ישראל שניתן להם כלי חמדה". הרי שתואר "בנים" קשור ואדוק לתורה. וראה על כך בפחד יצחק שבועות מאמר ז אות ג [ראה למעלה פכ"ג הערה 77, פכ"ט הערה 8, פמ"ד הערות 72, 197, פמ"ז הערות 275, 276, פנ"ב הערה 173, פ"ס הערה 364, פס"א הערות 105, 172, פס"ד הערות 105, 170, 172, ולהלן פס"ח ציון 18]. ולהלן [לאחר ציון 98] במקום להביא את הפסוק "בנים אתם לה' אלקיכם" הביא את הפסוק [שמות ד, כב] "בני בכורי ישראל", וראה להלן הערה 99.
(55) בא לבאר את ההכרח בסברה שרק אומה אחת יכולה להיות אושפיזכן דשכינה, ולא כל האומות.
(56) ולא שהשויון יהיה שכולם בעלי שלימות, אלא השויון יהיה לריעותא, שכולם בעלי חסרון, וכמו שמבאר והולך.
(57) יסוד נפוץ בספריו. וכגון, למעלה פי"ז [פט:] כתב: "מדריגה זאת מה שהיה [משה רבינו] נולד מהול, הוא מעלה שאינה לתחתונים. כי כל התחתונים, אף שהם שלמים, יש להם צירוף אל הרע, ואינם נבדלים ממנו לגמרי. אבל העליונים הם שלמים, מסולקים מן הרע, כאשר ידוע למי שיודע דברים אלו". ולמעלה פ"ס [תמה.] כתב: "אי אפשר שיהיה כל העולם במדריגת השלימות, שאין זה מדריגת העולם שיהיה הכל במעלה ושלימות" [ושם מציין שביאר זאת למעלה פ"ה (רעו.), ויובא להלן הערה 62]. ובגו"א בראשית פ"א אות לג [כ.] כתב: "כי הארץ הזאת שנוי יש לה, שהיא בלבד נחשבת מן התחתונים, כי 'השמים שמים לה' והארץ נתן לבני אדם' [תהלים קטו, טז], יורה בזה כי שינוי יש בין הארץ ובין השמים, כי השמים הם מן העליונים, והארץ מן התחתונים, ובעבור חסרונה היא מחסרת מן השלימות תמיד. וזהו שאמר [קהלת ז, כ] 'אין אדם צדיק בארץ אשר יעשה טוב ולא יחטא', פירוש כי אי אפשר להיות האדם צדיק בארץ, אשר יעשה תמיד הטוב והשלימות בארץ, שהיא מוכנת תמיד אל החסרון, בעבור חסרון שלה" [ראה להלן פ"ע הערה 38]. ובנר מצוה [י.] כתב: "אי אפשר שיהיה נמצא הבריאה בשלימות הגמור, רק כי יש בו חסרון. ואין החסרון הזה מצד השם יתברך אשר ברא הכל, רק מצד העולם הנבראים. ולרמוז על זה כתב [בראשית א, א-ב] 'בראשית ברא אלקים את השמים ואת הארץ והארץ היתה תהו ובהו'. כי הארץ היא בתחתונים, לכך 'היתה תהו ובהו וחושך על פני תהום'". ובהמשך שם [יט:] כתב: "מפני חסרון העלול שהוא בבריאה... במה שהעלול הוא נבדל מן העילה". ובבאר הגולה באר הרביעי [תקנד.] כתב שלעלול יש יחס של חבור וקירוב לעילה, וכן הבדלה וריחוק מן העילה; השמים מורים על הבחינה הראשונה [קירוב וחיבור], והארץ מורה על הבחינה השניה [הבדלה וריחוק]. ובהמשך שם [תקנד:] כתב: "כי הארץ אשר אין לה צירוף אל השם יתברך במה שהיא מן התחתונים, שנאמר 'והארץ נתן לבני אדם', ובענין זה נבראה הארץ". ובנתיב האמת פ"ג [א, רד:] כתב: "כי מצד שהארץ היא בלבד מן התחתונים, מוכנת היא לשנוי ולשקר, ואינה מקבלת הגזירה מן השמים, ואינה נמשכת אחר גזירת העליונים, וזה מצד שהיא מן התחתונים, ואינה מן העליונים, וזה שאמר 'השמים שמים לה' והארץ נתן לבני אדם'". ובח"א לשבועות ט. [ד, יב.] כתב: "כי כל הנבראים התחתונים דבק בהם העדר וחסרון. ולכך השמש שהיא המאור הגדול אינה מושלת רק ביום בלבד, ובלילה היא נעדרת". הרי שתלה חסרונות הארץ במה שארץ היא בתחתונים, לאמור שהיא מרוחקת מה' [הובא למעלה פ"ט הערה 231].
(58) ואז התחתונים יהיו מנועים מלהיות אושפיזכן דשכינה, כי אין השכינה שורה על דבר חסר, וכמו שכתב בבאר הגולה באר הרביעי [תנא.]: "מפני שהוא יתברך מתחבר אל הנמצאים כפי שלימותם, שאין השם יתברך מתחבר אל דבר שהוא חסר. ודבר זה אמרו ז"ל במדרש [ב"ר יג, ג] 'אלה תולדות השמים והארץ בהבראם ביום עשות ה' אלקים ארץ ושמים' [בראשית ב, ד], הזכיר שם מלא על עולם מלא. כי אין אל השם יתברך חבור אל דבר חסר". ובדר"ח פ"ג מ"ו [קנו.] כתב: "השם יתברך שהוא השלם, אין שכינתו עם הדבר החסר". ובנתיב התורה פי"ח [תרצט.] כתב: "אין השם יתברך מתחבר רק אל השלם, כמו שהוא יתברך בתכלית השלימות". ובח"א לשבת ל: [א, יד:] כתב: "אין השכינה שורה על דבר חסר, רק על השלם. ולפיכך כאשר נפשו אינו בשמחה, והיא בחסרון, אין השכינה שורה". ואמרו חכמים [שבת צב.] "אין שכינה שורה אלא על חכם גבור ועשיר ובעל קומה", וכתב בח"א שם [א, מו.]: "דבר זה מבואר, כי אין ראוי שתשרה שכינה על דבר חסר, ולפיכך צריך אל כל אלו, שיהיה האדם שלם, ואז אפשר שתשרה שכינה עליו". ומקורו בזוה"ק [ח"א רטז:] "שכינתא לא שריא אלא באתר שלים, ולא באתר חסר, ולא באתר פגים, ולא באתר עציב, אלא באתר דאתכוון, באתר חדו". ובתקו"ז ג: אמרו "איהו לא שריא באתר פגים, הדא הוא דכתיב [ויקרא כא, יז] 'כל אשר בו מום לא יקרב', אוף הכי בנשמתא פגימא לא שרייא" [ראה למעלה פ"ט הערה 131, פל"ט הערה 85, פנ"ד הערה 203, פס"א הערה 129, ופס"ב הערה 47, וש"נ].
(59) דוגמה לדבר; בגו"א בראשית פ"ו אות יב [קכו.] ביאר שניתן לומר כלפי מעלה תארים כמו "וילך", "ויבא", "ויצא", וכיו"ב. ובתוך דבריו כתב: "ואם ישיב שאי אפשר לומר כך, דהרי 'כבודו מלא עולם' [קדושה דמוסף של ש"ק], והיה [הקב"ה] קודם לכן במקום ההוא ובכל העולם בשוה, ואם כן איך יתכן יציאה או ביאה. כל האומר זה <b>סותר פינת התורה</b>. שיהיה המקדש כאשר נתקדש בכבודו יתברך, כמו קודם שנתקדש בכבודו. ויהיה הר סיני קודם שבא כבודו, כמו אחר שבא שם, ואחר שסר הכבוד ממנו". הנה דחה לגמרי את דברי האומר שהקב"ה נמצא בכל מקום בצורה שוה. אך מ"מ צריך ביאור, מהו החרי אף הגדול הזה שכתב על האומר כן שהוא "סותר פינת התורה", הרי בפשטות הוא מרבה קדושה בעולם, ואף שטועה, מדוע נדון ברותחין. אלא הם הם הדברים; האומר שהכל קדוש בשוה, אינו מרבה קדושה בעולם, אלא עוקרה משורשה, כי לא יתכן שהקדושה תימצא בכל מקום בצורה שוה, ואם הכל קדוש אזי שום דבר לא קדוש, ולכך יש בכך לסתור פינת התורה. וכן קרח טען [במדבר טז, ג] "כי כל העדה כולם קדושים". בפשטות כוונתו היא להאדיר את קדושת ישראל. אך בעומק דבריו נמצאת היא החתירה לבטול קדושת ישראל, כי כאשר "כולם קדושים", הרי שאף אחד אינו קדוש, כי לא תתכן שהקדושה תמצא אצל הכל בשוה, אלא רק במיעוט [ראה למעלה פמ"ז הערה 331, ולהלן פ"ע הערות 17, 25].
(60) לכך שלימות ישראל מאפשרת את היותם לחלק ה', וכמו שכתב למעלה פ"ד [רלד:]: "כאשר היו ישראל יותר בשלימות... היו ראוים לצאת לחירות ולקבל המעלה האלקית". ולמעלה פ"ט [תסח.] כתב: "שלימות ישראל כאשר הם ששים רבוא, ואז הם לחלקו יתברך". ולמעלה פנ"ד [קעח:] כתב: "עמדו ישראל על שלימותם, אשר ראוים להיות נכנסים תחת כנפי השכינה".
(61) כפי שהשריש כמה פעמים שקדושה המעורבת עם חולין היא לעולם במיעוט, שהקדושה חלה על מקצת, ולא על הכל, וכפי שכתב למעלה פ"ה [רעח.]: "כך היה בכלל העולם, אשר אין מדריגת העולם שיהא בכללו השלימות, רק בריאת עולם במדריגה אשר השלימות יש בחלק, ולא בכללו". ולמעלה פכ"ג [שיד:] כתב: "והטעם ידוע, כי השליש הוא הקדוש יותר והנבחר, שכל דבר אשר נבחר ונברר, נברר המעט מן הרב. ולכך השליש הוא נבחר לקדושה, שהוא המעוט". ובגו"א דברים פכ"ה אות ב [שפא.] כתב: "כי הפנים מפני שהוא יותר חשוב, הוא יותר מעט באדם, שכן תמצא לעולם שהחשוב הוא מעט מן שאינו חשוב, שהוא [האינו חשוב] הרוב". ובתפארת ישראל פכ"ב [שלה.] כתב: "כי לא יקבל כל הבית קדושה כמו המזוזה, שהוא דבר קדוש, והוא דבר במקצת מן הבית". ובנצח ישראל פ"ז [קצג.] כתב: "כי הדבר החשוב הוא מעט, והדבר שהוא הרבה אינו חשוב". ובבאר הגולה באר השני [קצו.] כתב: "כי הדבר ששייך לאלקות הוא מקצת, שהוא נבחר מהכל. כמו שהיה שבט לוי נבחר מהכל, שהם י"ב שבטים, ובחר בשבט לוי מן השאר... כי לא שייך לאלקות רק דבר שהוא נבחר מן השאר, כמו שנבחר העשירי למעשר". ובדר"ח פ"ד מט"ז [שכט:] כתב: "האוצר של עושי מצות הוא מוגבל, מפני שעושי מצות הם מועטים". וצרף לכאן מאמרם [סוכה מה:] "ראיתי בני עלייה והן מועטין" [ראה למעלה פ"ה הערה 129, פט"ז הערה 63, ופכ"ג הערה 70].
(62) מבאר ש"עולם" מוסב על שמים וארץ, וכמו שפירש הרמב"ן שם [בראשית כא, לג]. אך המו"נ [ב, יג] ביאר ש"עולם" מוסב על הזמן, וכן ביארו רבינו בחיי [בראשית שם] והספורנו [בראשית שם]. וקשה, הרי להדיא נאמר שהקב"ה נקרא [בראשית כד, ג] "אלקי הארץ", ומדוע לא הביא פסוק זה להורות ש"אלקותו על התחתונים גם כן", ולא יצטרך להכניס עצמו למחלוקת ראשונים בביאור הפסוק "אל עולם". וכן בדר"ח פ"ו מ"י [שמה.] כתב: "שמים וארץ הם העולם, ונקרא שמו יתברך עליהם, שכך נקרא [בראשית כד, ג] 'אלקי השמים ואלקי הארץ'". ויל"ע בזה.
(63) דברים אלו מבוארים היטב בנצח ישראל ר"פ כא [תמד.]: "העולם הזה יש בו שני דברים; כי הוא עולם גשמי כאשר ידוע, ומצד הזה אין בו קדושה. ומכל מקום אי אפשר שלא יהיה העולם הזה בו מדריגה קדושה בדבר מה... כי העולם הזה בא מן השם יתברך, שהוא קדוש, ומאחר שבא מאתו יתברך, אי אפשר שלא יהיה לעולם הזה התיחסות אליו יתברך. שלא יבא דבר מדבר אם אין לו התיחסות אליו בדבר מה... ומפני זה העולם אשר הוא בעל גשם, יש בו בחינה נבדלת בלתי גשמי. ובחינה זאת היא מצד הפועל, שהוא נבדל מן הגשמי. ויש בעולם הזה גם כן בחינה גשמית, וזה מצד הנברא עצמו, שהוא גשמי. וכנגד זה עמדו בעולם שתי בחינות מחולקות; האומות שהם נוטים אל הגשמי, וזהו בחינה אחת. והאומה הישראלית, האומה הקדושה, כנגד הבחינה השנית, שיש בעולם בחינה שראוי לעולם צד בחינה קדושה בלתי גשמית". ועוד אודות שישראל מורים על החלק האלקי בעולם הזה [לעומת האומות], כן כתב בנר מצוה [יח:]: "יש בעולם ד' מלכיות מחולקות, כנגד החילוק שהוא בעולם. ויש בעולם אחדות, וכנגד זה הם ישראל, שהם אחד". וקודם לכן [י:] ביאר שזהו ביאור הפסוק [ישעיה מג, כא] "עם זו יצרתי לי תהלתי יספרו". ולמעלה פ"ס [תמד:] כתב: "בליל היציאה לקח הקב"ה את ישראל אליו... כאשר בחר השם יתברך בהם מכל האומות, ולקח אליו ישראל מן ארבע מלכיות". ובדרשת שבת הגדול [קצח.] כתב: "בעולם הזה אחדותו יתברך מצד ישראל, שהם אומה אחת בתחתונים מעידים על השם יתברך שהוא אחד". הרי החסרון בתחתונים הוא היות העוה"ז "עולם הרבוי" [כמבואר למעלה פכ"א הערה 16, פ"ס הערה 286, ופס"ה הערה 182], ואין חסרון זה חל על ישראל, כי הם אומה אחת המעידה על השם יתברך שהוא אחד, כמו שישראל קדושים אומרים [בהושענא "אום אני חומה"] "יחידה ליחדך" [ראה למעלה פ"ג הערה 15, פ"ה הערה 116, פכ"ט הערה 6, פ"מ הערה 152, פמ"ו הערה 185, פ"ס הערות 32, 339, פס"ב הערה 92, ופס"ד הערה 112].
(64) דברים לב, ט "כי חלק ה' עמו יעקב חבל נחלתו", ופירש רש"י [שם] "כי חלק ה' עמו - למה כל זאת לפי שהיה חלקו כבוש ביניהם, ועתיד לצאת, ומי הוא חלקו, 'עמו', ומי הוא 'עמו', 'יעקב חבל נחלתו', והוא השלישי באבות, המשולש בג' זכיות; זכות אבי אביו, וזכות אביו, וזכותו, הרי ג', כחבל הזה שהוא עשוי בג' גדילים. והוא ובניו היו לו לנחלה, ולא ישמעאל בן אברהם, ולא עשו בנו של יצחק". ולמעלה פ"ה [רעו.] כתב: "ואם תשאל, ולמה צריך להפכים, ולמה לא תהא בריאת אברהם בלבד מבלי הפכו, אחר שאמרנו כי עיקר הבריאה היא בריאה זאת, וכל אשר היה זולתו לא היה בהם בריאה. שאם תשאל כך, לא מחכמה שאלת על זאת. כי הדברים האלו ידועים בעצמם, כי לא ברא הקב"ה את אברהם בלבד בעולם מחמת חסרון המקבל, שלא יתכן להיות המקבל הפעולה שלימה, לכך נמשך אל העלול חסרון, כי בריאת העולם הזה אין במציאותו השלימות בכולו... ואילו לא נברא בעולם רק אברהם וזרעו, היה מדריגת העולם הזה שהוא כולו שלם. והנה זהו ענין אברהם ואומה הנבחרת שהם חלקים, ואי אפשר מבלתי האומות, שאין שלימות העולם רק בחלק לבד, והחלק הזה חלק ה', כדכתיב [דברים לב, ט] 'כי חלק ה' עמו יעקב חבל נחלתו'". ורש"י [בראשית לג, כ] כתב: "הקב"ה קראו ליעקב 'אל'" [מקורו ממגילה יח.]. ובגו"א שם אות טז [קסב:] כתב: "ויש לך להבין גם כן למה קראו הקב"ה ליעקב 'אל', שהוא אלוה בתחתונים, כי העולם התחתון נתן הקב"ה לבני האדם, כדכתיב [בראשית א, כו] 'וירדו בדגת הים ובעוף השמים', וכל האומות נתן הקב"ה תחת ישראל, כדכתיב [דברים כח, א] 'ונתנך ה' עליון על כל גויי הארץ', ואין ספק כי הם עליונים על כל האומות, וכל האומות תחת רשותם וממשלתם בעשותם רצון בוראם, ומקודשים ומובדלים מכלל כל הנמצאים. ויעקב יצא ממנו האומה הישראלית שנקרא 'ישראל' על שמו, והוא סבה להם, ולפיכך אמר הכתוב 'ויקרא לו אל אלהי ישראל', שהקב"ה קראו 'אל' בתחתונים, שכל התחתונים תחת רשותו" [הובא למעלה פנ"ד הערה 135. וראה להלן "הלכות יין נסך ואיסורו" הערה 68].
(65) לשונו למעלה פמ"ד [רפט:]: "כל פאר ראוי לראש, שהוא הדבר הנכבד באדם. ולפיכך קרא הכתוב המלבוש שהוא לראש [שמות לט, כח] 'פארי המגבעות'". ומצינו שני הסברים בספריו בביאור חשיבות הראש; (א) הראש הוא הדבר העליון ביותר באדם. וכן כתב למעלה פ"ח [תכד:]: "הראש הוא בעליון ובגובה". ובגו"א במדבר פכ"א אות לג [שנג:] כתב: "כי אין דבר עליון באדם רק הראש". ובדר"ח פ"ה מי"ט [תמ:] כתב: "כי הראש יש לו התעלות ביותר, שהראש הוא מתעלה על הכל". ובאור חדש פ"ב [תקג:] כתב: "הראש הוא עליון". ובבאר הגולה באר הרביעי [תב.] כתב: "אמנם מה שהתפילין הם על הראש, דבר זה כי הכבוד הזה הוא תוספת כבוד, לפי שהוא מצד השם יתברך, לא מצד האדם עצמו. וראוי שיהיה כבוד זה שהוא תוספת על הראש... שהראש הוא בתכלית הגובה". (ב) הראש מקבל מעלה נבדלת מחמת שנמצאת בו הנשמה. וכן כתב בדר"ח פ"ו מ"ו [קכז:]: "כי הכתר הוא תכשיט של כבוד על הראש, כי המעלה הנבדלת ראוי אל הראש, שהוא היותר עליון באדם, ושם הנשמה שהיא נבדלת, ולכך אל הראש ראוי תכשיט של כבוד". ובנתיב התשובה פ"ח [קלה:] כתב: "היה נר דולק על ראשו... וענין הנר הזה, כי הנר הוא האור הנבדל שהיה על ראשו, כי הראש מקבל כל מעלה שהיא נבדלת, כמו שמושחים המלכים והכהנים הקדושים בשמן המשחה על הראש [רמב"ם הלכות כלי המקדש פ"ט ה"ט]". וראה למעלה פ"ח הערה 273, ופמ"ד הערה 112. <b>ומה שהזכיר</b> כאן את המוח, כי הנשמה נמצאת במוח, וכפי שכתב בנצח ישראל פל"ז [תרפו:]: "הנשמה הנבדלת היא במוח, והנשמה היא אלקית יותר מן הלב". ובח"א לקידושין ע: [ב, קמט.] כתב: "המוח עם המצח, אשר שם הנשמה הטהורה". ובח"א לר"ה י: [א, צו.] כתב: "דומה למוח שהוא ראשית האדם, ושם משכן הנשמה". ובתפילה לפני הנחת תפילין אומרים "על הראש נגד המוח שהנשמה שבמוחי וכו' יהיו משועבדים לעבודתו יתברך שמו".
(66) אודות פחיתותה של טפה סרוחה, כן עולה מהמשנה [אבות פ"ג מ"א] "מאין באת, מטפה סרוחה". ובדר"ח שם [כד.] כתב: "כי כאשר מסתכל מאין בא, מטפה סרוחה, שמצד התחלת האדם אינו נחשב לכלום". ובדר"ח פ"ד מי"ז [שסג.] כתב: "נולד האדם מטפה סרוחה, עד שקרוב האדם אל ההעדר". ולמעלה פי"ח [קמז:] כתב: "וכאשר אמרו חכמים על ענין האדם שהוא בריה פחותה בעל חומר, אמרו [אבות פ"ג מ"א] 'הסתכל בשלשה דברים ואי אתה בא לידי חטא, מאין באת, מטפה סרוחה'. הרי כי החומר הפחות שבאדם הוא מן הטפה סרוחה, שהוא המים אשר הם בלי צורה". ובגו"א ויקרא פי"ט אות נה [צג.] כתב: "אין דבר רחוק ומאוס כגון טפת זרע". ובגו"א במדבר פט"ו אות לה [רלח.] כתב: "ואין דבר מאוס ושפל מן הזרע". ובדרשת שבת הגדול [רח.] כתב: "אין דבר מאוס כמו טפה של שכבת זרע". ובנר מצוה [קיח:] כתב: "[האדם] אינו כולו כבוד. כי יש בו הגוף, שיש בו כמה דברים של גנות. גם בא לעולם שלא בכבוד, כאשר הוא ערום... גם נמצא בו הגנאי בצואה ובשתן ושאר דבר... היינו מפני שהגוף נבראה מטפה סרוחה, ולכך נמצא בו הגנות ונולד ערום" [ראה למעלה הערה 18].
(67) לשונו בדר"ח פ"ד מי"ז [שסג.]: "נולד האדם מטפה סרוחה, עד שקרוב האדם אל ההעדר, ומקבל העדר, הוא המיתה, וזהו העולם הזה... כי האדם שנברא מבשר ודם מטפה סרוחה, איך אפשר שיהיה לו המעלה העליונה, כי סוף סוף בשר ודם הוא".
(68) לשונו למעלה פ"ה [רעו:]: "כי בריאת העולם הזה אין במציאותו השלימות בכולו. כמו שתמצא האדם אשר ברא הקב"ה, ויש בחלק ממנו דבר נכבד, הוא השכל. ואין עליך לשאול למה לא בראו שכלי בלא חומר, כי אין מדריגת האדם נותן כך שיהא שלם כל כך שיהא כלו שכלי, ואמנם בחלק ממנו ימצא זה".
(69) שלכל בני אדם יש ראש ידים ורגלים [ראה הערה 71]. ולמעלה פמ"ד [רעו:] כתב: "שכל בני אדם משותפים בצורה זאת". ורומז בלשונו כאן שאכן בדברים הטבעיים יש שויון בין הבריות, כי במדריגת הטבע החומרי אין הבדל בין איש לרעהו ובין אומה לרעותה. ולמעלה פ"מ [פו.] כתב: "כי כל טבע פועלת בשוה". ולמעלה פמ"ג [רז.] כתב: "לא היה התנגדות הזה רק דבר בלתי טבעי, כי בטבעם אין התנגדות, והכל שוה ביחד לפי הטבע". וכן בגו"א ביאר את דברי רש"י [בראשית ו, יג], שכתב "כל מקום שאתה מוצא זנות, אנדרלמוסיא באה לעולם והורגת טובים ורעים", ושם בגו"א אות כז [קלט:] כתב: "העריות הוא בגוף האדם, וכאשר יחטא האדם בגוף בא דבר לכלות הגופים, ואין מבחין בין טוב ובין רע, כי מצד הגוף אין חילוק בין טוב ובין רע, רק מצד הנפש יבא הבדל בין צדיק ובין רשע, שהגוף בשניהם אחד, רק שנשמת הצדיק יותר חשובה וזכה מן הרשע". ובדר"ח פ"ד מכ"א [תל:] כתב: "כי השכל בו מחולקים בני אדם, שאין דעת של זה כמו זה... כי מצד הגופות שוים בהם בני אדם, והחילוק שיש לאדם זה מזה הוא מצד השכל והדעת, שהם מחולקים בדעתם". וכן ביאר בתפארת ישראל פ"א [לה:], ויובא בהערה 73. וכן נאמר [קהלת ט, ב] "מקרה אחד לצדיק ולרשע", ופירש רש"י שם "מקרה אחד - ויודעים שסוף הכל אשר צדיק ואשר רשע למות, ומקרה אחד יש בעולם הזה לכולם, כל זה הם יודעים, ואף על פי כן בוחרים להם דרך הטוב, לפי שיודעים שיש הפרש ביניהם לעולם הבא". הרי מצד הגופים [מיתה בעוה"ז] אין הבדל בין הצדיק לרשע. וראה בנתיב התורה פ"א הערה 137 [הובא למעלה פ"ג הערה 72, פ"מ הערה 99, ופמ"ג הערה 23, וש"נ]. וראה להלן ציונים 94, 139, 178, ו"הלכות יין נסך ואיסורו" הערות 63, 71.
(70) יש כאן רמז שאין חכמים עוסקים במישור של טבע, אלא במישור הרוחני. וזהו יסוד מוסד בספריו. וכגון, בבאר הגולה באר הרביעי [תצ:] כתב: "דבר זה התבאר לך פעמים הרבה מאוד, כי זהו דרך חכמים שהם מדברים מן המהות בלבד, והוא עצם הדבר". ושם בבאר החמישי [פא:] כתב: "דע כאשר ישיג האדם בדבריהם, ידע ידיעה אמיתית שהיו יודעים בסתרי החכמה... והכל בדרך חכמה אלקית. ולא היה דבריהם בדרך הטבע... רק הכל בסדר השכלי, וזה ראוי לחכמים אלקיים". ושם בתחילת הבאר הששי [קמא:] כתב: "החכמות שאמרו עליהם שדברו בהם זרות היא החכמה טבעית... כי כל שהביאום לדבר זה לחשוב על חכמים כך, זהו מה שמצאו בדבריהם שנתנו סבות לדברים טבעים שנתהוים בעולם, והיה נראה להם כי הסבות האלו הם רחוקים שיהיה דבר זה סבה טבעית. ובשביל זה אמרו עליהם שהיו רחוקים מחכמות אלו. אבל אין האמת כך כלל, כי לא באו חכמים לדבר מן הסבה הטבעית, כי קטון ופחות הסבה הטבעית, כי דבר זה יאות לחכמי הטבע או לרופאים, לא לחכמים. אבל הם ז"ל דברו מן הסבה שמחייב הטבע... כי דבריהם הם בנסתר ובנעלם". ושם בהמשך הבאר הששי [שלח:] כתב: "כבר אמרנו לך פעמים הרבה מאוד, כי דברי חכמתם היו בחכמה ובהשכל, ואינם דברים גשמיים, ולכך נקראו 'דברי חכמים', שהם דברים שכליים בלבד, ולא היו דברי חכמים רק מן המהות הענין, ואין להם עסק בדברים החומרים הנגלים". ובנצח ישראל פ"ו [קנח:] כתב: "חכמים אמרו מה שראוי... ודבר זה כלל גדול בדברי חכמים, שהם הלכו אחר המהות המיוחד. ובארנו זה במקומות הרבה בחבור באר הגולה, ובחבור גבורות ה'". ובח"א לב"מ פג: [ג, לא:] כתב: "דבר זה תמצא בתלמוד הרבה שדברו חכמים בענין שכלי בלבד... מפני שהם חכמים, מדברים דבריהם לפי אשר הוא בשכל, אף שלא נעשה במוחש... דברו חכמים בשכל מופשט מן הגשמי, ודי בזה למביני מדע". ובח"א לב"מ פו. [ג, מז.] כתב: "הכל עניין שכלי, כי כל דברי חכמים בשכל, כמו שהם חכמים, לא הלכו רק אחר השכל, וזה מבואר". ובח"א לב"ב כה. [ג, פ:] כתב: "מפני שבני אדם לא ידעו רק הגשמיות, שהוא לחלקם, לא ציור השכלי. וחכמים השיגו בהשתלשלות העולם וסדר שלו, ולפיכך לא הבינו דבריהם" [ראה למעלה פ"ט הערה 206, ופי"ז הערה 74].
(71) לשונו להלן בסוף הספר [בהלכות יין נסך ואיסורו (לאחר ציון 62)]: "הנה דבר ידוע אף כי ישראל והאומות הם שוים משתתפים בדבר הנגלה, ותראה שיש לכל בני אדם ראש ידים ורגלים אברים וגידין ובשר ופרצוף, לאחד כמו השני, ואין חלוק ביניהם, אבל שלא יהיה שום חילוק בין ישראל לאומות בדבר הפנימי, דבר זה אינו כלל... ולכך אף אם כל בני אדם מתדמים בדברים המורגשים והחצונים, מובדלים הם בכח פנימי". וראה להלן ציונים 94, 139.
(72) נראה מלשונו שמתייחס לאלו שאכן אמרו בפועל "שאפשר שיהיה ההצלחה האלקית בשוה אצל הכל". והראשון שטען כן הוא קרח באומרו [במדבר טז, ג] "כי כל העדה כולם קדושים ובתוכם ה'". וכן שאל מלך כוזר [כוזרי מאמר ראשון אות קב], וכלשונו: "מדוע לא נתנה התורה כהישרה לכל בני האדם, וכי לא היה זה ראוי יותר לחכמה האלוקית". ובספר מדרכי הכרם [ישראל וארצו עמוד 165] מבאר שכך טענה הדת הנוצרית עפ"ל, ולהם כתב כאן "ולכך סכלו אותם שאמרו שאפשר שיהיה ההצלחה האלקית בשוה אצל הכל". ומצינו כמה פעמים שהמהר"ל מתייחס לסכלות של הנצרות [ראה למעלה פל"ט הערה 150, גו"א בראשית פמ"ט הערה 44, שם דברים פי"ח הערה 65, ובמבוא לבאר הגולה עמוד 22].
(73) פ"א [לד:], וז"ל: "אמנם כל המין מבני אדם אי אפשר שיהיו שוים כלם במעלת נפשם. ועם שכל מין בני אדם שוים בתאר פניהם ובעניניהם, אינם שוים במה שיש חלק מהם יותר אלקי מזולתם, כמו שידוע. כי הנבואה ורוח הקודש והשכינה היו מיוחדים בו העם אשר בחר בו השם יתברך מזולת שאר העמים עכו"ם, ואין ספק כי הנבואה הכנה בנפש האדם. ותמצא הכנה הזאת מיוחדים בה העם אשר בחר ה' יתברך. ומזה תראה כי העם הזה היה יותר נפשם אלקית מצד ההכנה הזאת. וגם זה מוכרח לומר; וזה כי העולם הזה אשר בו מין בני אדם, הוא עולם הטבע. ולפיכך הדבר אשר הוא טבעי ראוי שימצא בכל המין בשוה, במה שהעולם הזה הוא טבעי בכללו. ואם ימצא שנוי בהם מפני שנוי המקומות, דבר זה אינו נחשב שנוי כלל. אבל האלקיות לא ימצא בשוה לכל המין, שאם היה נמצא לכל המין בשוה היה עולם הזה עולם נבדל, מאחר כי בכללותו נמצא האלקיות. אבל העולם הזה הוא עולם הטבע, ואינו עולם הנבדל. ודבר זה מחייב שאין נמצא האלקיות לכל המין בשוה, כי אם בחלק ממנו" [ראה למעלה פ"ג הערה 72, פי"ט הערה 226, פ"מ הערה 99, פמ"ב הערה 100, פמ"ג הערה 23, פמ"ד הערות 12, 54, להלן הערה 122, ו"הלכות יין נסך ואיסורו" הערות 58, 64]. וכאן מזכיר את ספר התפארת בלשון עבר ["דבר זה יותר התבאר בספר תפארת ישראל"], אך למעלה פס"ו [לאחר ציון 56] כתב: "ועוד יתבאר בספר תפארת ישראל", וראה שם הערה 57.
(74) לא מצאתי בנצח ישראל היכן ביאר ענין זה. וראה למעלה פנ"ד הערה 126, ופ"ס הערות 121, 338, שגם שם ציין לדבריו בנצח ישראל, ולא נמצאו. ומלשונו כאן משמע שמתייחס לספר נצח ישראל בלשון עבר ["התבאר... גם בספר נצח ישראל"]. וכמה פעמים התייחס לספר נצח ישראל בלשון עתיד, וכמצויין למעלה פי"ח הערה 44, פנ"ד הערה 126, פ"ס הערות 121, 338, ולהלן פע"ב הערה 104.
(75) אודות שכלל בני אדם דומה לאדם פרטי, כן כתב למעלה פכ"ט [תקה:]: "האדם הכללי הוא כלל בני אדם, שהם כאיש אחד". ולמעלה פמ"א [קלז.] כתב: "דע כי כלל הבריות הם על צורת אדם פרטי, ודבר זה מבואר. וכמו שבאדם הפרטי תמצא שלשה כחות, והם אינם חמריים; האחד, הוא השכל שבאדם. הכח השני למטה מזה, כח נפשי אלקי. ועם שאינו שכל, הוא כח נפשי נבדל מן החומר. הכח השלישי כח נפשי, אבל אינו נבדל מן הגוף... [כך] יש בני אדם בעולם הכללי כבני אדם שהם במדריגת השכל הנבדל הזה.... ויש בני אדם שהם במדריגת כח השני, הוא כח נפשי נבדל מן הגוף... ויש עוד בבני אדם שיש לו מדריגת כח נפשי בלתי נבדל, והם בני אדם העוסקים בענין העולם הזה, והם בעלי משא ומתן. ואין זה ענין אלקי בעצמו, רק שהוא קיום להם, שעל ידי זה יש קיום העולם", ושם הערה 22 נלקטו מקבילות רבות ליסוד זה, ונביא כאן שתים מהן; בבאר הגולה באר השביעי [שפה:] כתב: "דבר זה הוסכם הוא מהחכמים, כי בני אדם בכלל דומה לאדם פרטי, ודברו מזה הרבה, והאריכו בדברים אלו. והוא באמת דעת חכמים ז"ל במדרשיהם, ואין כאן מקומו". ובח"א לקידושין ע: [ב, קמט.] כתב: "כי ישראל נמשלו כאילו היה איש אחד, וכמו שיש לאדם אברים מתחלפים... כך יש באומה ישראל מדריגות מתחלפות; המלך שבהם דומה ללב, שהוא מלך האיברים. העינים הם סנהדרין... והכהנים הם כנגד המוח עם המצח, אשר שם הנשמה הטהורה". ולמעלה פמ"ז [תקטז.] כתב: "כלל ישראל הם דומים לאיש אחד פרטי, כמו שהתבאר כמה פעמים" [ראה למעלה פכ"ט הערה 112, פל"ט הערה 77, פמ"א הערה 22, פמ"ז הערה 366, ולהלן פע"א הערה 87].
(76) בא ליישב שאלה מתבקשת [על מה שהשווה בין אבריו של אדם פרטי (חשובים ופחותים) לכלל בני אדם (ישראל והאומות)]; באדם פרטי האברים הפחותים מצורפים לחשובים, ששניהם נכללים בגוף אחד. אך ישראל והאומות נפרדים זה מזה לגמרי, ומהו הדמיון בין אברים פחותים לחשובים לישראל והאומות. ויבאר שגם ישראל והאומות היו ביחד בבריאת אדם הראשון.
(77) פירוש - אף על פי שאדה"ר הוא יחיד, מ"מ בבריאתו בכח היו האומות המחולקות שיצאו מאתו. ובתפארת ישראל פמ"ז [תשלח:] כתב: "כי אדם הראשון היה התחלה, ובכח התחלה הוא הכל, לפי שהוא התחלה לכל... וידוע כי אדם הראשון יצאו ממנו כל המין מבני אדם. ומפני כך כלל המין שיצא מן אדם הראשון דומה אליו לגמרי, כי התולדה ראוי שיהיה דומה למוליד, עד כי כל המין נחשב כמו אדם אחד. ודבר זה ידוע, כי כלל מין האדם נחשב כמו אדם אחד... כמו שנמצאו אברים חשובים באדם, כך נמצאו במין האדם בני אדם חשובים" [ראה להלן פע"א הערה 87]. ובדר"ח פ"ג מ"ב [נט:] כתב: "כולם נכללים בשם 'אדם', [לכך] הקב"ה טובע כל הבריות בחותמו של אדם הראשון". ושם מ"ד [קלא:] כתב: "כי אדם הראשון הוא כמו מין האדם בכלל, שנקרא 'אדם' על שם שהוא כולל כל מין האדם. כי ההתחלה שהיא התחלה לדבר, עומדת במקום הכל, והוא דומה כמו שורש האילן". ובנתיב גמילות חסדים פ"ה [א, קסג.] כתב: "כי אדם הראשון ממנו יצאו כלל בני אדם, והוא נחשב כמו כלל בני אדם, שהרי שמו היה 'אדם', ועליו נאמר [תהלים קטו, טז] 'השמים שמים לה' והארץ נתן לבני אדם'". ובח"א לב"מ פה: [ג, מב:] כתב: "במה שהיה נקרא 'אדם' סתם, היה אדם הראשון כולל כל בני אדם". ובגו"א בראשית פמ"ו אות ה [שנב.] כתב: "כי אדם הוליד כלל בני אדם... וכל העולם נקראים 'בני אדם'" [ראה למעלה פי"ג הערה 34, פכ"ט הערה 112, ופל"ז הערה 102]. <b>ובכל אדם</b> מצינו שבכחו התולדות שיצאו ממנו, וכמו שכתב בח"א לשבת לב: [א, כב.]: "האדם קודם שהוליד הוא אדם פרטי, וכל פרטי גשמי. וכאשר יוליד האדם, ובכחו הכללית, היינו הבנים, שוב אין פרטי, רק יש לו כח כללי". ובח"א לב"ב קטז. [ג, קכד.] כתב: "כי האדם שיש לו בן אין נחשב פרטי, בעבור כח התולדות שהם ממנו, ובזה נחשב כללי... כי ע"י התולדות של אדם יצא האדם מן השם פרטי ונחשב כללי, שהרי כחו על רבים". ובנצח ישראל פכ"ט [תקפב.] כתב: "מי שעוסק בפריה ורביה הוא כמו כללי, ואינו נחשב עוד פרטי". וכן כתב בח"א ליבמות סד. [א, קמא.].
(78) בדור הפלגה, וכמו שכתב בתפארת ישראל פי"ב [קצה:]: "כי שבעים אומות היו בדור הפלגה, כחז"ל". וכוונתו למה שאמרו בפרקי דרבי אליעזר פכ"ד "קרא הקב"ה לשבעים מלאכים הסובבים כסא כבודו, ואמר בואו ונבלבל את לשונם... וירד הקב"ה ושבעים המלאכים הסובבים כסא כבודו, ובלבל את לשונם לשבעים גוים ולשבעים לשון... ומשם הפיצם ה' על פני כל הארץ, שנאמר [בראשית יא, ח] 'ויפץ ה' אותם על פני כל הארץ'". ובנצח ישראל פל"ח [תרצד:] כתב: "נעשו האומות הרבה כאשר נפלגו בדור הפלגה". ולשונו כאן "ונתפלגו בפועל" אכן רומז לדור הפלגה. וכן יבאר בסמוך. וראה להלן פס"ט הערות 47, 150.
(79) פירוש - מלאכים אלו הם השרים השולטים על האומות. והרמב"ן [ויקרא יח, כה] כתב: "אבל סוד הדבר בכתוב שאמר [דברים לב, ח-ט] 'בהנחל עליון גוים בהפרידו בני אדם יצב גבולות עמים וגו' כי חלק ה' עמו וגו''. והענין כי השם הנכבד ברא הכל, ושם כח התחתונים בעליונים, ונתן על כל עם ועם בארצותם לגוייהם כוכב ומזל ידוע, כאשר נודע באצטגנינות. וזהו שנאמר [דברים ד, יט] 'אשר חלק ה' אלקיך אותם לכל העמים', כי חלק לכולם מזלות בשמים, וגבוהים עליהם מלאכי עליון נתנם להיותם שרים עליהם, כענין שכתוב [דניאל י, יג] 'ושר מלכות פרס עומד לנגדי', וכתיב [שם פסוק כ] 'והנה שר יון בא'... וכתיב [ירמיה יא, ד] 'והייתם לי לעם ואנכי אהיה לכם לאלקים', לא שתהיו אתם אל אלהים אחרים כלל... יאמר כי הבדיל אותנו מכל העמים אשר נתן עליהם שרים ואלהים אחרים, בתתו לנו את הארץ שיהיה הוא יתברך לנו לאלקים, ונהיה מיוחדים לשמו" [ראה למעלה פנ"ה הערה 28, פ"ס הערה 97, פס"ד הערה 331, ולהלן "הלכות יין נסך ואיסורו" הערה 68].
(80) כמבואר בהערה 78. ובתנחומא [האזינו אות ו] אמרו "אמר הקב"ה למלאכים שרי כל האומות, בואו ונטיל גורלות למי יעלו האומות, אומה לכל אחד ממנו, ואיזה יעלה לחלקי. הטילו גורלות, ונפל ישראל לחלקו של הקב"ה". וראה למעלה פנ"ד הערה 133, פ"ס הערות 95, 97, ופס"ד הערה 331.
(81) לכך נאמר "נעשה אדם" ולא "אעשה אדם", ולא "תעשו אדם", כדי לכלול ביחד את הקב"ה והמלאכים בבריאת אדם, כי להקב"ה ולמלאכים יש את חלקם באדם.
(82) יש בדבריו הד ליסודו שמספרי שבע ושבעים מורים על הרבוי. ולמעלה פי"א [תקמז:] כתב: "כי האומות יש בהם הרבוי, ולכך מספרם שבעים אומות". ולמעלה פמ"ז [תעג.] כתב: "כי השבעה רבוי החלקים בכל מקום, וכאשר רוצה להזכיר הרבוי, מזכיר אותו במספר שבעה, כמו [דברים כח, ז] 'בדרך אחד יצאו אליך ובשבעה דרכים ינוסו מפניך'" [ראה למעלה הקדמה שלישית הערה 15, פי"א הערה 75, פמ"ז הערות 202, 203, פנ"ח הערה 57, ולהלן פס"ט הערה 150].
(83) הנה בכמה מקומות ביאר ענין זה [מדוע נאמר "נעשה אדם" בלשון רבים], ולא ביאר כדבריו כאן [שהקב"ה נמלך עם המלאכים משום שיש להם חלק באדם], אלא ביאר הסבר אחר [שהקב"ה נמלך עם המלאכים כדי שלא תהיה מהם התנגדות לבריאת אדם]. ולדוגמה, ננקוט בדבריו בבאר הגולה באר הרביעי [שעא:], שכתב: "כי מה שכתוב 'נעשה אדם בצלמנו'... שפירוש הדבר שהוא יתברך נמלך בפמליא של מעלה, וזהו 'נעשה אדם'. ואין הכוונה חלילה שהוא יתברך צריך לעצה ולהמלכה מברואיו, כי הוא ברא אותם ואת שכלם ודעתם, ואיך יעלה על דעת האדם לומר כך. אבל הפירוש הוא שלא ימצא בעולם התנגדות. משל זה, כאשר רצה הקב"ה לברא את האדם, אף כי היה ראוי להיות נברא האדם מצד הפועל, שהוא השם יתברך, אם היה לו התנגדות מצד הנמצאים, שלא היה לבריאה זאת חבור וקשור עם פמליא של מעלה, עד שהיה כאן התנגדות. כי בריאה זאת, בשביל שני דברים שייך בו שאלה יותר משאר נבראים; האחד, שהאדם יש בו דבר מן העליונים, הוא הנשמה והחכמה והשכל. וכאשר זוכה האדם, יש לו מעלה ומדרגה בין העליונים. ולפיכך ראוי לבריאה זאת שיהיה לה קשור עם עליונים, ולכך ראוי שיהיה בצד שלא ימצא לו התנגדות לאדם. השני, שכל הנבראים התחתונים נבראו בשביל האדם, ואם בריאת האדם ראוי, ראוים גם כן כל הנבראים שהם בשבילו, וטפילים אצלו, לפי שהוא העיקר. ולפיכך בכל הנבראים לא כתב 'נעשה', רק באדם, בשביל כי הקב"ה פועל את הנבראים, וכל פעולותיו ומעשיו אשר הוא עושה הם ישרים וראוים להיות, כמו שהוא ראוי מצד הפועל, כך הם ראוים מצד הנמצאים, עד שלפי זה יהיה העולם אחד, ואין בו התנגדות". וכן כתב בגו"א בראשית פ"א אות ס [מא:], ח"א לב"מ פו. [ג, מד.], ח"א לסנהדרין לח: [ג, קנא:], והספד [קפח]. לכך הלשון שכתב כאן "<b>וזה שאני אומר</b> שלכך כתיב 'נעשה אדם בצלמנו', שנמלך עם המלאכים... כי האדם הזה בכחו רבוי האומות, שהם שבעים, ולכך כל המלאכים היו משתתפים בו", קצת קשה, כי המלים "וזה שאני אומר" [שאינו מצוי כלל בספריו] משמע שכך הוא אמר בעבר בשאר מקומות, אך כאמור הסבר זה אינו נמצא בשאר ספריו.
(84) ופירש רש"י [שם] "הבה נרדה - בבית דינו נמלך, מענותנותו יתירה".
(85) פירוש - בתחילה [לפני שהאומות נפרדו זו מזו] היו האומות מעורבות זו בזו.
(86) נקט ב"שר ומלאך", כי שר של אומה הוא מלאך, וכמו שכתב למעלה פ"ס [שצז.] "כי האומות יש להם כל אחד ואחד שר או מלאך מיוחד", וראה שם הערה 95, וש"נ. ובדר"ח פ"ה מ"ד [קי.] כתב: "דרשו רבותינו ז"ל [שמו"ר כא, ה] 'והנה מצרים נוסע אחריהם' [שמות יד, י], שראו ישראל שר של מצרים בא לעזור למצרים, ולפיכך 'ויראו מאוד' [שם]. וכל זה מפני כי הנצוח הזה לא לאלו מצרים, רק לכל האומה אשר הם תחת <b>השר</b> שלה, ולפיכך בא <b>המלאך</b> לעזור אותם" [הובא למעלה פי"ד הערה 110, ופמ"ז הערה 6, וש"נ]. הרי פתח ב"שר", וסיים ב"מלאך", כי חד הם.
(87) דבריו יוטעמו לפי מה שכתב למעלה פנ"ה [ריג.], בביאור מדוע יצ"מ לא היתה יכולה להעשות על ידי מלאך [הגש"פ], וכלשונו: "כי ישראל היו תחת רשות מצרים לגמרי, כמו שהתבאר פעמים הרבה מאוד. ואין מלאך נוגע ברשות מלאך אחר, שיש למצרים מלאך גם כן. וכיון שנתנם ברשות מצרים תחת כח מצרים, אין מלאך נוגע ברשותו". ולמעלה פ"ס [שצז.] כתב: "כי האומות יש להם כל אחד ואחד שר או מלאך מיוחד, ואיך יתכן שיהיה זה תחת זה, שהרי כל אחד ואחד מן האומות יש לו שר ומלאך מיוחד... שאין אחד נוגע במוכן לחבירו [יומא לח:]... וכל אחד יש לו חלק מחולק מחבירו, ובמה שהם מחולקים לא יתכן שיכנס זה ברשות זה". וזהו שכתב כאן "ויקח כל שר ומלאך חלקו, ומאז נפלגו ונפרדו האומות", לאמר לאחר שכל מלאך נטל את שלו, שוב אי אפשר שחלוקה זו תתבטל, שהרי "אין מלאך נוגע ברשות מלאך אחר".
(88) כי אי אפשר שיברא רק חלק ה' יתברך, לכך חלק ה' יתברך צריך להמצא כמיעוט בתוך הרבוי שאינו חלק ה' יתברך, וכמו שהתבאר למעלה. ומקור הבטוי "לברר וללבן" הוא מהפסוק [דניאל יא, לה] "ומן המשכילים יכשלו לצרוף בהם ולברר וללבן עד עת קץ כי עוד למועד". ומהקשר דבריו כאן משמע שתיבת "לברר" היא מלשון ברירה של מלאכת שבת, לברור הסולת מן הפסולת. וראה למעלה פל"ט הערה 88 בביאור השייכות בין בורר לברירות.
(89) פירוש - יחס ישראל והאומות הוא כיחס יעקב ועשו, שכשם שיעקב לא נולד לבדו, אלא יחד עם עשו, כך ישראל לא נבראו לבדם, אלא יחד עם האומות, וכמו שמבאר והולך. וכן למעלה פכ"ט [תפב:] השוה את שם "בכור" של יעקב ביחס לעשו לשם "בכור" של ישראל ביחס לאומות.
(90) אודות שישמעאל הוא הפסולת של אברהם, כן כתב בנצח ישראל פל"ג [תרלו:]: "כי ישמעאל הוא אומה שאין ראוי לה המציאות, ויש בה חסרון. ונמשך מן אברהם, מן מעלתו הגדולה, החסרון שהגיע לישראל מן ישמעאל. ולא היה דבר זה במקרה, רק כי ראוי אברהם מצד עצמו לצאת ממנו ישמעאל. אף על גב שאברהם יש לו מעלה גדולה, מצטרף חסרון אל מעלתו כאשר ישמעאל בא ממנו. כי הצדיקים מחולקים במעלתם, לפעמים יש לצדיק מעלה גדולה מאוד, ומצטרף אליה חסרון". ואודות שהבנים מורים על פנימיות האב [ולכך הפסולת שהיתה באברהם מתבטאת בישמעאל בנו], כן כתב הרמב"ן [דברים כט, יז]: "כי האב שורש הבן... כי משורש מתוק לא יצא מר. וכל אשר לבבו שלם עם השם הנכבד, ולא הרהר כלל בעו"ג, לא יוליד מודה בה". ולמעלה פ"ט [תפה.] כתב: "ודע כי ראוי שיהיה העונש נמשך אל זרעו של אברהם בשביל אברהם, כי חסרון השורש יתגלה ויראה בענפים ביותר, כי זה ענין הענף שבו יתגלה כח השורש. ולפיכך חטא השורש יתגלה בענפים ביותר ממה שנראה בשורש עצמו". ובגו"א במדבר פט"ז אות ד [רמד:] כתב: "ודאי צדיק שמוליד רשע, יש דבר פסולת בצדיק שממנו נולד הרשע, כי אין צדיק שלא יהיה בו דבר פסולת ויוצא הרשע ממנו". ובח"א לגיטין נז: [ב, קיז.] כתב: "אם באביו היה בטל כח הקדושה הזאת אצל הרשע, אבל בבניו נתגלה כח זה". וכן הוא בתקנת השבין סימן ו אות סה, וז"ל: "כי הבנים מבררים האבות, וכמו ששמעתי כי בבנים נגלה מעמקי לב האבות, והנעלמות שבהם" [ראה למעלה פ"ט הערות 38, 209, 210, פט"ו הערה 84, פכ"ט הערה 4, פנ"ד הערה 191, ולהלן פע"א הערה 56].
(91) חידוש גדול יש בדברים אלו. כי שגרת המחשבה תופסת שישמעאל נוטל עמו את הפסולת של אברהם, ועשו נוטל עמו את הפסולת של יצחק, ולכך יעקב נשאר ללא פסולת, ומטתו שלימה. אך כאן מבאר שאמנם הפסולת של אברהם מתבטאת בישמעאל, אך אין ישמעאל נוטל ומפסיק פסולת זו. וכן הפסולת של יצחק מתבטאת בעשו, אך אין עשו נוטל ומפסיק פסולת זו, כי אין הבן מפסיק פסולת אביו, אלא ממשיך פסולת אביו. לכך אם יעקב היה נולד בפני עצמו, היה יעקב ג"כ נולד עם פסולת, והיה מוריש פסולת זו לבניו השבטים. לכך האופן היחידי שיעקב יוולד ללא פסולת הוא שעשו יוולד עמו, ועשו כאח יש בידו למנוע מהפסולת של הדורות הקודמים להגיע ליעקב. וראה בסמוך הערה 93.
(92) אודות שעשו נוטל את הפסולת שהיתה עלולה להמצא ביעקב, כן כתב באור חדש פ"ו [תתרכו.]: "אמרו במדרש [ב"ר סג, ח] 'ויצא הראשון אדמוני' [בראשית כה, כה], למה יצא עשו תחילה, כדי שיצא הוא וסריותו עמו. אמר רבי אבוה, כהדין פרביטא [בלן] שהוא משטף את בית המרחץ, ואחר כך מרחיץ בנו של מלך. כך יצא עשו תחילה, כדי שיצא הוא וסריותו עמו. ופירוש זה כי עשו הוא דבק בסריותו ובגנות, ובשביל זה הוא נוטל כל הפחיתות והגנות, עד שהיה יעקב איש חלק, ועשיו איש שעיר [בראשית כז, יא], ודבר זה יורה על הגנות והפחיתות". ובדרשת שבת הגדול [רל:] כתב: "כי כל ענין עשו כמו שאור מבאיש, ואילו ישראל הוא כמו מצה נקיה מבלי שום פסולת. ואמרו במדרש 'ויצא הראשון אדמוני', למה יצא עשו תחלה... הרי כי עשו הוא שאור מבאיש". ונאמר [בראשית כח, ה] "וישלח יצחק את יעקב וילך אל לבן וגו' אחי רבקה אם יעקב ועשו", וכתב רש"י [שם] "אם יעקב ועשו - איני יודע מה מלמדנו". ובגו"א שם אות ג [מט:] כתב: "נראה דבא ללמדנו כי רבקה היתה אם יעקב ועשיו, שהיו אחים אינם מתחברים יחד, וכדכתיב בקרא, וידע יצחק שצריך לצאת זרע כשר אחד שאין בו פסולות. ולפיכך אמר יצחק, מאחר שרבקה היא 'אם יעקב ועשו' בנים מחולקים, אם כן לא די בזה, רק שאני צריך לשלוח את יעקב לבית לבן אחי רבקה, שהיא אם יעקב ועשיו, וישא יעקב מבנותיו, ומהם יצא הזרע המבורך, שיהיה אחד, ואין בהם פסולת". הרי ההבדלה שבין יעקב לעשו מורה על רבקה שהיא יודעת להפריש את הפסולת מהסולת, וזה מורה באצבע שעשו נוטל את הפסולת שהיתה עלולה להגיע ליעקב. ובנצח ישראל פט"ז [שעט.] ביאר מדוע המלאך [שהוא שרו של עשו (ב"ר עז, ג)] נגע בכף ירך יעקב [בראשית לב, כו], וכלשונו: "כי הירך הוא ברגל, והרגל הוא מיוחד שיש בו פחיתות. ואי אפשר לאדם שלא יהיה בו פחיתות של מה, ולכך בזה היה שולט שרו של עשו". ולפי דבריו כאן דבריו בנצח מאירים, שהואיל ותחילת לידתו של עשו היתה בכדי למנוע פסולת מיעקב, דין הוא שתהיה לעשו תפיסה בפחיתות שתמצא ביעקב. וראה למעלה פכ"ט הערה 19, ולהלן הערות 181, 184.
(93) אודות שבאברהם ויצחק היתה פסולת, לעומת יעקב, כן אמרו חכמים במדרש [ב"ר סח, יא] שיעקב אמר "אברהם יצא ממנו פסולת, ישמעאל וכל בני קטורה. ויצחק יצא עשו וכל אלופיו. ואני, אם מתאחות ב' אבנים זו לזו, יודע אני שאינו יוצא הימני פסולת". ובגמרא [פסחים נו.] אמרו "ביקש יעקב לגלות לבניו קץ הימין, ונסתלקה ממנו שכינה. אמר, שמא חס ושלום יש במטתי פסול, כאברהם שיצא ממנו ישמעאל, ואבי יצחק שיצא ממנו עשו. אמרו לו בניו... כשם שאין בלבך אלא אחד, כך אין בלבנו אלא אחד". ובגו"א במדבר פכ"ב אות מ [שעז:] כתב: "יעקב ובניו, היו כולם קדושים, ולא היה פסולת בזרעו, ולא עבר שם זר... שאין לנטות ימין ושמאל" [ראה למעלה פנ"ד הערה 12]. <b>ויש לשאול</b>, כי כאן מבאר שהטעם שלא היתה פסולת בזרע יעקב הוא מחמת שעשו נולד עם יעקב ונטל את הפסולת שהיתה עלולה להיות ביעקב. אך למעלה פ"ט [תצח.] ביאר זאת מחמת מעלת יעקב, ללא קשר כלל לעשו, וכלשונו: "מדת אברהם חסד, ומדת יצחק מדת הדין, זה הפך לזה... ויעקב נגד אמצעי... לכך מדת יעקב מדת אמת, כי האמת אין לו נטיה לא לימין ולא לשמאל, לכך יעקב הוא נגד האמצעי שאין לו ימין ושמאל. וכל זרע יעקב זרע אמת, שלא היה פסולת בזרעו, אבל אברהם ויצחק היה פסולת בזרעם". וכן למעלה פנ"ד [קלו:] כתב: "כי היה אברהם ותרח, ובחר הקב"ה באברהם. והיה יצחק וישמעאל ושאר זרע אברהם, ובחר הקב"ה את יצחק. ונתן ליצחק את יעקב ועשו, ובחר הקב"ה ביעקב ובניו. הרי שלשה פעמים הוחזק לברר ולבחור דבר מדבר, עד שנעשה שלשה פעמים טפה קדושה ברורה שאין בה פסולת. ולפיכך... כל בניו היו נבחרים, אין בהם פסולת, ושלשה פעמים זה אחר זה נתבררו". ולא הזכיר כלל את עשו, אלא שבשלש פעמים הוחזק הדבר. ועל כרחך לומר שדבריו כאן הם במהלך אחר, ואינם כפי דבריו בשאר מקומות, וכמבואר למעלה הערה 91.
(94) כמבואר למעלה הערות 69, 71. וראה להלן הערות 94, 139.
(95) אודות שהקדושה מתייחסת ליעקב, על כך נאמר [ישעיה כט, כג] "והקדישו את קדוש יעקב". וראה למעלה פס"ו הערות 156, 158, ולהלן הערה 140.
(96) כוונתו לנאמר [ויקרא טז, כא-ב] "וסמך אהרן את שתי ידיו על ראש השעיר החי והתודה עליו את כל עונות בני ישראל וגו' ונשא השעיר עליו את כל עונותם אל ארץ גזרה ושילח את השעיר במדבר". ובמדרש [ב"ר סה, טו] אמרו "'ונשא השעיר עליו' זה עשו... 'את כל עונותם' עונות תם". והפחד יצחק יוה"כ [מאמר ג אות ו] כתב: "עיקר כפרת יום כיפור נפעל הוא על ידי שעיר המשתלח. ומהלך הכפרה הזו הוא מקרא מפורש 'ונשא השעיר עליו את כל עונותם אל ארץ גזרה'. ותיבת 'עונותם' פירשו חז"ל [ב"ר סה, טו] שהיא תיבה מורכבת, וכונתה היא 'עונות תם'. כלומר, האיש השעיר נושא עליו את עונות האיש התם. ורואים אנו מכאן שהעונות של האיש התם מונחים הם על ראשו של האיש השעיר". ומה שמציין דוקא נקודה זו, כי נקודה זו מורה בעליל כיצד הפסולת של יעקב שייכת לעשו, ולכך עשו נוטל את הפסולת של יעקב, ובכך מסירה מיעקב. ובדרוש על התשובה [פג.] כתב: "ולכך אמרה תורה [ויקרא טז, כא] שיתן עונות ישראל על השעיר השני, וישלח השעיר במדבר, עד שיקח [השטן] חלקו מן ישראל אשר יש לו אצלם. וחס ושלום לא שיהיה כאן הקרבה אליו כלל שהיא העבודה, רק נקרא [שם פסוק כב] 'ושלח את השעיר' הוא ששלח אותו החוצה, כי החטאים בישראל אינם מצד עצמם, רק מצד החוץ באו, דהיינו מצד יצר הרע, ודבר שבא מצד החוץ אפשר שישלח אותם גם כן מעליו. ולכך צריך שיתן עליו גורלות [שם פסוק ח], כי הגורל מתחייב זה מזה. וכאן מפני שהם מקריבים קרבן לפני ולפנים, מורה על מעלת נפשם מצד עצמם, מזה בעצמו מתחייב שישלחו שעיר לעזאזל, כי יש ליצר הרע הוא השטן חלק בישראל, וישלחו אותו מעליו. ואם לא היו הגורלות, רק היה מקריב השעיר בפנים בעצמו, והיה משלח השעיר בעצמו, מפני דבר זה אי אפשר, כי באולי חטא ישראל הוא מצד נפשם ומצד עצמם, ולא שייך לשלח החוצה. אבל דבר זה שישלח השעיר הוא מצד השעיר שנכנס דמו לפני ולפנים, בזה נראה טהרת וקדושת ישראל מצד עצמם, מפני הקרבן שהוא לפני ולפנים... ולכך בני יעקב יש להם נפש שלימה מבלי תוספת ומבלי חסרון בעצמם, אם מתחבר בנפש חטא וזוהמא, במה שעצם נפשם יש להם השלימות, במהרה יוסר... וכך בעצמו שבקלות יוסר החטא מן אשר הוא שלם בנפשו, כי אין החטא שהוא תוספת עליו מתחבר עמו, ולכך יום הכפורים מעביר את החטא" [הובא למעלה פ"ח הערה 31].
(97) כמבואר למעלה פס"ו [לאחר ציון 35]: "וכאשר תדע כי הוא יתברך מצטרף לנמצאים במה שהם עלולים, כי הוא יתברך שהוא עלת הכל, רצונו בעלול, וכאשר יש עלה יש כאן עלול נמצא. כי התקשרות הסבה הראשונה בנמצאים מצד שהוא יתברך עלה להם, והנמצאים הם עלולים ממנו", והובא למעלה הערה 47. ולמעלה [לאחר ציון 52] כתב: "אחר שאמרנו שסדר המציאות כך חייב שיהיה שכינתו עם העלול". וראה להלן פס"ח הערה 62.
(98) כמבואר למעלה [לאחר ציון 53, ולאחר ציון 87]. ואודות הבטוי "בעצם ובראשונה", כן כתב למעלה פל"ה [תרכב.]: "ועוד יש לך לדעת כי חודש ראשון יותר מיוחד לגאולה, כי כל נמצא הוא ברשות עצמו בעצם, כי מצד עצם הנמצא אין ראוי להיות תחת יד אחר, כי אם בעלי חיים שאינם מדברים, שאלו דוקא מצד עצמם בבריאתם ראוים שיהיו תחת האדם, אבל השעבוד בא במקרה. וכל עצם הדבר הוא ראשון למה שבמקרה, ומה שבמקרה מאוחר. ולכך ראוי שיצאו לחירות, שיבאו ברשות עצמם, בחדש הראשון, כי זה דבר ראשון, שיהיה הנמצא ברשות עצמו, כי זה מצד עצם הנמצא, שהוא ראשון למה שבמקרה. והבן הדברים האלו מאוד, כי הם עיקר גדול מאוד" [הובא למעלה פס"ד הערה 47].
(99) ק"ק, שלמעלה [לאחר ציון 53] הביא פסוק אחר, וכלשונו: "ישראל הם עלולים ממנו בעצם ובראשונה, וראיה שנקראו ישראל 'בנים', דכתיב [דברים יד, א] 'בנים אתם לה' אלקיכם וגו''". ויש לומר שכאן הביא "בני בכורי", כי רצונו לבאר שישראל הם "עלול בעצם ובראשונה", ותואר "בנים" מורה שישראל הם "עלול בעצם", ותואר "בכורי" מורה שישראל הם "עלול בראשונה". ואע"פ שגם למעלה [לאחר ציון 53] כתב "ישראל הם עלולים ממנו בעצם ובראשונה", מ"מ כאן עיקר הדגשתו הוא על הראשוניות של ישראל, והראיה שבסמוך כתב "כי אף בערך מלאכי מרום ישראל הם יותר ראשונים" [ולא הזכיר "עלולים"]. ואילו למעלה עיקר הדגשתו הוא על העלוליות של ישראל, והראיה שבמשפט שלפניו כתב "שסדר המציאות כך חייב שיהיה שכינתו עם העלול [ולא הזכיר "בראשונה"], וישראל הם עלולים ממנו בעצם ובראשונה". וצרף לכאן דברי רבי צדוק הכהן [פרי צדיק ס"פ בא לסעודת פדיון הבן, אות ב], שכתב: "הענין דכתיב 'בני בכורי ישראל', ואין המכוון שכנגד העכו"ם הם בכור, דהא העכו"ם אינם קרוים 'בנים' למקום כלל, רק ישראל. רק המכוון נגד מלאכים, שנקראו גם כן [איוב א, ו] 'ויבואו בני האלוקים', וישראל 'בני בכורי'". וכן מפורש באבות דרבי נתן [נוסח אחר, פמ"ד], שאמרו שם: "ישראל נקראו 'בנים', ומלאכי שרת נקראו 'בנים'. ומנין שישראל נקראו 'בנים', שנאמר 'בנים אתם לה' אלוקיכם'. ומלאכי שרת מנין שנקראו בנים, שנאמר 'ויבואו בני האלוקים'. ואין את יודע אי זה אהוב זה מזה. כשהוא אומר 'בני בכורי ישראל', ישראל אהובים לפני יותר ממלאכי שרת". <b>ובביאור היחס</b> בין שני תוארים אלו, כתב בנצח ישראל ר"פ יא  [ערב:]: "הנה ישראל אומה זאת מושפעים ממנו יתברך מאמתת עצמו יתברך, ובדבר זה יותר יש להם צירוף וחבור אל השם יתברך. ועל זה מורה השם הנכבד הזה שנקראו 'בנים', ונקראו בשם 'בני בכורי'. כי שם 'בן' יאמר על שנמצא מאמתת עצמו. ומצד שם הזה אין בזה עדיין הצירוף הגמור שהוא מיוחד, כי אפשר שיהיו ב' בנים לאחד, והצירוף אשר הוא לשנים אינו צירוף גמור מיוחד. ואף כי אין אומה עוד נקראת 'בן' אל השם יתברך יותר מישראל, מכל מקום שם 'בן' אינו כל כך הצירוף אליו, כיון שאפשר שיהיה לאחד שני בנים. ולכך נקראו ישראל 'בני בכורי', כי אי אפשר שיהיה לאחד שני בכורים. ומזה תבין כי אי אפשר שתהיה עוד אומה שנקראו 'בנים', כי השם יתברך הוא אחד בעצמו [דברים ו, ד], ומאחר כי הבן הוא מן אמתת עצמו, אשר אמתת עצמו הוא אחד, ולכך בנו גם כן הוא אחד. וזה מבואר ממה שאמרו במדרש [הובא בתוספות חגיגה ג: ד"ה ומי] כי השם יתברך מעיד על ישראל שהם אחד. ופירוש זה, כי מאחר כי ישראל הם מן אמתת עצמו יתברך, והוא יתברך אחד, וכך אשר מושפע מאתו יתברך הוא אחד. אבל שאר אומות, שאף שהם מושפעים מן השם יתברך, מכל מקום אינם מושפעים מאמתת עצמו, רק ישראל מושפעים מאמתת עצמו". וכן כתב בבאר הגולה באר השלישי [רסה:]. וראה למעלה פכ"ט הערות 5, 36, פל"ז הערה 97, ופמ"ד הערה 137. נמצא שהתואר "בני בכורי" הוא העמקה נוספת בתואר "בנים אתם", שתואר "בנים" הוא בלעדי לישראל, שאע"פ "שאפשר שיהיה לאחד שני בנים", מ"מ אי אפשר שתהיה עוד אומה שתקרא "בנים", כי תואר "בנים" ביחס להקב"ה הוא כמו תואר "בכור" ביחס לאדם; כשם ש"אי אפשר שיהיה לאחד שני בכורים", כך אצל הקב"ה "אי אפשר שתהיה עוד אומה שנקראו 'בנים'". וצרף לכאן דברי הגמרא [שבת לא.] "נשא אותו גר קל וחומר בעצמו; ומה ישראל שנקראו 'בנים' למקום, ומתוך אהבה שאהבם קרא להם 'בני בכורי ישראל', כתיב עליהם [במדבר א, נא] 'והזר הקרב יומת', גר הקל שבא במקלו ובתרמילו, על אחת כמה וכמה". הרי מבואר ששם "בני בכורי" אינו מוסיף בפועל דבר על שם "בנים אתם", אלא משמעות דורשין איכא בינייהו, שהוא בפרט מורה על אהבת ה' לישראל.
(100) "כי המשפט יחייב שיהיה נמצא העלה עם העלול" [לשונו כאן], והמצאות העלה עם העלול נעשית באמצעות השראת השכינה של העלה בתוך העלול. ולמעלה פכ"ג [שטו:] כתב: "כי הוא יתברך העלה, וישראל הם בניו עלולים, ומצד שהעלה והעלול מצטרפים יחד... כגון זה שישראל נקראים 'בנים' אל השם יתברך, שהוא העלה להם". וראה להלן פס"ח הערה 62.
(101) כפי שהביא תמיה זו למעלה [לאחר ציון 51], ויישבה בביאור ארוך שישראל הם העלול בעצם מן ה'. ומה שבא להוסיף כאן הוא שישראל הם ראשונים גם ביחס למלאכי מרום, ולא רק ביחס לשאר נמצאים תחתונים.
(102) לשונו למעלה פמ"ד [ערב.]: "ואולי תאמר, דסוף סוף יקשה, איך אפשר זה לומר דיותר יהיה חביב האדם בעל חומר, מן המלאך, שהוא בלא גוף". ובדר"ח פ"ג מי"ד [שמו:] כתב: "ובאולי תשאל, הנה בארנו למעלה כי המציאות הוא לדברים הנבדלים מן החומר ביותר, כמו השכל וכיוצא בזה, ולדברים חמריים אין המציאות כל כך. ואיך אפשר לומר כי יהיה אור המציאות לאדם, והוא בעל חומר נברא מן האדמה, יותר ממה שהוא למלאכים, שאינם מוטבעים בחומר". ובנתיב הפרישות פ"א [ב, קיב:] כתב: "ואל תתמה איך אפשר שתהיה לאדם הגשמי קדושה עליונה יותר קדושה מן המלאכים". וראה להלן פס"ח הערה 28.
(103) פ"ג מי"ד [שכא., שלד:, שמו:-שנ:].
(104) כן גרס במשנה "חביב אדם שנברא בצלם אלקים" [דר"ח פ"ג מי"ד (שיט., שס., שעג.), ונצח ישראל פי"א (שג.)]. וכן הוא בשינויי נוסחאות הנדפס במשניות [שם]. ולפנינו במשניות ליתא לתיבת "אלקים". וזה לשונו בדר"ח פ"ג מי"ד [שלד:]: "כי זה ההפרש שיש בין האדם ובין המלאך, כי המלאך נבדל בעצמו, ומצד הזה הוא במדריגה יותר עליונה. אבל האדם הגשמי הוא מקבל כח נבדל, והוא צלם הזה, שהוא אור זיו בלתי גשמי הדבק באדם... והדבר הזה ברור, כי המלאכים, אף שהם נבדלים מן הגשם, אין נבדלים לגמרי. אבל האדם, מה שמקבל האדם הוא כח נבדל לגמרי, אף שהוא עם נושא, ולא נמצא בלא נושא, יש לדבר נבדל המקבל האדם פשיטות יותר... כי המלאכים מצד עצמם אינם נבדלים לגמרי, ויש להם נטיה אל בעלי חיים הגשמיים. רק השם יתברך הוא פשוט בתכלית הפשיטות לגמרי, והאדם מקבל כח נבדל פשוט עומד בנושא, הוא זיו העליון אשר הוא זורח עליו, ומקבל אותו הניצוץ האדם". ובהמשך המשנה שם [שמו:] כתב: "איך אפשר לומר כי יהיה אור המציאות לאדם, והוא בעל חומר נברא מן האדמה, יותר ממה שהוא למלאכים, שאינם מוטבעים בחומר. בודאי אין זה קושיא, כי הדבר הזה כמו שהארכנו למעלה, כי האדם מקבל ניצוץ עליון הזה, והוא בנושא, הוא האדם. והנצוץ הזה שהוא מקבל יותר פשוט מן המלאכים, כי המלאכים אינם גוף וגשם בעצמם, ומכל מקום אין להם הזוהר והזיו הזה, שהוא ניצוץ עליון דבק בו. אבל האדם הוא גוף ובשר, מקבל האור והניצוץ העליון, ועומדים בנושא" [ראה להלן ציון 169]. וכן כתב בקיצור בתפארת ישראל פי"ב [קפו:]. ובתפארת ישראל פכ"ד [שסא:] הוסיף שמעלת הצלם של האדם אינה למרות היותו בעל גוף, אלא מחמת היותו בעל גוף, וכלשונו: "האדם אשר יש לו המעלה העליונה שהוא נברא בצלם אלקים, והצלם הזה מקבל אותו גוף הגשמי... שאין למלאכים הצלם האלקי שיש לאדם, כי הצלם הזה לפי מעלתו העליונה צריך אליו נושא, והוא גוף האדם, שהוא נושא לצלם הזה. והמלאכים שאין להם נושא מקבל, רק האדם שיש לו הגוף, יש לו נושא מקבל, לכך הוא מקבל הצלם הזה... כמו שהוא בצלם אלקים שבו נברא האדם, שלא נתן למלאכי השרת, למעלת ודקות הצלם הזה צריך אליו נושא מקבל". <b>ובנתיב הפרישות</b> פ"א [ב, קיב:] יישב שאלה זו באופן נוסף, וז"ל: "אף כי התחתונים הם בעלי גשם, יש לישראל קדושה על המלאכים. וביאור זה כי הקדושה שנתן השם יתברך למלאכים, שהם נבדלים מן החמרי, אבל לא נתן להם רק קדושה אחת. אבל לישראל נתן להם שתי קדושות, מפני שהאדם בעל חומר... וכדי להרחיק את האדם מן החמרי, נתן לו שיהיה קודש קדשים, שלא נמצא דבר זה במלאך. אף על גב שתמצא אצל המלאך קדושה, כדכתיב [דניאל ד, יד] 'ומאמר קדישין שאלתא'. אבל שיהיה קודש קדשים, דבר זה לא נמצא בהם. אבל האדם נמצא אצלו שהוא קודש קדשים, והיינו שיש באדם סלוק הגשמי על ידי התורה, ובזה האדם קודש קדשים, כי התורה היא קודש קדשים. ובודאי המלאך יש לו מדריגה זאת שנמצא קדושתו בפעל אצלו, ודבר זה לא נמצא אצל האדם כי הוא גשמי. אבל מצד שהאדם דבק בקודש הקדשים, היא התורה השכלית העליונה, שאין המלאכים מגיעים שם... ואל תתמה איך אפשר שתהיה לאדם הגשמי קדושה עליונה יותר קדושה מן המלאכים. כי דבר זה בודאי ובבירור, כי על ידי התורה נכנס האדם לקודש הקדשים למקום שאין נכנסים מלאכי שרת. ולכך אמר במסכת אבות [פ"ג מי"ד] 'חביב האדם שנתן להם כלי חמדה שבו נברא העולם'". הרי שביאר בשני מקומות אלו שמעלת האדם על פני המלאך היא מפאת הצלם והתורה. ובתפארת ישראל פי"ב [קפט:] חיבר את שני הטעמים האלו להדדי, שכתב: "מצד שהוא [האדם] בצלם אלקים, חביב אף מן המלאכים. ואמר [אבות פ"ג מי"ד] כי יש כאן חבה על חבה במה שנתן להם כלי חמדה, שהתורה היא השלמת האדם" [הובא למעלה פמ"ד הערה 50].
(105) לפנינו הוא בפרק מד. וראה הערה הבאה.
(106) לשונו למעלה פמ"ד [רפב.]: "למה לא יאמר 'אנכי ה' אלקי המלאכים העליונים', שבזה היה נראה רוממותו וגדולתו, כמו שיאמר [דברים י, יז] 'אלקי האלקים ואדוני האדונים'. אמנם אני אומר, כי כל האומר כי המלאכים הנבדלים הם יותר במעלה מן ישראל, שהם אדם באמת אשר נקראו 'בנים' לו יתברך, אין רוח חכמים נוחה הימנו. ולא אקבל דברי מקצת אחרונים שאמרו מדעתם ומסברתם, שהרי יהושע היה משתחוה למלאך ויפול על פניו [יהושע ה, יד], והביאו גם כן שאר ראיות. ואם אין זה מקומו, כי דבר זה נתבאר בספר דרך חיים בפירוש מסכת אבות, המסכתא המהוללה, ועוד לקמן בסוף הספר... כי ישראל הם עם קרובו מכל הנמצאים". ובהמשך הפרק שם [שי.] כתב: "ויורה זה השם, כי המלאכים הם נקראים 'מלאכים' מלשון שלוחים, מפני שהם שלוחים לצורך הנמצאים, ומפני שהם שלוחים לצורך הנמצאים, אינם עיקר שיקרא אלקותו יתברך עליהם. אבל ישראל הפך זה, שנקראו 'בנים', כי אם הבן הוא משמש אל האב לכבודו, אבל מכל מקום אינו משמש זולתו. לכך שמו יתברך נקרא על ישראל לומר [שמות כ, ב] 'אנכי ה' אלקיך אשר הוצאתיך מארץ מצרים', ולא אמר 'אנכי ה' אלקי המלאכים'", ושם מאריך בזה עוד [ראה שם הערות 40, 50, 72, 73]. וראה להלן הערות 121, 188, ופס"ח הערה 97.
(107) פירוש - הענין המדובר כאן [שהקב"ה קרוב לתחתונים יותר מלמלאכים] "גורם להוסיף בכאן ולהאריך". וכן למעלה פמ"ד [רפב:] כתב: "כי כל האומר כי המלאכים הנבדלים הם יותר במעלה מן ישראל... אין רוח חכמים נוחה הימנו... ואם אין זה מקומו, כי דבר זה נתבאר בספר דרך חיים... ועוד לקמן בסוף הספר", הרי שכאן הוא "מקומו" של ענין זה. ואודות "המקום גורם", כן אמרו חכמים [סנהדרין יד:] "מלמד שהמקום גורם". ולמעלה פי"ט [קפ:] כתב: "לכך נזדווגו לאלו זיווגם על הבאר, כי המקום הוא גורם דברים הרבה, ושייך הזיווג אל הבאר". ולא מצאתי עוד פעם שיאמר "המקום גורם" על ענין ונושא, אלא כתב כן כמה פעמים על מקום ממש [כמלוקט למעלה פי"ט הערה 91]. וראה להלן פ"ע הערה 1.
(108) לשונו בסוף הפרק [לאחר ציון 184]: "והדברים האלו הם סתרי החכמה מאוד. ומכל מקום מבואר נגלה לך שהאדם נבחר, ולפיכך ראוי מצד הזה שיניח עליונים, ויהיה שכינתו אצל ישראל מצד המעלה הזאת, כמו שאמרנו". ולהלן פ"ע [לאחר ציון 7] כתב: "וכבר הוכחנו למעלה שאין חבור הזה מקרה, אבל הוא סדר אלקים". ויש להבין מדוע ענין זה [היות האדם גדול מהמלאכים] הוא "יסוד ועמוד התורה". ובשלמא שענין זה הוא "השכלת מעשה אלקינו וסדור המציאות", כי ענין זה מבאר מדוע "האדם נבחר, ולפיכך ראוי מצד זה שיניח עליונים, ויהיה שכינתו אצל ישראל", אך מדוע הוא "יסוד ועמוד התורה". ויש לומר, כי המחייב להשראת שכינה בישראל הוא נתינת התורה לישראל, וכמו שאמרו במדרש [שמו"ר לג, א] שמחמת שהקב"ה אינו יכול להניח את בתו [התורה], לכך הוא שוכן בישראל, שקבלו התורה [כמבואר למעלה פמ"ז 353, פנ"ד 209, ופנ"ט 97]. לכך כל הבנה נוספת בהשראת שכינה בישראל [התולדה] היא הבנה נוספת במהות התורה וענינה [האב]. וראה להלן פס"ח הערה 19.
(109) לשונו למעלה פמ"ד [רפג.]: "ולא אקבל דברי מקצת אחרונים שאמרו מדעתם ומסברתם, שהרי יהושע היה משתחוה למלאך ויפול על פניו, והביאו גם כן שאר ראיות". והראב"ע [בראשית א, א] כתב: "ואל תשים לבך אל דברי הגאון [רס"ג] שאומר שהאדם נכבד מהמלאכים, וכבר בארתי בספר היסוד כי כל ראיותיו הפוכות. וידענו כי אין בבני אדם נכבדים כמו הנביאים, ויהושע נפל על פניו לפני מלאך ה' והשתחוה ואמר 'מה אדנִי מדבר אל עבדו', וכן זכריה [זכריה א, ט שפנה למלאך בלשון "אדונִי"]. ודניאל [דניאל י, יז שפנה למלאך בלשון "אדונִי"]. ולמה אאריך" [הובא למעלה פמ"ד הערה 76]. וכן האריך בפירושו הקצר לשמות [כג, כ], והביא שם ראיות נוספות. אמנם ק"ק לומר שמכנה את הראב"ע בשם "חוקרים". וראה להלן הערה 133, ופס"ח הערה 95.
(110) בין צורת אדם הכללית לבין צורת אדם הפרטית; לבני אדם בכלליות יש מעלה יותר ממלאך, אך לאדם פרטי אין מעלה זו, וכמו שמבאר והולך.
(111) אודות שהצלם הוא צורת האדם, ראה להלן הערה 174. ורומז בזה שלשון המשנה מורה שהאדם חביב מן המלאך, וכמו שכתב בדר"ח פ"ג מי"ד [שכא.]: "מה שנאמר כאן 'חביב האדם', על כרחך פירושו שהוא חביב אף מן המלאכים, כי מה שהאדם חביב מן הבהמה, וכי דבר זה צריך לומר. ועל כרחך פירושו שהאדם חביב אף מן המלאכים". וכן כתב בתפארת ישראל פי"ב [קפט.], וז"ל: "אם לא היה דעת רז"ל לומר כי חביבות שלו על כל העולם, אף מן המלאכים, לא היה צריך לומר כי האדם חביב, דודאי חביב מן כל בעל חי. אלא שרצו בזה לומר מצד שהוא בצלם אלקים חביב אף מן המלאכים". ובנתיב הפרישות פ"א [ב, קיב:] כתב: "ואל תתמה איך אפשר שתהיה לאדם הגשמי קדושה עליונה יותר קדושה מן המלאכים... לכך אמר במסכת אבות 'חביב האדם'... ולשון 'חביב' רוצה לומר כי חביב אף מן המלאכים" [הובא למעלה פמ"ד הערה 43].
(112) שביאר בדר"ח שם בשני אופנים את מעלת הצלם; (א) הצלם הוא בטוי גשמי לדבר נבדל, וכלשונו שם [שכב.]: "מה שאמר הכתוב [בראשית א, כז] 'ויברא אלקים את האדם בצלמו', אין פירושו שיש אל השם יתברך צלם ודמות, שאין הדבר כך כלל. אבל הכתוב בא לומר כי כאשר בא לרמוז בתמונה הגשמית מה שנמצא בהקב"ה בעיון נבדל מן הגשמי, כי בודאי יכול האדם לצייר בענין הגשמי דבר הנבדל הבלתי גשמי. דמיון זה, כאשר בא לצייר השם יתברך שהוא מלך על הכל, ואין עליו במציאות, הנה יצייר תמונה בזקיפה. אף בודאי שאין לתת שום תמונה חס וחלילה אל השם יתברך... אבל מכל מקום מה שנמצא בהקב"ה הוא מצוייר באדם הגשמי, שבריאתו של אדם בזקיפה, ולא כמו שאר בעלי חיים הולכי שחוח. כי מי שהולך שחוח, הוא מורה על שיש עליו אדון, ולפיכך הולך שחוח, כמו עבד שהולך שחוח לפני אדון שלו. אבל השם יתברך אין עליו, לכך האדם שהוא בזקיפה נאמר עליו שהוא בצלם אלקים". (ב) הצלם הוא אור וזיו עליון, וכלשונו שם [שלא:]: "ואם אתה רוצה לפרש מלת 'בצלמו' הצלם שיש לו להשם יתברך לפי האמת, תפרש מה שנאמר [בראשית א, כו] 'נעשה אדם בצלמנו כדמותנו', אף כי בודאי הצלם והדמות באים על התואר והתמונה, בכאן לא בא רק על עיקר הצלם והתמונה. שכל דבר שיש לו צלם ודמות יש לו זיו, והוא עיקר הצלם והדמות, דהיינו האור והזיו של הצלם... ואין ספק כי לא היה משתנה התמונה הגשמית. רק כי כאשר יקרה לאדם דבר מה, משתנה לו הזיו של הפנים והאור שלו. וזה פירוש הכתוב 'נעשה אדם בצלמנו כדמותנו', כי דבק בפנים שלו זיו, וניצוץ עליון דבק בו, ודבר זה הוא צלם אלקים. ובזה מיוחד האדם מכל הנבראים בזיו ואור הצלם. ואין האור הזה אור גשמי כלל, אבל הוא אור וזיו נבדל אלקי שדבק באדם, ועליו נאמר 'כי בצלם אלקים עשה את האדם'... ומצד האור הנבדל הדבק באדם כאשר הוא מסולק ומופשט מן הגשמי, הוא צלם אלקים לגמרי. כי זה ההפרש שיש בין האדם ובין המלאך, כי המלאך נבדל בעצמו, ומצד הזה הוא במדריגה יותר עליונה. אבל האדם הגשמי הוא מקבל כח נבדל, והוא צלם הזה, שהוא אור זיו בלתי גשמי הדבק באדם" [ראה להלן הערה 163]. ודבריו כאן הם לפי הסברו השני, שמעלת האור והזיו אינה נמצאת בשוה אצל כל בני אדם [אך מעלת קומה זקופה נמצאת אצל כל בני אדם]. וראה להלן הערה 185, ופס"ח הערה 27.
(113) שלכך אמרו "חביב אדם שנברא בצלם אלקים", ולא "חביב ישראל", וכמו שכתב בדר"ח פ"ג מי"ד [שנג:]: "ואף כי מעלה זאת אינה רק לישראל בלבד, אמר על זה 'חביב האדם', ולא אמר 'חביבין ישראל'... מכל מקום יש צורת אדם באומות גם כן". ובנצח ישראל פי"א [דש:] כתב: "מכל מקום יש לאומות שם 'אדם' במה, כי נקראו 'אדם' בשביל הצלם האלקי, כדכתיב [בראשית א, כו] 'נעשה אדם בצלמנו וגו''". ובח"א לע"ז ב: [ד, כ:] כתב: "בודאי גם האומות נקראים 'אדם'". וכן כתב בבאר הגולה באר הששי [רלט:] שגם לאומות יש קומה זקופה. ובתויו"ט [אבות פ"ג מי"ד] האריך לבאר נקודה זו. ולמעלה פנ"ז [רצה.] ביאר שבמכת שחין הוכה צלם אלקים של המצריים, ושם הערה 122. וראה להלן ציונים 126, 128.
(114) ומאמר זה מורה שאין לאומות מעלת האדם [הצלם] במלואה. ולמעלה פמ"ג [רמח.] כתב: "שאף שכולם בני אדם, הלא אמרו 'אתם קרוים אדם, ואין האומות קרויים אדם', וכמו שיתבאר דבר זה". ומאמר זה הובא למעלה פ"ד [רל.], פל"ט [מד.], פמ"ג [רמח.], ופמ"ד [רעו.]. וכן הוזכר הרבה מאוד פעמים בשאר ספריו; גו"א בראשית פ"א אות ז [ט.], שם פמ"ו אות ה [שנב.], שם במדבר פל"א אות יח [תקטו:], תפארת ישראל פ"א [מב:], שם פי"ב [קפט:, קצה.], שם ר"פ יז [רנט.], שם פכ"ד [שנז:], נצח ישראל פ"י [רנב:], שם פי"א [דש.], שם פי"ד [שדמ.], שם פ"ס [תתקכג.], דר"ח פ"א מי"ח [תכט.], שם פ"ב מ"ה [תקעו:], שם פ"ג מי"ד [שנג.], באר הגולה באר השני [רכ:], נר מצוה [כד.], אור חדש פ"ו [תתרמה:], ח"א לכתובות סו: [א, קנג:], ח"א לסנהדרין לז. [ג, קמה:], ח"א לע"ז ב: [ד, כ:], ח"א למנחות נג: [ד, פב:], ח"א לחולין צ: [ד, קג.], ודרשת שבת הגדול [רג:]. <b>ועולה מדבריו</b> ארבעה הסברים לכך שישראל נקראים "אדם", ולא כן אומות העולם; (א) לישראל יש מדריגה רוחנית גדולה יותר [כפי שיבאר כאן, למעלה פמ"ד (רעו:), תפארת ישראל פ"א (מב:), גו"א במדבר פל"א אות יח (תקטו:), נצח ישראל פי"ד (שדמ.), ונר מצוה (כד.)]. (ב) ישראל נבראו לאחר כל האומות, כפי שאדה"ר נברא לאחר כל הנבראים [למעלה פל"ט (מד.), תפארת ישראל ס"פ יב (קצה.), שם ר"פ יז (רנט.), וגו"א פרשת בראשית פ"א אות ז (ט.)]. (ג) לישראל יש את התורה [תפארת ישראל פי"ב (קפט:)]. (ד) אין לישראל שום חוזק מצד עצמם [דרשת שבת הגדול (סוף רג:)]. וראה למעלה פ"ד הערה 73, פכ"ג הערה 175, פל"ט הערה 147, פמ"ג הערה 179, פמ"ד הערה 53, פ"ס הערה 46, ולהלן פע"ב הערות 39, 81.
(115) לכך הואיל ואצל האומות יש ביטול לצלם זה [כמו שמבאר והולך], לכך הן מופקעות משם "אדם", כי אין שם "אדם" למחצה. ובלשונו רומז ליסוד שאין ביטול לצורה, אלא שהצורה קיימת במילואה, או אינה קיימת כלל. וכן כתב למעלה פ"ד [רכד.]: "הצורה היא הפך זה, שהיא שלימה, ואין חסרון בה כלל. וישראל בעבור שעצם שלהם במדריגת צורה נבדלת שלימה, לכך אם אין לישראל ענין הראוי לצורה כאילו אין להם מציאות כלל, כי זהו ענין הצורה הנבדלת אשר אין בה חסרון והיא שלימה, ואם יש בה חסרון, כאילו אין כאן צורה נבדלת". וכן חזר וביאר למעלה פ"ס [תד.]. ובנצח ישראל פי"ד [שמו.] כתב: "כאשר אתה עומד על ענין זה תדע, כי יש לישראל משפט הצורה הנבדלת, ולאומות משפט החומר... ובשביל כך אין ראוי אל הצורה הפחיתות ויציאה מענין הראוי לה, כי זה הוא ענין עצם הצורה בעצמה, שהיא שלימה בלא חסרון. ואין ענין הזה בדבר שהוא חומרי, כי אין עצם החומר שהוא שלם. וכאשר אין הצורה כאשר ראוי להיות, הרי כאילו אין לה מציאות כלל. ולכך כאשר ישראל, שיש להם משפט ומדריגת הצורה, שראוי לה השלימות, והם במעלתם, הם על הכל. אבל אם יוצאים מן השלימות, שאז כאילו חס ושלום אין להם מציאות כלל, וכאילו הם נעדרים. כי הצורה, כאשר אינה בשלימות שלה, יש לה בטול... והחסרון בצורה הוא בטול אל הצורה לגמרי, ונחשבת נעדרת לגמרי... כי הצורה כאשר אין בה השלימות אשר ראוי אל הצורה כאילו היא בטילה, כי לא שייך חסרון מה בצורה. הרי על ידי זה נחשב הצורה כאילו אין לה מציאות כלל". וכן כתב באור חדש פ"ו [תתרמג.]. וראה למעלה פ"ד הערה 39, וש"נ. <b>וכן רומז בלשונו</b> שאין ראוי שיהיה ביטול לדברים אלקיים, וכמו שכתב להלן ר"פ עב: "הדברים הטבעים ההפסד נמצא בהם ביותר, ודברים הבלתי טבעים מקוימים ביותר". ובגו"א דברים פ"י אות ג [קסב.] כתב: "הדברים האלקיים אין ראוי שיהיה הפסד להם". וכן כתב בגו"א שמות פ"ל אות כ [תיד.]. ובדר"ח פ"ד מ"ה [קיב.] כתב: "כי הדברים השכלים ראוי להם המציאות ביותר... כי אין ההעדר דבק בדברים השכלים". ובנצח ישראל פ"ה [קכ:] כתב: "אם הנשמה שהיא אלקית נבדלת, אין ראוי לה בטול, כל שכן הכלי שהוא קדוש לגמרי, אין ראוי לו בטול הקדושה". ובח"א לסנהדרין צו: [ג, רד:] כתב: "כל שכן וק"ו הדברים האלקיים, כמו מלכות בית דוד, איך אפשר שיהיה ביטול לזה". וראה למעלה הקדמה שניה הערה 229, פכ"ז הערה 47, פס"ד הערה 238, ולהלן פע"ב הערה 2.
(116) מלשונו משמע שהאומות נכללות ב"בשר חמור בשרם". ויש להעיר, שפסוק זה נאמר בפרט על המצריים, שנאמר [יחזקאל כג, יט-כ] "ותרבה את תזנותיה לזכור את ימי נעוריה אשר זנתה בארץ מצרים, ותעגבה על פלגשיהם אשר בשר חמורים בשרם וזרמת סוסים זרמתם". וכן הרבה פעמים ביאר למעלה שהפסוק נאמר על המצריים. וכגון, למעלה פ"ד [ריח.] כתב: "כי עצמם של מצרים דבוקים בזנות וכל דבר תעוב, ונמשכים בטבעם אחר הזנות ומעשים אשר הם תעובים... כי המצרים הם דביקים בזנות, וידוע כי הנמשך אחר הזנות הוא הנמשך אחר החומר ומעשה בהמה... ובשביל זה קרא יחזקאל את מצרים 'חמורים', 'אשר בשר חמורים בשרם', להודיע כי ענין מצרים חומרים, וכל פעולתם נמשך אחר זה... הנה תמצא כי מצרים דומים ונמשלים לענין החומר... לכך המצריים נמשכים אחר הראוי להם". ולמעלה פי"א [תקלה:] כתב: "כי מצרים נקראים חמור, כדכתיב 'אשר בשר חמורים בשרם', והיו שטופי זמה, כדכתיב בפרשת עריות [ויקרא יח, ג] 'כמעשה ארץ מצרים אשר ישבתם בה לא תעשו', ולא היה בעולם מקום שהיו שטופי זמה כמו ארץ מצרים". ולמעלה פמ"ד [רסה.] כתב: "שכבר התבאר כי לא היה אומה בעולם שהיה כל ענינם הכל חמרי כמו מצרים, והם נקראו בעצמם 'אשר בשר חמורים בשרם'". ולמעלה פמ"ה [שלב.] כתב: "כי מצרים כמו שנתבאר פעמים הרבה שנקראו חמורים, שנאמר 'בשר חמורים בשרם' על שם החומרית שבהם". ומנין לומר שפסוק זה נאמר גם על שאר האומות. אמנם בגמרא [ברכות כה:, שם נח., ועוד] למדו מפסוק זה לכל הגוים, ולאו דוקא למצריים. וכן האור החיים [בראשית מט, יא] כתב: "כל האומות נמשלים לחמור, דכתיב 'אשר בשר חמורים בשרם'". ואולי יש לבאר שהמצריים היו ראש לכל האומות [זוה"ק ח"ב ו.], ומחמת כן כל האומות נמשכות אחר המצריים. ובפחד יצחק פורים ענין ב כתב: "רווחת היא השמועה בדבריהם של חכמי האמת כי כשם שישראל הם 'ראשית' בצד הקדושה ['קודש ישראל להשם ראשית תבואתו' (ירמיה ב, ג)]; כמו כן, מצרים הם ראשית בצד הטומאה ['ראשית אונים באהלי חם' (תהלים עח, נא)]".
(117) מוסיף כאן חידוש, שאצל האומות לא רק שהצורה בטלה לחומר [כמבואר בהערה הבאה], אלא שהצורה גופא נעשית חומרית ["ונעשית הצורה חומרי"]. וכן מצינו לגבי נפש הרשעים, וכמו שכתב בדרוש לשבת תשובה [ע:]: "אם חטא האדם, אין נשמה שלו זכה וטהורה, רק נוטה אל הגוף שהחטיא את הנשמה". ובבאר הגולה באר הרביעי [תצח.] כתב: "הרשעים, אף כאשר יפרדו מן העולם הגשמי, מפני שכאשר היו בעולם הזה היה נמשך נפשם אל הגוף שהוא חמרי, ולפיכך אף אחר הפרדם מן הגוף, אין נפשם נבדל מן החומר". ושם בבאר השביעי [שפו.] ביאר לפי זה מדוע עמי הארצות אינם זוכים לתחיית המתים. וכן כתב בגו"א בראשית פכ"ה אות יג (תכא.). וראה למעלה הקדמה שניה הערה 345, ופמ"ד הערה 220]. ורבינו יונה [שערי תשובה שער שני אות יח] כתב: "ודע כי נפש הרשע, אשר כל תאותה לחפצי הגוף בחייו, ונפרדת תאותה מעבודת הבורא, ונבדלת משרשיה, תרד במותו למטה לארץ, אל מקום תאותה, ותהי תולדתה כטבע העפר לרדת, ולא לעלות". ומינה נשמע שאצל הצדיקים החומר בטל לצורה, ומקבל מעלת הצורה. וכן כתב למעלה פכ"ד [שסד:]: "כל הדברים אשר הם צורה נבדלת יש להם קיום, ואין להם שנוי, כי כח חמרי הוא משתנה. וזה סוד מה שנאמר במשה [דברים לד, ז] 'לא כהתה עינו ולא נס ליחו', שמשה נפשו לא היה מוטבע בגוף, מפני זה לא היה מקבל חולשה, שכל כח גוף מקבל חולשה במה שהוא מוטבע בגוף, אבל כחות שאינם מוטבעים בגוף אינם מקבלים חולשה. ועל ידי שיש לו כח בלתי מוטבע בגוף, אף כחות הטבעיות עומדים בכחם".
(118) כי צלמו נשאר על כנו, ולכך נקרא "אדם", כי המיוחד באדם הוא שניחון בצלם ["חביב אדם שנברא בצלם אלקים"]. ולמעלה פמ"ד [רעו.] כתב: "ובפרק הבא על יבמתו [יבמות סא.], אמר רבי שמעון בן יוחאי, קברי הגוים אין מטמאים, שנאמר [יחזקאל לד, לא] 'ואתן צאני צאן מרעיתי אדם אתם', אתם קרוים 'אדם', ואין האומות קרוים 'אדם', עד כאן. וביאור ענין זה, שעם שכל בני אדם משותפים בצורה זאת, מכל מקום יש חלוק. כי כמו שהאדם נבדל משאר בעלי חיים, במה שהאדם הוא שכלי ושאר בעלי חיים הם בלתי שכלי, כך יש בין האומות גם כן הבדל, שיש אומה נוטה אל החומר יותר... וכמו שתמצא בעלי חיים, והם כמו אמצעי בין האדם ובין שאר בעלי חיים, כמו הקוף, שהוא אמצעי בין בעלי חיים ובין האדם, כך יש אדם, ואינו אדם בשלימות. לכך אמר אשר הוא אדם בשלימות, אשר אינו נוטה לחמרי יותר מדאי, הם ישראל, בעבור שיש בהם הצורה השלימה, מבלי נטיה חמרית. והרי אצל האומות בטל הצורה אצל החומר, כאילו אינם אדם, שהחומר עיקר והצורה טפילה. וכל דבר שיש עיקר ועמו טפל, הטפל בטל אצל העיקר. ואצל ישראל הוא הפך זה, כי הצורה עיקר, והחומר טפל, ובטל הטפל אצל העיקר". ובנצח ישראל פי"ד [שדמ.] כתב: "ישראל מיוחדים ונבדלים מכל האומות, אשר הם במדרגה החומרית, וישראל במדריגת הצורה. ודבר זה בארנו פעמים הרבה, כמו שאמרו חז"ל 'אתם קרויין אדם, ואין האומות קרויין אדם'. כאילו דבר פשוט הוא אצלם שמדרגת ישראל בערך אל האומות, כמדרגת האדם אל בעלי חיים הבלתי מדברים. וזה כי האדם נבדל מן הבעלי חיים במה שאין האדם חומרי גשמי כמו שאר בעלי חיים, והאדם הוא שכלי. וכך מדריגת ישראל, שהם נבדלים מן החומר, ואינם מוטבעים בחומר. וכאילו אצל ישראל בטל החומר אצל הנפש, ואין החומר רק נושא שעליו רוכב הנפש, ובטל החומר הזה אצל רוכבו, כמו שבטל וטפל החמור אצל מי שרוכב עליו. וכך ענין ישראל כאשר עושים רצונו של מקום, ואז הם צורה נבדלת בלבד. ואילו אצל האומות הוא ההיפך, כאילו היה הנפש בטל אצל הגוף, וכאילו היה כולו גוף וחומר בלבד". ובנר מצוה [כד:] כתב: "הפרש יש, כי אצל ישראל צלם האלקי הוא עיקר, והכל טפל אצל הצלם" [הובא למעלה פ"מ הערה 267, פמ"ד הערה 69, ולהלן פע"ב הערה 39].
(119) "גם כן" - בנוסף לתמיה שהיתה למעלה [לאחר ציון 68] שכתב "ואם אתה אומר הלא כל האומות בטבעיהן נבראים בשוה. אין זה קשיא, כי אנחנו אין מדברים מן הטבע, רק במה שמוכן האדם לקבל ענין אלקי", ושם הערה 69. והשאלה כאן היא יותר קשה, כי כאן מדובר על טבע ישראל לעומת טבע האומות, שהאומות הן חומריות יותר מישראל, וחומריות זו צריכה להתבטא באופן מורגש וחיצוני, כי החומרי הוא מדריגה נגלית, וכמו שכתב למעלה פי"ט [קעא.]: "וכבר אמרנו לך פעמים הרבה כי ישראל נבדלים מענין החמרי, וראוי להם המעלה הפנימית אשר אין שם גלוי והרגש אשר שייך לגשם". וכן כתב בגו"א שמות פ"ב אות כג [לו.], ונתיב הצניעות פ"א [ב, קג.]. וראה למעלה פ"ד הערה 93, פי"ט הערה 44, פ"ס הערה 283, ולהלן הערה 185.
(120) שביאר שם את ההבדלים הגלויים והמוחשיים הקיימים בין ישראל לאומות, וכלשונו בגו"א במדבר פל"א אות יח [תקטו:]: "דע, כי ההבדל שיש בין בעלי חיים ובין האדם, כי הבעלי חיים הם חומרים, והאדם, שיש בו נפש נבדלת, אינו חומרי כמו הבעלי חיים, ודבר זה מבואר. ועל זה אמרו [יבמות סא.] 'אתם קרוים אדם, ואין האומות קרוים אדם'. כי האומות, אף על גב שהם אדם, מכל מקום נפשם אינה נבדלת, רק מוטבע בחומר. ומן המדה שהכתוב מגנה את ישראל, שאומר עליהם [דברים ט, ו] 'כי עם קשה עורף אתה', שעומדים במעשיהם, לא יקבלו שנוי, תבין זה. כי החומר הוא בעל השתנות, אבל דבר שאינו חומרי לא יקבל שנוי. ובאומות הוא להיפך זה, ששבחו אותם חכמים שהם קרובים לשוב בתשובה. אמרו ז"ל [תנחומא שמיני אות ט] האומות קרובי תשובה הם, ולפיכך כאשר נשלח יונה להתנבאות על נינוה, אמר הגוים קרובי תשובה, ויחזרו בתשובה, ולא תבא הפורענות, ויאמרו כי אני משקר, ולכך לא רצה ללכת להתנבאות. וזה מפני כי הם חומריים, ובעל החומר מוכן לשינוי, לכך ישנה מעשיו, שמקבל שנוי. ומכל שכן מן המדות הטובות שיש לישראל, שהם גדורים בעריות, ועל האומות מעיד הכתוב [ויקרא יח, ג] כי הם פרוצים בעריות. שכל זה ראיה כי ישראל קדושים, נבדלים ביותר מן החומרי מכל האומות. וזה שאמרו 'אתם קרוים אדם, ואין האומות קרוים אדם'. שההבדל שיש בין הבעל חיים והאדם נמצא בכם ביותר. ואין האומות אדם, לפי שנפשם מוטבעת בחומר, משתתף לבעלי חיים החומריים. ודבר מבואר הוא זה" [הובא למעלה פ"מ הערה 268, פמ"ד הערות 58, 63, ופס"א הערה 145].
(121) לפנינו נמצא למעלה פמ"ד [רעו.], וכלשונו: "ובפרק הבא על יבמתו [יבמות סא.], אמר רבי שמעון בן יוחאי... אתם קרוים 'אדם', ואין האומות קרוים 'אדם', עד כאן. וביאור ענין זה, שעם שכל בני אדם משותפים בצורה זאת, מכל מקום יש חלוק. כי כמו שהאדם נבדל משאר בעלי חיים, במה שהאדם הוא שכלי, ושאר בעלי חיים הם בלתי שכלי, כך יש בין האומות גם כן הבדל, שיש אומה נוטה אל החומר יותר, ויעיד עליהם מעשיהם, שנמשכים אחר הזנות ודברים מתועבים, זה יורה על החומריות שבהם... והמדה הנבחרת שיש לאומות מורה על החמרים, כמו שאמרו ז"ל [מכילתא שמות יב, א] הגוים קלים לשוב בתשובה. ומדת ישראל הפך, שהם עם קשי עורף... הרי כל ענין ישראל מורה שהם נבדלים מן החומר, וכל ענין האומות מורה שכלם חומרי... וכמו שתמצא בעלי חיים, והם כמו אמצעי בין האדם ובין שאר בעלי חיים, כמו הקוף, שהוא אמצעי בין בעלי חיים ובין האדם, כך יש אדם, ואינו אדם בשלימות. לכך אמר אשר הוא אדם בשלימות, אשר אינו נוטה לחמרי יותר מדאי, הם ישראל, בעבור שיש בהם הצורה השלימה, מבלי נטיה חמרית. והרי אצל האומות בטל הצורה אצל החומר, כאילו אינם אדם, שהחומר עיקר והצורה טפילה. וכל דבר שיש עיקר ועמו טפל, הטפל בטל אצל העיקר. ואצל ישראל הוא הפך זה, כי הצורה עיקר, והחומר טפל, ובטל הטפל אצל העיקר". וראה למעלה הערה 106, ולהלן הערה 188.
(122) לשונו להלן פע"ב [לאחר ציון 58]: "מה שנמצא בישראל דבוק שכינה ושפע הנבואה על שאר אומות, שאין להם דבר זה. כמו שיש למין האנושי מעלה יתירה שיש להם השכל, על ידי הכנה שבהם, על שאר בעלי חיים, שאין להם השכל. ואם אתה אומר שהיה זה בלא הכנה מיוחדת באומה שיקבלו אלו המעלות, וקבלו את המעלות האלו האלקיים הנבואה והשכינה, אם כן גם כן יכול להיות שיקבל הבעל חי שכל האנושי בלא הכנה מיוחדת. אבל דבר זה בודאי לא יתכן, וכמו כן לא יתכן שקבלו ישראל דברים אלו בלא הכנה מיוחדת בנפשם". ובתפארת ישראל פ"א [לד:] כתב: "אמנם כל המין מבני אדם אי אפשר שיהיו שוים כלם במעלת נפשם. ועם שכל מין בני אדם שוים בתאר פניהם ובעניניהם, אינם שוים במה שיש חלק מהם יותר אלקי מזולתם, כמו שידוע. כי הנבואה ורוח הקודש והשכינה היו מיוחדים בו העם אשר בחר בו השם יתברך מזולת שאר העמים עכו"ם, ואין ספק כי הנבואה הכנה בנפש האדם. ותמצא הכנה הזאת מיוחדים בה העם אשר בחר ה' יתברך. ומזה תראה כי העם הזה היה יותר נפשם אלקית מצד ההכנה הזאת" [הובא למעלה הערה 73]. ושם בהמשך הפרק [מב:] כתב: "וביאור ענין זה, שההבדל המיוחד אשר בין האדם ובין שאר בעלי חיים, מה שהאדם יש לו נפש אלקית. והנה אותם אשר יש להם נפש אלקית, הם מוכנים לדברים אלקיים, כמו הנבואה ורוח הקודש, ודבר זה לא תמצא רק בעם אשר בחר בו השם יתברך. לכך הם קרוין 'אדם' בפרט מפני שיש בו בשלימות, במה שיש בהם כל אשר ראוי להיות לאדם, שנקרא 'אדם' בפרט מפני שיש בו מעלה אלקית ואינו טבעי, ולפיכך 'אתם קרוים אדם'". ושם פנ"ו [תתסא:] כתב: "כי הקירוב אל השם יתברך הוא... מצד השם יתברך, שנתן השם יתברך רוחו, ומוריד אותה על האדם... על ידי השם יתברך הוא הדבקות, שהוא מתחבר להם, ואז באה הנבואה על ישראל". ובבאר הגולה באר הרביעי [תקכט:] כתב: "כי כאשר בחר בישראל, שוב נחרבו שאר אומות... כי קודם שעמדו ישראל היו נביאים באומות, כמו בלעם, אליפז, וצופר הנעמתי, וכיוצא בהם [ב"ב טז:]. וכאשר עמדו ישראל, לא היו נביאים באומות" [הובא למעלה פי"ז הערה 8, פ"כ הערה 80, פכ"ג הערה 48, פמ"ד הערה 12, וש"נ, ולהלן פע"ב הערות 60, 63]. ושם בבאר החמישי [פג:] כתב: "האדם הוא היותר במעלה מכל התחתונים, והוא קרוב אל המדריגה הרוחנית ביותר מכל שאר הנבראים, עד שהוא יתברך מדבר עמו". ובהקדמה לדר"ח [כו.] ביאר שהנבואה מורה על מעלת ארץ ישראל, וכלשונו: "כי ארץ ישראל היא הארץ הקדושה, אשר הארץ הזאת היא נבדלת, יש בה השכל יותר משאר ארצות, ואם לא כן שהיה לארץ ישראל מעלה זאת, לא היה אוירא דארץ ישראל מחכים [ב"ב קנח:] ביותר משאר ארצות, ולא היה בארץ ישראל דוקא הנבואה [תנחומא בא אות ה]". וכשם שמקבלי הנבואה הם בעלי מעלה אלקית מיוחדת, כך מקום קבלת הנבואה הוא בעל מעלה אלקית מיוחדת.
(123) ב"ב יב: "מיום שחרב בית המקדש ניטלה נבואה מן הנביאים", ובח"א שם [ג, סז:] כתב: "בודאי כאשר היה בית המקדש קיים, יותר היה מוכן לנבואה החכם ממה שהיה מוכן לנבואתו הבלתי חכם, כי היה השם יתברך קרוב אל העולם, והוא יתברך קרוב אל החכמים" [הובא למעלה הקדמה שניה הערה 5, ופ"כ הערה 80]. ובנצח ישראל פ"ט [רלז.] כתב: "שבזמן שבית המקדש קיים היה לנשמה... הנבואה, וכל הדברים אשר הם שייכים לנשמה, ועתה הם חסרים" [הובא למעלה פכ"ג הערה 145].
(124) כמו שכינה, מלכות, הנהגה נסית, עליון על כל גויי הארץ, וכיו"ב. וראה הערה הבאה.
(125) לשונו למעלה פי"ז בכת"י [שעג.]: "עיקר מעלת האדם המוכן לקבלת נבואתו מן העליונים. כי הנבואה היא חבור עליונים בתחתונים, וזהו ענין האדם המחבר עליונים ותחתונים... ואם לא היה החטא, היה כל אדם נביא, ורוח הקודש עליו. שכך אמר הכתוב [ישעיה נט, ב] 'עוונותיכם מבדילים ביני וביניכם'... שהאדם בתחתונים מקבל שפע מעליונים" [הובא למעלה פי"ז הערה 11]. ולהלן פע"ב [לאחר ציון 44] כתב: "ישראל מוכנים לקבל המעלה האלקית הנבדלת, ולכך היו דביקים במעלה אלקית עליונה, שהיה הנהגתם שלא בטבע, רק על ידי נסים. ואם בשביל שהלכו שובב וחטאו נסתלקה השכינה מישראל בשביל חטאם, כמו שיסולק השכל מן האדם כאשר הוא הולך שובב, הכנתו לקבל מושכלות אינה בטילה. כי אף שנסתלקה השכינה מישראל, ונתבטלו המעלות שהיו לישראל, הכנתם על זה לא נתבטל. כי מה שנתבטל זה היה בשביל שהדברים האלקיים הם קלי הסרה... אבל ההכנה על זה לא נתבטל כלל. ואתה מוכרח לומר שלא היה כל זה במקרה בישראל, כי אם בשביל הכנה שבישראל לקבל המעלות". <b>דוגמה לסברה זו</b>; נאמר [בראשית מט, י] "לא יסור שבט מיהודה וגו' עד כי יבוא שילוה וגו'". ופירש רש"י [שם] "לא יסור שבט מיהודה - מדוד ואילך... עד כי יבוא שילוה - מלך המשיח, שהמלוכה שלו". ובדרוש על התורה [מט:] כתב: "המתנגדים מפקפקים עוד לומר, והלא כבר סר שבט מיהודה, והממשלה כלה. התשובה בזה, כי אילו נכתב 'לא תסור ממשלה', היה מקום לדבריהם. אבל לשון 'שבט' הוא מה שיש ביד מי כח מוכן למשול בזולתו, שההכנה שבכח נקראת 'שבט', ולא הממשלה בפעל. ולא בא אלא לומר שאינו כשאר בן אדם אשר אין בו הכנה כלל... לכן אין קשיא כלל מה שאין עתה הממשלה ליהודה, כי לא הבטיחו עליה כלל רק על ההכנה שלא תוסר מאתו. ובאולי תאמר אם כן מה בהבטחה זאת, בשאין להם ממשלה בפעל. אין זה קשיא, שאם היתה ההבטחה בעצם לישראל בכלל, היה בודאי קשה. אבל זאת ההבטחה היא לא יסור שבט מיהודה, והלא ליהודה הבטחה גמורה היא שכאשר יחזרו ישראל למלכותם, יהיה מלכם בראשם מיהודה דוקא, בשלא סר כח ההכנה ממנו... כי הממשלה בכח היא ביהודה" [ראה להלן פע"ב הערה 32]. ויחס הממשלה ליהודה הוא כיחס הנבואה לישראל, שאע"פ שאינה נמצאת בימינו בפועל, מ"מ ההכנה למעלה זו קיימת גם קיימת.
(126) שהרי האומות שייכות ל"אדם", וכמבואר למעלה הערה 113, ומ"מ אינן נקראות "אדם" [יבמות סא.].
(127) "כמו שיש הבדל בין ישראל לאומות במעלת הצורה, כך יש הבדל בישראל בעצמם, כי אין הכל שוים; כי יש אצל אחד מעלה זאת יותר ממה שיש לאחר" [לשונו בהמשך (לאחר ציון 137)].
(128) כמו שכתב בנצח ישראל פי"א [דש:]: "מכל מקום יש לאומות שם 'אדם' במה, כי נקראו 'אדם' בשביל הצלם האלקי, כדכתיב [בראשית א, כו] 'נעשה אדם בצלמנו וגו''" [הובא למעלה הערה 113]. ובנר מצוה [כד:] כתב: "אין האומות קרוים אדם, מכל מקום יש להם צורת אדם גם כן במה, כי בכמה מקומות נקראים 'אדם'". ובח"א לע"ז יא. [ד, לז.] כתב: "נקרא 'אדם' מפני שהיה לו צלם אלקים אשר הוא לאדם, דכתיב [בראשית ט, ו] 'כי בצלם אלקים עשה את האדם'".
(129) "מפני" הוא המשך למשפט שלפני פניו "כן בעצמו תמצא אצל ישראל, שחילוק יש ביניהם", וזהו "מפני שהצורה הזאת נתלה בחומר".
(130) לשונו בדר"ח פ"ה מט"ו [שסו:]: "המדריגה שהיא על זאת היא שאינה גשמית לגמרי, גם אינה נבדלת לגמרי, והיא מדריגת הצורה שהיא בחומר, ואי אפשר לצורה שהיא בלא חומר, רק היא עם החומר". ובח"א לב"מ נט. [ג, כה.] כתב: "כי בוודאי הצורה עומדת בחומר, והחומר מקבל ונושא לצורה, והיא כמו בית אל הצורה".
(131) נביא שלש דוגמאות להורות כיצד הצורה נבלמת מבחינה מסויימת מחמת מגבלות החומר והגוף; (א) בנצח ישראל פ"נ [תתיג:] כתב: "כי הדברים אשר הם בעולם מורכבים מחומר וצורה. ומתחייב מן החומר מה שראוי לו, ומתחייב מן הצורה מה שראוי לו... ולפעמים הוא מוכן מצד הצורה אל דבר מה, ומונע אליו החומר, עד שלא נמצא בו מה שראוי אליו מצד הצורה... דומה אל גבור גדול, אשר לו הכח על פעל גדול מאד, והוא נסגר בבית... אי אפשר להוציא גבורתו אל הפעל... יש מונע מצד החומר אשר הוא המונע". (ב) בח"א לב"מ פד. [ג, לג:, לגבי שעור קומתו של משה רבינו, שהיה עשר אמות (שבת צב.)] כתב: "אך אל תאמר כלל וכלל שהשעור אשר נאמר כאן הוא שעור שהוא מוחש לפניך, אבל דבר זה כמו שנתבאר הרבה, הוא מופשט מן הגשמי, וכמו שתמצא שעורים אשר אינם מוחשים, והם מושכלים בלבד. כי זה עצמו שהיה שעור משה עשר אמות, אין זה שעור גשמי, רק כי היה ראוי לשלימות ומעלת נפשו עשר אמות. ואם לא היה נמצא זה השעור, הוא לחסרון הגוף, ומכל מקום מה שאפשר שיהיה לו, היה לו בגדלות". (ג) אמרו בשמו"ר [א, ח] שבמצרים היו נשי ישראל מולידות ששים בכרס אחת, וכתב על כך למעלה פי"ב [תקפד.]: "ואולי יקשה לך, איך היה דבר זה שיהיה אשה אחת מולידה ששים, והרי הולד יוצא מצורת אדם, ושיעור אדם שיהיה עד כאצבע או מעט יותר, ואין זה תואר וצורת אדם. דע הפירוש כך, שלא היה להם מניעה מצד כח ההולדה, רק כח התולדה היה גדול מאוד, שמצד כח התולדה היה ראוי להיותם ששים, אם היה אפשר... שאף אם היה מונע מצד אחר, כי אי אפשר להיות שיעור גדלם כך, מכל מקום כח התולדה היה עד ששים". וכן הוא בגו"א בראשית פמ"ט אות י [תיב.], שם שמות פ"ל אות כ [תיד.], שם דברים פ"א סוף אות סו [לח.], דר"ח פ"ה מ"ה [קסב:], באר הגולה באר החמישי [צב.], ח"א לסנהדרין פב: [ג, קעג:], ועוד.
(132) כי צורת המלאך נבדלת מהחומר, לכך אין צורתו נתלית כלל בחומר, וממילא אין לצורת המלאך שום ביטול מחמת החומר. ואודות שהמלאך הוא נבדל לגמרי מהחומר, ראה למעלה פמ"ד הערות 44, 70, ופנ"ב הערה 137, ולמעלה הערה 41.
(133) כן כתב בהרבה מקומות. וכגון, בדר"ח פ"ד מי"ז [שנט:] כתב: "ואל יטעה אותך אדם לומר, כי פעולתו [של הקב"ה] העליונים, והם המלאכים. שאין הדבר כך, שאם הדבר כך, כאשר סיפר הבריאה בפרשת בראשית [בראשית פרק א], למה לא סיפר מבריאת המלאכים, אם הם עיקרי העולם. אבל עיקר העולם, פעולתו יתברך, הוא האדם". ושם פ"ה מכ"ב [תקלד:] כתב: "כי דעת חכמינו, שהם חכמי אמת, כי האדם הוא יותר במעלה מן השמים ומכל צבאיהם, וכמו שהארכנו בזה בכמה מקומות". וכן כתב בתפארת ישראל פי"ב [קפד:], ושם פל"ג [תפח:], ויובא בסמוך הערה 136. וענין זה [אודות יחס דרגת האדם לדרגת המלאכים] מוזכר בהרבה מקומות בספריו; כאן פרקים סז-סט, תפארת ישראל פכ"ד [שנז.], שם פל"ז [תקמח.], דר"ח פ"ג מי"ד [שלד:], נתיב התורה פי"ז [תרעה.], נתיב האמת ס"פ ג [א, רה:], נתיב הפרישות פ"א [ב, קיב:], ח"א לשבת קנב: [א, פד.], גו"א בראשית פי"ח הערה 72, ועוד. ונחלקו בזה הראשונים; דעת הרס"ג [אמונות ודעות ד, א, והביאו הראב"ע בראשית א, א] ועבודת הקודש [פ"ד מחלק התכלית] שהאדם גדול מן המלאכים [כמהר"ל]. וכן במסילת ישרים פ"א כתב: שהנשמה "כל כך חשובה ועליונה... יותר מן המלאכים עצמם". וב"דרך עץ חיים" הרמח"ל האריך מאוד לבאר מדוע האדם יותר עיקר מהמלאכים. אך המו"נ [ח"ב פי"א, וח"ג פי"ג] והראב"ע [בראשית א, א, ובפירוש הקצר שמות כג, כ] כתבו שהמלאך גדול מן האדם. ובספר נפש החיים [שער א פ"י] כתב ליישב את שתי השטות [ראה למעלה פמ"ד הערה 73, פ"ס הערה 7, ולהלן פס"ח הערה 95].
(134) כי חסרונות היחיד הנובעים מחומרו אינם חלים על הכלל, "כי כל פרטי הוא מצד החמרי, כאשר ידוע מענין הפרטי, שאין בדבר הנבדל מן החומרי, פרטי" [לשונו למעלה פט"ז (עב:)]. ולמעלה פמ"ד [שטו.] כתב: "וכן אברהם במה שהיה גר, והוא פרטי, כמו שהיה אברהם אחד פרטי. והדבר מבואר מאד כי הנבדל אין בו ענין פרטי, כי הפרטי הוא חלק, וזה שייך לחומר שהוא מתחלק. ולפיכך נקרא 'גר' מלשון גרגיר, שהוא פרטי". ו"הפרטי הוא מצד החומרי הגשמי" [לשונו בנצח ישראל פ"ו (קנט:)]. וזהו יסוד נפוץ בספריו. וכגון, בדר"ח פ"א מ"י [שיז.] כתב: "ודבר זה ידוע, כי היחיד והפרטי אין כחו כמו מי שהוא כלל, שאין ספק כי המים אשר הם תוך הנהר, יש להם קיום יותר מן המים המיוחדים". ושם פ"ב מ"ב [תקלד.] כתב: "כמו שהכללים הם עומדים לעד, ואין הכלל, שהוא הצבור, נחשב כמו הפרט, שהפרטים הם החולפים ומשתנים, אבל הכלל עומד לעד. אפילו אם זה הצבור שהיה עוסק עמו גם כן עבר וחלף, מכל מקום שם 'צבור' עליהם, שהוא הכלל, שהכלל מקוים ועומד במה שהוא כלל. ולפיכך אמר [אבות פ"ב מ"ב] 'וצדקתן עומדת לעד', כלומר שיש לו זכות גדול, כיון שעושים טוב עם הצבור, שהוא הכלל, אשר הכללים מקויימים לעד". ושם פ"ב מ"ד [תקמז.] כתב: "בצד הכלל אין חטא, כי החטא הוא בפרטים, אבל הכללי לא שייך חטא וקטרוג. לכך הקטרוג לצבור מצד הפרט בלבד, דהיינו מה שעשו היחידים, אבל מצד הכלל אין קטרוג". ובנצח ישראל פי"א [רעט.] כתב: "כי כבר אמרנו לך כי החטא הוא לפרטיים בלבד, הם החוטאים". ובבאר הגולה באר הרביעי [שסד:] כתב: "הכלל קרוב אל השכל, והפרטי קרוב אל הגשמי, ודבר זה ידוע". וצרף לכאן ש"אין הצבור מתים" [תמורה טו:], ו"לית צבור כוליה עני" [ירושלמי גיטין פ"ג סה"ז], ואין טומאה בצבור [פסחים עז.]. הרי שהכלל עומד מעבר לחסרונות היחיד [ראה למעלה פט"ז הערה 53, פל"ח הערה 78, פמ"ג הערה 212, פנ"ב הערה 212, פנ"ח הערה 14, פ"ס הערה 201, ופס"א הערה 163].
(135) כמו שנאמר [תהלים צא, יא] "כי מלאכיו יצוה לך לשמרך בכל דרכיך". ואמרו חכמים [שבת נג:] "אדם אית ליה מזלא", ופירש רש"י [שם] "מזליה - מלאך שלו, ומליץ עליו". ועוד אמרו [ברכות ס:] "הנכנס לבית הכסא אומר ["אל המלאכים המלוים אותו הוא אומר, שנאמר 'כי מלאכיו יצוה לך'" (רש"י שם)]... שמרוני שמרוני, עזרוני עזרוני, סמכוני סמכוני, המתינו לי המתינו לי עד שאכנס ואצא, שכן דרכן של בני אדם". ולמעלה פמ"ד [ער:] כתב: "המלאך הוא עושה שליחותו לשמור התחתונים", ושם הערה 35. ובח"א לסוטה מו: [ב, פג:] כתב: "כאשר עושין לו כבוד זה לאדם [שמלוין אותו כשיוצא מהעיר] שנברא בצלם אלקים, יש לו שמירה בדרך, שאין פגעים שולטין בו... כי המלאכים מלוים את צלם האלקי הזה". וראה להלן הערה 137, ופס"ח הערה 14.
(136) כי למלאכים אין צלם אלקים, וכמו שכתב בדר"ח פ"ג מי"ד [שלד:], ותפארת ישראל פי"ב [קפו:]. וכך מוכח מיניה וביה; בדר"ח פ"ב מ"י [תשפג:] כתב: "כי האדם נברא בצלם אלקים, ומפני זה ראוי לעולם הבא, כי אין ראוי לאדם עולם הבא רק בשביל צלם אלקים אשר הוא לאדם מן העליונים". ובתפארת ישראל פי"ג [רח:] כתב: "צלם אלקים שנברא בו האדם, ועל ידי זה יש בו המעלה האחרונה, היא העולם הבא". ובהמשך הפרק שם [רי:] כתב: "שאין שייך למלאכים עולם הבא, כי אם לישראל, כמו שהוא ידוע". ומוכרח הוא שאין למלאכים חלק בעוה"ב, שהרי אין להם צלם אלקים, ואם אין צלם, עוה"ב מנין. וראה להלן פס"ח הערה 27 במה שהוקשה שם על דבריו כאן.
(137) לשונו בתפארת ישראל פי"ב [קפד:]: "הם אומרים [הפילוסופים] כי האדם פחות היצירה שפל הבריאה מן הגלגלים, ומכל שכן מן המלאכים... וכבר התבאר בחבור גבורות ה' כי אין רוח חכמים נוחה בזה, והוא הפך האמונה לגמרי. ולא תמצא דבר זה בדברי חכמים, רק ההפך... וגלו דבר זה במקומות הרבה מאד, ודרשו [ב"ר עח, א] מן הכתוב [תהלים צא, יא] 'כי מלאכיו יצוה לך לשמרך בכל דרכיך', מי הוא גדול, השומר או הנשמר... כי תחלת בריאתם [של המלאכים] היה כדי לשמש את העולם, ולא נבראו לעצמם כלל. והאדם הוא עיקר הבריאה, שהכל נברא בשבילו, והוא בלבד כל המציאות, לא זולת זה. ועם שהאדם הוא בעל חומר, הנה מצד צלם אלקים שנברא בו יש לו מעלה, מושגח מן העליונים" [ראה להלן פס"ח הערות 15, 27, 96]. ושם פל"ג [תפח:] כתב: "כבר אמרנו לך פעמים הרבה מאד, כי אל תשגיח באנשים שאמרו כי הגלגלים והמלאכים הם יותר במעלה ממין האדם. שכבר בארו חכמים לא במקום אחד, רק בכמה מקומות, כי כל העליונים נבראו לשמש האדם, ולפיכך האדם עיקר בעולם הזה". <b>ויש להבין</b>, שמחד גיסא יהושע נפל לפני המלאך כי לאדם הפרטי יש חסרון שצורתו נתלית בחומר [לעומת המלאך, וכפי שביאר], ומאידך גיסא המלאכים ממונים לשמור על בני אדם הפרטיים [כמבואר למעלה הערה 135], ולפי זה יוצא שיהושע נפל בפני המלאך הממונה לשמור עליו. וכיצד יתקיימו שני מקראות אלו; מחד גיסא האדם הפרטי נופל בפני המלאך, ומאידך גיסא המלאך ממונה לשמור על האדם הפרטי. ויל"ע בזה.
(138) בא לבאר שיחס האדם הפרטי למלאך משתנה מאדם לאדם, ולכך נמצא שיהושע נפל לפני המלאך, ויעקב נאבק עם המלאך.
(139) פירוש - אין שויון בעולם הזה ברוחניות, אף על פי שיש שויון ביניהם בגשמיות וחומריות, שלכל יש שתי ידים ושתי רגלים וכיו"ב, וכמבואר למעלה הערות 69, 71, 94. והמסילת ישרים פי"ג כתב: "אין רוב הצבור יכולים להיות חסידים, אבל די להם שיהיו צדיקים... אי אפשר לאומה שתהיה כולה שוה במעלה אחת, כי יש בעם מדרגות מדרגות, איש לפי שכלו".
(140) לשונו למעלה פס"ו [לאחר ציון 154]: "כתיב קרא [ישעיה כט, כג] 'והקדישו את קדוש יעקב'. וברכה ג' 'אתה קדוש ושמך קדוש' מיוסד נגד יעקב, כי שלש ברכות ראשונות הם נגד אברהם יצחק ויעקב. ואף המלאכים מקדישים בשם יעקב, כדכתיב [דהי"א טז, לו] 'ברוך אלקי ישראל'". וראה למעלה פס"ב הערה 140, פס"ו הערות 156, 158, ופרק זה הערות 95, 146.
(141) פנ"ד [קלו:], ופס"ב [תקמ.]. וזה לשונו למעלה פנ"ד [קלו:]: "כי היה אברהם ותרח, ובחר הקב"ה באברהם. והיה יצחק וישמעאל ושאר זרע אברהם, ובחר הקב"ה את יצחק. ונתן ליצחק את יעקב ועשו, ובחר הקב"ה ביעקב ובניו. הרי שלשה פעמים הוחזק לברר ולבחור דבר מדבר, עד שנעשה שלשה פעמים טפה קדושה ברורה שאין בה פסולת. ולפיכך [יהושע כד, ד] 'ויעקב ובניו', כלומר שכל בניו היו נבחרים, אין בהם פסולת, ושלשה פעמים זה אחר זה נתבררו". וזה לשונו למעלה פס"ב [תקמ.]: "אבל שנוי הים לגמרי עד שלא נמצא, וכן הירדן יסוב לאחור לגמרי... דבר זה [תהלים קיד, ז] 'מלפני אלוק יעקב', שהוא קדוש נבדל מן החומרי, כמו שאמר [ישעיה כט, כג] 'והקדישו את קדוש יעקב'. ולפיכך הזכיר 'אלקי יעקב', לפי שנקרא 'אלוק יעקב' על שם הקדושה".
(142) פירוש - למעלה בפמ"ד בתחילת הפרק עסק בביאור הפסוק "אנכי ה' אלקיך". ובסוף הפרק שם [שטז:] כתב: "יעקב היה קדוש ונקרא 'קדוש', שנאמר [ישעיה כט, כג] 'והקדישו את קדוש יעקב ואת אלקי ישראל יעריצו'. ולפיכך היו המלאכים מקדישים בשם יעקב, והדבר נפלא. וכן תקנו ג' ברכות ראשונות של שמונה עשרה ברכות; ברכה ראשונה 'מגן אברהם' נגד אברהם, שניה 'מחיה המתים' נגד יצחק, שחיה מן עקידתו. וכן אמרו ז"ל [פדר"א פל"א] יצחק תיקן 'מחיה המתים' בשעה שירד מן המזבח. יעקב, שהיה קדוש, תקון 'האל הקדוש'. ולפיכך היו המלאכים מקלסים ומקדישים את הקב"ה בשם יעקב. ולגודל מעלת קדושתו היה מנצח המלאך, שעל זה נקרא 'ישראל', [בראשית לב, כט] 'כי שרית עם אלהים'", ושם הערה 221.
(143) "זיהרורי תוארו וקירון עור פניו" [רש"י שם]. ובגו"א בראשית פל"ז אות ז [רב:] כתב: "יעקב נשתנה מכל שאר הנבראים בזיו איקונין, כדאמרינן בשוכר את הפועלים 'שופריה דיעקב כעין שופריה דאדם הראשון', אשר הוא צלם אלקי".
(144) לשונו בדר"ח פ"ג מי"א [רנט:]: "הצלם הוא בפנים". ושם במשנה יד [שלב:] כתב: "כי כאשר יקרה לאדם דבר מה, משתנה לו הזיו של הפנים והאור שלו. וזה פירוש הכתוב [בראשית א, כו] 'נעשה אדם בצלמנו כדמותנו', כי דבק בפנים שלו זיו, וניצוץ עליון דבק בו, ודבר זה הוא צלם אלקים". ובח"א לב"מ פד. [ג, לה.] כתב: "כי אדם נברא בצלם אלקים, ומפני כך היה לצלמו יופי והדר, דכתיב אצל צלם של אדם [תהלים ח, ו] 'הוד והדר תעטרהו'. ולפיכך היה לפניו של אדם ההדר והנוי, וכל נוי והדר הוא אור, וזהו אור הפנים שהיה לאדם הראשון, שהיה אור פניו שלו מאירים בשביל הצלם האלקים שנברא בו". ובח"א למכות כג: [ד, ו:] כתב: "כי שם צלם נאמר על הזיו של בעל הצלם, כדכתיב [דניאל ג, יט] 'וצלם אנפוהי אשתנו'. ואין השנוי לדבר הגשמי שבאדם, רק לזיו שהוא האור של הפנים, שהיה משתנה זיו ואור שלו, והזיו והאור מורה על דבר נבדל מן הגשמי... כי אדם הראשון נברא בצלם אלקים, והוא בפרט היה לו המעלה האלקית הזאת בשלימות... ואין בו ספק כי הצלם של פנים יש לו מעלה נבדלת יותר, כי הפנים יותר יש עליו שם צלם". וכן הוא בנצח ישראל פט"ז [שעב: (יובא להלן הערה 181)], נתיב הענוה פ"ג [ב, ט.], ח"א לשבת קנא: [א, פ:], ח"א לב"ב נח. [ג, פד:], ח"א לסנהדרין צט. [ג, רכו.], שם ק. [ג, רל:], ח"א לע"ז כ: [ד, נא:], ועוד. וראה להלן ציון 174.
(145) לשונו להלן [לאחר ציון 176]: "כי הפנים הוא בגלוי, וזה מפני שהפנים יש בו הכרתו של אדם מה שהוא, וזהו ענין הצורה, שהצורה בה הכרתו של הנמצא מה שהוא. ולפיכך הפנים הוא בגלוי ביותר מכל, מפני כי הצורה משימה הנמצא נגלה בפועל מה שהוא לגמרי".
(146) על פי הפסוק [ישעיה ד, ג] "והיה הנשאר בציון והנותר בירושלים קדוש יאמר לו וגו'". וראה למעלה הערה 140 אודות קדושת יעקב.
(147) לשונו בדר"ח פ"ג מי"ד [שלז:]: "כי הניצוץ הזה שהיה מקבל אדם הראשון, הוא ניצוץ עליון נבדל... ומפני כי יעקב אבינו היה קרוב אצל אור הזה, כאשר ידוע למבינים, אמרו שם כי שופריה דיעקב מעין שופריה דאדם הראשון. והכל הוא ניצוץ עליון אשר מקבל האדם". ובח"א לב"מ פד. [ג, לה.] כתב: "שופריה דיעקב מעין שופריה דאדם וכו'. פירוש, כי אדם [הראשון] נברא בצלם אלקים, ומפני כך היה לצלמו יופי והדר, דכתיב אצל צלם של אדם [תהלים ח, ו] 'הוד והדר תעטרהו', ולפיכך היה לפניו של אדם ההדר והנוי. וכל נוי והדר הוא אור, וזהו אור הפנים שהיה לאדם הראשון, שהיה אור פניו שלו מאירים בשביל הצלם האלקים שנברא בו. ואור זה שייך ליעקב גם כן ביותר, כי לדבר שהוא בלתי גשמי שייך אור, ולא אל דבר גשמי... שתמצא שכל אשר נבדל מן הגשמי, מתיחס לאור... ולפיכך יעקב שמעלתו ומדריגתו שהיה נבדל מן הגשמי, לכך היה לו פנים מאירים. וזה אמרם 'שופריה דיעקב מעין שופריה דאדם הראשון', כי יעקב היה קדוש נבדל מן החומר לגמרי, עד שהיה קדוש. ודברים אלו מבוארים במקומות הרבה מאד". ובח"א לע"ז יא: [ד, לז.] כתב: "ויש לך לדעת כי יעקב נקרא 'אדם' מפני שהיה לו צלם אלקים אשר הוא לאדם... ודבר זה היה ליעקב, שכן אמרו בפרק הפועלים שופרא דיעקב מעין שופרא דאדם הראשון. ודבר זה בארנו בחבור גבורות ה', באריכות עיין שם... מעלת יעקב הוא הצלם האלקי באמת שהיה לאדם הראשון, וזה ירש יעקב ממנו" [ראה למעלה פ"ח הערה 161, פכ"ז הערה 42, ופכ"ט הערה 22, ולהלן הערה 166].
(148) יש מן הטעם להביא את מובא בשם החפץ חיים [בווי העמודים וחשוקיהם ירחון כד, על פרשת וישלח (עמוד קיג)]: "הקשה החפץ חיים, הרי המלאך שנלחם עם יעקב הוא היצר הרע, שרו של עשו [רש"י בראשית לב, כה], ובשביל מה חיכה המלאך כל כך הרבה זמן להלחם עם יעקב, אחרון האבות, ולא נלחם עם אברהם או עם יצחק. ותירץ החפץ חיים, כי ידוע שאברהם הוא עמוד החסד, ועמוד העבודה זה יצחק שפשט צווארו לשחיטה בהר המוריה. עמוד התורה זה יעקב, 'תתן אמת ליעקב' [מיכה ז, כ], 'ויעקב איש תם יושב אהלים' [בראשית כה, כז], באהלה של תורה. שרו של עשו יכול היה לסבול את החסד של אברהם אבינו, ואת העבודה של יצחק, אבל מכיון שהדבר הגיע לתורתו של יעקב אבינו, כאן החליט לצאת למלחמה, ואזר כח להתנפל על יעקב. הוא יכול לראות אדם שעוסק בחסד, עוסק בעבודה, אבל לימוד התורה זה כצנינים בעיניו".
(149) מעין מה שאמרו חכמים [ע"ז נה.] "כלום מתקנא אלא חכם בחכם וגבור בגבור". ולמעלה פ"ג [רח:] כתב: "יגיע לצורה דבר מצד חשיבותה, כי מצד חשיבותה יגיע להם קנאה והתנגדות והתגברות". ולמעלה פ"ו [שח.] כתב: "כי מצד השווי שבהם יבא המחלוקת, כי אין קטן נכנס בריב עם גדול". ולמעלה פ"ח [תכד.] כתב: "יון נקראת 'גדולה' [בראשית טז, יב, עפ"י ב"ר מד, יז], שמפני גדולתם היו רוצים לבטל התורה, שהיו מקנאין בהם [בישראל], ואין גדול מתקנא רק בגדול שכמותו". ובנר מצוה [לג.] כתב: "יש לה [ליון] החכמה יותר משאר אומות. והקירוב הזה עצמו היה גורם שרצו לאבד מהם התורה, כי אין גבור מתקנא אלא בגבור שכמותו, ולפיכך רצו לאבד מהם התורה". ובגו"א במדבר פכ"ו אות ו [תכח:] כתב: "היו חולקין על משה אותם שהם חשובים... ואין גבור מתקנא רק בגבור כמותו". ובנצח ישראל פכ"ה [תקלא.] כתב: "לא תמצא כי הכפרי הוא מקנא בחשוב, רק גבור מתקנא בגבור כמותו, וחכם מתקנא בחכם כמותו" [הובא למעלה פ"ח הערה 271, וש"נ].
(150) לשונו בדר"ח פ"ג מי"ד [שמז.]: "כי האדם מקבל ניצוץ עליון הזה, והוא בנושא, הוא האדם. והנצוץ הזה שהוא מקבל יותר פשוט מן המלאכים, כי המלאכים אינם גוף וגשם בעצמם, ומכל מקום אין להם הזוהר והזיו הזה, שהוא ניצוץ עליון דבק בו. אבל האדם הוא גוף ובשר, מקבל האור והניצוץ העליון, ועומדים בנושא, כמו שהתבאר. וזהו ההתאבקות שהיה ליעקב עם המלאך, כי היה ליעקב מעלת הצלם הזה כמו שהתבאר. והמלאך הוא נבדל בעצמו, אבל אינו מקבל אור וזיו הזה, שהוא נבדל. אבל יעקב, אף על פי שהוא גוף, מקבל האור הזה בנושא, וכמו שבארנו דבר זה באריכות בחבור גבורות השם". ובח"א לחולין צא. [ד, קד:] כתב: "כי ההתאבקות הזה כאשר אל יעקב היה צלם אלקים יותר מעל כל אדם אשר על פני האדמה, עד שאמרו 'שופריה דיעקב מעין שופריה דאדם הראשון'. ובמלאכים אין להם כבוד הצלם הזה. ולפיכך היה כאן התגברות והתאבקות... כי יעקב לא היה ניזק רק בשביל הצורה הנבדלת שבו... כי אין הצלם האלקי שהיה ליעקב הוא ענין גופני, רק נקרא 'צלם אלקים'. כלל הדבר, כי הם מתקנאים בדבר הנבדל מהם, והוא התנגדות להם".
(151) לשונו בח"א לחולין צא. [ד, קד.]: "היה צורת יעקב, שהיה לו צלם האלקים הזה בשלימות, חקוקה בכסא הכבוד. ואין לך לתמוה כל שכן שיהיה צורת אדם הראשון חקוקה" [ראה להלן הערה 160]. ובח"א לע"ז יא. [ד, לז.] כתב: "ויש לך לדעת כי יעקב נקרא 'אדם' מפני שהיה לו צלם אלקים אשר הוא לאדם... וכבר התבאר כי היה ליעקב צלם אדם הראשון... מעלת יעקב הוא הצלם האלקי באמת שהיה לאדם הראשון, וזה ירש יעקב ממנו".
(152) אודות שמדריגת הצלם של אדה"ר היא יותר מזו של יעקב, כן אמרו חכמים [ב"ב נח.] "נסתכלת בדמות דיוקני, בדיוקני עצמה אל תסתכל", ופירש הרשב"ם [שם]: "בדמות דיוקני - יעקב, דאמרינן בסמוך שופריה דיעקב מעין שופריה דאדם הראשון. בדיוקני עצמה - דהיינו אדם הראשון, דכתיב ביה [בראשית א, כז] 'בצלם אלקים ברא אותו'". ובגו"א בראשית פ"א אות סח [מה:] כתב: "נקרא אדם הראשון 'דיוקנא', לפי שלגמרי יש לו אותו הצלם בלי שום חילוק, ויעקב שהוא דומה ואינו דומה לגמרי, נקרא 'דמות דיוקנו'". ובח"א לב"ב נח. [ג, פד.] כתב: "אדם הראשון אשר נברא בצלם אלקים לגמרי יותר מכל אדם... אין לאדם חבור והסתכלות באדם הראשון אשר נברא בצלמו יתברך".
(153) לשונו למעלה פמ"ג [רלא:]: "האדם מתחלת בריאתו נברא מן האדמה, כדכתיב [בראשית א, כד] 'תוצא הארץ נפש חיה', ומזה תראה כי האדם מצד עצמו יש לו שייכות אל האדמה, ונקרא 'אדם' על שם האדמה". ובדר"ח פ"א מי"ב [שמח:] כתב: "כי האדם שנקרא שמו 'אדם' על שם שהוא מן האדמה, שהיא בעלת חומר". ושם פ"ד מכ"ב [תס:] כתב: "האדם הוא גשמי, ונקרא 'אדם' על שם האדמה". ובנתיב התורה פי"ד [תקמב.] כתב: "ואמר אחר כך 'ומלמד לאנוש בינה', כי אחר שקנה קצת דעת שוב לא נקרא 'אדם', שזה השם נקרא על שם שהוא מן האדמה חמרית, רק נקרא 'אנוש'" [ראה למעלה פמ"ג הערה 120 במה שנתבאר עוד ששם "אדם" הוא ע"ש האדמה].
(154) נראה שבא במלים אלו ["כי הצלם האלקי דבק בחומר"] ליישב שאלה מתבקשת; האדם מורכב משני חלקים; גשמי ורוחני [כמבואר למעלה פס"ו הערה 76, שהוא יסוד עתיק בספריו]. מדוע איפוא האדם נקרא על שם חלקו הגשמי ["אדם" ע"ש האדמה], ולא על שם חלקו הרוחני. זאת ועוד, עיקר האדם הוא חלקו הרוחני, ולא הגשמי, וכמו שכתב למעלה פמ"ד [ערב:]: "אף אם צורת האדם בחומר, אין החומר עצם מעצמו, ומעלת האדם מפני צורתו, אף שהוא בחומר". ובתפארת ישראל פנ"ז [תתצט:]: "כי השכל באדם... הוא האדם בעצמו, כי אין האדם רק שהוא בעל חי משכיל... שהרי הגוף מצטרף ומתחבר אל השכל". ובח"א לקידושין כב: [ב, קלב.] כתב: "אין הגוף של האדם עיקר האדם" [הובא למעלה פמ"ד הערה 45]. ומדוע אין האדם נקרא ע"ש חלקו העיקרי [ראה למעלה פמ"ד הערה 46, ששאלה זו נידונה שם בהרחבה]. ועל כך מיישב שהטעם לכך הוא שאף החלק הרוחני באדם "דבק בחומר", ולכך נקרא ע"ש האדמה. וזהו דיוק לשונו כאן שכתב "נקרא 'אדם' על שם אדמה, <b>כי</b> הצלם האלקי דבק בחומר". ואיזה נתינת טעם היא זו שכתב לפניה תיבת "כי". אלא מוכח ומוכרח שבא לבאר שהטעם שכל האדם נקרא ע"ש החומר הוא משום שאף חלקו הרוחני [שהוא עיקרו] "דבק בחומר". וראה הערה הבאה. <b>ובבאר הגולה</b> באר השביעי [שעד.] כתב: "טעם דבר זה תדע מה שאסר לאדם הראשון לאכול בשר, עד שבא נח והותר לו הבשר [סנהדרין נט:]. מפני כי 'אדם' על שם האדמה, והוא בפרט נברא מן האדמה. וכן כל עשרה דורות עד נח היו מתיחסים אל האדמה. עד שבא נח, ונקרא [בראשית ט, כ] 'איש האדמה', רצה לומר שהיה גובר על האדמה, והיה לו מדריגה נבדלת. ודבר זה ידוע, כי החמרי אין לו מציאות כלל אצל המדריגה הנבדלת, ונחשב כאילו אינו, כיון שזה חמרי, וזה נבדל מן החמרי. ולכך לא הותר לאדם הראשון הבשר, כי האכילה שהיא מורה שאין מציאותו נחשב אצלו, ולכך הוא אוכלו. ואף על גב שהיה אדם הראשון מלא חכמה, מצד כי היה נוטה גופו אל האדמה לא היה רשאי לאכול בשר. עד שבא נח, שהיה 'איש האדמה', ולא היה נוטה אל האדמה מצד גופו, והותר לו בשר בעל חי שהוא חמרי". וכן כתב בח"א לסנהדרין נט: [ג, קסד.]. אמנם בדר"ח פ"ה מ"ב [סד:] ביאר שהיתה לאדה"ר מעלת הצלם בשלימות, אך לא היתה לו מעלת הגוף בשלימות, ולכך היה חסר לו היסוד והשורש למעלת הצלם, בבחינת "הענפים היו מרובים מן השורש. ולפיכך היה מצורף לאדם הראשון ולדורות שלו חסרון" [לשונו שם]. ובנצח ישראל פנ"א [תתכא:] כתב: "אדם הראשון לא היה לו שלימות רק מצד גופו החומרי". ויש לעיין איך דבריו כאן [שהצלם של אדה"ר דבק בחומרי] עולים עם דבריו בדר"ח [שלא היתה לאדה"ר מעלת הגוף] ועם דבריו בנצח ישראל [שלאדה"ר היתה שלימות רק מצד גופו החומרי]. וראה בדר"ח פ"ה הערה 274.
(155) כוונתו מתבהרת על פי מה שכתב בדר"ח פ"ג מי"ד [שלג:]: "כמו שמקבל האדם הנשמה העליונה עם הגשם, כך מקבל האדם הגשמי הזיו והניצוץ העליון הזה... הוא צלם אלקים לגמרי". נמצא שכשם שהנשמה דבקה בחומר, כך הצלם דבק בחומר. ואודות היחס שבין הנשמה לצלם, כן כתב בתפארת ישראל פי"ג [רח.]: "האדם גם כן יש לו מדרגות אלו; האחד, הגוף הנגלה. השני, הנשמה הנעלמת. השלישי, המדרגה שיש באדם, שהוא מוכן לעולם הבא... וזהו מדרגה אחרונה... והוא צלם אלקים שנברא בו האדם".
(156) כי כבר השריש כמה פעמים שאין כבוד בחומרי, וכמו שכתב בנתיב התורה פי"א [תמד:]: "כי הכבוד מתיחס אל אשר הוא רחוק מן החמרי, כי החומר הוא בעל גנות וחרפה... ואילו השכל הנבדל מן החומר הוא הכבוד. ולפיכך ראוי לנהוג כבוד בחכמים עד שאמרה תורה [ויקרא יט, לב] 'מפני שיבה תקום והדרת פני זקן', וחיבר בעל שיבה גם כן עם זקן. מפני שהשיבה מפני זקנתו מסולק מן הגשמי החמרי לעת זקנתו, עד שהוא קרוב להיות נבדל מן הגשמי. ולפיכך ראוי אל הכבוד גם כן, שכל אשר מסולק מן החמרי הוא ראוי אל הכבוד... שבעל החכמה מסולק מן הגשמי, וכן הזקן בימים, ושניהם ראוים אל הכבוד". ובח"א לנדרים לא: [ב, ה.] כתב: "כל דבר חמרי לגמרי והוא רחוק מן הצורה, הוא מאוס, שאין כבוד בדבר החמרי, רק הכבוד הוא בצורה" [ראה פס"ה הערה 20, וש"נ, ולהלן פ"ע הערה 28].
(157) לשונו למעלה ס"פ ג [ריג:]: "שם 'ישראל' נקרא על שם הצורה שהיא חשובה, מלשון [בראשית לב, כט] 'כי שרית'". ולמעלה פס"ב [תקכט:] כתב: "שם 'ישראל' מצד מעלתם וחשיבותם, שדבק בהם כח עליון". ולהלן פס"ח [לאחר ציון 70] כתב: "'ישראל' נקרא על שם המעלה והשררה הנבדלת יותר עליונה". ויש להעיר, כי בפסוק עצמו מבואר שנקרא "ישראל" על שם מאבקו במלאך, שנאמר [בראשית לב, כט] "ויאמר לא יעקב יאמר עוד שמך כי אם ישראל כי שרית עם אלהים ועם אנשים ותוכל", ולכאורה זהו טעם אחר מדבריו כאן ש"נקרא 'ישראל' על שם הכבוד והשררה, שהיה נבדל מן פחיתות החומרי". אמנם למעלה ס"פ מד [שיח.] כתב: "ולגודל מעלת קדושתו [של יעקב] היה מנצח המלאך, שעל זה נקרא 'ישראל', 'כי שרית עם אלהים', ולקמן [כוונתו לפרקנו] יתבאר בעזרת השם יתברך". נמצא שסבת השם "ישראל" היא נצחון יעקב על המלאך, וסבת הנצחון היא מעלתו הנבדלת של יעקב אבינו. <b>אך עדיין</b> יש להעיר, כי כאן משוה בין שם יעקב [ש"היה נקרא 'קדוש'"] לשם ישראל [שבא אליו בעקבות מאבקו עם המלאך]. אך למעלה ס"פ ג [ריג:] חילק ביניהם, שכתב: "כי שם 'יעקב' נאמר על הפחות והשפל, הוא ענין חמרי שעליו נקרא בשם 'יעקב', מלשון עקב [בראשית כה, כו]. ושם 'ישראל' נקרא על שם הצורה שהיא חשובה". וכן בתפארת ישראל פל"ז [תקנב.] כתב: "הקדושה האחת הם המצות, כי המצות הם קדושה לישראל. וקדושה שניה היא התורה השכלית, שזהו קדושה לגמרי, במה שהיא שכלית... ושתי שמות שיש לישראל, 'יעקב' ו'ישראל', הם כנגד אלו ב' קדושות; כי יעקב הוא הקדוש, שנאמר [ישעיה כט, כג] 'והקדישו את קדוש יעקב'... ושם 'ישראל' שהוא שם השני, כנגד הקדושה השנית, שהיה מנצח את המלאך. כי המלאך אין לו רק קדושה אחת. ולכך אמר 'כי שרית עם אלהים ועם אנשים ותוכל'; 'עם אנשים' מכח שם 'יעקב', שהוא קדושה אחת, ודבר זה כי היה ליעקב קדושת המצות. ושם 'ישראל' בו היה מנצח המלאך" [ראה להלן פס"ח הערה 68]. הרי שקדושת שם "יעקב" אינה מנצחת את המלאך, ואילו כאן מבאר שהיא מנצחת את המלאך. אך זה ל"ק, כי אין כוונתו כאן לשם "יעקב" דייקא, כי לא נחית כאן לבאר שני שמותיו של יעקב, אלא כתב "יעקב היה נקרא 'קדוש', נבדל מן החומר הפחות. ולכך נקרא 'ישראל' על שם הכבוד והשררה, שהיה נבדל מן פחיתות החומרי".
(158) דוגמה לביטול החומר של יעקב נמצאת בתפארת ישראל פנ"ב [תתכג.], שחיבר למעלת הצלם של יעקב את מאמרם [תענית ה:] "יעקב אבינו לא מת", וכלשונו: "כי כבוד האדם וצלמו האלקית לא יקבל העדר גמור, שאין כבוד האדם וצלמו נכנס בכלל ההעדר. שאילו היה מקבל העדר גמור, למה לו התכריכים לכבודו, הרי כבודו נעדר. אלא אין כבודו נעדר לגמרי, ולכך ראוי לתכריכין... והוא ידוע ממה שאמרו חכמים 'יעקב אבינו לא מת', ואמרו 'שופרא דיעקב מעין שופרא דאדם הראשון', אשר על אדם הראשון נאמר [בראשית ט, ו] 'כי בצלם אלקים ברא', וכבר בארנו זה במקום אחר". הרי מעלת הצלם הגדולה של יעקב מונעת מהמיתה שתחול עליו. וראה להלן ציון 172.
(159) לכאורה היה צריך לומר להיפך "שנעשה המלאך מתנגד אל יעקב לגמרי", כי המלאך בא להאבק עם יעקב, ולא יעקב בא להאבק עם המלאך. וכן למעלה [לאחר ציון 147] כתב: "ומפני המעלה הזאת שהיה ליעקב... אשר לא נתבטל הצלם האלקי שלו בחומרו, לכך היה מתאבק המלאך עמו, שהיה מתנגד הוא אל המלאך". ויש ליישב שהמלאך בא להאבק עם יעקב לאחר שמדריגת יעקב הנבדלת מתנגדת אל מדריגת המלאך.
(160) לשונו בח"א לחולין צא. [ד, קד.]: "היה צורת יעקב, שהיה לו צלם האלקים הזה בשלימות, חקוקה בכסא הכבוד. ואין לך לתמוה כל שכן שיהיה צורת אדם הראשון חקוקה. זה אין תמיה, כי אדם נקרא על שם אדמה, ומן אדמה הוא נברא, ולא שייך צלמו אל כסא הכבוד. אבל צורת יעקב, שהיה נבדל וקדוש מן החומר כמו שנתבאר, בודאי היה מעלת צורתו עד כסא הכבוד".
(161) לשון הרמב"ן [בראשית ב, א]: "צבא השמים [הם] שני המאורות והכוכבים... גם יכלול השכלים הנבדלים, כענין [מ"א כב, יט] 'ראיתי את ה' יושב על כסאו וכל צבא השמים עומדים עליו וכו'. וכן [ישעיה כד, כא] 'יפקוד ה' על צבא המרום במרום'". ובתפארת ישראל פכ"ד [שנז.] כתב: "המלאכים הם סובבים כסא כבודו יתברך לשרת לפני השם יתברך אשר הוא יושב על הכסא... כי המלאכים הם סובבים את כסא כבודו, ובזה הם נבדלים מן השם יתברך". ובדרוש על התורה [יד:] כתב: "הנה המלאכים הסובבים כסא כבודו יתברך, כאשר יסבו העבדים כסא אדוניהם". ובזוה"ק [ח"ב קב.] אמרו "שבעין שרין סחרין כורסיא".
(162) לשונו בתפארת ישראל פכ"ד [שנז.]: "כי יש לאדם מדרגה בין העליונים מיוחדת לעצמו, ובפרט בכסא הכבוד... יש לאדם מקום תחת כסא הכבוד בעצמו. ודבר זה מבואר מאד ממה שכתוב [יחזקאל א, כו] 'ועל הכסא דמות כמראה אדם וגו''. ולכך שייך אל הכסא עצמו דמות אדם, וישראל בפרט שנקראו אדם, שנאמר [יחזקאל לד, לא] 'ואתנה צאני צאן מרעיתי אדם אתם', אתם קרוים אדם וכו' [יבמות סא.]. ומפני כך מדרגת האדם תחת הכסא... מצד אשר נברא בצלם אלקים, מה שאין למלאכים, הוא תחת כסא הכבוד, שנאמר עליו 'ועל הכסא דמות כמראה אדם וגו''. ולכך שייך אל הכסא עצמו דמות אדם וישראל בפרט שנקראו 'אדם'... ומפני כך מדרגת האדם תחת הכסא... אבל האדם מצד אשר נברא בצלם אלקים מה שאין למלאכים, הוא תחת כסא הכבוד, שנאמר עליו 'ועל הכסא דמות כמראה אדם', ואלו דברים ברורים מאד".
(163) דברים אלו מבוארים היטב בכמה מקומות, ונביא כאן את דבריו בח"א לשבת קנב: [א, פד.] בביאור מאמרם [שם] "נשמתן של צדיקים גנוזות תחת כסא הכבוד", וכלשונו: "מה שהנשמות גנוזות תחת כסא הכבוד, יש לך לדעת כי הצדיק יש לו קשור כפי מדריגתו, אשר אינו יוצא מן הדרך הישר והשווי כלל, רק נשאר בדרך הישר, והוא נקרא 'דרך האמצעי' [ראה להלן פ"ע הערה 101]. ולפיכך ראוים להיות נשמתם תחת כסא הכבוד תחת רגלי השכינה, לא יסורו מאתו ימין ושמאל. והמלאכים נקראים שהם סובבים את כסא כבודו, כדרך העבדים אשר סובבים כסא מלכותו. אבל הצדיקים הם תחת כסא כבודו, אשר אותה הנקודה לא תסור מן השם יתברך. ולפיכך יש הפרש בין המלאכים ובין הצדיקים; כי המלאכים הם יותר עליון במעלה במה שהם מן העליונים, ומפני זה שייך לומר עליהם שהם סובבים כסא כבודו אשר הוא במרום, אבל מכל מקום יש להם נגד זה, שהרי כל הסובב דבר אחד הוא נבדל ממנו. אבל נשמת הצדיקים אשר הם תחת כסא כבודו, וראוי שיהיה תחת הכסא ולא סביב הכסא, כי תחת הכסא מורה שאינם מן העליונים ממש כמו המלאכים שהם סובבים את הכסא, אבל מכל מקום יש להם מעלה אחרת נגד זה, שהם תחת הכסא, והכסא עליהם עד שאינם נבדלים כלל מן השם יתברך, וזהו מעלת הצדיקים. ובודאי דבר זה מעלה עליונה, מורה על ישראל שנקראים 'בנים', והבנים הם כרעיה דאבוהן, ולפיכך הצדיקים הם תחת כסא כבודו כאשר ראוי שיהיה הבן, שהוא כרעיה דאבוה". ובדר"ח פ"ג מי"ד [שלד.] כתב: "האור הנבדל הדבק באדם כאשר הוא מסולק ומופשט מן הגשמי, הוא צלם אלקים לגמרי. כי זה ההפרש שיש בין האדם ובין המלאך, כי המלאך נבדל בעצמו, ומצד הזה הוא במדריגה יותר עליונה. אבל האדם הגשמי הוא מקבל כח נבדל, והוא צלם הזה, שהוא אור זיו בלתי גשמי הדבק באדם" [ראה למעלה הערה 112].
(164) כן אמרו בתיקו"ז [תיקון כב (סה:)] "דיוקנו של יעקב חקוקה בכסא הכבוד". אמנם בכמה מקומות כתב שהלשון הוא "צורת תם חקוקה בכסא הכבוד". וכגון בנתיב התמימות פ"א [ב, רז.] כתב: "כי יעקב חלקו התמימות, כמו שאמר הכתוב [בראשית כה, כז] 'ויעקב איש תם'. וכבר התבאר כי מפני מדה זאת זכה יעקב כי צורתו חקוקה בכסא הכבוד, כמו שאמרו 'צורת תם חקוקה בכסא הכבוד', כיון שאמר 'צורת תם חקוקה בכסא הכבוד', מוכח כי מצד התמימות זכה לזה". וכן כתב למעלה בכת"י לפ"ס [שצא]: "כי יעקב אשר הוא לה' לחלקו לגמרי, עד שאמרו על צורתו שחקוקה בכסא הכבוד, שיש לו דביקות לגמרי בה' יתברך. וכך לקח ישראל אליו, וכמו שאמר [דברים ד, ד] 'ואתם הדבקים בה''. ומה שהיה זה ליעקב משאר האבות, הוא בשביל תמותו, שנאמר [בראשית כה, כז] 'ויעקב איש תם', לכן אמרו 'צורת תם חקוקה בכסא', שבשביל תמותו הוא עם ה' יתברך... ומפני שהיה יעקב תם היה עם ה' ולחלקו... ולפיכך בזכות יעקב, שהיה שה תמים, לקח הקב"ה את ישראל אליו. וזהו ענין הפסח" [הובא למעלה פ"ס הערה 418]. וכן כתב בהקדמה לתפארת ישראל [יח:], נתיב העבודה פ"ג [א, פג:], ח"א לנדרים לב. [ב, ט.], וח"א לחולין צ: [ד, קג:]. ולא מצאתי בחז"ל שאמרו לשון זו, אך בסליחות ליום חמישי [סליחה טו "או"א איה קנאתך"] אומרים "תזכור תבנית תם בכסאך מחוקה". וכן במוסף ליום א של ר"ה בקדושה [לאחר המלים "לעומתם משבחים ואומרים" בפיוט של הקליר] אומרים "תבנית תם יפן חקוקה בכסא" [הובא בשם משמואל חלק המועדים שנת תרע"ז יום שמחת תורה, עמוד רלד].
(165) בבאר הגולה באר הרביעי [תפח:] כתב לאידך גיסא; כאשר יש דמיון בין שנים זה מביא לדביקות ביניהם, וכלשונו: "כאשר יהיה לאדם דביקות במדותיו, אז יתדבק בו יתברך מה שאפשר". ובדרוש לשבת תשובה [עט.] כתב: "כי ההדמות אל השם יתעלה במעשיו, מביא אל האדם הקירוב והדיבוק בו יתעלה שמו. ולהפך זה גם כן, הריחוק מן מעשיו יתעלה, הוא הגורם הריחוק ממנו. וזה התבאר לך פעמים הרבה ממה שאמרו בסוטה סוף פרק ראשון [יד.], אמר רבי חמא בר חנינא, מאי דכתיב [דברים יג, ה] 'אחרי ה' אלקיכם תלכו', וכי אפשר לאדם להלוך אחר השכינה, אלא הדבק במדותיו; מה הוא מלביש ערומים... כמבואר שם. וצוה הקב"ה שיהיה האדם הולך אחר מדות הקב"ה, מפני כי הדברים המתדמים יחד יש להם חבור ביחד. ואשר הם הפכים אין להם חבור ודבוק יחד. וכאשר יתדמה אל בוראו, אף שבודאי אי אפשר להתדמות אל בוראו ויוצרו, רק מה שאפשר להתדמות מן המדות הטובות והמשובחות, בזה יהיה לו דביקות וחבור בו יתעלה". וכאן כתב לאידך גיסא; שני דברים שיש ביניהם אחדות ודביקות, יש ביניהם דמיון גמור.
(166) נראה להטעים דברים אלו, כי הכסא מורה על המלכות, וכמו שכתב למעלה בהקדמה שלישית [קמז.]: "'הכסא' היינו המלכות, שנקרא כסא, שנאמר [בראשית מא, מ] 'רק הכסא אגדל ממך', ורצה לומר רק המלכות אגדל". ולהלן פ"ע [לאחר ציון 165] כתב: "כי אין פירוש 'כסא' רק המלכות, כמו 'רק הכסא אגדל ממך', וכן בכל מקום. וכבר התבאר זה בהקדמה". ומלכות חלה רק ברצון הנמלכים, ולא בעל כרחם [ראב"ע בראשית לז, ח, גו"א בראשית פי"ז אות ג (ערב:), וגר"א משלי כז, כז]. לכך מלכות רק חלה על בני אדם המחוננים בבחירה חופשית. והואיל ויעקב הוא ה"אדם" הנעלה ביותר שהיה בעולם [כמבואר למעלה הערה 147], לכך מלכות ה' חלה עליו במיוחד ובמסוים. ובספר מחשבת חרוץ [אות יד] כתב: "והענין כי יעקב אבינו ע"ה הוא תכלית השלימות צורת אדם שיצר ה' יתברך בעולמו, דעל כן צורתו חקוקה בכסא הכבוד, שהוא הדמות כמראה אדם שעל הכסא [יחזקאל א, כו], כי הוא חלק ה'" [הובא למעלה פכ"ט הערה 22, וש"נ]. <b>זאת ועוד;</b> מצינו שמלכות חלה רק על הדומה, וכמו שכתב בפחד יצחק [ר"ה מאמר יא אות טו]: "ידועים הם דבריהם של חכמי הלשון, כי ההבדל בין מלוכה וממשלה הוא, כי ממשלה היא שלא ברצונו של מי שמושלים עליו, ומלוכה היא ברצונו של מי שמולכים עליו. בודאי שזה נכון. אבל אין זה אלא חיצוניות הדברים. בפנימיותם של דברים, גנוזה היא ההכרה העדינה, כי ה'אדם שבאדם' אינו אלא הדעת שבו. ומכיון שהשם מלוכה לא יונח אלא על הדומה, שכן האריה נקרא 'מלך החיות' [חגיגה יג:] מפני שגם הוא חיה. אבל אם האדם שליט על החיות, אינו אלא מושל ולא מלך, מפני שאין האדם מסוג הבעל חי... מדת המלוכה דורשת דוקא את ההשתייכות לסוג אחד, ובדרך ממילא משתלשל מזה, שאין מדת המלכות נוהגת אלא בזמן שהמלוכה מתקיימת היא מדעתו של זה שמולכים עליו" [הובא למעלה פמ"ד הערות 13, 153]. והואיל ומעלת יעקב [צלם אלקים] היא הכי מדמה אותו ליוצרו ["קראו הקב"ה ליעקב 'אל'" (מגילה יח.)], לכך מעלתו נוגעת לכסאו יתברך, כי המלכות חלה רק על הדומה. וראה הערה הבאה.
(167) דברים אלו מבוארים בפחד יצחק סוכות מאמר כב אות ב: "איקונין של יעקב חקוק למעלה. נודע הוא ומפורסם שהדברים הללו מיוחדים הם אך ורק למדרגתו של יעקב. מהלך הדברים הפנימי כך הוא. כבר נתבאר לנו במאמר הקודם כי הצטרפותן של מדרגת אברהם ומדרגת יצחק לבנין האבהות בישראל, היא על ידי כך שגם האהבה של אברהם וגם היראה של יצחק תלויות הן על החוט של דימוי הצורה ליוצרה. עומק הכונה בזה הוא, כי קביעות מדתו של אברהם היתה באהבה, אלא שעל ידה של מדה זו היה עובד לגלות את דימוי הצורה ליוצרה. והוא הדין במדת פחד יצחק, כי קביעות מדתו של יצחק היתה ביראה, אלא שעל ידה של מדה זו היה עובד לגלות את דימוי הצורה ליוצרה במקצוע הזה. שאני יעקב, שלא היה לו מדה קבועה כלל, אלא שדימוי הצורה ליוצרה היא היא מדתו. במדרגתו של יעקב גם האהבה וגם היראה אינן אלא אופנים של דימוי הצורה ליוצרה. במדרגתם של אברהם ויצחק, האהבה והיראה הן האבות, ודימוי הצורה ליוצרה היא התולדה; במדרגתו של יעקב, דימוי הצורה ליוצרה הוא האב, והאהבה והיראה הן התולדות. ומפני כן, ה'מדה כנגד מדה' של אבהותו של יעקב אבינו הוא שאיקונין שלו חקוק למעלה". ואודות שאין להאריך בדברים עמוקים, ראה למעלה הערה 48, ולהלן פס"ט הערה 191.
(168) לשונו בח"א לחולין צ: [ד, קד.]: "ומה שאמר שהעלו אבק עד כסא הכבוד וכו'. המאמר הזה בא להודיע על ענין ההתאבקות שהיה ליעקב עם המלאך. וזה כי מעלת יעקב היה כמו שאמרו, כי צורתו חקוקה תחת כסא הכבוד. וזה מפני כי האדם נברא בצלם אלקים כדכתיב [בראשית א, כז], ודבר זה נמצא ביעקב בפרט, כמו שאמרו בפרק הפועלים [ב"מ פד.] שופריה דיעקב מעין שופריה דאדם, ואדם הראשון בודאי נברא בצלם אלקים. ומפני כי כתיב [יחזקאל א, כו] 'ועל הכסא דמות כמראה אדם מלמעלה', ולכך היה צורת יעקב, שהיה לו צלם האלקים הזה בשלימות, חקוקה בכסא הכבוד... וכבוד הצלם הזה אינו למלאכים, כי אם לאדם, שהרי כתיב 'ועל הכסא דמות כמראה אדם'... אמנם המלאכים מפני שהם מן העליונים, בזה כוחם בודאי יותר. ולכך יעקב בא מצד כחו, והמלאך בא מצד כחו. והיה מגיע התאבקות זה עד הכסא. כי יעקב כחו מפני שצורתו חקוק בכסא, והמלאכים כחם בודאי מצד שהם למעלה קרובים אל הכסא. יעקב צורתו חקוק בכסא, והמלאכים עצמם קרובים אל הכסא, ובזה היה מעלים אבק עד הכסא, דהיינו כח שניהם מצד הכסא". ובנתיב התמימות פ"א [ב, רז.]: "כי יעקב חלקו התמימות... כי מפני מדה זאת זכה יעקב כי צורתו חקוקה בכסא הכבוד, כמו שאמרו 'צורת תם חקוקה בכסא הכבוד'... ובמחיצה זאת אין המלאכים יכולים לכנוס, כי המלאכים סובבים את הכסא, ואין חשוב מדריגה שהם תחת הכסא, אבל מעלתו של יעקב מגיע עד עצם הכסא. ומפני זה היה יעקב יכול למלאך שהיה מתאבק עמו, כדכתיב [בראשית לב, כט] 'כי שרית עם אלהים ועם אנשים ותוכל'. וזה אמרם בפרק גיד הנשה [חולין צא.]... שהעלו אבק ברגליהם עד כסא הכבוד... ופירוש דבר זה כי הכח שמחייב מן אחד נקרא 'אבק', כי האבק מתחייב ובא מכח האדם כאשר הוא מתאבק. ואמר כי כח אשר היה מתחייב מן יעקב ומן המלאך היה מגיע עד כסא הכבוד, לפי ששניהם מגיע כחם עד כסא הכבוד; כי המלאכים סובבים כסא כבודו יתברך, ויעקב צורתו חקוקה בכסא הכבוד, והיה כח שניהם מגיע עד כסא הכבוד. אמנם יעקב היה יכול למלאך מפני שהוא לפנים, שצורת יעקב חקוקה בכסא, ואילו המלאך אינו כך... כי הוא [יעקב] בפנים, והמלאכים בחוץ, שהרי צורת יעקב שהיה תם חקוקה בכסא הכבוד, ואין דבר יותר מבפנים מן זה".
(169) הובא למעלה הערה 104.
(170) פירוש - בקבלה שאין לערער עליה.
(171) נראה שכוונתו לומר שפסוק זה מורה בעליל על חשיבות וחביבות הצלם בעיני הקב"ה, וכפי שאמרו במשנה [אבות פ"ג מי"ד] "חביב אדם שנברא בצלם, חבה יתירה נודעת לו שנברא בצלם, שנאמר [בראשית ט, ו] 'כי בצלם אלקים עשה את האדם'". ובדר"ח שם [שיט:] הקשה כמה שאלות, ושאלתו השלישית היא: "קשיא, שמביא לראיה 'כי בצלם אלקים עשה את האדם', והיה לו להביא ראיה ממה שנאמר [בראשית א, כז] 'ויברא אלקים את האדם בצלמו'". וליישב זאת כתב [שנז.]: "מפני כך מביא הכתוב של 'כי בצלם אלקים עשה את האדם', ולא 'ויברא אלקים את האדם בצלמו', כי לא מצאנו כי דבר זה של 'ויברא אלקים את האדם בצלמו' נודע החבה לאדם. אבל מאחר שאמר [בראשית ט, ו] 'שופך דם האדם באדם דמו ישפך כי בצלם אלקים וגומר', נודע לאדם החבה, שהרי בשביל זה השופך דם האדם נהרג, והנה נודע לאדם חבתו של הקב"ה". וכן כתב כמעט אות באות בנצח ישראל פי"א [שה:]. הרי שהמשנה שהביא כאן היא עצמה מסתייעת מהפסוק "כי בצלם אלקים עשה את האדם". ורש"י סנהדרין עד. [ד"ה סברא] כתב אודות דברי הגמרא שם שבשפכיות דמים יהרג ואל יעבור: "סברא הוא שלא תדחה נפש חבירו... דכי אמר רחמנא לעבור על המצות משום [ויקרא יח, ה] 'וחי בהם', משום דיקרה בעיניו נשמה של ישראל. והכא גבי רוצח, כיון דסוף סוף איכא איבוד נשמה, למה יהא מותר לעבור, מי יודע שנפשו <b>חביבה</b> ליוצרו יותר מנפש חבירו, הלכך דבר המקום לא ניתן לדחות". הרי שאיסור רציחה הוא משום חביבות הנפש ליוצרה. ועוד אודות שאיסור שפ"ד היא מחמת מדרגת האדם שנעשה בצלם, כן כתב בתפארת ישראל פל"ו [תקכז:], וז"ל: "'לא תרצח' [שמות כ, יג] הוא ראש חמשה דברות אחרונות... והחוטא בזה הוא חוטא בעצם מדרגת העלול, שנברא בצלם אלקים". ובנתיב גמילות חסדים פ"ה [א, קסד.] כתב: "כתיב [בראשית ט, ו] 'שופך דם האדם באדם דמו ישפך כי בצלם אלקים עשה את האדם', הרי לך כי עיקר שפיכות דמים הוא בשביל שמבטל צלם האלקים שיש לאדם". ובבאר הגולה באר השני [קכד.] כתב: "כי חמור מאוד מאוד שפיכות דם האדם, אשר נברא בצלם אלקים". ובדר"ח פ"ה מ"א [לב.] כתב: "ההורג ומפסיד בהמה אין עליו עונש, וההורג אדם שנברא בצלם אלקים חייב מיתה, מפני שיש באדם ענין אלקי" [ראה למעלה פ"מ הערה 107].
(172) כמבואר למעלה הערה 158.
(173) "כי הפנים הוא בגלוי, וזה מפני שהפנים יש בו הכרתו של אדם מה שהוא, וזהו ענין הצורה, שהצורה בה הכרתו של הנמצא מה שהוא" [לשונו בסמוך].
(174) אודות שהצלם הוא בפנים, כן מבואר למעלה הערה 144. ואודות שהצלם הוא הצורה, כן מבואר למעלה הערות 111-114. ובגו"א דברים פכ"א אות כ [שמז:] כתב: "אין דבר בעולם שיש לאדם שיתוף עם השם יתברך רק בצורה, שנאמר [בראשית א, כז] 'בצלם אלקים ברא אותו'" [הובא למעלה פ"ט הערה 131]. ובבאר הגולה באר החמישי [פד:] כתב: "לפי מדרגת צורתו של אדם, יש לו צורה חשובה מיוחדת שלא נמצא במלאכים, במה שהוא בצלם אלקים, ומצד זה הוא מיוחד נבדל מן המלאכים". <b>אמנם</b> בדר"ח פ"ה מ"ב [סג.] כתב: "תמצא באדם הראשון שהיה לו צלם אלקים... ולמטה ממדריגה זאת היא מדריגת הצורה, ואין זה הצלם, רק אמיתת הצורה מה שהאדם בו אדם חי מדבר. ולמטה ממדריגה זאת הוא הגוף מן האדם, אלו הם ג' מדריגות" [הובא בחלקו למעלה פכ"ח הערה 17]. הרי שחילק בין צלם לבין צורה. ונראה ליישב זאת על פי דבריו בדר"ח פ"ו מי"א [שפט:], בביאור המשנה "כל מה שברא הקב"ה בעולמו לא ברא אלא לכבודו, שנאמר [ישעיה מג, ז] 'כל הנקרא בשמי ולכבודי בראתיו יצרתיו אף עשיתיו'", וביאר שם ששלש הלשונות "בראתיו יצרתיו עשיתיו" הן כנגד הצלם, הצורה המוטבעת בחומר, והגוף, וכלשונו שם: "כי לשון בריאה נאמר על הצורה הנבדלת האלקית שדבק בנבראים, וזה כי האדם כתיב בפירוש [בראשית ט, ו] 'בצלם אלקים עשה את האדם', שתדע מזה כי דבק בצורת האדם ענין אלקי... ולשון יצירה נאמר על הצורה שהיא מוטבעת בחומר, וזהו לשון יצירה שהוא מלשון צר צורה [ברכות י.], שאין הצורה אפשר לעמוד רק בחומר, הוא הנושא. ולפיכך על הצורה שהיא בחומר שייך לומר לשון יצירה. ולכך אצל הבהמה והאדם שייך לשון יצירה; כי ידוע ונגלה שהבהמה והחיות יש להם צורה מוטבעת בחומר, ולכך נאמר אצל זה לשון יצירה [בראשית ב, יט]. וכן האדם יש לו צורה שהיא מוטבעת בחומר, אע"ג שיש לו צורה אלקית נבדלת, מכל מקום יש לו צורה חמרית גם כן אל האדם, שהיא צורה מוטבעת בחומר, שבשביל אותה צורה כתיב לשון [בראשית ב, ז] 'וייצר אלקים'... ולשון עשיה... אשר לשון זה נאמר על הגוף" [הובא למעלה פנ"ב הערה 145, וש"נ]. נמצא שיש שלשה חלקים; צלם, צורה [המוטבעת בחומר], וגוף. וכן כתב בח"א לב"מ פו: [ג, מו:]. הרי שיש צורה נבדלת ואלקית, ויש צורה המוטבעת בחומר. לכך כאשר כתב שהצלם הוא צורה, כוונתו לצורה העליונה יותר. וכאשר כתב שהצלם היא למעלה מהצורה, כוונתו לצורה המוטבעת בחומר.
(175) מדבר על הירך, שהוא המקום שנגע המלאך ביעקב, שנאמר [בראשית לב, כו] "וירא כי לא יכול לו ויגע בכף ירכו ותקע כף ירך יעקב בהאבקו עמו".
(176) לשונו בנצח ישראל פט"ז [שע:]: "כבר התבאר בחבור גבורות ה' ענין זה מה שהיה צולע יעקב, שהוא מורה על חסרון דבר מה. ואילו היה יעקב שלם, לא היה יכול לו המלאך, ולא היה נוגע בו המלאך בכף ירכו, ואז לא היה אפשר לעשו לשלוט בו לעולם, כי המלאך הזה היה שרו של עשו [ב"ר עז, ג]".
(177) כמו שאמרו במשנה [יבמות קכ.] "אין מעידין אלא על פרצוף פנים עם החוטם, אף על פי שיש סימנין בגופו ובכליו", ופירש רש"י [שם] "אין מעידים - על האיש שמת אלא אם כן ראוהו מת בפרצוף פניו עם חוטמו, שיכולין להכירו שזהו, אבל לא ראוהו בפרצוף... אין מעידין עליו להשיא את אשתו, שמא אין הוא". ועוד אמרו [בכורות מו:] "'יכיר' [דברים כא, יז] זו הכרת פנים, ואיזו היא הכרת פנים, פרצוף פנים עם החוטם", ופירש רש"י [שם] "דכתיב יכיר - והיכרא ליתא אלא בפרצוף פנים". ובדר"ח פ"ג מי"ד [שמא.] כתב: "עיקר הצלם בא על הפנים דוקא, כי מציאות האדם בפנים שלו, שבו הוא ניכר האדם ונמצא מה שהוא, וזהו מציאותו". ובדר"ח פ"ו מ"ז [רלו.] כתב: "ואמר [קה"ר ט, ח] שאותן שתלמודם בידם פניהם זקופות... וזה כי האדם ניכר ונמצא מה שהוא על ידי הפנים... ובלא הפנים אין האדם ניכר מה שהוא. לפיכך אותם אשר תורתם אתם, יש להם מציאות גמור, כי התורה נותן מציאות האדם. ודבר זה בארנו הרבה איך התורה השכלית נותן המציאות... ולכך אותם אשר הפנים זקופות תורתם אתם, ולכך פניהם, שהוא מציאות שלהם, הוא נגלה ונמצא. אבל אותם אשר אין תורתם אתם פניהם נמוכות, כלומר שאין להם מציאות גמור. כי האדם ניכר ונמצא בפנים שלו, עד שהפנים של אדם הוא מציאתו. לכך אותם אשר תורתם אתם פניהם זקופות ונגלה, ואותם שאין תורתם אתם פניהם נמוכות". ובנתיב אהבת ריע פ"א [ב, נג:] כתב: "כי הפנים של אדם... הוא עיקר האדם, שבו יוכר ויובדל". ובנתיב התוכחה פ"א [ב, קצא.] כתב: "כי הפנים הוא אמתת מציאות הדבר, שאין הדבר נמצא ונגלה רק בפנים שלו". ובח"א לשבת קנב. [א, פג.] כתב: "כי הפנים מורים על המציאות, ודבר זה בארנו במקומות הרבה מאוד". ולכך תמצא שבכמה מקומות ביאר שהכרה אמיתית של דבר נקראת "פנים" של הדבר, שכשם שהפנים הם המקום שיש בו את ההכרה האמיתית של הדבר, כך גם לאידך גיסא; כל הכרה אמתית של דבר נקראת "פנים", וכפי שכתב בגו"א שמות פל"ג אות יט [תסג.], וז"ל: "'לא תוכל לראות את פני' [שמות לג, כ], פירוש 'פנים' הוא הכרת אמיתת כבודו יתברך, שבו נבדל מזולתו, והוא עצם כבודו... שהאחור אין בו הכרה אמיתית, רק ההכרה האמתית הוא בפנים" [הובא למעלה פ"ל הערה 58]. ובתפארת ישראל פל"ח [תקעג.] כתב: "כי הכרת כל דבר הוא בפנים שלו, ולכך נקרא עצם כל דבר 'פנים'". ובנתיב הצדקה פ"ד [א, קעז.] כתב: "המידה האמתית שלו [של השי"ת] נקראת 'פני הקב"ה'... כמו שאמר 'הראני נא את כבודך' [שמות לג, יח], וכתיב 'וראית את אחורי ופני לא יראו' [שמות לג, כג], פירוש מידה אמתית שלו נקרא 'פנים'".
(178) לשונו למעלה פכ"ג [שלד:]: "כי צורת הדבר הוא מבחוץ, לא מבפנים". ובדר"ח פ"ו מ"ט [שיג:] כתב: "נקרא הצורה הפשוטה הזכה 'זהב'. ראוי שיקרא... הצורה הטהורה 'זהב', כי הוא נחמד למראה, כי הצורה משימה הדבר נראה בפועל" [הובא למעלה פ"ג הערה 90, ולהלן פע"א הערה 97]. וקודם לכן בדר"ח פ"ג מ"ו [קסח.] כתב: "בצורה הדבר נמצא ונרשם בפועל לגמרי". ובבאר הגולה באר החמישי [נו:] ביאר על פי זה את מצות מילה, וז"ל: "כי האבר הזה בו נחשב האדם בפעל, כי כבר אמרנו כי על ידי האבר הזה נקרא 'איש', ויש לאיש מדריגת הצורה, ועל ידי זה נחשב בפעל הגמור. ודבר זה הוא סוד המילה, שצריך להסיר הערלה אשר הוא כמו מכסה לאבר הזה, והערלה מונע עד שלא נמצא האדם בפעל, כי כל אשר יש לו כסוי ואטימא אינו נמצא בפעל הנגלה. והרי על ידי אבר הזה הוא איש, אשר האיש נחשב צורה, שעל ידי הצורה הוא בפעל הגמור. ולכך צריך להסיר הכסוי והאטימא שהוא הערלה, עד שיהי' איש בפעל, כמו שראוי אל הצורה שהוא נמצא בפעל. ודווקא אל ישראל נצטווה המילה, מפני שיש אל ישראל מעלת ומדריגת הצורה, כמו שהתבאר פעמים הרבה, ולפיכך ראוי ומחויב להסיר הערלה". ובפתיחה לאור חדש [קס.] כתב: "כל אומה ואומה יש לה צורה מיוחדת במה שהיא אומה מיוחדת בפני עצמו, וכל אומה במה שהיא אומה זאת יש לה צורה מיוחדת... כי כמו שהדבור הוא צורת האדם, שהרי נקרא האדם 'חי מדבר', כך הלשון נחשב צורת כל אומה". ובנתיב הפרישות פ"א [ב, סוף קיג:] כתב: "הזכר נמשל בצורה... והצורה הוא שמבדיל בין דבר לדבר, כי אין הבדל בין דבר לדבר מצד החומר, כי החומר משותף לכל הדברים, רק ההבדל הוא מצד הצורה בלבד, שמצד הצורה יוכר הדבר מה שהוא. ולפיכך שני אנשים אסורים לישא אשה אחת [קידושין ז.], מפני שכל אחד נמשל בצורה, ויהיו משותפים ביחד כאשר יהיה להם ביחד אשה אחת, ודבר זה אי אפשר, כי כל צורה נבדל לעצמה. אבל שתי נשים מותר שיהיה להם איש אחד, אע"ג ששתי נשים אלו הם משתתפים ביחד, שיש להם איש אחד ביחד, הרי אין ההבדל רק מצד הצורה, ואין הבדל מצד החומר" [הובא למעלה פי"ד הערה 70, ופי"ט הערה 133, וש"נ, וראה להלן "הלכות יין נסך ואיסורו" הערות 55, 71]. ובח"א לסוטה יג: [ב, נו:] כתב: "כי הצורה נותנת הכרה והבדל לכל דבר עד שיאמר עליו כי הוא זה". וכן הוא בח"א לשבועות יח: [ד, יד:]. וראה למעלה פ"ג הערה 73.
(179) אודות שהנגלה הוא נמצא בפעל, כן השריש כמה פעמים. וכגון, בדר"ח פ"ג מי"ג [רצג.] כתב: "התורה אין לה מציאות גמור אצל האדם, וצריך לעשות סייג אל התורה שלא תסור התורה מן האדם. וזהו על ידי מסורת וסימנים, כי הדבר שיש לו סימן נותן הכרה אל האדם, עד שנמצא אצלו בפועל, ונגלה לגמרי אליו. ולא שיהיה בכח אל החכמה, רק בפועל לגמרי. ואם צריך אל האדם התבוננות גדול עד שיזכור התורה, לא נמצא אצלו התורה בפועל. ולכך צריך שיהיה לו סימנים, שעל ידי זה גלוי לפניו התורה, והתורה אצלו בפועל". ואמרו במשנה [אבות פ"ג מי"ד] "חביבין ישראל שניתן להם כלי חמדה, חיבה יתירה נודעת להם שניתן להם כלי חמדה". ובדר"ח שם [שנו.] כתב: "ועוד תדע ההפרש שיש בין החבה שהיא אהבה מוסתרת, שהיא אהבה שלא יצאה לפעל כלל, רק היא אהבה מוסתרת. אבל האהבה הנודעת הנגלית אל הנאהב, כבר יצאה לפעל עד שהיתה בגלוי. ובודאי הדבר שהוא בפעל יותר נחשב מן דבר שהוא בכח ולא יצאת לפעל". ובדר"ח פ"ה מ"ג [פ.] כתב: "יש לך לדעת כי הנסיון שהקב"ה מנסה את הצדיק כדי שיהיה נמצא צדקתו בפעל נגלה, ולא שיהיה צדיק נסתר". ובגו"א בראשית פ"ב אות יט [נט:] כתב: "כי הקבורה שהוא הטמנה, מורה שהוא בכח לדבר העתיד כשיחיו המתים, כי הדבר הנגלה הוא בפעל, והדבר הנטמן הוא בכח". ובח"א לשבת יב: [א, ג.] כתב: "המלאכים נזקקין ללשון דוקא, שהוא נגלה והוא נמצא בפעל. לאפוקי המחשבה, לא נמצא בפעל כלל, ולדבר שאין נמצא בפעל, כמו שהוא הדבור שהוא נגלה בפעל, אין נזקקין. ולפיכך עיקר התפלה הוא בדבור שהוא בפעל". ובח"א לנדרים לב. [ב, ו:] כתב: "דבר שאינו בפעל הנגלה הוא בכח נחשב". ובח"א לסוטה יג. [ב, נה.] כתב: "נקרא משה בשם 'זה', 'כי זה משה האיש' [שמות לב, א], כי מלת 'זה' מורה על כי היה למשה מעלת הצורה. כי מלת 'זה' מורה על דבר הרמוז הנגלה שיש לו מציאות בפעל לגמרי. וזהו ענין הצורה, שיש לה מציאות בפעל לגמרי". ובח"א לסנהדרין ק. [ג, רלא:] כתב: "כל נסתר אין לו מציאות גמור בפעל, שהוא נסתר" [ראה למעלה הקדמה ראשונה הערה 40, פ"ג הערה 90, פכ"ב הערה 7, ופמ"ג הערה 121].
(180) לשון רש"י [שם]: "חמוקי ירכיך - הנסתרים כירך, שכבוד התורה בצנעא, ולא להיות יושב ושונה בגובה של עיר, ולא לשנות לתלמידיו בשוק, כדאמר במועד קטן [טז.]".
(181) לשונו בנצח ישראל פט"ז [שעא:]: "יעקב... היה צולע על ירכו, דוקא על ירכו כמו שהתבאר, כי יעקב היה מיוחד אל הדבר שהוא אלקי ולא גשמי, ואין דבר שהוא גשמי כמו הירך, לפי שאין בו צלם אלקים, שהוא מעלת יעקב. ובפרט בירך, לפי שהירך הוא בסתר, ואינו נגלה, והצלם הוא בפנים, שהוא נגלה". ובח"א לחולין צא. [ד, קד:] כתב: "מפני גודל מעלת הצלם שהיה ביעקב לא היה המלאך יכול לו, שהיה מתגבר במדריגתו, אך בכף הירך היה יכול לו, ומפני ששם אין צורה נבדלת כלל בעבור שהוא בסתר, ואין שם ענין הצורה. שכל ענין הצורה שהיא בגלוי, כמו שהוא הפנים, והירך הוא בסתר. כמו שאמרו ז"ל 'חמוקי ירכיך', מה ירך בסתר, אף דברי תורה בסתר. הרי כי הירך הוא בסתר, ודבר שהוא בסתר אין בו צלם אלקים, שהוא הגלוי, שם היה יכול לו". וראה למעלה הערה 92, ובסמוך הערה 184.
(182) יסוד נפוץ מאוד בספריו. וכגון, למעלה פ"ד [רכג:] כתב: "יש לך להבין כי החומר מציאות פחות, כי הוא דבר חסר במה שהוא חסר הצורה שעל ידה המציאות בפעל, כי החומר נחשב בכח, וכל כח, בשביל שאינו בפעל, הוא חסר". ולמעלה פמ"ה [שכז.] כתב: "אין לך דבר שהוא בכח ואינו בשלימות רק הגשם וכוחות הגשם. ואין הגשם בפועל, כי כל גשם הוא בכח לשנות המצב בתנועה ממקום למקום, ולפיכך כל גשם בעל כח, וכל כח אינו בעל השלמה, לכך דבר הגשמי אינו בעל השלמה, וכל דבר שהוא נבדל מן הגשם הוא בעל השלמה". ולמעלה פנ"ב [נח:] כתב: "כל ענין החומר הוא בכח, וכל אשר יש בו צירוף גשמי אי אפשר שיהיה בפעל הגמור. לכן הוא יתברך נבדל לגמרי מן החומר, והוא בלבד בפעל הגמור". ולמעלה פס"א [תקא.] כתב: "בעלי החומר אין להם מציאות בפועל, כי החומר אין מציאותו בפועל, כמו שידוע מענין החומר". ולמעלה בכת"י פמ"א [תקלב:] כתב: "כי התבאר שכל ענין השכלי הוא בפעל ולא בכח, וכל עניני החמרים הם בכח ולא בפעל". ובדר"ח פ"ד מי"ח [שעד:] כתב: "החומר הוא בכח תמיד ואינו בפעל... שהאדם בעל חומר, אשר החומר הוא בכח ולא בפעל, והוא מקבל תמיד הצורה והשלימות". ובתפארת ישראל ר"פ ג [נו:] כתב: "וכי יעלה על דעת האדם שיהיה נמצא מעלתו האחרונה בפעל, כי זהו מדרגת העליונים שהם בפעל, אבל התחתונים שהם בעלי חומר, אינם בפעל". ובנצח ישראל פכ"ט [תקפב.] כתב: "הנבדל הוא בפעל, והאדם הגשמי אינו בפעל, רק הוא בכח, כי זהו ענין החומר שהוא בכח". ושם ס"פ ל [תקצב.] כתב: "החומר אין לו מציאות בפועל, והוא בכח בלבד... כאשר ידוע מענין החומר שאינו נמצא בפועל". ובאור חדש פ"ב [תקלד.] כתב: "כי החומר אין מציאותו בפעל, ומפני כי האשה נחשב כמו החומר, ועל ידי האיש, שנחשב כמו צורה לאשה, נמצאת האשה בפעל". ובח"א לסנהדרין צט: [ג, רכז:] כתב: "כי כל גשם הוא בכח ולא בפעל, רק הנבדל הוא בפעל, ולפי מה שהוא נבדל, אם הוא נבדל לגמרי הוא בפעל הגמור". ובנתיב השלום פ"ב [א, רכד.] כתב: "כל גשם אינו בפעל הגמור, ועל דבר זה הסכימו הכל". וכן הוא בדר"ח פ"ג מ"ו [קסח.], שם פ"ו מ"ז [רלז:], נתיב התורה פט"ו [תרטז.], נתיב יראת השם פ"ב [ב, כה:], ח"א לסנהדרין צד. [ג, קצא.], ח"א לחולין פט. [ד, קג.], ועוד. <b>ואמרו חכמים</b> [ע"ז ג.] "מי שטרח בערב שבת יאכל בשבת, מי שלא טרח בערב שבת, מהיכן יאכל בשבת". ופירש רש"י [שם] "בערב שבת - בעולם הזה". ובח"א לע"ז ג. [ד, כא.] כתב: "כי העוה"ז הוא עולם הגשמי, אשר הוא בכח תמיד. ולפיכך בעוה"ז שייך מצות ומעש"ט... לפי שהעולם יוצא אל הפעל, כאשר הגשמי הוא בכח ויוצא אל הפועל. אבל בעוה"ב האדם שם הוא בפועל, ולא שייך שם יציאה אל הפועל כאשר אינו גשמי, ולפיכך העוה"ב הוא שביתה מנוחה, ואין שם יציאה אל הפעל... ולפיכך אמר, מי שטרח בערב שבת, הוא יום המעשה, ואז יאכל בשבת, כי השבת הוא יום המנוחה, ובלתי יציאה אל הפעל, רק הכל במנוחה, ולפיכך המצות אינם שייכים רק לעוה"ז בלבד" [ראה למעלה פנ"ב הערה 134, ופס"א הערה 147].
(183) יסוד נפוץ בספריו. וכגון, בנצח ישראל פ"ז [קצ:] כתב: "תדע שכל אשר הוא יותר חמרי, הוא עכור. שתמצא הארץ שהיא יותר גשמית, היא עבה ועכורה לגמרי. והמים יש להם גשם דק, יש בהם בהירות יותר. והרוח יש לו דקות הגשמי יותר, והוא עוד יותר בהיר. וכן תמיד כאשר ידוע". ובנר מצוה [צג.] כתב: "כאשר תבחין בנמצאים הגשמיים, שכל שהוא גשמי יותר, הוא עכור וחושך. וזה, כי הארץ היא גשמית, ולכך הארץ היא חשוכה לגמרי. והמים אינם כל כך גשמיים כמו הארץ, שיש לארץ גסות ועבות החמרי יותר, לכך המים הם זכים יותר. והרוח עוד יותר מסולק מן הגשמי, ולכך הרוח הוא יותר זך ויותר דק". ובתחילת ההקדמה לדר"ח [ב.] כתב: "האדם אשר ברא השם יתברך על האדמה, סוכתו ענן וערפל, עד שהוא יושב בחושך, ולא אור, הוא הגוף העכור והחושך, אשר מכסה עליו, עד כי נלאה למצוא הפתח הפונה קדמה, שיהיה דרכו נוכח ה'". ובנתיב האמת פ"א [א, סוף קצו:] כתב: "כי האור יש לו מדריגה נבדלת מן החומר... כי האור מורה על מעלה נבדלת מן הגשמי. ותראה כי הדברים שאינם מאירים הם גשמיים, וכמו שבארנו פעמים הרבה, ולפיכך הזכות והבהירות מורה על שהוא מסולק מן הגשמי". ובנתיב הצדק פ"א [ב, קלו:] כתב: "כל אשר הוא גשמי יותר הוא עכור וחשוך יותר... הגלגלים, אין ספק שחומר שלהם זך ודק ביותר, עד שכמעט אינו נחשב חומר, ולפיכך אמר [דניאל יב, ג] 'והמשכילים יזהירו כזוהר הרקיע'... ויסוד האש שאין חומר שלו דק כ"כ אינו מזהיר כ"כ, ויסוד הרוח אין חומרו דק כ"כ, ויסוד המים חומרו יותר עב, והוא גשמי יותר... והארץ חומר שלה יותר עב ויותר גס, הוא חושך לגמרי". ובדרשת שבת הגדול [רז:] כתב: "כי הדבר אשר הוא עומד בחומר העכור, נקרא שהוא בחושך". ובח"א לקידושין מט: [ב, קמו.] כתב: "כל דבר שהוא יותר גשמי הוא יותר חשוך, כמו הארץ שיש לה חומר עב היא חשוכה, והמים אינם כ"כ גשמיים אינו כ"כ חשוך, והאויר עוד מסולק מן הגשמי - הוא מאיר, והאש היסודי הוא מאיר יותר". וכן כתב בח"א לב"מ פד. [ג, לה.], גו"א דברים פ"ד אות כ [פט.], ועוד [ראה למעלה פס"ה הערה 19, וש"נ, ולהלן פ"ע הערה 28, ופע"א הערה 10]. <b>ואודות שהאור</b> מורה על המציאות, והחושך מורה על ההעדר, כן כתב למעלה פס"א [תפ:]: "כבר אמרנו לך כאשר היו ישראל במצרים היו נחשבים כעובר במעי בהמה. וכאשר יצאו נחשבו כעובר הנולד. ועל זה אמרו רבותינו ז"ל [פסחים קטז:] שיצאו מאפילה לאורה, רוצה לומר שלא היה להם מציאות בפעל, וזהו האפילה, ואחר כך יצאו לאורה, להיות להם מציאות בפעל". ושם הערה 61 נלקטו הרבה מקבילות ליסוד זה, קחנו משם. וראה להלן "הלכות פסח בקצרה" הערה 40.
(184) כי נתבאר למעלה שהמלאך נכבד מהאדם מחמת ש"למעלתו הנבדלת אשר יש למלאך אין לו בטול כלל, אבל אצל האדם, כל אדם לצורתו יש בטול מפני החומר" [לשונו למעלה לאחר ציון 131]. לכך באותו חלק שהצורה בטלה לחומר [הירך] - שם תִּמָּצֵא יד המלאך תקיפה על האדם, ולכך המלאך נגע ופגע בירך יעקב. וראה למעלה הערות 92, 181.
(185) ראה למעלה הערה 108 בביאור מסוים לרמז זה. ויש להקשות, שמבאר כאן שהצורה היא בגילוי, והחומר הוא בנסתר. אך במקומות אחרים כתב לכאורה את ההיפך; וכגון, בח"א לערכין טו: [ד, קלה.] כתב: "כל שכלי הוא בִּפְנִים, וכמו שהתבאר במסכת סוכה [מט:] אצל 'מה ירך בסתר אף דברי תורה בסתר'... וכל דבר שהוא גשמי הוא נגלה. ולפיכך אל הלשון, שהוא כלי אל שכל הדברי, ראוי שיהיה בפנים". הרי שמוכיח מהמאמר שלפנינו שהשכלי [דברי תורה] הוא נסתר, ואילו כאן מוכיח מאותו מאמר את ההפך, שהגשמי [הירך] הוא נסתר. ובנתיב הלשון פ"ג [ב, סט:] כתב: "וכן מה שהוא [הלשון] מבפנים, ושאר האיברים מבחוץ, מורה על מעלתו העליונה, כמו הנשמה שהיא בפנים". וכיצד דברים אלו תואמים לדבריו כאן שהירך הוא בסתר ואינו נגלה, כי זהו "ענין החומר שאין לו מציאות בפועל, וענינו חושך וסתר". ולמעלה פי"ט [קעא.] כתב: "וכבר אמרנו לך פעמים הרבה כי ישראל נבדלים מענין החמרי, וראוי להם המעלה הפנימית אשר אין שם גלוי והרגש אשר שייך לגשם" [ראה למעלה הערה 119]. ושמעתי ממו"ר זצ"ל לבאר, שאכן יש שני סוגי סתר והעלם; ישנו סתר של הפנמת האור, וישנו סתר של העדר האור. כאשר אנו אומרים שדברי תורה הם בסתר, הכוונה היא לסתר הראשון, בבחינת האור הגנוז, וזהו הסתר הדומה לנשמה שבגוף ["מה הקב"ה יושב בחדרי חדרים, אף נשמה יושבת בחדרי חדרים" (ברכות י.)]. אך הירך לכשעצמה מבטאת את הסתר הנובע מהעדר האור, ועל סתר מעין זה ביאר כאן שענינו חומרי. אך עדיין יש להקשות, כיצד נזדמנו לפונדק אחד דברי תורה וירך כאשר הירך היא משל לדברי תורה שיהיו בסתר, הרי שורש הסתר של דברי תורה שונה לחלוטין משורש הסתר של הירך; דברי תורה הם האור הגנוז, ואילו הירך הוא נעדר אור מעיקרא. ויל"ע בזה. <b>ועוד הוסיף</b> מו"ר זצ"ל לבאר, שזה שכתב המהר"ל שלמלאך של עשו יש אחיזה בירך יעקב, אין כוונתו שאין מדריגת הצלם חלה על הירך לגמרי, שהרי ליעקב אבינו לא מצטרף דבר שאינו משתייך לבמדריגתו, ולא ימצא אצלו דבר שאין שם "יעקב" חל עליו, וכמבואר בגו"א בראשית פכ"ח אות יז [סב.]. אלא הירך שייכת לצלם מדין אחר, שהנה השריש המהר"ל שהקומה הזקופה של האדם היא ביטוי למעלת הצלם [ראה למעלה הערות 112, 113]. וקומה זקופה זו נעשה באמצעות ירכו של אדם, שעומד על רגליו. אך הואיל וסו"ס אין האור של הצלם מגיע לירך, לכך יש לעשו אחיזה בירך. ודפח"ח. וכן מוכח מדבריו בח"א למכות כג: [ד, ז.], שכתב: "כי הצלם של הפנים יש לו מעלה נבדלת יותר... אבל הסתכל בעקביו [ב"ב נח.], שהוא סוף מדריגת הצלם". הרי שאף בעקב נמצא מדריגת הצלם, וק"ו בירך. <b>ויש בזה</b> הטעמה מיוחדת; הנה לשון חכמים הוא "עובר <b>ירך</b> אמו" [גיטין כג:], ומדוע הזכירו חכמים דוקא את הירך יותר משאר אברים. אלא הם הם הדברים; מגמת חכמים במאמר זה אינה להורות שהעובר הוא כאחד מאברי אמו, אלא להורות שהסתרת העובר במעי אמו מונעת ממנו שֵם מציאות לעצמו [יעויין בדברי גר"ח הלוי בהלכות עבדים שכתב כן]. וכאשר הנך בא להורות על הטמון והנסתר, הרי הירך מורה על כך במיוחד ובמסוים, וכמו שנתבאר כאן. ובספר נאות יעקב [לאחיו של הדבר אברהם] סימן כב, בהגהה שם, העיר בזה"ל: "למאן דאמר עובר ירך אמו, למה לן קרא ד'כל בהמה תאכלו' [דברים יד, ו] להתיר בן פקועה [חולין סט.], תיפוק ליה דהוי כאחד מאבריה שניתרים בשחיטתה". ולמתבאר כאן לא קשיא, ש"עובר ירך אמו" אינו בא לומר שהעובר הוא כאחד מאבריה של אמו, אלא בא לומר שאין לעובר מציאות בפועל מצד עצמו, והוא כירך אמו המוסתרת. לכך עדיין לא היינו יודעים לומר ששחיטת האם תועיל לבן פקועה, כי כדי לומר כך נצטרך לבאר ש"עובר ירך אמו" פירושו שהעובר הוא כאחד מאברי אמו, וזה מעולם לא אמרנו [ראה אור חדש פ"ב הערה 163].
(186) יותר מהמלאך, וכמו שביאר עד כה בארוכה. ויש להעיר מדבריו בגו"א בראשית פי"ח אות טו [רחצ:] שכתב: "המלאכים הם עליון במעלה ובמדריגה מן האדם", וזה לכאורה לא כדבריו כאן. וראה שם הערה 72.
(187) של צלם אלקים, שאינה נמצאת אצל המלאכים.
(188) שהאריך לבאר שם שהכבוד הראשון שיש לה' מן הנמצאים עולה דוקא מישראל, ושם הערות 144-147. וראה למעלה הערות 106, 121, שהתייחס לדבריו למעלה בפמ"ד.

Chapter 68

(1) שהאדם נכבד יותר מהמלאך.
(2) לפנינו נמצא בילקו"ש ח"א רמז רמא [בשנויי לשון], ומצויין בשולי העמוד [אות עה] שנמצא בתנחומא, והוא בתנחומא [בובר] בשלח אות יג. וכבר כמה פעמים נתבאר למעלה שמביא את לשון הילקו"ש בשם המדרש המצויין שם [ראה למעלה פנ"ד הערה 72, פס"ג הערה 70, ופס"ו הערה 44, וש"נ].
(3) לשון המהרז"ו [שמו"ר כג, ז]: "זה אל זה גזירה שוה על המלאכים, כמו שנאמר [ישעיה ו, ב-ג] 'שרפים עומדים ממעל לו וגו' וקרא זה אל זה', ורצו לומר שירתם שאומרים תמיד בלילה". ובמדרש תהלים [מזמור קו] אמרו: "באו מלאכי השרת לקלס לפניו, ולא הניחן הקב"ה, שנאמר [שמות יד, כ] 'ולא קרב זה אל זה כל הלילה', ואינם אלא מלאכים, שנאמר [ישעיה ו, ג] 'וקרא זה אל זה ואמר'".
(4) לשון הילקו"ש [שם] "אמר להם שוטים שבעולם, עבדי קודם לבני [בתמיה], יכנס בני תחלה", וזו כוונתו כאן.
(5) "עושה שלום ביניהם, פירוש שיאמרו [המלאכים] באמצע [אחרי האנשים, ולפני הנשים]" [זית רענן שם אות נח].
(6) "אלו הנשים שהן קלסו באמצע" [לשון השמו"ר כג, ז], "קודם המלאכים" [לשון המהרז"ו שם].
(7) "אני וחבירי" משמע שהכוונה היא לאנשים ונשים. ולא ברור כיצד "וחבירי" מורה על הנשים. ועיין בספר חסד ואמת [לרבי אליעזר די אביללה עמוד שכז בהגהות שם הערה 204] מה שכתב בזה.
(8) לשונו למעלה פ"מ [פז.]: "ישראל שיצאו ממצרים נעשו לעם על ידי העברת הים, שמפני כך נקראו 'עברים', 'עבר ים'... נמצא כי על ידי העברת ים סוף נעשו לעם לה'". ושם בסוף הפרק [קלג:] כתב: "לכן עד שקרע להם ים סוף, לא היה להם יציאה שלימה, שאז היו יוצאים מן רשות החומר, שהם המים, והיו צורה שלימה לגמרי, בלי מונע חמרי בעולם. וכל זמן שהיו תחת רשות המים החומרים, מונעים הצורה שלא היה להם מציאות בשלימות. ולפיכך אמרו במדרש שלכך נקראו 'עברים', רצה לומר עבר ים. פירוש, שיש לקרות לישראל שם על עברת הים, שזהו עצם מעלתן, שיצאו מן המים המונעים לצורה, וקנו מדריגת הצורה השלימה". ולמעלה ס"פ מא [קע.] כתב: "כי כל ענין קריעת ים סוף מה שקנו ישראל המדריגה האלקית הנבדלת מן החמרי". ולמעלה בכת"י פכ"א [תכט., ואינו מופיע בנדפס] כתב: "'ה' אלקי העברים נקרא עלינו וגו'' [שמות ה, ג]. רז"ל פירשו בשמות רבה [ג, ח] כי לכך הזכיר 'עברים', ולא הזכיר אותם בשם 'ישראל', שבזה השם רמז שיעברו הים, 'עברים' עבר ים. ובזה היה אלקיהם של ישראל מה שהעבירם ים סוף, כדכתיב [שמות יט, ד] 'ואשא אתכם על כנפי נשרים ואביא אתכם אלי'. וזהו העברת ים סוף, שנשא אותם על כנפי נשרים והעבירם הים, וכתיב [שם] 'ואביא אתכם אלי'. ולפיכך אמרו בשירה [שמות טו, ב] 'זה אלי ואנוהו אלקי אבי וארוממנהו', שאז נתיחדו להקב"ה להיות נקרא שמו עליהם. ולפיכך רמז כאן 'אלקי העברים נקרא עלינו', כי על ידי שהעבירם הים הוא אלקיהם, שדוקא על ידי שהעבירם הים הוא אלקיהם, [ו]יתבאר לקמן עוד באריכות". ולמעלה פל"ט [נ.] כתב: "כי נחשב קריעת ים סוף גמר היציאה. כי כאשר הוציא הקב"ה את ישראל ממצרים, יצאו מענין החמרי, כי מצרים נקראו 'חמורים', והיו ישראל גוברים עליהם, כאשר התבאר למעלה. ורצה השם יתברך להשלים דבר זה לבקוע ים סוף, ונבקעו כל המים שבעולם, שהמים... הם חמרים, שאין בהם צורה. וכאשר בקע ים סוף ויצאו בחרבה, יצאו ישראל מענין החמרי לגמרי, עד שקנו ישראל אז מעלה נבדלת. שכל יציאת מצרים לא היה רק דבר זה, שיצאו ממצרים החומר הגרוע והפחות. ועדיין לא יצאו לגמרי עד יום השביעי, שהיה קריעת ים סוף. והיה קריעת ים סוף לישראל לא במקרה, אלא בעצם, שהמים, שהם נוטים אל החומר כמו שנתבאר, הם מתיחסים אל מצרים. ולפיכך היציאה נחשב עד קריעת ים סוף". ולמעלה פמ"ב [קצה.] כתב: "כאשר קרע להם הים קנו ישראל מעלה אלקית המיוחדת להם". ושם בהמשך הפרק [קצח.] כתב: "כי אחר שקרע להם הים, קנו ישראל עצם מעלתן הגדולה". <b>ויש לבאר</b>, מדוע מה שישראל נקראו "עברו ים" מורה שבקריעת ים סוף ישראל קנו את מעלתם ונעשו לעם [כמבואר בהמשך דבריו (ראה הערה 11)], דמהי השייכות בין קריאת השם לבין קניית מעלתם והעשותם לעם. ונראה לבאר זאת על פי דבריו בח"א לשבת ל. [נדפס רק במהדורת כשר, חלק שני, עמוד כ], שכתב שם: "השם בא בסוף, כאשר נגמר הדבר, ואז חל השם עליו". לכך במה שישראל זכו לשמם כשעברו את הים, יש בכך להורות שאז "נגמר הדבר", וישראל קנו מעלתם ונעשו לעם [ראה למעלה פ"ה הערה 141, פ"מ הערות 103, 104, פמ"ב הערה 118, ופס"א הערה 131].
(9) יסוד נפוץ בספריו. וכגון, למעלה פמ"ד [ער.] כתב: "כל הנמצאים לא נבראו אלא לכבודו יתברך". ושם בהמשך הפרק [רצז:] כתב: "כי כל הנבראים הם לכבודו יתברך". ולמעלה פס"ד [לאחר ציון 151] כתב: "כל הנמצאים הם נמצאים לכבודו יתברך, כדכתיב 'כל הנקרא בשמי וגו''". ובבאר הגולה באר הרביעי [שפו:] כתב: "ראוי לך לדעת כי כל הנבראים נבראו לכבודו יתברך, וכמו שתקנו חכמים [כתובות ח.] 'שהכל ברא לכבודו' יתברך. וכמו שאמרו עוד [יומא לח.] כל מה שברא הקב"ה בעולמו, לא ברא אלא לכבודו". ושם בסוף הבאר החמישי [קכו:] כתב: "לא שהוא יתברך היה פועל אל עולם הזה, אך פעולתו את העולם היה לתכלית מכוון. כי הפועל אשר יפעל ללא תכלית מכוון, אין ראוי שיקרא פועל, כיון שהוא פועל ללא תכלית. והתכלית אשר כוון השם יתברך בבריאה עולם הוא כמו שאמר הכתוב [משלי טז, ד] 'כל פעל ה' למענהו'. וכמו שאמרו חכמים על זה [יומא לח.] כל אשר ברא הקב"ה בעולמו, לא ברא אלא לכבודו, שנאמר 'כל הנקרא בשמי ולכבודי בראתיו יצרתיו אף עשיתיו'. נמצא כי התכלית בבריאת עולמו לכבודו". ובדר"ח פ"א מ"ב [קצ:] כתב: "כי העולם לא נברא אלא בשביל הקב"ה, שנאמר 'כל פעל ה' למענהו'. כי אין ראוי לשום דבר שיהיה לו מציאות, כי אם אשר הוא אל השם יתברך, עד שהכל צורך גבוה. ודבר זה בארו חכמים ז"ל באמרם; כל מה שברא הקב"ה בעולמו, לא ברא אלא לכבודו, שנאמר 'כל הנקרא בשמי ולכבודי בראתיו יצרתיו אף עשיתיו'. ונאמר 'כל פעל ה' למענהו'. כי אם נמצא לעצמו, הרי יש חס ושלום דבר זולת השם. ובמה שהוא לכבוד השם יתברך לעבדו, הרי בזה הוא למענהו... כי לא נבראו אלא בשביל כבודו לעבדו". ובנתיב התשובה ס"פ ג [נו:] כתב: "אין ראוי שיהיה בעולם המחלל שם כבודו, כי כל אשר ברא הקב"ה בעולמו לא בראו אלא לכבודו, ומי שמחלל השם אין ראוי אליו המציאות, שהרי כל הנמצאים הם לכבודו יתברך... [כי] המחלל שם שמים אין ראוי אליו המציאות". וכן כתב בח"א לב"ב עה: [ג, קטו.]. ובנר מצוה [ו.] כתב: "מצד עצם הבריאה היה ראוי שיהיה הכל תחת רשות השם יתברך, וכמו שאמרו כל מה שברא הקב"ה לכבודו בראו, שנאמר 'כל הנקרא בשמי ולכבודי בראתיו, יצרתיו אף עשיתיו'. ורצה לומר כי מאחר שברא השם יתברך הכל, בודאי נברא הכל לכבודו, כי אי אפשר שיצא דבר מן האחד והוא כנגדו, שאם כן יהיה הדבר כנגד עצמו. ודבר זה אינו כלל, רק הכל נברא לכבודו" [ראה למעלה פמ"ד הערות 38, 143, ופס"ד הערה 152 במה שהוקשה על כך מדבריו בתחילת הגו"א].
(10) דברים אלו מבוארים היטב בתחילת דרשת שבת הגדול [קצג.]: "ויש להקשות על מדרש זה [שמו"ר יז, א] מה ענין השירה והקילוס שנותנים הדשאים, ואיך נותנים קילוס להקב"ה. אבל המדרש הזה בא לומר... כי כל הנבראים לא נבראו אלא למענהו יתברך, ואם לא כן לא היה נברא אותו נברא בעולם, רק הכל נברא בשביל לשבח ולפאר יוצרו ולעבדו... וזהו הקילוס הזה שנותנין הנבראים אל הקב"ה, מה שנראה בהם שבח יוצר הכל בבריאה שיש בהן מן הפאר, שנבראו בתכלית השלימות. וכמו שתקנו חכמים ז"ל בברכות כשהאדם יוצא בחודש ניסן ורואה אילנות מלבלבין, מברך 'ברוך שככה לו בעולמו' [ראה ברכות מג:]. והנה שבח הקב"ה מכל יצורי עולמים. ואל יחשוב אדם כי בקטנים, כמו השרצים, אין נראה בהם שבח יוצר הכל. אדרבה, כי בקטנים יותר נראה שבח יוצר הכל, אשר ברא בריאה כמו זאת, כמו שתמצא מינים שפלים פחותים אשר בהם נראה שבח יוצר הכל". ולמעלה פס"ד [לאחר ציון 150] כתב: "כי ההלול הוא להקב"ה מצד המציאות שיש לנבראים, מורה על הממציא. וכל הנמצאים הם נמצאים לכבודו יתברך". ולמעלה פס"ה [לאחר ציון 70] כתב: "רבוי שבחים נקרא שירה". ובנתיב התורה פי"ז [תרפ:] כתב: "ראוי שיהיו ישראל מקלסין תחלה, באשר הם גבורי כח כובשים את יצרם ועושים רצון המקום, מה שלא תמצא דבר זה בעליונים כלל. ולכך הם קרובים אל השירה, שהיא שבח אל השם יתברך". ובח"א לחולין צא: [ד, קט:] כתב: "העלול מן השם יתברך, שהוא העלה, זה בעצמו השיר, כי העלול הוא שבח העלה, ולפיכך העלול אומר שירה אל השם יתברך". וכן מצינו שהאילנות אומרים שירה ["אז ירננו כל עצי יער" (תהלים צו, יב)]. ובזוה"ק [ח"א קכג.] איתא "כל מה דברא קב"ה בעלמא כולהו אמרי תושבחן ושירתא קמיה, בין לעילא בין לתתא". והאור החיים [במדבר טז, ל] כתב: "דרך כל הנבראים שאומרים שירה לפני הבורא". ופרק השירה יוכיח שכל הנבראים אומרים שירה. והמהרש"א [סנהדרין לז:] כתב: "כל הנבראים חייבים לומר שירה לפניו יתברך ברוך הוא, כמפורש פרק שירה" [ראה למעלה פי"ד הערה 64, פמ"ו הערות 42, 69, פמ"ז הערה 274, פס"ד הערות 153, 300, פס"ה הערה 71, להלן הערה 47, ופס"ט הערות 9, 11, 18]. <b>ויש להעיר</b>, כי כאן מבאר שכל הנבראים אומרים שירה לה', ואילו למעלה פמ"ז [תצ:] כתב: "השירה הוא לפי מדריגת הנמצא. וזה כי ענין השירה, כי העלול אשר נמצא מן העלה, משתוקק אל עלתו אשר הוא בא ונמצא ממנו, ולכך משתוקק אל עלתו אשר בראו. ודבר זה כאשר הוא עלול ונברא בעצם, רצה לומר שהוא עלול בעבור עצמו, ואינו בריאה שנברא בשביל דבר זולתו. שאם לא נברא מצד עצמו, רק כדי לשמש זולתו, כמו הבעלי חיים שאינם מדברים, כיון שאינו עלול בעצם, שהם נבראים בשביל האדם, אין עליו שם עלול שיהיה משתוקק אל העלה, שלא נברא מצד עצמו. ולפיכך אין ראוי לומר שירה רק ישראל, מה שהם נקראים 'בנים' אל השם יתברך [דברים יד, א], והם עלולים בעצם ממנו. לא כמו האומות, שהם נבראים בשביל ישראל. אבל ישראל נקראו 'בנים' ועלולים מן השם יתברך, ועלול כזה משתוקק אל העלה. וזהו השירה, שהוא השתוקקות העלול אל העלה. ומזה תראה כי כל אשר יותר עיקר בעולם הוא ראוי יותר אל השירה" [ראה להלן הערה 22, ופס"ט הערה 3]. הרי שהשירה היא רק לנבראים עיקרים בעולם, ולא לכל הנבראים. ואילו כאן כתב: "ולפיכך כל הנבראים בעולם אומרים שירה אל הקב"ה, כי השירה כבודו יתברך, ובכל נמצא יש בו מן כבודו יתברך". ואפשר ליישב זאת על פי מה שאמרו במדרש שוחר טוב [מזמור קד]: "זהו שאמר הכתוב [דהי"א כט, יא] 'לך ה' הגדולה והגבורה וגו' והמתנשא לכל לראש'. אמר רב הונא, מהו 'מתנשא לכל לראש'. את מוצא, הכל מקלסין להקב"ה, שנאמר [תהלים קיג, ג] 'מהולל שם ה''. ואין קילוס גדול להקב"ה אלא קילוסין של ישראל, שנאמר [ישעיה מג, כא] 'עם זו יצרתי לי תהלתי יספרו'... משמקלסין ישראל, מקלסין המלאכים אחריהם... הוי 'המתנשא לכל לראש'. ואין 'ראש' אלא ישראל, שנאמר [שמות ל, יב] 'כי תשא את ראש בני ישראל'. ואומר [ירמיה ב, ג] 'קודש ישראל לה' ראשית תבואתו'". נמצא שנהי שכל הנבראים אומרים שירה וקילוס, אך הכל נידון בערכין, וערך שירתם וקילוסם של ישראל גדול משאר שירות וקילוסים, ועל גדולה זו מוסבים דבריו למעלה, שרק ישראל ראוים לכך [ראה למעלה פמ"ד הערה 143, ופמ"ז הערה 274]. ואלו דבריו בח"א לסוטה ל: [ב, סה:], שכתב: "כי השירה הזאת הוא השבח וההוד שנותן העלול אל העלה, ולפי שלימת העלול ומעלתו, ממנו השבח אל השם יתברך. כי אין ספק אף כי כל הנבראים נותנים שבח אל אשר הוא עלתם, מכל מקום הכל לפי מעלת ושבח העלול, ממנו שבח אל העלה". וראה להלן הערה 53.
(11) בקריעת ים סוף. וכן כתב למעלה פ"מ [פז.]: "ישראל שיצאו ממצרים נעשו לעם על ידי העברת הים... כי על ידי העברת ים סוף נעשו לעם לה'". ולמעלה פס"א [תצה:] כתב: "יציאת מצרים וקריעת ים סוף שניהם הם התחלת הויה לישראל". ויש להבין, שהרבה פעמים כתב שישראל נעשו לעם ביציאת מצרים. וכגון למעלה פל"ט [מב:] כתב: "ישראל הושלמו כאשר יצאו ממצרים, ואז היו לעם", ו"כאשר יצאו ישראל ממצרים היו כאילו נולדו באותה שעה" [לשונו שם (מח.)]. וראה למעלה פנ"ב הערה 179 שזהו יסוד עתיק בספריו [והוזכר בקצרה למעלה פס"ה הערה 148, ולהלן פס"ט הערה 49]. ואילו כאן מבאר שזה לא נעשה ביצ"מ [טו ניסן], אלא בקריעת ים סוף [כא ניסן]. ויש לבאר זאת על פי דבריו למעלה פל"ט [נ.], שכתב: "כי נחשב קריעת ים סוף גמר היציאה. כי כאשר הוציא הקב"ה את ישראל ממצרים יצאו מענין החמרי, כי מצרים נקראו 'חמורים', והיו ישראל גוברים עליהם, כאשר התבאר למעלה. ורצה השם יתברך להשלים דבר זה לבקוע ים סוף... שכל יציאת מצרים לא היה רק דבר זה; שיצאו ממצרים, החומר הגרוע והפחות. ועדיין לא יצאו לגמרי עד יום השביעי, שהיה קריעת ים סוף [רש"י שמות יד, ה]... ולפיכך היציאה נחשב עד קריעת ים סוף". ולמעלה פל"ז [תרצז.] כתב: "אף על גב שיום היציאה הוא יום אחד, צוה לעשות שבעה ימים ימי פסח, כי התחלת היציאה היה ביום ראשון, ותכלית היציאה היה ביום שביעי, שעברו הים ביום שביעי [רש"י שמות יד, ה], ואז נגאלו מן מצרים כאשר עברו ים" [ראה למעלה פל"ז הערות 16, 17, ופל"ט הערה 168]. וזהו כמו שאמרו בירושלמי [פסחים פ"י ה"ו] שתחילת גאולתן היתה ביציאת מצרים [וגמר גאולתן היה בקריעת ים סוף (קרבן העדה שם)]. נמצא שאכן ישראל נעשו לעם ביציאת מצרים, אך יציאת מצרים גופא נשלמה בקריעת ים סוף [כמבואר למעלה פ"מ הערה 104]. וזה לשונו המדוקדק של בעל חובות הלבבות, השער השלישי פ"ג [ד"ה והרביעי], שכתב: "כאשר בחר בנו בהוציאו אותנו מארץ מצרים ובקיעת ים סוף" [הובא למעלה פל"ט הערה 23]. <b>ויש לצרף לכאן</b> את מחלוקת האחרונים, האם על ידי אמירת שירת הים יוצאין בזה מצות זכירת יצ"מ. דעת המגן אברהם [סוף סימן סז] היא שעל ידי שירת הים יוצאין ידי חובת זכירת יצ"מ. אך הרעק"א [בהגהותיו שם] כתב [מדור "הגהות והערות" אות יא] בזה"ל: "חתני הגאון מו"ה משה סופר נ"י אב"ד דק"ק פרעסבורג בתשובתו הנדפס בספר ים התלמוד השיג על זה, דרחמנא קפיד [דברים טז, ג] 'למען תזכור את יום צאתך', ולא יום קריעת ים סוף. ולענ"ד תורת אמת בפיו של משה, דלהדיא איתא בשמו"ר [כב, ג], וז"ל: שנו רבותינו הקורא את השמע צריך להזכיר קריעת ים סוף ומכת בכורות ב'אמת ויציב', ואם לא הזכיר אין מחזירין אותו. אבל אם לא הזכיר יציאת מצרים מחזירין אותו, שנאמר 'למען תזכור את יום צאתך מארץ מצרים', עד כאן". ובשו"ת חת"ס או"ח סימן טו [ד"ה ולישב] כתב: "לא ידעתי מנא ליה למגן אברהם שיוצא בשירת הים ידי חובת יציאת מצרים, כי רחמנא קפיד 'תזכור יום צאתך', ולא 'יום קריעת ים סוף', והמה שני ענינים מופרדים". ולכאורה משמעות דברי המהר"ל היא כדעת המגן אברהם, שיצ"מ נשלמה בקרי"ס, ולכך יש בשירת הים זכירת יצ"מ. וכן ביאר את המגן אברהם בספר מעגלי צדק [להג"ר דוב צבי קרלנשטיין] סדר פסח אות נז [עמוד רנ]. וראה למעלה פ"מ הערה 103.
(12) יש לדייק, שעד כה כתב שבקרי"ס ישראל קנו את מעלתם, ואילו כאן מדגיש שישראל נעשו אז לעם, ולכאורה אלו שני דברים שונים. אך דע שאצל ישראל קדושים אין אלו שני דברים שונים, כי מעלתם העליונה חלה בשעה שנעשו לעם, וכמו שכתב בנצח ישראל פ"י [רנ.], וז"ל: "אם היה דבר זה נמצא בישראל, שהיו נחשבים אומה כמו שאר אומות זמן מה, ולא היה שם ה' נקרא עליהם להיותם אל השם יתברך לעם סגולה, אז היה אפשר לומר, כשם שהיו מתחלה, ולא היו אל השם יתברך, כך אפשר לומר שיסולק מהם אחר כך דבר זה, ולא יהיה נקרא עליהם שם ה', ויהיו כמו שאר האומות. אבל כאשר תראה כי ישראל לא היו לעם כלל קודם שיצאו ממצרים... ואז השם יתברך הוציא אותם משם, והיו אל השם יתברך. ואם כן לא היו ישראל בלא זה כלל, רק כאשר היו לעם נקרא שם ה' עליהם. לכך אין לומר שיהיה זה מסולק מהם כלל לומר שיהיו כשאר האומות, מאחר כי מצד בריאה שלהם הם אל השם יתברך, כאשר נראה בהם דבר זה, כי כאשר היו לעם אז מיד היו אל השם יתברך". ובסוף דרשת שבת הגדול [רלא:] כתב: "אך אי אפשר לומר שיהיה זה [הצלחת מלכות רביעית] לנצח... אי אפשר שלא יהיה בטול לזה, כמו שאמר איוב [כח, א-ב] 'כי יש לכסף מוצא ומקום לזהב יזוקו ברזל מעפר יוקח ואבן יצוק נחושה'... זכר ד' מיני מתכות, שהם זהב, וכסף, נחושת, וברזל, אשר נמשלים אליהם ד' מלכיות, כמו שראה דניאל את ד' מלכיות [דניאל ז, ב-ז], מלכות בבל המשיל אל הזהב, מלכות מדי לכסף, מלכות יון לנחושת, מלכות רביעית לברזל... מתחיל איוב לספר, אף אם רואה מושלן של ארבע מלכיות, אשר הם נמשלים בארבעה מיני מתכות, כמו כן הוא דבר בטל ונפסד בסוף... ואמר כי חשיבותם אינו דבר נצחי, כי יש לכסף מוצא, רצה לומר כי יש לכסף התחלה, כי מתחלה לא היה לו אותו חשיבות, וקבל החשיבות. כי כאשר מתיכין העפר, ונעשה כסף, אין זה בריאה נחשב כלל, רק כי יש לו מוצא. וכן כל מיני מתכות, שאל כל אחד יש לו מוצא שממנו בא, כי לכך קורין אותו 'מתכת', שנתך ונזדכך העפר, עד שנעשה הן כסף, הן זהב, הן ברזל, הן נחושת... הרי כל אלו הארבעה דברים אין ההויה שלהם בריאה חדשה, וכך הם אלו הארבע מלכיות, שקודם היו עם אחד, רק שקבלו המלכיות והחשיבות, כמו מי שמתיך העפר ונעשה ברזל, וכן הכסף וכן הזהב, ודבר זה אינו נחשב בריאה כלל, רק שנעשה דבר חשוב יותר, כך הם המלכיות, שקודם היו עם אחד, וקבלו החשיבות. וכשם שקבלו המלכות והחשיבות, כך יפסד מהם... וזה שאחר שזכר איוב הצלחת מלכות העו"ג שאינו דבר, אמר [איוב כח, ג] 'קץ שם לחושך', כלומר כמו שאלו ארבע מלכיות אל החשיבות אשר קבלו יש בטול, כי הוא דבר מקרה בלבד, לכך יש בטול אל חשיבות שלהם, וכך יש בטול אל גלות ישראל וחושך שלהם, כי הגלות הוא ג"כ דבר מקרה להם. שכשם שהחשיבות הוא דבר מקרה לעו"ג, מפני שקודם היו שפלים, והוא להפך אצל ישראל, שנולדו בחשיבות, ועל כן הוא דבר קיים, ובא להם הגלות, שהוא חושך, במקרה, ולא שיהיה דבר זה תמיד" [הובא למעלה פ"ח הערה 324, פכ"ד הערה 22, ופמ"ז הערה 559].
(13) שהרי אמרו במדרש הנ"ל [למעלה לאחר ציון 3] "למלך שירד למלחמה ונצח, בא בנו ועבדו ועטרה בידם", ו"בנו" הוא משל לישראל, ו"עבדו" הוא משל למלאכים.
(14) לשונו גו"א בראשית פל"ב אות ב [קלב.]: "המלאכים אשר הם ניתנים לשמור העולם וממונים עליו". וכן כתב למעלה פמ"ד [רסט:], ויובא להלן הערה 22. ולמעלה פס"ז [לאחר ציון 134] כתב: "לפיכך המלאכים ממונים שומרים את האדם, ועם כי אין עליון ממונה לשפל, מכל מקום במה שיש באדם הצורה האלקית, שבה יש מעלה יותר מן המלאכים, הם שומרים אותו". ובנצח ישראל פ"ט [רלח.] כתב: "מלאכי השרת, שהם ממונים על הדברים שהם בארץ". ושם פנ"ח [תתצו:] כתב: "כי הוא יתברך שומר ומנהיג העולם, עד שהוא עומד על תיקונו... אלו המלאכים אשר הם ממונים על הנהגת העולם שיהיה מקוים" [ראה למעלה פמ"ג הערה 129, פמ"ד הערה 35, פנ"ד הערה 133, פנ"ה הערה 62, ופס"ז הערה 135].
(15) לשונו בדר"ח פ"ג מי"ד [שסח:]: "המלאכים נבראו לשמש את העולם, וכולם נקראים 'עבדים', כמו העבד שנברא לשמש את האדון". ובתפארת ישראל פי"ב [קפה:] כתב: "זהו באמת דעת חכמים, וקראו המלאכים והגלגלים שהם עבדים משמשים אל הנבראים" [ראה למעלה פס"ז הערה 137]. ובהקדמה לאור חדש [קטו:] כתב שהמלאכים נבדלים מה' כמו "העבד נבדל מן אשר הוא עבד אליו". וראה להלן הערה 55.
(16) כן הוא בספר השרשים לרד"ק שורש לאך, וז"ל: "'ומלאך בא אל איוב' [איוב א, יד]... ענינם ידוע, שהוא ענין השליחות בין מבני אדם, בין מאת הבורא יתברך. וכן הנביא נקרא 'מלאך' לפי שהוא שליח השם, 'וישלח מלאך ויצאנו ממצרים' [במדבר כ, טז], והוא משה רבינו עליו השלום". והמו"נ [ח"ב פ"ו] כתב: "כבר ידעת שענין 'מלאך' שליח", ושם מאריך בזה. וכן כתב למעלה פמ"ד [רסט:, שי.], תפארת ישראל פי"ז [רסג.], והקדמה לאור חדש [קיד:], ויובאו בהערה הבאה. ובגו"א בראשית פי"ח אות יא [רצה:] כתב: "ענין המלאך הוא השליחות, ולכך נקרא 'מלאך' לשון שליחות, ושמות המלאכים הוא לפי השליחות שנשתלחו. לכך אם מלאך אחד עושה שתי שליחות, היה מלאך אחד שני מלאכים... שעיקר עצמות המלאכים השליחות, שלזה הם נבראים לעשות שליחות". וכן כתב בנצח ישראל פכ"ב [תסז:]. ורש"י [שמות כג, כ] כתב: "הנה אנכי שולח מלאך שהוא שליח, ואינו עושה אלא שליחותו". ובגו"א בראשית פל"ב אות לג [קנב:] כתב בתמיה: "איך רשאי המלאך לשנות לו שמו, דאין זה שליחותו". ובנתיב התורה פי"ז [תרעו:] ביאר שכשם ש"מלאך" הוא שליח, כך השליח נקרא "מלאך", וכלשונו: "קורא האדם 'מלאך'... כי ראוי שיהיו אותם שהם שלוחים לקיים המציאות של עולם נקראים 'מלאכים', לפי שהם עושים גם כן שליחות השם יתברך, כמו שהמלאך עושה שליחות השם יתברך על מה שנתמנה המלאך ממש. לכך ראוי שיהיו הנביאים נקראים 'מלאכים', שהם עושים שליחות השם יתברך בנבואתם שמתנבאים לבריות, וזהו בודאי גם כן שליחות המקום, וראוי שיהיו נקראים 'מלאכים'". ובפחד יצחק שבועות, מאמר ד אות ז, כתב: "'מלאך' פירשו שליח, והאישים העליונים נקראים 'מלאכים' מפני שמלבד שליחותם אין להם כלום. 'אין מלאך אחד עושה שתי שליחויות' [ב"ר נ, ב], מפני ששליחותו זוהי מציאותו, ואי אפשר לה לבריה אחת שתהיה יותר מבעלת מציאות אחת. ועל דרך זה היא ההבנה במאמר חז"ל [חגיגה יד.] שישנם מלאכים האומרים שירה רק פעם אחת, וגוועים. כלום יש מיתה במלאכי מרום... אלא שאין להם למלאכים שום קיום אחר מלבד שליחותם, וברגע ששליחותם נגמרת הרי זה ממילא הפסק מציאותם" [הובא למעלה פל"ח הערה 75, פ"מ הערה 70, ופמ"ד הערות 34, 192, 193]. וראה הערה הבאה, ולהלן הערה 47.
(17) כאן תולה את השליחות ברצונו יתברך. אמנם למעלה פמ"ד [רסט:] כתב: "נקרא 'מלאך' מלשון שליחות בעולם, והרי הוא משמש הנמצאים, ולכך נקרא 'מלאך'". ובהמשך הפרק [שי.] כתב: "כי המלאכים הם נקראים 'מלאכים' מלשון שלוחים, מפני שהם שלוחים לצורך הנמצאים". ובתפארת ישראל פי"ז [רסג.] כתב: "המלאכים, אשר שמם יורה עליהם שהם מלאכים, שלוחים משמשים לזולתם". הרי תלה את השליחות בנמצאים. אמנם אין בזה קושי, כי כל שליח ה"מאין באת" הוא מצד המשלח, ו"לאן אתה הולך" הוא מצד מי שנשלח אליו. וזהו שכתב בהקדמה לאור חדש [קיד:]: "נקראו 'מלאכים' מפני שהם שלוחים ומלאכים, והרי הם שלוחי השם יתברך לשמור את האדם". <b>ואודות שהשליח</b> עושה רצון המשלח, הנה תוספות קידושין מב: [ד"ה אמאי] הביאו שגנב טלה מן העדר ואמר לכהן טול טלה זה שהוא שלי, דנתחייב הגנב במשיכת הכהן [ב"ק עט.]. ועל כך הקשה הר"י "אמאי חייב הגנב, נימא אין שליח לדבר עבירה". והראב"ד [הובא בשיטמ"ק ב"ק עט.] הקשה על זה דאיך מדמה שליחות לציור זה, וכי הכהן עושה זאת עבור המשלח, הלא הטלה קונה לעצמו, ולא בעבור המשלח, ואיך נקרא זה שליחות. ובחידושי רבי שמעון שקופ [הנדפס מחדש גיטין סימן לא אות א] תירץ "דהתוספות סברי דאפילו היכא דעושה לעצמו הוה שליח, כיון דעושה בציווי של המשלח, ובלא הציווי לא היה עושה, א"כ שפיר נקרא שלוחו, ואע"פ שעושה לעצמו". ובקונטרס חדרי דעת [בענייני שליחות סימן ו אות ג] כתב: "והנה בעיקר גדר שליחות מצינו שני ענינים חלוקים בשליחות [יעויין שערי יושר שער ז פ"ז, חלקת יואב אבן העזר סימן לא, וקובץ הערות סימן עו אות ז]; חדא, שליחות כח, והיינו שממנה אדם אחר בכחו, ולולא נתינת כחו אין הלה יכול לקיים שליחות זו. וכגון לקדש לו אשה, דאם השליח לא קיבל את כח המשלח, לאו כל כמיניה לקדש בעבורו אשה, אך ע"י קבלת כח מהמשלח, השליח נעשה כבעלים. ותו, שליחות מעשה, והיינו שציוה לאדם אחר לעשות מעשה, ומשום כך המעשה מתייחס למשלח. וכגון, בשליח לדבר עבירה היכא דאיתא, והשולח חבירו להרוג את הנפש, אין המשלח נותן לשליח כח מדיליה, אלא רק מצווהו על המעשה, ואינו בגדר מינוי של המשלח, אלא מחמת ציווי של המשלח". ושם בהערה נ"ו צירף את דברי רבי שמעון שקופ הנ"ל לסוג השני של שליחות. ונראה דכאשר הקב"ה ממנה שליח, אין בזה נתינת כח הקב"ה לשליח, אלא קיום רצונו וציוויו של הקב"ה, וכפי הסוג השני של שליחות [למעלה פנ"ה (רכה.) ביאר שאין לשום מלאך את הכח של הקב"ה]. דוגמה לדבר; למעלה פ"ו [שיא.] כתב: "מצוה עצמה, שהיא רצון בוראו, וזה עיקר המצוה לעשות רצון הבורא". ובדר"ח פ"א מ"ב [קעה:] כתב: "עשיית המצות, לעשות רצון השם יתברך". ובתנחומא ויגש אות ו אמרו: "אמר הקב"ה לישראל, היו מכבדין את המצות, שהן שלוחי, ושלוחו של אדם כמותו. אם כבדת אותן, כאילו לי כבדתני. ואם בזית אותן, כאילו לכבודי בזית". והואיל והמצות הן רצונו יתברך, והן שלוחיו יתברך, נמצא ששליחות של הקב"ה היא "לעשות רצונו של הקב"ה" [לשונו כאן]. וראה למעלה פ"ו הערה 113, פל"ה הערה 25, פס"ו הערה 60, ולהלן פס"ט הערה 30.
(18) "העלה הראשונה" - הקב"ה, שהוא הסבה הראשונה. וכן בהקדמה לאור חדש [קיח:] כתב: "ישראל הם קודמים מפני כי הם נקראו 'בנים', והתולדה מורה על העלה הראשונה, ולכך שירתם קודמת למלאכים". ומה שנקט ב"העלה הראשונה", כי בא להורות שישראל קודמים לכל הנבראים מחמת שהם עלול ראשון מן עלה ראשונה, ומה יכול להקדים לעלול ראשון הבא מן עלה ראשונה. <b>ובנצח ישראל</b> ר"פ יא [ערב.] כתב: "יש לך להבין בשם הנכבד הזה מה שנקראו ישראל 'בנים' לה'. וזה כי אין ספק כי הנמצאים הם עלולים ומושפעים מן השם יתברך. ואין הנמצאים מתדמים יחד; רק כי יש מושפע מאמתת עצמו, ויש שאינו כך, לפי רחוק הנמצאים ולפי קורבתם אליו יתברך. והנה ישראל אומה זאת מושפעים ממנו יתברך מאמתת עצמו יתברך, ובדבר זה יותר יש להם צירוף וחבור אל השם יתברך. ועל זה מורה השם הנכבד הזה שנקראו 'בנים'... כי שם 'בן' יאמר על שנמצא מאמתת עצמו... אבל שאר האומות, שאף שהם מושפעים מן השם יתברך, מכל מקום אינם מושפעים מאמתת עצמו, רק ישראל מושפעים מאמתת עצמו". ולמעלה פס"ז [לאחר ציון 51] כתב: "ואם אתה שואל, למה נבחרו ישראל בפרט להיות שכינתו עם ישראל. ודבר זה יש לך לדעת כי אחר שאמרנו שסדר המציאות כך חייב שיהיה שכינתו עם העלול, וישראל הם עלולים ממנו בעצם ובראשונה, וראיה שנקראו ישראל 'בנים', דכתיב [דברים יד, א] 'בנים אתם לה' אלקיכם וגו''". ושם בהערה 54 נלקטו הרבה מקבילות ליסוד זה, קחנו משם. וראה להלן ציון 18.
(19) לעומת מה שהאריך בזה למעלה פמ"ד [רפא:-רפג:], ופס"ז [מציון 101 ואילך]. ובעוד שכאן כתב "ואין להאריך בכאן למה ראוי שישראל יהיו עלולים ראשונים אף למלאכים", הרי למעלה פס"ז [לאחר ציון 106] כתב על כך: "מכל מקום המקום גורם להוסיף בכאן ולהאריך, כי הוא יסוד ועמוד התורה והשכלת מעשה אלקינו וסדור המציאות, כמו שיתבאר". ושם ביאר בהרחבה את מעלת הצלם שיש לאדם, שאינה נמצאת אצל המלאכים. ובסוף הפרק כתב: "ומכל מקום מבואר לך [ו]נגלה לך שהאדם נבחר, ולפיכך ראוי מצד הזה שיניח עליונים, ויהיה שכינתו אצל ישראל מצד המעלה הזאת [מעלת הצלם], כמו שאמרנו". ולמעלה פמ"ד [רצז:] כתב טעם אחר, והוא שהכבוד הראשון שיש לה' מן הנמצאים עולה דוקא מישראל, משום שהם עלולים ממנו בעצם ובראשונה, ושם הערות 144-147. וראה להלן הערה 27, ופ"ע הערה 6.
(20) "תחלה" - קודם ולפני שאר העלולים.
(21) יסוד נפוץ בספריו. וכגון, למעלה ר"פ כט [תעח.] כתב: "'כה אמר ה' בני בכורי ישראל וגו'' [שמות ד, כב]. קרא ישראל בנו בכורו, רצה לומר כמו שהבכור נקרא 'ראשית' [דברים כא, יז], כי הוא ראשית אונו, שהוא התחלת הראות כחו של אדם שנגלה בו כחו, כי הבן הוא כחו של אב, כך ישראל הם התחלת גילוי כחו של הקב"ה בעולם הזה. כי העלול מורה על העלה יתברך, והם עלולים בראשונה. וכמו שהראשית מובדל מדבר שהוא ראשית לו, שהרי מה שהוא ראשית הוא ענין שאינו נמצא באחר, ומפני זה הבכור קדוש, כי הוא נבדל מן השאר במה שהוא ראשית, שלא נמצא זה בשאר, וכך ישראל שהם ראשית, נבדלים מכל האומות, והם גם כן קדושים מצד שהם ראשית... כלל הדבר, כי 'בני בכורי' רצה לומר כי ישראל הם עלולים מן השם יתברך, כמו שהבן הוא עלול מן האב. והם עלולים ראשונה אל השם יתברך, לכך קראם 'בני בכורי'". ולמעלה פל"ט [טז.] כתב: "כי אי אפשר שיהיה נמצא דבר מעצמו בלא סבה, שכל דבר צריך סבה". ולמעלה פמ"ז [תקכא:] כתב: "כי מן האדם שהוא נאה במעשיו נראה בעולם נויו והדרו של הקב"ה, שכבר אמרנו כי העלול מורה על העלה". ובגו"א דברים פי"ד אות א [רלה:] כתב: "וזהו שאמר הכתוב [דברים יד, א] 'בנים אתם לה' אלקיכם', ואם היה בכם שום שניות וחילוק, כאילו היה ח"ו בו, כי העלול מורה על העלה". ובתפארת ישראל פט"ו [רכז.] כתב: "כי עולם הבא הוא על ידי... הפועל עולם הבא, כי לא נמצא דבר מעצמו, וצריך אל זה פועל". ושם פט"ז [רלז.] כתב: "כאשר נראה בכל הנמצאים כלם הסדר והחכמה, גזרו במופת חותך שאי אפשר שלא יהיה זה רק ממסדר ממציא הכל, הוא הא-ל אשר סדר הכל בחכמתו, וברא הכל בתבונתו". ושם פל"ז [תקסא:] כתב: "כי כל דבר נמצא על [ידי] הפועל, שאם אין הפועל, לא היה הדבר יוצא אל הפעל. הנה הפועל הוא סבת מציאות הדבר". ובהקדמה לאור חדש [קיב:] כתב: "ישראל הם עלולים מן השם יתברך בעצם ובראשונה, והעלול הוא מורה על שבחו של העילה, כי אין עלול בלא עילה, ויורה העלול על מציאות העילה ועל מהות העילה". וכן כתב בח"א לחולין צא: [ד, קי.], ויובא בהערה 23. <b>ובמדרש</b> [בתי מדרשות ח"ב, מהדורת ורטהימר, מדרש תמורה השלם (עמוד רא)] אמרו: "מעשה באחד שבא מין אחד ואמר לרבי עקיבא, העולם הזה מי בראו. אמר לו, הקב"ה. אמר לו, הראני דבר ברור. אמר לו, למחר תבא. למחר בא אצלו, אמר לו, מה אתה לובש. אמר לו, בגד. אמר לו, מי עשאו. אמר לו, האורג. אמר לו, איני מאמינך, הראני דבר ברור. אמר לו, ומה אראה לך, ואין אתה יודע שהאורג עשהו. אמר לו, ואתה אינך יודע שהקב"ה ברא עולמו. נפטר אותו המין. אמרו לו תלמידיו, מהו הדבר ברור. אמר להם, בניי, כשם שהבית מודיע על הבנאי, והבגד מודיע על האורג, והדלת מודיע על הנגר, כך העולם מודיע על הקב"ה שהוא בראו" [ראה משך חכמה ויקרא יט, יח שהאריך בביאור מדרש זה]. וכן כתב החובת הלבבות [שער היחוד פרק ו], והובא למעלה פל"ט הערה 46. <b>ואמרו חכמים</b> [שבת קיט:] "כל המתפלל בערב שבת ואומר 'ויכלו' [בראשית ב, א], מעלה עליו הכתוב כאילו נעשה שותף להקב"ה במעשה בראשית". ובח"א שם [א, סב:] כתב: "לפי שישראל הם נבראו מן השם יתברך בעצם, לא כמו האומות, שאף שהם נבראו מן השם יתברך, אינם נבראים ממנו בעצם, כי הבריאה בעצם הם ישראל, רק שבריאת האומות נמשך אחר הבריאה בעצם, הם ישראל, כאילו בריאת האומות מקרה אשר נמשך אחר הבריאות בעצם. והנה העלול בעצם מורה על העלה, ולא כן מי שאין בריאתו בעצם, כמו שהוא בריאת שאר האומות, שלכך דוקא ישראל נקראו 'בנים' [דברים יד, א], כלומר שהם הבריאה בעצם ובראשונה. ולפיכך ישראל שהם עלולים בראשונה בעצם, מעידים על העלה יתברך. ולפיכך כאשר אומר 'ויכלו' שזהו העדות מן העלול על העלה שהוא פעל הכל, והוא יתברך העלה, ובזה כאילו נעשה שותף להקב"ה במעשה בראשית". ובח"א לחולין [ד, קי.] כתב: "כי העלול מורה על העלה, וישראל הם עלולים ראשונים אל השם יתברך, כמו שהתבאר בכמה מקומות דבר זה, כי ישראל הם עלולים ראשונים". וכן הוא בגו"א דברים פי"ד אות א [רלג:-רלה:], ובסוף דבריו שם כתב: "זהו שאמר הכתוב [דברים יד, א] 'בנים אתם לה' אלקיכם', ואם יהיה בכם שום שניות וחילוק, כאילו היה חס ושלום בו, כי העלול מורה על העלה". וראה למעלה פכ"ג הערות 132, 133, פכ"ט הערה 8, פמ"ד הערה 146, פל"ט הערה 46, פמ"ז הערות 277, 387, ופס"ד הערות 151, 170, 172.
(22) לשונו למעלה פמ"ד [רסט.]: "לא היה לו לכתוב 'אנכי ה' אלקי השמים', כי דבר זה אינו, כי כל הנבראים נבראו לשמש זולתם מן הנמצאים; כי השמים נבראו לשמש האדם... ואף המלאכים, הרי נקרא 'מלאך' מלשון שליחות בעולם, והרי הוא משמש הנמצאים, ולכך נקרא 'מלאך'. ואף שהוא יתברך גם כן שומר את העולם, זה אינו, לפי שכל הנמצאים לא נבראו אלא לכבודו יתברך [אבות פ"ו מי"א], ולפיכך הוא פועל לעצמו. אבל המלאך הוא עושה שליחותו לשמור התחתונים, אף שהוא לא יקבל שום עבודה מן אותו שמשמש לו. ולפיכך האדם יותר נבחר בצד זה. ובפרט ישראל, שלא נבראו בשביל זולתם". ובדר"ח פ"ג מי"ד [שסח:] כתב: "המלאכים נבראו לשמש את העולם, וכולם נקראים 'עבדים', כמו העבד שנברא לשמש את האדון". ובתפארת ישראל פי"ב [קפד:] כתב: "הם אומרים [הפילוסופים] כי האדם פחות היצירה שפל הבריאה מן הגלגלים, ומכל שכן מן המלאכים... וכבר התבאר בחבור גבורות ה' [פרקים מד, סו-סט] כי אין רוח חכמים נוחה בזה, והוא הפך האמונה לגמרי. ולא תמצא דבר זה בדברי חכמים, רק ההפך... וגלו דבר זה במקומות הרבה מאד, ודרשו [ב"ר עח, א] מן הכתוב [תהלים צא, יא] 'כי מלאכיו יצוה לך לשמרך בכל דרכיך', מי הוא גדול, השומר או הנשמר... כי תחלת בריאתם [של המלאכים] היה כדי לשמש את העולם, ולא נבראו לעצמם כלל. והאדם הוא עיקר הבריאה, שהכל נברא בשבילו, והוא בלבד כל המציאות, לא זולת זה". ושם פל"ג [תפח:] כתב: "כבר אמרנו לך פעמים הרבה מאד, כי אל תשגיח באנשים שאמרו כי הגלגלים והמלאכים הם יותר במעלה ממין האדם. שכבר בארו חכמים לא במקום אחד, רק בכמה מקומות, כי כל העליונים נבראו לשמש האדם, ולפיכך האדם עיקר בעולם הזה" [ראה למעלה פל"ט הערה 140, פמ"ד הערות 40, 73, וש"נ, ולהלן הערה 96]. וכן כתב למעלה פמ"ז [תצ:] ביחס שבין ישראל לאומות, והובא למעלה הערה 10. <b>ומה שכתב</b> כאן "ולפיכך הם נמשכים וטפלים אחר דבר אחר" מורה באצבע שה"דבר אחר" הוא העיקר והעצם, ואלו שהם "נמשכים וטפלים" הם אינם עיקר ועצם. ולמעלה פמ"ד [רסז.] כתב: "כאשר הוא אלקי ישראל, בזה בעצמו הוא אלקי הכל, שכל הנמצאים נמשכים וטפלים אצל ישראל, כמו שימשכו כל האברים אחר הלב, והוא העיקר". ובבאר הגולה באר החמישי [יט:] כתב: "הם נמשכים אחר העיקר כמו כל דבר טפל שנמשך אחר העיקר". ובח"א לב"ב עג: [ג, פט.] כתב: "עצם המציאות שהוא עיקר, הוא קודם וראשון אל אשר אינו עיקר כל כך. ואשר אינו עיקר, הוא נמשך ונטפל אחר אותו דבר שהוא יותר עיקר. כמו שהוא באילן, שנמשך ומשתלשלים חלקיו זה אחר זה עד סוף האילן. ויש אשר הוא יותר קרוב אל העיקר, שהוא נושא הכל, ואשר הוא אחריו נמשך ונטפל אליו, עד סוף השתלשלות האילן". ולמעלה פל"ח [תשכח:] כתב: "כמו דבר המקרה שהוא נמשך אחר מה שהוא בעצם". וראה שם הערה 37, פמ"ג הערות 161, 204, פמ"ד הערה 27, פנ"ג הערה 46, ולהלן פס"ט הערה 159.
(23) לשונו בהקדמה לאור חדש [קיח:]: "הנה אמרו [חולין צא:] כי אין המלאכים אומרים שירה עד שאמרו ישראל שירה. כי ישראל הם קודמים מפני כי הם נקראו 'בנים', והתולדה מורה על העילה הראשונה, ולכך שירתם קודמת למלאכים. וזה שאמר [תהלים כב, ד] 'ואתה קדוש יושב תהלות ישראל', כי השם יתברך יושב ושומע לתהלתם קודם לכל הנבראים, מפני שהם בנים אל השם יתברך, ואין ראשון אל האב רק הבן". ובח"א לחולין צא: [ד, קט:] כתב: "אין המלאכים אומרים שירה עד שישראל אומרים שירה. כי ישראל הם עלולים בעצם ובראשונה מן השם יתברך, כמו שהתבאר שנקראו 'בנים', ואין דבר קודם הבן. ולא כן המלאכים, שאינם בעצם ובראשונה, רק הם נבראו לשמש העולם. ולפיכך שירת ישראל קודמת מן המלאכים, שהשירה הוא כי העלול מורה על העלה, וישראל הם עלולים ראשונים אל השם יתברך, כמו שהתבאר בכמה מקומות דבר זה, כי ישראל הם עלולים ראשונים" [ראה למעלה פמ"ז הערה 277, ופס"ד הערה 172, וש"נ]. <b>אך בנתיב התורה</b> פי"ז [תרעט:] סלל לו דרך אחרת בביאור הקדמת שירת ישראל לשירת המלאכים, וכלשונו: "ועוד במדרש [ילקו"ש תהלים רמז תתסא] 'עושי דברו לשמוע בקול דברו' [תהלים קג, כ], 'לשמוע בקול דברו עושה דברו' מבעיא ליה, שהאדם שומע ואחר כך עושה, אלא בישראל הכתוב מדבר, שנאמר [שמות כד, ז] 'כל אשר דבר ה' נעשה ונשמע'. משמקלסין ישראל, מקלסין המלאכים [אחריהם], מה כתיב בתריה [תהלים קג, כא-כב] 'ברכו ה' כל משרתיו עושי רצונו בכל מקומות ממשלתו', עד כאן. ופירוש זה, כי בישראל מדבר הכתוב, שהקדימו 'נעשה' ל'נשמע', אף כי מעשה המצות קשים על האדם, וכבדים עליו מאוד, ועם כל זה הקדימו 'נעשה' ל'נשמע'. ובשביל כך ראוי שיהיו ישראל מקלסין תחלה, באשר הם גבורי כח כובשים את יצרם ועושים רצון המקום, מה שלא תמצא דבר זה בעליונים כלל. ולכך הם קרובים אל השירה, שהיא שבח אל השם יתברך". ופירושו, שהשבח העולה מישראל אל ה' הוא יותר מהשבח העולה מהמלאכים אל ה', כי ישראל נאבקים עם יצרם בכדי לקיים רצון קונם, בעוד שהמלאכים משוחררים ממאבק זה, כי הם נטולי יצר הרע. לכך השבח  של ישראל קודם לשבח של המלאכים, כי שבח ישראל מורה יותר על כבוד הקב"ה משבח המלאכים. וכמו שאמרו במדרש [דב"ר ג, ו] "אין שבחה של מטרונא בשעה שמתקלסת מקרובותיה, אלא בשעה שמתקלסת מצרותיה".
(24) שהובא למעלה במדרש [ילקו"ש ח"א רמז רמא (לפני ציון 5)] שהמלאכים אמרו שירה לפני שהנשים אמרו שירה.
(25) פירוש - המלה "אעשה <b>לו</b> עזר כנגדו" מורה שבריאת האשה נעשתה בשביל איש, ולא בשביל עצמה. וכן לשון רש"י [בראשית ב, יח] מורה כן, שכתב: "עזר כנגדו - זכה, עזר. לא זכה, כנגדו להלחם". ומדוע רש"י כתב בלשון יחיד ["זכה" "לא זכה"], ולא בלשון רבים ["זכו" "לא זכו"], וכלשון הגמרא [סוטה יז.] "דריש רבי עקיבא, איש ואשה; זכו, שכינה ביניהן. לא זכו, אש אוכלתן". אלא הם הם הדברים; רש"י עוסק בפסוק המורה שהאשה נבראה מחמת האיש, לכך הזכות נתלית רק באיש, כי הוא העיקר, והאשה נמשכת אחריו. אך רבי עקיבא עוסק בשמו של הקב"ה הנמצא באיש ובאשה, וכפי שפירש רש"י [סוטה יז.] "שכינה ביניהם - שהרי חלק את שמו ושיכנו ביניהן, יו"ד באיש, וה"י באשה. לא זכו אש אוכלתן - שהקב"ה מסלק שמו מביניהן, ונמצאו אש ואש", ובזה אין עדיפות לאיש על פני האשה, לכך ר"ע נקט בלשון הכוללת את שניהם כאחד ["זכו" "לא זכו"]. וראה למעלה פמ"ג הערה 84, ופנ"ו הערה 89.
(26) אלא כטפלה לאיש. וכן כתב למעלה פ"ס [תסב:]: "השתיה נמשך אחר האכילה, וטפל השתיה אצל האכילה. ומאחר שפסח מצה ומרור נגד זכות אבות, באו שתיית [ארבע] הכוסות נגד הנשים, שהם גם כן טפלים אצל האנשים". ונאמר [בראשית ד, א-ב] "והאדם ידע את חוה אשתו ותהר ותלד את קין וגו' ותוסף ללדת את אחיו את הבל וגו'", ופירש רש"י [שם] "את קין את אחיו את הבל - ג' אתים ריבויים הם, מלמד שתאומה נולדה עם קין, ועם הבל נולדו שתים". ובגו"א שם אות ג [צב:] כתב: "כי 'את' הוא הטפל לדבר, כמו שדרשו רז"ל [עירובין ד:] 'ורחץ במים את בשרו' [ויקרא טו, טז], את הטפל לבשרו. כך האשה היא טפילה לאדם". ובגו"א במדבר פי"ד אות טו [רו:] כתב: "כמו 'חכמה', שמתואר בו החכם, נקרא בלשון נקבה. והטעם הוא ידוע שכל דבר אשר הוא טפל אצל אחר יקרא בלשון נקבה, שהנקבה טפלה אצל זכר. ולפיכך חכמים קראו התורה 'אשה' אצל האדם [יבמות סג:], והיינו תורה שהוא יודע, שנקרא אשה, לפי שהיא טפלה אצלו, ומחובר עמו, והאדם הוא העצם בודאי". וכן הנשים נמשכות אחר האנשים, שעל כך נאמר [בראשית ג, טז] "ואל אישך תשוקתך". ובח"א לסוטה כב. [ב, סה.] כתב: "דרך האשה להיות נמשכת אחר בעלה בכל דבר" [ראה למעלה פי"ג הערה 37, פ"ס הערה 421, ופס"ז הערה 19].
(27) יש להעיר, כי בפרק הקודם האריך לבאר שמעלת האדם עדיפה על מעלת המלאכים מחמת שלאדם יש צלם אלקים, שכתב [לאחר ציון 110]: "כי בודאי מה שאנו אומרים כי האדם נכבד מן המלאך, היינו מפני צורה המינית שלו שיש בו צורת האדם, והוא צלם אלקים, וכמו שאמרו חכמים [אבות פ"ג מי"ד] 'חביב האדם שנברא בצלם אלקים', וכמו שהארכנו בספר דרך החיים [שם] אצל 'חביב האדם' ענין מעלה זאת". ובהמשך הפרק שם [לאחר ציון 135] כתב: "במה שיש באדם הצורה האלקית, שבה יש מעלה יותר מן המלאכים". ובסוף הפרק שם כתב: "ומכל מקום מבואר לך [ו]נגלה לך שהאדם נבחר, ולפיכך ראוי מצד הזה שיניח עליונים, ויהיה שכינתו אצל ישראל מצד המעלה הזאת [מעלת הצלם], כמו שאמרנו". ובדר"ח פ"ג מי"ד [שלד:] כתב: "כי זה ההפרש שיש בין האדם ובין המלאך, כי המלאך נבדל בעצמו, ומצד הזה הוא במדריגה יותר עליונה. אבל האדם הגשמי הוא מקבל כח נבדל, והוא צלם הזה, שהוא אור זיו בלתי גשמי הדבק באדם". ואם כך, מדוע תגרע מעלת האשה, הרי גם היא מחוננת בצלם אלקים, ומקרא מלא הוא [בראשית א, כז] "ויברא אלקים את האדם בצלמו בצלם אלקים ברא אותו זכר ונקבה ברא אותם". ואולי נאמר שלדעת רב עדיפות מעלת האדם על מעלת המלאכים אינה מחמת צלמו, אלא מחמת היותו נברא לעצמו [ראה למעלה הערה 19 שכך כתב למעלה פמ"ד]. <b>אך יותר</b> נראה לומר, שאף על פי שמעלת האדם עדיפה על מעלת המלאכים מחמת צלמו, מ"מ מעלת הצלם גופא קשורה במה שהאדם נברא בשביל עצמו. אך אם האדם היה נברא בשביל זולתו [כמו האשה], אזי גם מעלת הצלם שלו היתה נפחתת. ומקור להא מילתא חדתא הוא בדבריו בדר"ח פ"ג מי"ד [שמב.], שכתב: "וזה שאמר הכתוב [בראשית א, כו] 'נעשה אדם בצלמינו כדמותינו וירדו בדגת הים וגו'', מה ענין זה לזה שאמר כי 'נעשה אדם בצלמנו וירדו בדגת הים וגו''. אבל פירוש זה כי הכל הוא אחד, כי מצד שהאדם נברא בצלם אלקים, שהוא מורה על שיש לו בעולמו המציאות, שאין עליו כמוהו, לבד השם יתברך. ואם לא היו אחרים תחת רשותו, מה כחו יותר מכל שאר הנבראים אשר בארץ. אבל אמר שיהיה רודה בהכל, והכל יהיה תחת רשותו. והנה אין לאחר אור המציאות הזה כמו שהוא אל האדם... דהיינו מצד שהאדם בתחתונים מלך, ואין עליו כי אם השם יתברך, לכך יש לו אור וזיו המציאות ביותר מכל, אף מן המלאכים" [הובא למעלה פ"ד הערה 69]. הרי שמעלת הצלם היא היא מעלת המלך, אך מי שנברא בעבור זולתו אין הוא מלך, אלא עבד [כמבואר למעלה (לאחר ציון 12)], ומן הנמנע שתהיה לעבד מעלת מלך בשלימות. וכן כתב להדיא בהמשך דבריו בדר"ח שם [שמה.]: "כלל הדבר, כי האדם מצד שאין עליו בתחתונים נקרא אור וזיו הצלם של אדם, שהוא בצלם אלקים... וזהו אמרם בפרק קמא דברכות [ו:], רבי יוחנן ורבי אלעזר אמרי, כיון שנצרך אדם לבריות, פניו משתנים, שנאמר [תהלים יב, ט] 'כרום זלות לבני אדם'... הרי לך כי הנצרך לבריות, והוא תלוי באחר, ואין לו מציאות בעצמו, פניו משתנים. דהיינו שאין לו זיו צלמו, וחשך זיו פניו אליו כאשר אין לו מציאות גמור" [הובא למעלה פ"ז הערה 132, ופי"ב הערה 58]. הרי שה"תלוי באחר... אין לו זיו צלמו", לכך אין מעלת הצלם של האשה מבהיקה כפי הראוי, כי היא תלויה בזולתה.
(28) פירוש - מעלת האיש עדיפה על מעלת המלאכים משום שהאיש נברא בעצם, והמלאכים נבראו בשביל אחרים, וכמו שביאר למעלה. אך אין לאשה עדיפות זו, כי היא גם כן נבראה בשביל האיש. לכך ביחס שבין המלאכים לאשה, מעלת המלאכים עדיפה, כי הם נבראו מן העליונים הנבדלים, לעומת האשה החומרית. ואודות מעלת העליונים מפאת היותם נבדלים, חזינן כן ממה שתמה כמה פעמים כיצד יתכן שמעלת האדם תהיה יותר ממעלת המלאכים. וכגון, למעלה פמ"ד [ערב.] כתב: "ואולי תאמר, דסוף סוף יקשה, איך אפשר זה לומר דיותר יהיה חביב האדם בעל חומר, מן המלאך, שהוא בלא גוף". ובדר"ח פ"ג מי"ד [שמו:] כתב: "ובאולי תשאל, הנה בארנו למעלה כי המציאות הוא לדברים הנבדלים מן החומר ביותר, כמו השכל וכיוצא בזה, ולדברים חמריים אין המציאות כל כך. ואיך אפשר לומר כי יהיה אור המציאות לאדם, והוא בעל חומר נברא מן האדמה, יותר ממה שהוא למלאכים, שאינם מוטבעים בחומר". ובנתיב הפרישות פ"א [ב, קיב:] כתב: "ואל תתמה איך אפשר שתהיה לאדם הגשמי קדושה עליונה יותר קדושה מן המלאכים" [הובא למעלה פס"ז הערה 102]. ולגבי האיש נתיישבה תמיה זו [שהוא נברא לעצמו], אך לגבי האשה תמיה זה נשארת. ואודות שהמלאכים הם עליונים, כן השריש הרמב"ן [בראשית ב, א] ש"צבא השמים" כולל גם את המלאכים, וכלשונו: "גם יכלול השכלים הנבדלים, כענין [מ"א כב, יט] 'ראיתי את ה' יושב על כסאו וכל צבא השמים עומדים עליו וגו'', וכן [ישעיה כד, כא] 'יפקוד ה' על צבא המרום במרום'. והנה בכאן רמז על יצירת המלאכים במעשה בראשית".
(29) כוונתו לדברי הגמרא [יבמות סג.] "אמר רבי אלעזר, כל אדם שאין לו אשה אינו אדם, שנאמר [בראשית ה, ב] 'זכר ונקבה בראם ויקרא את שמם אדם'". ובזוה"ק ח"ג פג: אמרו "בר נש בלא אתתא - פלג גופא". ובתפארת ישראל פט"ז [רנא.] כתב: "דבר זה מדרגה יותר נוספת מה שיש לאדם זווג, והוא השלמתו, עד שהוא אדם לגמרי. שכך אמרו כל ישראל שאין לו אשה אינו אדם... כי אין האדם ישראלי נחשב אדם שלם בלא אשה". וכן כתב שם פ"ל [תנד.]. ושם פל"ו [תקכח:] כתב: "דבר ידוע כי הנקבה היא הנכנסת בגדר האדם, דכתיב [בראשית ה, ב] 'זכר ונקבה בראם ויקרא שמם אדם'. הרי כי הזכר ונקבה ביחד נקרא 'אדם', וכמו שאמרו ז"ל בפרק הבא על יבמתו [יבמות סג.] כל ישראל שאין לו אשה לא נקרא 'אדם'". ובגו"א בראשית פל"ו אות ג [קפה:] כתב: "כי האיש הנושא אשה כל אחד נקרא מתחילה חצי אדם, כי זכר בלא נקיבה פלג גופא מיקרי, ועתה גוף שלם בריה חדשה". ובדר"ח פ"ה מכ"א [תקט:] כתב: "כל זמן שלא נשא אינו אדם שלם, וכדאמרינן בפרק הבא על יבמתו, אמר רבי אלעזר, כל מי שאין לו אשה אינו אדם". ובנתיב התורה פ"ד [קפה:] כתב: "כי האשה היא השלמת מציאות האדם, שעל ידה האדם שלם". וכן חזר וכתב שם פט"ז [תרנ.]. ובבאר הגולה באר השני [ריח:] כתב: "כי האיש והאשה יש בחבורם שני פנים; האחד, הוא החבור לפריה ורביה, כמו שהוא בחבור כל הבעלי חיים, שחבור שלהם הוא בשביל פריה ורביה... הבחינה השניה מצד כי האיש הוא כמו צורה לאשה, ומצד הזה יש להם חבור ביחד. והאדם שהוא שלימות הבריאה בתחתונים, ראוי שיהיה שלם. ואין בריאת האדם שלימה כי אם על ידי  האשה". ושם בבאר הששי [קסג:] כתב: "אף אשתו נכנס כנגד האדם, שהרי לא נקרא 'אדם' רק עם אשתו, שנאמר 'זכר ונקבה בראם ויקרא שמם אדם'". ובח"א לסוטה יז. [ב, נט.] כתב: "כי איש ואשה כל אחד מהם חלק האדם, ושניהם ביחד הם אדם שלם". ומעין כן כתב בח"א לב"ב עד: [ג, קו.] בביאור מאמרם [שם] "כל מה שברא הקב"ה בעולמו, זכר ונקבה בראם". ובח"א לסנהדרין יד. [ג, קלו.] כתב: "כי הנושא אשה אמרו 'כל מי ששרוי בלא אשה אינו אדם', שנאמר 'זכר ונקבה בראם ויקרא את שמם אדם', והרי כאילו היה אדם אחר כאשר נשא אשה". וכן כתב בח"א ליבמות סג: [א, קלט.], ובקצרה בגו"א בראשית פ"א אות נב [לא.].
(30) יש להבין את דעת רבי לוי, שסוף סוף בפסוק נאמר שהאשה לא נבראה לעצמה אלא לזולתה ["אעשה <b>לו</b> עזר כנגדו" (כמבואר למעלה הערה 25)], ומה אהני כנגד זה שהזכר בלא נקבה אינו נקרא "אדם", ו"שניהם ביחד הם האדם" [לשונו כאן]. ויש לומר, שכוונתו שאין יחס האשה לאיש יחס של טפל לעיקר, אלא שניהם הם בריאה אחת ארוכה, וכמו שאין הידים טפלים לאדם, אלא הם בשר מבשרו, כך אין האשה טפלה לאדם, אלא היא בשר מבשרו. ואע"פ שנאמר "אעשה <b>לו</b> עזר כנגדו" [וזה מורה שהאשה נבראה בשביל האיש], מ"מ הואיל ובריאת האיש לא נגמרה אלא רק לכשנבראה האשה, א"כ שם "בריאה" חל על האיש והאשה כאחד, ואין ביניהם יחס של טפל לעיקר, אלא "שהאשה עיקר כמו הזכר" [לשונו בהמשך].
(31) פירוש - מחלוקת רב ורבי לוי במדרש [אם שירת המלאכים קודמת לשירת הנשים (לרב - כן, ולרבי לוי - לא)] היא כמחלוקת רב ושמואל בברכות [אם האשה היתה פרצוף או זנב]. וראה בסמוך הערה 35.
(32) לשון הפסוק במילואו "ויבן ה' אלקים את הצלע אשר לקח מן האדם לאשה ויביאה אל האדם".
(33) "פרצוף - חילקו לשנים, שהיה זכר מכאן ונקבה מכאן" [רש"י עירובין יח.].
(34) "זנב - היה לו לאדם הראשון, ונטלו ממנו, וברא את חוה" [רש"י עירובין יח.].
(35) לשונו למעלה פי"ט [קפה.] כתב: "'אעשה לו עזר כנגדו' [בראשית ב, יח], משמע בת גילו". ובגו"א בראשית פ"ב אות לה [ע.] כתב: "'אעשה לו עזר' שהוא 'עזר כנגדו', כי זה העזר אינו עזר כמו האב לבן או בן לאב, דלעולם לא יתנגדו זה את זה. אבל עזר זה יהיה 'עזר כנגדו', כי האשה שהיא חשובה ושקולה כמו האיש, ומסייע לאיש, כי האיש מביא והאשה מתקנת לו, זה נקרא 'עזר כנגדו'. לכך אם לא זכה, היא כנגדו לגמרי. אבל האב לבן אינו כנגדו לעולם". ובבאר הגולה באר החמישי [סח.] כתב: "'כנגדו' משמע דומה לו, שוה לו". והספורנו [בראשית ב, יח] כתב: "עזר כנגדו - עזר שיהיה כמו שוה לו בצלם ודמות... ואמר 'כנגדו', כי הנכנס לכף [למאזנים] נגד דבר אחר, כשיהיה שוה לו בשקל יהיה נגדו בקו ישר. אבל כשלא יהיו שוים שני הנשקלים, יהיה זה עולה וזה יורד, ולא יהיו זה נגד זה בקו ישר" [הובא למעלה פי"ט הערה 112].
(36) יש להעיר שבגמרא בברכות לא אמרו מה רב אמר ומה ושמואל אמר, אלא סתמו ואמרו "רב ושמואל, חד אמר פרצוף, וחד אמר זנב". אך לפי דבריו כאן מתגלית הסתימה, שהרי רב ודאי לא יחלוק על דבריו במדרש [ילקו"ש ח"א רמז רמא (הובא למעלה לפני ציון 5)], ובמדרש רב סבר ששירת המלאכים קדמה לשירת הנשים משום שהנשים טפילות לאדם, ולא נבראו לעצמן [כפי שביאר למעלה (לאחר ציון 23)]. ולכך בהכרח שהוא יסבור שהאשה נבראה זנב. ובהרבה מקומות כשאמרו "חד אמר וחד אמר", הגמרא פשטה [או ניסתה לפשוט] מי הוא המאן דאמר המדוייק [ברכות מה:, שבת לא:, יומא ד:, שבועות לז:, תמורה ד., ועוד]. ולפי דברי המהר"ל הרי יש לפנינו מבוי מפולש להורות שרב הוא זה שאמר שהאשה נבראה זנב, כי זהו לשיטתו. ויל"ע בזה.
(37) לשונו באור חדש פ"א [תכח.]: "כי הזנב הוא כבידות הבעל חי, והוא תוספת הנגרר אחר הבעל חי". ובדר"ח פ"ד מט"ז [שדמ.] כתב: "הזנב הוא טפל אצל כל הארי, הנה בטל קצת פחיתתו, כי הדבר הטפל בטל אצל העיקר". ובבאר הגולה באר הרביעי [תקד:] כתב: "והוא יתברך יכפר בעדנו, ויעשה אותנו זנב לזנב הצדיקים במחול הקדוש הזה", והכוונה שנהיה טפלים לצדיקים.
(38) "יותר ממלאכי השרת" [המשך לשון הגמרא והעין יעקב שם].
(39) לשון הגמרא והעין יעקב שלפנינו הוא "ואמרי לה פעם אחת בשבת, ואמרי לה פעם אחת בחודש, ואמרי לה פעם אחת בשנה, ואמרי לה פעם אחת בשבוע".
(40) בגמרא ובעין יעקב שלפנינו הזכירו את ישראל לפני המלאכים, ואמרו "שישראל אומרים שירה בכל שעה".
(41) "ומלאכים אין מזכירים את השם - בשירתם עד לאחר שלש תיבות 'קדוש קדוש קדוש ה''" [רש"י שם].
(42) "כוכבי בוקר - ישראל המשולים לכוכבים" [רש"י שם].
(43) כן אמרו בתנחומא ויגש אות ו, ובמדב"ר יב, ח. וראה זוה"ק ח"א צז:, ובניצוצי זהר אות ה, שליקט מקורות רבים לכך. ולמעלה פמ"ז [תסח:] כתב: "כי מיכאל ממונה על מים, וגבריאל על אש". וכן כתב למעלה פנ"ה [רכא.], ויובא בהערה הבאה. ובנצח ישראל פנ"א [תתיז:] כתב: "רז"ל אמרו מיכאל של מים, וגבריאל של אש. ואין הפירוש שמיכאל הוא מים, וגבריאל הוא אש. דאין הדבר כך כלל. רק כי הם צורות נפרדות זה מזה, והם מחולקים כמו אש ומים. כי מיכאל שהוא של מים, רוצה לומר כי מושפע ממנו מה שהוא דומה למים. וגבריאל של אש, כי מושפע ממנו מה שהוא שוה ודומה לאש. כי מן מיכאל מושפע ממנו הטוב והחסד, וזה דומה למים. וגבריאל מושפע ממנו הדין, והוא שוה לאש. ולפיכך צורת מיכאל חסד, וצורת גבריאל אש". ובנתיב השלום פ"א [א, ריז.] כתב: "לפיכך אף העליונים צריכים שלום, שלא יהיו נמצאים ההפכים ביחד בעולם אחד. כי מיכאל ממונה על המים, וגבריאל על האש, ואם לא היה השלום היה האחד בטול השני... וזה שאמר [איוב כה, ב] 'עושה שלום במרומיו'". וכן הוא בגו"א בראשית פ"ד אות י [צח:]. וראה למעלה פכ"ב הערה 95, פכ"ג הערה 58, פמ"ג הערה 94, פמ"ז הערה 185, פנ"ה הערות 74, 76, פס"ד הערה 280, להלן פס"ט הערה 155, פ"ע הערה 144, ופע"א הערות 48, 55.
(44) לשונו למעלה פנ"ה [רכא.]: "דע כי המלאך הזה הוא מכאל, בגימטריא 'מלאך'. ושרף זה הוא גבריאל, ואלו שני המלאכים, מיכאל של מים, וגבריאל של אש, ולפיכך נקרא 'שרף'. ועליהם נאמר [איוב כה, ב] 'עושה שלום במרומיו', שהעמיד מיכאל מים, וגבריאל אש, ואין האחד מזיק את חבירו. והנה המים והאש הם שני הפכים בפעולתן. ויש פעולות בעולם נמשכים מן מדת המים, ויש מן מדת האש, ולא תמצא כח הכולל הכל, זולת השם יתברך. כי כל המלאכים, זה ממונה על זה, וזה ממונה על זה, אבל השם יתברך הוא כולל הכל... והמלאכים הם ממונים על דברים פרטים... ולפיכך מיכאל מים, וגבריאל אש, ואין אחד כולל הכל, רק כל אחד חלק אחד פרטי".
(45) לשונו למעלה פנ"א [יא.]: "כי הדבר שנתהוה מתיחס אל הזמן שנעשה בו אותה הויה". ופירושו, ש"הזמן מתייחס אחר האירוע המתארע בו, והוא זמנו" [הלשון בפרקי מבוא לדרשות המהר"ל (עמוד 21)]. וכן כתב בהרבה מקומות. כגון, למעלה פכ"ט [תק:] כתב: "כי הזמן מסודר להיות נבראים בו הבריות, כמו שהיה כל יום ויום מששת ימי בראשית נברא בו מה שראוי להיות נברא בו". ולמעלה פל"ב [תקסא.] כתב: "יש לגזירת השמים זמן מיוחד לפעולתם... שהוא פועל בזמן הראוי לו לפי מצב הכוכב". ובכת"י למעלה פל"ו [תמ.] כתב: "ודבר זה ידוע למבינים כי ימי בראשית סבה לכל הדברים ההוים, וששת ימי בראשית הם סבה לטבע בעבור שהם ימי חול, ובין השמשות [סבה] לדבר שהוא על הטבע". ובהקדמה לדר"ח בביאור משנת "כל ישראל" [פט:], כתב: "כל דבר צריך אל זמן ויש לו עת מיוחד, כמו שאמר הכתוב [קהלת ג, א] 'לכל יש זמן ועת לכל חפץ', ואמרו ז"ל [אבות פ"ד מ"ג] 'אין לך דבר שאין לו מקום ואין לך אדם שאין לו שעה', שתראה מזה כי לכל דבר יש זמן מיוחד". וכן נאמר [בראשית א, ה] "ויהי ערב ויהי בוקר יום אחד", ופירש רש"י [שם] "לפי סדר לשון הפרשה היה לו לכתוב 'יום ראשון'... למה כתב 'אחד', על שם שהיה הקב"ה יחיד בעולמו, שלא נבראו המלאכים עד יום שני". ובגו"א שם אות כב [יד:] כתב: "אין הפירוש 'יום אחד' יום שהיה הקב"ה בו אחד, שזה היה דרש רחוק מאד. אלא פירושו כמשמעו, שהיום אחד. רק מפני שהוקשה להם דהוי למכתב 'יום ראשון'... וכתב 'יום אחד' להודיעך כי זה היום היה אחד, שלא היה ביום הזה שום שניות לגמרי, רק אחדות גמור. כי הזמן שהוא היום מתיחס אל הדבר שנמצא בו, ומפני שלא היה נמצא בו רק אחדות נקרא 'יום אחד', כי הזמן שהוא מתיחס אל הנמצא בו הוא ברור". ושם באות מה [כח:] כתב: "כי לעולם היה הנבראים שהם משונים זה מזה, נבראים בזמנים מחולפים". ובבאר הגולה באר החמישי [קלג.] כתב: "כי מה שנבראו המלאכים ביום ב'... כי העולם הוא אחד, וראוי שיהיה נברא עולם אחד ביום ראשון, שהוא יום אחד, כדכתיב [בראשית א, ה] 'ויהי ערב ויהי בוקר יום אחד', ולא כתיב 'יום ראשון', כמו 'יום שני' [בראשית א, ח]. אבל המלאכים אינם אחד, כי יש מיכאל, ויש גבריאל, לכך אין ראוי להם הבריאה ביום שהוא אחד... מפני שכל דבר נברא בזמן המיוחד אליו הראוי לו". ובנצח ישראל ר"פ כז [תקנח.] כתב: "בחבור הזה התבאר כי הזמן הוא מוציא לפועל מה שראוי לצאת אל הפועל בכל הדברים אשר הם בעולם, כי הכל תלוי בזמן. ומפני שהם תלוים בזמן, יוצא כל אחד לפועל בזמן הראוי לו". ובאור חדש פ"ג [תרסג:] כתב: "כי לכל דבר יש זמן מוגבל". ואמרו חכמים [ב"ר ד, ו] שהמחלוקת נבראה ביום השני. ובנתיב השלום ס"פ ב [א, רכה.] כתב: "כי המחלוקת ראוי שיהיה נברא ביום ב', כי השני הוא מחולק, וראוי שיהיה נברא בו המחלוקת, שהוא חלוק דברים". ודרכו לבאר את יחס הזמן למועד שנקבע בו, וכמו בתפארת ישראל פכ"ה [שעו:] ביאר מדוע התורה ניתנה בחודש השלישי. ובנר מצוה [צ:] ביאר מדוע חנוכה היה בכ"ה כסלו, וכיו"ב [ראה למעלה פ"י הערה 34, פכ"ג הערה 237, פכ"ט הערה 95, פל"ב הערה 83, פל"ו הערה 38, פמ"ז הערה 200, 42, פנ"א הערה 46, פנ"ב הערה 71, פנ"ה הערה 84, ולהלן פ"ע הערות 118, 119, 155].
(46) אודות שפעולת המלאך מסודרת מהקב"ה, כן כתב למעלה הקדמה שניה [עט:]: "הנה המלאך... שמסודר ממנו פעולות שהם טובות, זהו על ידי שכך סדר השם יתברך ויתעלה". ובדר"ח פ"ג מט"ו [שעה.] כתב: "וכן מה שאמר [שם] 'הרשות נתונה'. דבר זה כי מצד שהאדם בצלם הקב"ה, לכך נתן לאדם רשות לעשות מה שירצה, ואין האדם מוכרח במעשיו... ואין הדבר הזה נמצא אל המלאכים, שאין הבחירה בהם, והם עושים כפי אשר הקב"ה מנה אותם לעשות, ולא ישנו את שליחותם" [ראה למעלה פס"א הערה 85].
(47) אודות שפעולת המלאך היא מציאותו [וממילא היא שירתו], כן מבואר בפחד יצחק שבועות מאמר ד [אות ז]: "עצם מציאותם של מלאכי השרת אינו אלא קיום רצון קונם. והרי שמם מורה על מהותם, 'מלאך' פירשו שליח [ראה למעלה הערה 16], והאישים העליונים נקראים 'מלאכים' מפני שמלבד שליחותם אין להם כלום. אין מלאך אחד עושה שתי שליחויות [ב"ר נ, ב], מפני ששליחותו זוהי מציאותו, ואי אפשר לה לבריה אחת שתהיה יותר מבעלת מציאות אחת. ועל דרך זה היא ההבנה במאמר חז"ל [חגיגה יד.] שישנם מלאכים האומרים שירה רק פעם אחת וגוועים. כלום יש מיתה במלאכי מרום... אלא שאין להם למלאכים שום קיום אחר מלבד שליחותם, וברגע ששליחותם נגמרת הרי זה ממילא הפסק מציאותם" [הובא למעלה פנ"ב הערה 199, וש"נ, פס"א הערה 86, ולמעלה הערה 16]. ואודות שמציאות הנברא היא שירת הנברא, כן כתב למעלה פס"ד [לאחר ציון 150]: "כי ההלול הוא להקב"ה מצד המציאות שיש לנבראים, מורה על הממציא. וכל הנמצאים הם נמצאים לכבודו יתברך". ולמעלה [לאחר ציון 8] כתב: "כל בריאה שנברא מן השם יתברך לא נברא אלא לכבודו, שנאמר [ישעיה מג, ז] 'כל הנקרא בשמי לכבודי בראתיו יצרתיו אף עשיתיו'. ולפיכך כל הנבראים בעולם אומרים שירה אל הקב"ה, כי השירה כבודו יתברך, ובכל נמצא יש בו מן כבודו יתברך, וזאת היא השירה מן הנמצאים". ובח"א לחולין צא: [ד, קט:] כתב: "העלול מן השם יתברך, שהוא העלה, זה בעצמו השיר, כי העלול הוא שבח העלה, ולפיכך העלול אומר שירה אל השם יתברך" [הובא למעלה הערה 10]. וראה להלן הערה 53.
(48) לשונו בח"א לחולין צא: [ד, קט:]: "המלאכים... כל אחד ואחד מפני שנברא לדבר מה, דהיינו מיכאל ממונה על מים, וגבריאל על אש, שהם דברים מיוחדים, ולפיכך אין אומרים שירה תמיד, שהרי אינם עלולים רק לדבר מה בעולם, ולפיכך שירתם חלק בלבד. ואין אומרים שירה רק פעם אחד ביום, דמה שכל מלאך הוא דבר פרטי, ויש לו שעה אחת ביום מה שהוא ממונה עליו, ואז אומר שירה... ואמרי לה פעם אחת בשבת, היינו שאין שירתם רק כאשר מגיע שעת פעולתם, שהיא אחת בשבת. ואמרי לה פעם אחת בשנה, סובר שפעם אחת בשנה פעולתם, והוא שירתם. וכן פעם אחת ביובל, וכן פעם אחת לעולם... המלאכים הם כחות ממונים על דבר פרטי, אין אומרים שירה לעולם בלי הפסק, רק כאשר הוא שעת פעולתם" [הובא למעלה פמ"ז הערה 408].
(49) אודות שישראל הם "אומה יחידה", הנה נאמר [ש"ב ז, כג] "ומי כעמך כישראל גוי אחד בארץ". ואמרו חכמים [סוכה נה:] "הני שבעים פרים ["פרי החג שבעים הם" (רש"י שם)] כנגד מי, כנגד שבעים אומות. פר יחידי ["של שמיני" (רש"י שם)] למה, כנגד אומה יחידה". וזהו יסוד נפוץ מאוד בספריו. וכגון, למעלה פ"ג [רג:] כתב: "מצד שישראל הם אומה יחידה, ראוי לישראל זה המספר [שש], שהמספר הזה הוא מספר שלם". ולמעלה פי"א [תקמז:] כתב: "כי האומות יש בהם הרבוי, ולפיכך מספרם שבעים אומות, שכל אומה יש בה רבוי. וישראל אומה יחידית פרטית, ולפיכך היה מספר שלהם רק שבעים פרטים, וזהו מעלת ישראל שהיא אומה יחידית". ולמעלה פי"ב [תקעו:] כתב: "מספר ששה הוא מסוגל לישראל באשר הם אומה יחידה". ובנצח ישראל פכ"ה [תקכד.] כתב: "דבר זה בפרט בישראל... שהם אומה יחידה שלימה, כמו שבארנו בחבור גבורות ה' בכמה מקומות" [ראה בסוף ההערה המקומות הרבים שבהם נזכר יסוד זה בספר הגבורות]. ובנר מצוה [י:] כתב: "האומה הזאת [ישראל] נבראת לכבוד השם יתברך, וכדכתיב [ישעיה מג, כא] 'עם זו יצרתי לי תהלתי יספרו'... כי עיקר כבודו מה שהוא יתברך אחד בעולמו ואין זולתו, דבר זה ממעטים האומות. ולא נבראו לזה רק ישראל, שהם עם אחד, כמו שרמז הכתוב 'עם זו יצרתי לי תהלתי יספרו'. כי מה שאמר עם 'זו' במספרו י"ג, והוא מספר 'אחד'... ולפיכך אמר עם 'זו', שהם כמספר אחד, 'תהלתי יספרו', עיקר תהלתי שהוא יתברך אחד ואין זולתו. ועל דבר זה נבראו בתחלת בריאתם, כי האומה הזאת מעידה על השם שהוא אחד". ומצינו שביאר שלשה טעמים עיקריים ליחידיות זו; (א) במה שהקב"ה הוא אלקיהם. (ב) במה שיש להם את התורה. (ג) במה שאין להם שום שייכות לאומות העולם. <b>כטעם הראשון</b> כתב בנצח ישראל ר"פ לח [תרצג:], וז"ל: "ודע, כי אשר הוא מאחד ישראל הוא השם יתברך, אשר הוא אחד, והוא אלקיהם, ולכך השם יתברך מאחד ישראל עד שהם עם אחד. וכמו שאנו אומרים בתפלה [מנחת שבת] 'אתה אחד ושמך אחד ומי כעמך ישראל גוי אחד בארץ'. הרי כי השם יתברך אשר הוא אחד, והוא אלקי ישראל, על ידי זה ישראל הם עם אחד... ויחידיות ישראל הוא מצד השם יתברך... כי הוא יתברך אחדות ישראל". ובגו"א שמות פ"א אות ז [יב:] כתב: "כתוב [שמות א, י] 'נתחכמה לו' בלשון יחיד, מפני שכוונתם היה שנתחכמו לאחדות העם, והוא יתברך המאחד את העם שעושה אותם תמיד גוי אחד... מפני שלשון 'נתחכמה לו' דהוא מורה על אחדותם אשר הוא אתם תמיד ומאחד העם, הוא השם יתברך. וכאילו אמר נתחכמה לאחדותו של עם בצד אשר הם בו אחד, וזהו השם יתברך המאחד אותם". ובפחד יצחק, אגרות וכתבים, אגרת נה, כתב: "עלינו לדעת כי זה שכנסת ישראל קרויה היא 'יחידה ליחדך' [בפיוט "אום אני חומה" להושענא רבה], עומק הכוונה בזה הוא דאלה שני היחודים הם כרוכים ומעורים ותלויים זה בזה, 'יחידה ליחדך'". <b>כטעם השני</b> כתב בנצח ישראל ר"פ י [רמח:], וז"ל: "כי השם יתברך שהוא יחיד בעולם, איך לא יהיה לו בעולם אומה השייכת לו, ויש לה התיחסות אליו, שהיא גם כן אומה יחידה בעולם הזה, כמו שהוא יתברך יחיד. והם ישראל, שעליהם נאמר [ש"ב, ז, כג] 'ומי כעמך כישראל גוי אחד', שיש להם התורה, ובשביל זה הם עם אחד. ולא כמו שאר אומות, אין להם תורה מן השמים שהיא תורה אחת, רק יש לאומות דת נימוסית, ודת נימוסית אפשר שיהיה בפנים הרבה. רק התורה כתיב בה [במדבר טו, כט] 'תורה אחת תהיה לכם', ועל ידי התורה גם כן ישראל עם אחד". ובנר מצוה [קכג.] כתב: "ישראל הם עם אחד, מחולק בדתם ותורתם, דבר זה שבחינו ותפארתינו מה שישראל הם עם אחד בתורתם, וכדכתיב 'ומי כעמך ישראל גוי אחד בארץ'". <b>כטעם השלישי</b> כתב בהקדמה שניה לדר"ח [פד:, בביאור משנת "כל ישראל"]: "ישראל אחד לגמרי כאילו אין זולתם, עד שהכל טפל אצל ישראל. וזהו מעלת ישראל העליונה, שהם עם אחד, ואין זולתם. כי אף אם נבראו האומות, אינם רק לשמש את ישראל... ובזה ישראל עם אחד שאין זולתם". ובנצח ישראל פי"ג [של:] כתב: "כל האותיות הם מתחברות, כמו הי' מן האותיות העשריות, והצ', הם ק' ביחד. והכ' והפ', הם ק' ביחד. והל' והעי"ן, הם ק'. והמ"ם וס', הם ק'. חוץ מן הנו"ן אין לה חבור, והיא עומדת בלבד. ואף כי גם הה"א יש לה סגולה זאת באותיות האחדים, כי א' והט' הם מתחברים לעשרה, וכן כולם, חוץ מן הה"א. ועל זה נאמר [במדבר כג, ט] 'הן עם לבדד ישכון', שזה נאמר על ישראל, שהם אומה יחידה, שאין לה חבור אל שום אומה, רק 'לבדד ישכון'. כמו מלת 'הן' שיש בה הה"א והנו"ן, ואלו ב' אותיות אין להן חבור רק אל עצמם". ושם ר"פ כד [תקח.] כתב: "לפי סדר המציאות ראוי שיהיה כל דבר עומד במקומו אשר סדר לו השם יתברך, ומכל שכן האומה הישראלית שהיא אומה יחידה, שאין לה דבוק וחבור כלל אל האומות מצד עצמה, שאין ראויה שתהא עומדת בתוכם, לכך נחשב עמידת ישראל בין האומות שלא כטבע". ולמעלה פי"ד [ו:] שילב בין הטעם הראשון [הקב"ה מאחדם] והטעם השלישי [הבדלה מהאומות], שכתב: "[ישראל] הם מיוחדים ונעשים כאיש אחד, וזה במה שהוא יתברך אלקיהם, ובזה הם נבדלים מכל האומות ונעשים עם אחד". נמצינו למדים שישראל הם אומה יחידה מצד הקב"ה, מצד התורה, ומצד עצמם, וזו טעימה נוספת במאמר המפורסם [זוה"ק ח"ג עג.] "קוב"ה אורייתא וישראל חד הם". ויש לציין שכתב בספריו טעמים נוספים לכך שישראל הם עם אחד; על ידי ארץ ישראל [נתיב הצדקה פ"ו (א, קפב.)], על ידי הכהן גדול [דר"ח פ"א מי"ב (שלג:)], על ידי בית המקדש [נצח ישראל פ"ה (פא.)], על ידי יעקב אבינו [ח"א לחולין צא: (ד, קו:)], על ידי י"ב שבטים [נר מצוה (יא:)], על ידי משה רבינו [נצח ישראל פנ"ג (תתלז:)], ועוד. ודברי תורה הם כפטיש יפוצץ סלע, מתחלקים להרבה טעמים ונצוצות. וראה למעלה הקדמה שלישית הערה 100, פ"ג הערות 2, 60, פ"ח הערות 147, 185, פי"א הערה 75, פי"ב הערה 78, פי"ד הערות 36, 37, 39, 40, פי"ט הערה 51, פכ"ג הערות 13, 205, פכ"ט הערה 5, פל"ה הערה 62, פל"ו הערה 92, פל"ט הערה 64, פמ"ז הערה 392, פ"ס הערה 32, ולהלן הערה 83.
(50) לשונו למעלה פ"ג [רג:]: "מצד שישראל הם אומה יחידה, ראוי לישראל זה המספר [מספר שש], שהמספר הזה הוא מספר שלם. וידוע שכל שאינו שלם, והוא חלק בלבד, אינו אחד, שיש עוד חלק, ויש בו רבוי. אבל השלם מצד השלימות אשר בו, הוא אחד, שאין עוד חלק, ודבר מוסכם הוא זה בודאי. ומאחר שמספר ששה הוא מספר שלם, הוא מורה אחדות גם כן, ומפני זה ראוי לאומה יחידה ושלימה בעולם המספר הזה". ולמעלה פי"ב [תקעג:] כתב: "דע, כי ישראל בלבד נקראו אומה יחידית, ובשביל כך שייך מספר ששה לישראל, שהיו שש מאות אלף. וזה כי מי שהוא יחיד אינו חלק, שכל שהוא חלק אינו אחד. וכל אשר הוא צד אחד בלבד אינו דבר שלם, שהרי הוא צד אחד, ולכך הוא חלק בלבד. וכבר אמרנו כי אשר הוא חלק, אינו אחד. וכאשר יש כל הצדדין, שהם ששה צדדין, אז אין כאן חלק כלל, והוא כולל הכל, שיש בו שש צדדין, ובזה היה אחד לגמרי". ובכת"י שם [שמח.] כתב: "דע כי ישראל בלבד נקראו אומה יחידית, והיחידית נכלל בשש. וטעם הדבר, כי היחידית היא בעבור שלא נמצא כמוה. והמשל בזה, כי כל דבר שהוא נוטה לצד אחד אינו יחידי. וזה כי האש אינו יחידי בעבור שימצא המים כנגדו. וכל דבר שיש לו הפך אינו יחידי, לפי שההפכים מתחברים יחד למציאות אחד. כי האש והמים מתחברים יחד על ידי שניהם מציאות שלם. שכל דבר שהוא קצה אחד אינו מציאות שלם, שהרי הוא קצה אחד וחלק אחד בלבד. ועל ידי שיש כאן עוד קצה, אינו אחד כלל. וכאשר יש בהן כל הצדדין, שהם ששה צדדין, אז אין כאן קצה יותר, והוא כולל הכל, ובזה היה אחד לגמרי". ובדר"ח פ"ו מ"י [שנ:] כתב: "כי הדבר שהוא חלק בלבד, אפשר שיהיה עוד דבר, שהוא החלק השני. אבל דבר שהוא הכל, אי אפשר שיהיה עוד אחר עמו". ובהמשך שם [שנח:] כתב: "בודאי ישראל הם עם אחד, דכתיב [ש"ב ז, כג] 'מי כעמך ישראל גוי אחד', לא ישתתף דבר עם ישראל".
(51) לשונו למעלה פמ"ז [תקסה.]: "ואמרו ז"ל במסכת כתובות [ה.], דרש בר קפרא, גדול מעשה בית המקדש ממעשה שמים וארץ; שאילו שמים וארץ נבראו ביד אחת, שנאמר [ישעיה מח, יג] 'אף ידי יסדה ארץ וימיני טפחה שמים', ואילו בבית המקדש כתיב [שמות טו, יז] 'מקדש ה' כוננו ידיך'. וביאור זה, כי השמים והארץ הם חלקי המציאות, שכל המציאות ביחד הם שמים וארץ. כי שמים הוא חלק אחד, והארץ הוא חלק אחד. ולפיכך כל אחד מהם מיוחס ליד אחת, לומר כל אחד אינו אלא חצי, כי היד האחת הוא חצי, ושתי הידים ביחד הם הכל. אבל בית המקדש הוא הכל, שאין בית המקדש חלק, כי לא תמצא דבר מצטרף אליו, כמו שתמצא לשמים וארץ, שבכל מקום מחבר אותם ביחד, ובודאי אין זה בלא זה, כמו שאין העיגול בלא נקודה שבתוכו, ואין הנקודה בלא עיגול, ולפיכך הם מתחברים יחד. אבל בית המקדש הוא הכל, שהוא יחיד, ואין לו צירוף וחבור כלל אל דבר, ולכך הוא הכל, וזה שנברא בשתי ידים". <b>ויש בזה</b> הטעמה מיוחדת; מתבאר בזה ש"שתי ידים" מורות על דבר שהוא הכל, ואינו חלק. והנה יש עוד דבר שנברא בשתי ידים, והוא האדם, וכמו שנאמר [בראשית א, כז] "ויברא אלקים את האדם בצלמו בצלם אלקים וגו'", ופירש רש"י [שם] "הכל נברא במאמר, והוא נברא בידים, שנאמר [תהלים קלט, ה] 'ותשת עלי כפכה'". ובגו"א בראשית פ"ב אות יט [ס.] ביאר שאדם הוא הכל, ואינו חלק, וכלשונו: "אין האדם כמו שאר הנמצאים, לפי ששאר הנמצאים הם פרטים, לכך יש להם הפסד, כי יש להם דבר מה שיפסדו אליו. כי האש שהוא חלק דבר, יכול להיות נפסד אל יסוד אחר מן היסודות. ואילו היה האש הכל, אין לו דבר שיהיה נפסד אליו. ולפיכך אמרו שהאדם נברא מכל האדמה [רש"י בראשית ב, ז]... אם כן הוא הכל, ואין לו דבר שיפסד אליו... כי אל מה יהיה נפסד כאשר הוא כמו הכל... שהבעל חי במה שהם ממינים רבים מחולקים, ואין אחד הכל. אבל האדם שהוא יחיד, שהרי לא תמצא שני מינים ממנו, אין לומר שהוא חלק, ולכך הוא הכל, ונברא מכל האדמה... והרי הוא נברא יחידי [סנהדרין לז.], שדבר זה מורה שהאדם אינו חלק, והוא הכל. לכך נברא מכל האדמה". נמצא כשם שביהמ"ק נברא בשתי ידים מפאת שהוא יחיד, ולכך הוא הכל, כך האדם נברא בשתי ידים מפאת שהוא יחיד, ולכך הוא הכל. ובנתיב אהבת ריע ספ"א [ב, נה:] כתב: "ובפרק חמישי דגיטין [נז.]... בא וראה כמה גדולה כחה של בושה, שהרי סייע הקב"ה את בר קמצא, והחריב את ביתו, ושרף את היכלו. פירוש, בדבר זה רמזו כי אין דבר שהוא גורם לפעול בעולם כמו הבושה, כי עם גודל מעלת ביהמ"ק, שהוא בית קדוש אלקי על הכל, גרמה חטא של הבושה, שהבושה הוא בטול צלם האלקי, עד שהחטא בזה גרם לבטל ביהמ"ק האלקי. כי אלו שני דברים דומים שוים לגמרי, שכך אמרו במדרש [שוחר טוב מזמור קלט] שני דברים נבראו בשתי ידיו; בית המקדש, דכתיב 'מקדש ה' כוננו ידיך', והאדם נברא בשתי ידיו גם כן, דכתיב 'ותשת עלי כפכה וגו''. ולכך הבושה שהוא לאדם שנברא בצלם אלקים היה גורם לבטל ביהמ"ק, כי שניהם ענין אחד למי שמבין דבר חכמה עליונה". וכן בח"א לסנהדרין כב. [ג, קמב:] השווה בין ביהמ"ק לאדם בכך ששניהם נבראו בשתי ידים. והדברים נפלאים. [ובגו"א בראשית פ"א אות סו (מד:) כתב: "יש לתת טעם למה נברא האדם בידים יותר מכל הנבראים בעולם", והביא שם הסבר מפולפל בשם "יש מפרשים", וכתב עליו "אמנם פירוש זה אינו נכון, ואין זה מקומו", ולא הציע פירוש אחר משלו. ואולי לפי מה שנתבאר ניתן לבאר שבריאת האדם בשתי ידים היא מפאת היותו דבר אחד, ולא חלק, וכפי שביאר שמפאת כן בית המקדש נברא בשתי ידים (הובא למעלה פמ"ז הערה 576)]. וראה למעלה פס"ד הערה 135.
(52) אין כוונתו שאין שירה לחלק, שהרי המלאכים אומרים שירה אע"פ שהיא לפרקים. אלא כוונתו לומר שאין שירת ישראל לפרקים, אלא תמידית. וזהו דיוק לשונו "שאין הַשירה בחלק", ולא כתב "שאין שירה בחלק", שכוונתו שאין שירת ישראל בחלק, אלא בתמידות.
(53) פירוש - כל נברא ונברא אומר שירה התואמת למציאותו, מציאות ומציאות ושירתה [כמבואר למעלה הערות 10, 47]. וכאמור למעלה, מציאות המלאכים היא מוגבלת מחמת שמציאותם היא מחמת פעולתם [ראה למעלה הערה 47], ופעולתם אינה תמידית, אלא לפרקים, לכך שירתם אינה תמידית, אלא לפרקים. אך מציאות ישראל אינה מוגבלת, כי אין מציאותם מחמת פעולתם, אלא מחמת היותם הכל, והזמן של נברא שהוא "הכל" הוא תמידי ללא הפסקה, לכך שירתם היא תמידית ללא הפסקה. ולמעלה פמ"ז [תקכז.] כתב: "יש לישראל לרומם את הקב"ה תמיד בלי הפסק". <b>ובעוד שכאן</b> מבאר שמציאות ישראל היא מחמת היותם אומה יחידה, והיחיד הוא הכל, הרי בח"א לחולין צא: [ד, קט:] ביאר שמציאות ישראל היא מחמת היותם עלולים בעצם, וכלשונו: "מה שישראל הם עלולים מן השם יתברך, והעלול מן השם יתברך, שהוא העלה, זה בעצמו השיר, כי העלול הוא שבח העלה, ולפיכך העלול אומר שירה אל השם יתברך. ומפני שישראל הם עלולים... והם בניו יתברך, מורה על שהם עלולים מן השם יתברך בעצם, ולא שייך בזה חלק כלל, ולפיכך שירתם תמיד באין הפסק... כלל הדבר; ישראל אומרים שירה תמיד במה שהם עלולים בעצם, ואינם עלולים לדבר מה. רק כמו שהוא יתברך עלה, ובמה שהוא עלה יש לו עלול, והם ישראל שנקראים [דברים יד, א] 'בנים', ולכך אומרים שירה תמיד". וראה למעלה פמ"ז הערה 408.
(54) כמו שאמרו [חלין צא:] שישראל אומרים "שמע ישראל ה' וגו'", והמלאכים אומרים "קדוש קדוש קדוש ה' וגו'", והובא למעלה [לאחר ציון 40].
(55) כי המלאכים הם עבדים להקב"ה, והעבד נבדל לגמרי מאדונו. וכן כתב בהקדמה לאור חדש [קיד.]: "ולכך אמרו ז"ל [חולין צא:] חביבין ישראל מן המלאכים, כי המלאכים מזכירים שמו אחר שלשה תיבות... וישראל מזכירין שמו אחר שני תיבות... כי העבד נבדל מן אשר הוא עבד אליו, ולכך מזכירין שמו אחר שלשה תיבות" [הובא בחלקו למעלה הערה 15].
(56) פירוש - התיבה השלישית אינה נבדלת ורחוקה משתי התיבות שקדמו לה.
(57) לשונו למעלה פ"ח [שפא.]: "לפי שכל דבר אשר אפשר בו חלוק, יש בו ראש ואמצע וסוף, ולדבר זה יתחלק, ודבר זה ידוע". ולמעלה פ"ט [תצו.] ביאר ששלשת האבות הם כנגד ראש, סוף, ואמצע. ולמעלה פי"ב [תקעח.] כתב: "כל אורך נעשה על ידי שלש נקודות, שהם; הראש, והאמצע, וסוף, כמו שהתבאר למעלה". ובתפארת ישראל פכ"ה [שעט:] כתב: "יותר משלשה חדשים לא נחשב אחד, רק מחולק לעצמו. והטעם, כי כל דבר שהוא מחובר, יש בו ראשון ואמצע וסוף. ולפיכך הזמן שהוא מחובר, חבור שלו בשלשה, דהיינו ראש ואמצע וסוף". ובדר"ח פ"ג מי"ג [שב.] כתב: "כל דבר יש לו התחלה, ויש לו אמצע, ויש לו סוף". ובגו"א במדבר פכ"א אות לג [שנח.] כתב: "הגשמי הוא בעל שעור, והוא התפשטות הגשם, שנעשה משלשה גבולים; הראש והסוף והאמצע". ובאור חדש פ"ה [תתעז:] כתב: "כל צד יש לו ג', דהיינו התחלת הקו ואמצע הקו וסופו, לכך כל קו הוא משוער בג'". ובנצח ישראל פכ"ז [תקנט:] כתב: "כל המשך יתחלק להתחלה, ומתחלק אל אמצע, ואל הסוף, ואי אפשר בפחות מאלו ג' חלקים". וכן כתב שם פנ"ז [תתפא:]. ובח"א לקידושין ל. [ב, קלד.] כתב: "כי המשך הדבר הוא בשלשה, כי הקו שיש בה המשך יש בו שלשה גבולים; התחלה אמצע סוף... כמו שביארנו זה במקומות הרבה". ובח"א לב"ב עג: [ג, פח.] כתב: "הדבר שיש לו המשך... שייך לו מספר ג', ותבין זה מן השם 'שלש', לשון שלשלת, שיש לו שלשול, המשך". ובח"א לסנהדרין י: [ג, קלה.] כתב: "התחלת ההתפשטות הוא הקו, שיש לו רוחק, והרוחק נעשה על ידי ג', דהיינו התחלה ואמצע וסוף... אשר הקו מתחלק לג'". וכן הוא בח"א לר"ה טז. [א, סוף קא.], וח"א לסנהדרין צז: [ג, רח:]. וראה למעלה פ"ו הערה 3, פ"ח הערה 83, פי"ב הערה 100, פכ"ה הערה 101, פמ"ו הערות 13, 15, פנ"ב הערה 71, פנ"ז הערה 188, ופנ"ט הערה 51.
(58) דוגמה לדבר; אמרו במשנה [אבות פ"ד מט"ו] "הוי זנב לאריות, ואל תהי ראש לשועלים". ובדר"ח שם [שמג:] כתב: "יבחר להיות זנב לאריות... [ו]אל יבקש שיהיה ראש לפחותים. וזה כי אם הוא זנב לאריות, מכל מקום שם 'ארי' נקרא על הכל ביחד, שאף על הזנב של הארי יש שם 'ארי'. ואל יהא ראש לשועלים, שאף על הראש שם 'שועל', ולפיכך יהא זנב לאריות, ואל יהא ראש לשועלים". ומקורו בזוה"ק [ח"ב סוף קמז:] "זנב דאריא, אריא... רישא דשועל, שועל... ושועל איקרי".
(59) לשונו בדר"ח פ"ד מי"ד [ער:]: "במה שהשכל נבדל מן האדם, ולפיכך לא היה ארון ברית ה' הולך בתוך המחנה של ישראל, רק היה נוסע לפניהם, והלך לפני המחנה. ודבר זה היה דומה אל האדם, כי השכל הוא נבדל מן האדם, ואינו מוטבע באדם החמרי, והוא נבדל ממנו. אבל מכל מקום יש כאן הקשר, שמקושר השכל באדם. ולכך כתיב [במדבר י, לג] 'וארון ברית ה' נוסע לפניהם שלשה ימים'. ומהלך ג' ימים עדיין יש לו קשור אל אותו שהוא אחריו, וכמו שמצינו שאמרו ישראל [שמות ה, ג] 'דרך שלשת ימים נלך במדבר וגו'', ובודאי מה שאמרו ישראל שילכו דרך ג' ימים, היינו שאין רוצים להרחיק לגמרי, וכמו שאמר פרעה [שמות ח, כד] 'רק הרחק לא תרחיקו וגו''. לכך לא היה הארון נבדל מהם לגמרי". ובח"א לגיטין סח: [ב, קכו:] כתב: "כי שלשה מורה על הבדל גמור". וכן הוא בנצח ישראל פכ"ו [תקמג.]. וראה למעלה פ"ד הערה 125.
(60) לשונו בנתיב יראת השם פ"ג [ב, כח:]: "כי המלאכים מזכירין שמו אחר ג' קדושות, כי הוא יתברך נבדל מהם לגמרי, ועל ידי ג' תיבות יש כאן הבדל, כי התיבה השלישית יש לה חבור אל השנים, שהשלשה הם מתקשרים ומתחברים יחד. ודבר זה תמצא בכל מקום שהשלשה מתחברים, ונקרא מספר שלשה 'אגוד' [סוכה יג.]... ואם היו מזכירין השם אחר שנים, היה כאן חבור, כי שלשה מתחברים יחד, וכאילו היה אל המלאכים חס ושלום חבור וצירוף אל השם יתברך. ולכך מזכירין השם אחר ג' תיבות, ומעתה אין להם חיבור וצירוף אל השם יתברך... כי הוא יתברך לגמרי אין לו צירוף וחבור כלל אל המלאכים. וזה לא היה אם מזכירין שמו בקדושה אחר ב' תיבות". ובח"א לחולין צא: [ד, קי.] כתב: "ביאור ענין זה, כי המלאכים אין להם שום הצטרפות אל השם יתברך, והוא יתברך נבדל מהם. ולפיכך אי אפשר שיזכירו שמו רק אחר ג' תיבות, כי עד ג' יש כאן צירוף וחבור, כי האחד הוא ראש, והשני האמצע, והשלישי הוא סוף. והראש והאמצע והסוף הם מצטרפים בכל דבר לעולם, כי הם מתחברים ומתקשרים יחד. ולפיכך אי אפשר למלאכים שיזכירו את שמו יתברך רק אחר ג' תיבות, כי בזה הוא יתברך נבדל מהם לגמרי". וראה למעלה פס"ד הערה 99.
(61) כמבואר למעלה [לאחר ציון 17]. וראה למעלה הערה 18.
(62) כן כתב כמה פעמים בספר זה. וכגון, למעלה פכ"ג [שטו:] כתב: "כי נקרא ישראל 'תמתי' [שיה"ש ה, ב (מלשון תאומים להקב"ה)] לענין נפלא, מפני כי הוא יתברך העלה, וישראל הם בניו עלולים, ומצד שהעלה והעלול מצטרפים יחד, זה האחות והתמות יחד, שכל דבר שיש לו הצטרפות, כגון זה שישראל נקראים 'בנים' אל השם יתברך, שהוא העלה להם, ומפני כך יש בהם התמות והאחות". ולמעלה פמ"ו [שעח.] כתב: "כי במה שהוא נמצא מושפע מאתו יתברך, יש לו הצטרפות אל השם יתברך". ולמעלה פס"ו [לאחר ציון 35] כתב: "כאשר תדע כי הוא יתברך מצטרף לנמצאים במה שהם עלולים, כי הוא יתברך שהוא עלת הכל, רצונו בעלול, וכאשר יש עלה יש כאן עלול נמצא. כי התקשרות הסבה הראשונה בנמצאים מצד שהוא יתברך עלה להם, והנמצאים הם עלולים ממנו". ולמעלה פס"ז [לאחר ציון 96] כתב: "כי המשפט יחייב שיהיה נמצא העלה עם העלול, ואין נקרא עלול בעצם ובראשונה רק ישראל, ולכך נקראו [שמות ד, כב] 'בני בכורי', ולפיכך השכינה עמהם". וכן כתב בשאר ספריו. וכגון, בבאר הגולה באר הרביעי [תקנא:] כתב: "מפני שהוא יתברך עילה, לכך יש לו לעלול חבור וקירוב אל העילה, כמו שיש לבן חבור וצירוף אל האב שבא ממנו, וכך השם יתברך". ובנצח ישראל פמ"ב [תשכט.] כתב: "כי במה שהעלול הוא מן העלה, יש כאן צירוף העלה אל העלול, כמו צירוף בן אל האב, ובבחינה זאת יש כאן צירוף גמור". ובנר מצוה [לז:] כתב: "אין סילוק ופרוד לישראל מהשם יתברך, לרוב החבור והצרוף שיש לישראל עם השם יתברך, מצד שהם כמו בנים נחשבים". ובח"א לב"ב צט. [ג, קכב:] כתב: "כי העלה והעלול מצטרפים ביחד, כמו שתראה האב והבן שהם מצטרפים, ויש להם חבור ביחד". וראה למעלה פכ"ג הערה 75, פמ"ו הערה 49, פס"ד הערה 98, פס"ו הערות 37, 53, ופס"ז הערה 97.
(63) לשונו בח"א לחולין צא: [ד, קי.]: "ישראל במה שהם נקראים 'בנים', והבן מצטרף אל האב, ולפיכך ישראל מזכירים שמו אחר ב' תיבות 'שמע ישראל ה''... ומזכירין שמו יתברך אחר ב' תיבות, כי ישראל נבראו מן השם יתברך בעצם ובראשונה. ומצד כי העלה יש לו צירוף וחבור אל אשר עלול ממנו, לכך אין צריכין ג' תיבות... ועוד תבין כי שלשה אינו כלבוד, ושנים הם כלבוד [ברכות כה:]. לכך השם יתברך שהוא נבדל מן המלאכים, מזכירין שמו אחר ג' תיבות, כי בזה אין לו צירוף אליהם, כי שלשה אינו כלבוד. אבל ישראל נקראו 'בנים', והבן יש לו צירוף אל האב, ולכך מזכירין שמו אחר ב' תיבות, כי שנים הם כלבוד". ובהקדמה לאור חדש [קטז.] כתב: "לכך מזכירין שמו אחר שלשה תיבות, כי שלשה תיבות מורה הבדל, ופחות משלשה אין כאן הבדל גמור. סימן לדבר, פחות משלשה הוי כלבוד [ברכות כה:], ובשלשה לא הוי לבוד. אבל ישראל מזכירין שמו אחר שני תיבות, והוא פחות משלשה, להורות כי יש להם חיבור וצירוף אל השם יתברך, כמו שיש לבן חיבור וצרוף אל האב, ולכך מזכירין שמו אחר שני תיבות" [הובא למעלה פ"ד הערה 125]. וראה להלן ציון 91. <b>ובדרשת שבת תשובה</b> [סו:] סלל לו דרך אחרת בהא שהמלאכים מזכירים שמו יתברך לאחר ג' תיבות, וכלשונו: "כי המלאכים מזכירין שמו יתעלה אחר שלש תיבות, כי הוא יתעלה נצחי היה הוה ויהיה. והמלאכים נבראים, לא היו, ולעתיד לא יהיו גם כן. ומפני שהוא יתעלה נצחי היה הוה ויהיה, מה שאינו במלאכים, לכך אין ראוים המלאכים להזכיר שמו יתעלה רק אחר שלש תיבות, כפי ההבדל המשולש אשר בינו יתברך, שהוא היה הוה ויהיה, ויש בו כל הזמנים, מה שאינו במלאכים... כי המלאכים קיימים הם לכל הפחות כל ימי עולם". וראה להלן הערה 88.
(64) ולא מיד, או אחר תיבה אחת.
(65) פירוש - יש לישראל לעבור דרך שתי מעלות [תחתונים ועליונים] עד שיגיעו אל הקב"ה, כי הקב"ה נבדל משתי המעלות הללו, וכמו שמבאר והולך. וראה בסמוך הערה 68.
(66) אודות שהקב"ה נבדל אף מן העליונים הנבדלים, כן כתב למעלה פס"ז [לאחר ציון 36]: "כאשר אמר הכתוב שהוא משגיח אל הנמצאים השפלים, הרי הוא יתברך נבדל מכל הנמצאים, ואין לו ערך והתיחסות לנבראים. שאילו לא היה נבדל מכל הנמצאים, והיה מצטרף אל 'אלהים' שהם המלאכים, נמצא שהיה דבק בהם דוקא. וכן אם היה הוא יתברך מצורף אל 'ערבות', שהוא בתכלית המעלה, היה דבק בו דוקא, ולא היה משגיח בשפלים. אבל הוא יתברך נבדל מהם, ואין צירוף ויחוס לו אצל אלו, ולכך הוא יתברך משגיח בשפלים כמו יתום ואלמנה, מה שלא נמצא בשום מלאך ובשום כח עליון, לפי שהוא אינו נבדל מן הנמצאים, לא שייך בו שהוא משגיח בדברים השפלים. אך כי הוא יתברך נבדל מכל הנמצאים, ואין לו יחוס אל אחר, בשביל כך פונה אל דברים שפלים וקטנים ביותר גם כן, שהרי הוא נבדל מהכל, ואין צירוף לו אל מה", ושם הערה 43. ואמרו חכמים [חולין צא:] שישנן שלש כתות של מלאכי השרת; אחת אומרת "קדוש", השניה אומרת "קדוש קדוש", והשלישית אומרת "קדוש קדוש קדוש". ובח"א שם [ד, קט.] כתב: "ביאור ענין זה, כי המלאכים לפי מדריגתם מקדישים. כי האחת אינו יכול להקדיש רק כי הוא יתברך קדוש מן הגוף. והשנית יכולה להקדיש יותר, שהוא יותר קדוש מן הגוף, שאף אינו כח בגוף, וזהו 'קדוש קדוש'. כי תמצא באדם הגוף חמרי, והשני שהוא כח בגוף. ולפיכך הכת השני מקדישים שהוא קדוש מן הגוף ומן כח הגוף. וכת הג' מקדישים שהוא קדוש גם מן הצירוף אל הגוף. כי האדם יש בו ג' דברים האלו; שהרי יש באדם גוף, ועוד יש בו נפש שהוא כח בגוף, ועוד יש בו השכל, שהוא אינו גוף, אבל הוא מצורף ומקושר עם הגוף, ודבר זה נקרא שיש לו התיחסות אל הגוף. והוא יתברך נבדל מכלם, שהוא בתכלית הקדושה. וזה ג' פעמים 'קדוש קדוש קדוש'". ובנתיב הפרישות פ"א [ב, קיג.] כתב: "כי השם יתברך נבדל לגמרי, והם ג' מדריגות; האחד, שאינו גשם. השני, שאינו כח בגשם. והשלישי, שאין לו שום חיבור כלל אל הגשם. ותדע כי הם שלשה מדריגות, שהגוף - הוא הגשם, והנפש יש לו כח בגשם, והשכל יש לו הקשר עם הגשם, והוא קשר מציאות. ולפיכך אומרים 'קדוש קדוש קדוש' [ישעיה ו, ג]. קדוש הראשון - שאינו גשם. קדוש השני - שאינו כמו הנפש, שהוא כח בגשם. קדוש השלישי - שאינו כמו השכל, שהוא קשור אל הגשם, אבל השם יתברך נבדל לגמרי" [הובא למעלה פמ"ז הערה 454, וש"נ].
(67) פירוש - אע"פ שישראל אינם חומריים כאומות [כמבואר למעלה פמ"ה (שנד:, ושם הערה 119)], והם רחוקים מהחומר [כמבואר למעלה פכ"ג הערה 192, ופמ"ז הערה 351], מ"מ "אינם מופשטים מן החומר, ואינם שכלים", כי סוף סוף הם בעלי גוף. לכך עליהם לעבור דרך מעלת התחתונים [והעליונים] בכדי שהקב"ה יצטרף אליהם. וראה הערה הבאה.
(68) לשונו בח"א לחולין צא: [ד, קי.]: "ואלו ב' תיבות, כי התחתונים הם מדריגה אחת, והעליונים מדריגה שניה, והוא יתברך נבדל מן העליונים... ומזכירין שמו יתברך אחר ב' תיבות, כי ישראל נבראו מן השם יתברך בעצם ובראשונה, ומצד כי העלה יש לו צירוף וחבור אל אשר עלול ממנו לכך אין צריכין ג' תיבות. רק מפני כי ישראל הם בתחתונים, ולכך אחר ב' תיבות מזכירין שמו יתברך". ודברים אלו מבוארים היטב בתפארת ישראל פל"ז [תקמט.], וז"ל: "ובמדרש [ילקו"ש ח"א רמז תרג], 'והתקדשתם והייתם קדושים' [ויקרא כ, ז], רבי אבין אומר, העליונים שאין יצר הרע ביניהם נתן להם קדושה אחת, שנאמר [דניאל ד, יד] 'ובמאמר קדישין שאלתא'. אבל התחתונים לפי שיצר הרע מצוי בהם, נתן להם ב' קדושות, דכתיב 'והתקדשתם והייתם קדושים'... כי שתי קדושות שנאמרו כאן, פירוש זה כי יש לישראל הקדושה אחת במה שהם נבדלים בעולם הגשמי מן הדברים אשר הם חומרים, והשם יתברך הבדיל אותם מן האומות, וכדכתיב [ויקרא כ, כו] 'ואבדיל אתכם מן העמים'. וזה מה שנתן להם המצות, וזהו קדושה אחת שיש להם. הקדושה השניה מה שישראל יש להם התורה שהיא שכלית. ולכך אלו שתי קדושות; האחת, הם המצות, שבהם קדש השם יתברך את ישראל. הקדושה השניה, התורה השכלית האלקית, והיא יותר" [ראה למעלה פס"ז הערה 157].
(69) כמו שנאמר [בראשית לז, כז] "ויאמר יהודה אל אחיו וגו' וישמעו אחיו", ותרגם אונקלוס [שם] "וקביל מניה אחוהי". ורש"י [שם] כתב "וישמעו - וקבילו מניה, וכל שמיעה שהיא קבלת דברים כגון זה, וכגון [בראשית כח, ז] 'וישמע יעקב אל אביו', [שמות כד, ז] 'נעשה ונשמע', מתרגם 'נקבל'". וכן פירש רש"י עוד [שמות טו, כו] "אם שמוע תשמע - זו קבלה שיקבלו עליהם". ולמעלה פכ"ד [שעד.] כתב: "ראיה... אינו מקבל הענין, אבל השמיעה מקבל הדבר". ובבאר הגולה באר השלישי [רנד:] כתב: "כי האוזן הוא מקבל, ולכך כל שמיעה, מפני שנכנסין הדברים באוזן, מתורגם לשון קבלה". ובגו"א בראשית פ"א אות לה [כג:] כתב: "'שמיעה' רוצה לומר קבלת הגזירה מאת הקב"ה, שלשון 'שמיעה' יבא על הקבלה ברוב". וכן כתב בגו"א שמות פט"ו אות לג [שטו:], ובדר"ח פ"ב מ"א [תקא:]. ובנתיב הצניעות פ"ב [ב, קו:] כתב: "אינו דומה אם רואה רציחה, ושאר דברים אשר הם רעים, אין שייך בזה קבלה. אבל השמיעה היא קבלה, וכמו שתרגם אונקלוס על כל שמיעה קבלה". ובח"א לקידושין כב. [ב, קלב.] כתב: "אין האדם בעל הקבלה רק על ידי האוזן, ולכך כל שמיעה מתורגם קבלה". ובח"א לתמיד לא: [ד, קנ.] כתב: "והפרש יש בין חוש השמע ובין חוש הראות; כי על השמע נאמר קבלה, שכך תרגום כל שמיעה שנאמר בכתוב קבלה. והקבלה אינו לשון פועל באחר. אבל העין לא נאמר בו לשון קבלה, רק פועל, מפני שהוא שולט בראיה במה שהוא רואה" [הובא למעלה פכ"א הערה 25, וש"נ]. <b>אך יש להעיר</b>, שדוקא בפסוק הזה [דברים ו, ד "שמע ישראל"] אונקלוס לא תרגם "קביל ישראל", אלא "שמע ישראל". ובמיוחד יש לתמוה, שבפסוק הקודם לכך [דברים ו, ג] נאמר "ושמעת ישראל ושמרת לעשות וגו'", ושם תרגם אונקלוס "ותקבל ישראל ותטר למעבד די ייטב לך" [ראה בספר ארחות איש (מהדו"ק שער יא, עמוד רמח), סוכת דוד דברים, אות קלט, ובספר שמע ישראל (כשר) עמוד 268, שעמדו על זה]. ובספר נתיבות אגם פרשת וישב [עמוד לד] יישב זאת שאין כוונת האונקלוס לאפוקי מקבלה, אלא לכלול ב"שמע ישראל" שמיעות נוספות, וכפי שכתב הרשב"א [שו"ת ח"ה סימן נה], וז"ל: "מלת 'שמע' כולל ג' ענינים... שמיעת האזן... אזן שמעה ותאשרני [איוב כט, יא], והושאלה לדעת הלב... והושאלה גם לקבלה והאמונה בו... וכאן רצה לומר באומרו 'שמע ישראל' כולל ג' ענינים; שנצטוינו לשמוע וללמוד, כי לולי שנשמע ונלמוד לא נתבונן אליו. ואחרי השמיעה והלימוד וחיקור היטב... תביאנו החקירה ותכריחנו הכרח אמיתי לקבל ולהאמין כי הוא יתברך נמצא". ובספר הנ"ל כתב בזה"ל: "ישנה שמיעה המתחלקת לשלושה חלקים, שכל אחד מהם הוא מרכיב הכרחי בה, והם; שמיעה, הבנה, וקבלת הדברים. ועליה מתורגם 'שמע'. וישנו הבנת הדברים לחודיה, כשלא השמיעה היא העיקר, שאז מתרגם אונקלוס 'נקבל'... הר"מ איזנשטאט בספרו על הרמב"ן [ניו יורק תשכ"ב] כתב [בראשית מו, א, סימן סה] 'שמעתי מפי הגאון רבי חיים הלוי סולוביצ'יק זצ"ל אבד"ק בריסק דליטא בשנת תרע"א, כי גם 'שמע ישראל' פירושו להבין'. ובזה מובן מדוע לא תרגם אונקלוס את 'שמע ישראל' בלשון קבלה, כי כאן אף השמיעה עיקר היא, וכוללת גם את שתי המשמעויות האחרות של לשון שמיעה, הבנה וקבלת הדברים. מה שא"כ בכל לשון 'נקבל', השמיעה אינה עיקר". ולכך שפיר יכול המהר"ל לומר ש"שמע ישראל" מורה על הקבלה, וכמו שנתבאר.
(70) לעומת העליונים שהם משפיעים, וכפי שכתב למעלה פס"ו [לאחר ציון 35]: "כאשר תדע כי הוא יתברך מצטרף לנמצאים במה שהם עלולים, כי הוא יתברך שהוא עלת הכל, רצונו בעלול, וכאשר יש עלה יש כאן עלול נמצא. כי התקשרות הסבה הראשונה בנמצאים מצד שהוא יתברך עלה להם, והנמצאים הם עלולים ממנו... וכאשר התבאר זה אם כן אין עליך לומר שמיוחדים בזה העליונים, כי אם התחתונים, כי במה שנקראים 'עליונים' הם פועלים בתחתונים, והם כמו עלה נחשבים, ואין עיקר עצמם שהם עלולים. אבל התחתונים, במה שהם תחתונים, הם עלולים בעצמם. ולפיכך החבור האמיתי שיש לסבה הראשונה, שהוא עלה באמת, הוא בתחתונים, במה שהם עלולים באמת". וכן כתב למעלה פמ"ד [שיג:]. ובתפארת ישראל פכ"ד [שנט:] כתב: "זהו מדרגת האדם ומעלתו יותר מן העליונים, שאין לו בעצמו המדרגה העליונה, אבל הוא מיוחד לקבל... ואילו העליונים כולם יש להם מדרגה עליונה בעצמם, אבל אינם מקבלים... ודבר זה עצמו הוא תשובה מה שראויה התורה אל האדם דוקא, ולא אל המלאכים... כלל הדבר, כי האדם מוכן לקבל כבוד ה'... כי האדם שהוא מקבל, וזהו מעלתו". וקודם לכן שם ר"פ ג [נו:] ביאר את טעם הדבר, וכלשונו: "וכי יעלה על דעת האדם שיהיה נמצא לאדם מעלתו האחרונה בפעל, כי זהו מדרגת העליונים שהם בפעל, אבל התחתונים שהם בעלי חומר, אינם בפעל". ולמעלה פ"כ [רלח:] כתב: "כי הנבדל נותן, והגשם הוא מקבל". ובנתיב יראת השם ר"פ ב [ב, כד.] כתב: "כי העליונים אין אחד מקבל מזולתו, לפי שאם אחד היה מקבל מזולתו היה בהם הרכבה, שהרי מקבל מזולתו, ודבר זה לא שייך בעליונים. אף כי הם מקבלים מן השם יתברך, לא נחשב דבר זה להם הרכבה שיהיה האחד מורכב מעצמו ומזולתו. ודבר זה לא יתכן בנבדלים, שאין בהם הרכבה כלל... שאם היה עומד בעצמו ולא היה שום חבור אל זולתו, דבר זה הוא פשיטות, ואין פשיטות בתחתונים". ובדרוש על התורה [יב:] כתב: "ואמרו המלאכים 'מה לילוד אשה בינינו' [שבת פח:]. רצו בזה כי מה שייך ילוד אשה בין העליונים, אשר באין ספק מצד הוולדו מן האשה, נמשך אחרי גדרה וענינה, במה שהיא מושפעת ומקבלת. והעליונים למעלתם ומדריגתם המה משפיעים, ואינם מקבלים, ולפיכך אין יחס ושייכות לילוד אשה בין המלאכים. כי כל ילוד אשה, בבחינתו זאת ודאי רוצה לקבל, כאשה הזאת המיוחדת לקבלה, אשר הוא ילוד מאתה, ואין קבלה בעליונים. לכן אם הוא רוצה לקבל, דבר ראוי שיעמוד בין התחתונים הסגולים לקבלה לשפלותם... כי אין העליונים בעלי קבלה כאמור". ובח"א לב"ב עד: [ג, קז:] כתב: "עמדו חכמים על ענין האדם ומהותו, אשר הוא בעל קבלה בעצמו, וכאשר מקבל הוא יושלם, ואין שלימותו בעצמו כמו המלאכים, שאין בהם קבלה... ומי שיודע ענין האדם, יודע שדבר זה נמשך אחר צורת האדם, ומה שנקרא 'אדם', כי אין אדם רק מלשון אדמה [ב"ר יז, ד], והאדמה היא מקבלת בודאי". וראה למעלה פי"ז הערות 14, 15, פ"כ הערה 88, פס"ו הערה 36, פס"ז הערה 47, להלן פס"ט הערה 24, ופע"א הערה 29.
(71) לשונו למעלה ס"פ ג [ריג:]: "שם 'ישראל' נקרא על שם הצורה שהיא חשובה, מלשון [בראשית לב, כט] 'כי שרית'". ולמעלה פס"ב [תקכט:] כתב: "שם 'ישראל' מצד מעלתם וחשיבותם, שדבק בהם כח עליון". ולמעלה פס"ז [לאחר ציון 155] כתב: "יעקב היה נקרא 'קדוש' [ישעיה כט, כג], נבדל מן החומר הפחות. ולכך נקרא [בראשית לב, כט] 'ישראל' על שם הכבוד והשררה [רש"י שם], שהיה נבדל מן פחיתות החומרי", וראה שם הערה 157.
(72) לשונו בח"א לחולין צא: [ד קי.]: "מורה על זה 'שמע ישראל'. כי 'שמע' לשון קבלה, כי העולם הזה הוא הכל קבלה. ושם 'ישראל' הוא מעלה העליונה, שהרי שם 'ישראל' מורה על 'שרית עם אלהים', ומדריגה זאת היא מדריגה העליונה במלאכים. ואחר כך מזכירין השם, והבן הדברים. אבל המלאכים הם מלאכים קדושים, לכך הם מקדישים שמו יתברך, והוא נבדל מהם בקדושה. ואין ראוי להזכיר שמו יתברך רק אחר ג' קדושות, כמו שהתבאר למעלה". <b>ויש בזה</b> הטעמה מיוחדת; בעוד ששתי התיבות שישראל אומרים הן "שמע ישראל", שהן ב' תיבות שונות, הרי שלש התיבות שהמלאכים אומרים הן "קדוש קדוש קדוש", שהן ג' תיבות זהות. אך לפי דבריו כאן הדברים מאירים; ב' התיבות של ישראל מורות על ה"מעלין בקודש" של ישראל, שעולים מדרגה לדרגה [מקדושה של התחתונים עד לקדושה של הנבדלים]. אך אצל המלאכים אין כלל הענין של "מעלין בקודש", וכמו שכתב למעלה פס"א [תפז.]: "כי המלאכים כאשר נבראו כך עומדים בלי שנוי, לא יוכלו להוסיף ולא לגרוע ולא לשנות דבר". ובנצח ישראל פכ"ב [תסב.] כתב: "המלאכים אי אפשר להם שיקנו מעלת עולם הבא, שאין למלאכים קנין מעלה יותר, שהם נשארים כמו שהם נמצאים בפעל, ואין קונין מדריגה יותר גדולה. שכבר התבאר בראיות שכליות מופתיות, שאם אין הפסד, אין הויה, כי השלם לא יתהוה. לכך אצל המלאכים, שאין הפסד, לא שייך בם הויה אחרת". ובח"א לב"ב עד. [ג, קה.] כתב: "אין המלאכים מקבלים יותר ממה שבריאתם בעצמם, רק הם עומדים בהוייתם כמו שנבראו בעצמם". וכן נאמר [זכריה ג, ז] "ונתתי לך מהלכים בין העומדים האלה", ופירש רש"י [שם] "העומדים - שרפים ומלאכי השרת". וכן כתב בתפארת ישראל ר"פ ג [נו:]. ושם פט"ז [רמה:] כתב: "כי האדם מיוחד מכל הנמצאים שהוא בעל בחירה רצונית לעשות מה שירצה. ואינו כמו העליונים, שהם עושים רצון קוניהם בלא שינוי וחלוף כלל, רק עומדים על מתכונתם אשר נבראו". ובדר"ח פ"ה מכ"ב [תקמז:] כתב: "קבול שכר גם כן אין שייך למלאכים, כי השכר הוא שייך דוקא לאדם שקונה מעלה יותר ממה שהיה לו קודם, והוא קונה עולם הבא. אבל מדריגה זאת אין למלאכים" [ראה למעלה הקדמה שניה הערה 184, ופס"א הערה 85]. לכך בעוד ישראל אומרים ב' תיבות שונות המורות על עלייתם מדרגה לדרגה, המלאכים אומרים ג' תיבות זהות, כי הם "עומדים על מתכונתם אשר נבראו". ודו"ק.
(73) כן הביאו בדר"ח פ"ה מ"ו [קצט:]: "וכתב הרב כבוד מורנו רבי מאיר ז"ל בחלק היחוד... וכתב עוד הרב המופלא, וזה לשונו בחלק היחוד בפרק יב". ולא נמצא בספריו שכינה מחבר אחר בשם "הרב המופלא".
(74) הספר הזה ידוע יותר בשם "עבודת הקודש" [דפוס ראשון במנטובה שנת ש"ה]. ועיין בהקדמת המוציא לאור "עבודת הקודש" לשנת תשס"ט שעמד על שני השמות של הספר.
(75) לשון עבודת הקודש [ח"ג פ"ז]: "מה שישראל מזכירין את השם לאחר ב' תיבות, ומלאכי השרת לאחר ג', להודיע כי גדולה השגת ישראל בשם, מהשגת מלאכי השרת. כי כל מה שיתמעטו המחיצות תרבה ההשגה... וישראל מדרגתן בהשגה אחר ב' מחיצות, ומלאכי השרת אחר ג'. וביאור זה, כי מלאכי השרת ישיגו השם אחר שישכילו שהוא נבדל מהם בג' הבדלים, והם ג' מחיצות שבינו לבינם". ופירושו, שישנם שלשה הבדלים בולטים הקיימים בין הקב"ה לבין המלאכים, והבדלים אלו הם הם המחיצות הקיימות בין המלאכים לבין הקב"ה. ומעתה יבאר את שלשת ההבדלים האלו.
(76) המשך לשון עבודת הקודש [ח"ג פ"ז]: "האחת, שהוא בוראם והתחלתם, והוא אין לו שום התחלה. וההבדל בינו לבינם כהבדל שבין הבורא לנברא".
(77) המשך לשון עבודת הקודש [ח"ג פ"ז]: "הב', הוא נבדל מהם מצד שאין להם קיום בעצמם, אלא ממנו, וכמו שכתוב [איוב טו, טו] 'הן בקדושיו לא יאמין', והוא קיומו בעצמו, אינו תלוי בזולתו". ובגו"א בראשית פ"א אות נב [לג.] כתב: "גם מלאכי השרת יש להם הסעודה הזאת... כי הכל צריך להתפרנס מן העלה הראשונה, שבשפע שלו קיימים הכל". ובנתיב האמת פ"א [א, קצט.] כתב: "הוא יתברך מעמיד ומקיים הכל אחר הבראם, כי אף אחר בריאת העולם אין העולם עומד בעצמו, רק שהוא יתברך מקיים העולם" [הובא למעלה פמ"ז הערה 517, וש"נ].
(78) המשך לשון עבודת הקודש [ח"ג פ"ז]: "הג', שהוא נבדל מהם מצד שאין לו עמהם שום ערוב והתאחדות, עם שהוא נמצא עמהם".
(79) המשך לשון עבודת הקודש [ח"ג פ"ז]: "אלו הן המחיצות המבדילות בינו לבינם, שאחריהן משיגים אותו".
(80) כן הביאו בספר אור התורה לצמח צדק [ישעיה ו, ג, עמוד תשסה, אות ב], ונשא ונתן בדבריו.
(81) כי שלשת הבדלים אלו קיימים גם בין הקב"ה וישראל. וכן עמד על כך האור תורה [על ישעיה עמוד תשסו].
(82) מהקשר דבריו משמע שרוצה לומר שישראל הם עם אחד בפני עצמם, ואינם מתאחדים ומתערבים עם שאר עמים. ואודות שישראל הם "אומה יחידה", ראה למעלה הערה 49, והערה הבאה.
(83) לשונו בהקדמה שניה לדר"ח [פד:, בביאור משנת "כל ישראל"]: "ישראל אחד לגמרי כאילו אין זולתם, עד שהכל טפל אצל ישראל. וזהו מעלת ישראל העליונה, שהם עם אחד, ואין זולתם. כי אף אם נבראו האומות, אינם רק לשמש את ישראל... ובזה ישראל עם אחד שאין זולתם". ובנצח ישראל פי"ג [של:] כתב: "כל האותיות הם מתחברות, כמו הי' מן האותיות העשריות, והצ', הם ק' ביחד. והכ' והפ', הם ק' ביחד. והל' והעי"ן, הם ק'. והמ"ם וס', הם ק'. חוץ מן הנו"ן אין לה חבור, והיא עומדת בלבד. ואף כי גם הה"א יש לה סגולה זאת באותיות האחדים, כי א' והט' הם מתחברים לעשרה, וכן כולם, חוץ מן הה"א. ועל זה נאמר [במדבר כג, ט] 'הן עם לבדד ישכון', שזה נאמר על ישראל, שהם אומה יחידה, שאין לה חבור אל שום אומה, רק 'לבדד ישכון'. כמו מלת 'הן' שיש בה הה"א והנו"ן, ואלו ב' אותיות אין להן חבור רק אל עצמם" [הובא למעלה הערה 49].
(84) לכך ההבדל השלישי הקיים בין הקב"ה למלאכים ["השלישי, שהוא יתברך נבדל מן המלאכים, ואין המלאכים נבדלים זה מזה" (לשונו כאן)] אינו קיים בין הקב"ה לישראל, כי גם ישראל נבדלים מכל האומות כפי שהקב"ה נבדל מן הנמצאים.
(85) דע שגם האור תורה [על ישעיה (ו, ג) עמוד תשסו] יישב שאלה זו באופן זה [שאצל ישראל אין את ההבדל השלישי שיש אצל המלאכים], אך כתב זאת משום טעם אחר, וכלשונו: "מה שישראל מזכירים השם אחר ב' תיבות אפשר לומר שהוא יתברך מובדל מהם רק בשני ההבדלים הראשונים, אבל ההבדל השלישי, שאין לו עמהם שום עירוב, אינו כן בישראל, שיש לו יתברך עירוב עמהם על ידי התורה... על ידי זה שהאדם עוסק בתורה יש לו התקשרות ועירוב עם הקב"ה ממש, ואינו נבדל מהם לגמרי כמו במלאכים".
(86) "ומי כעמך כישראל גוי אחד בארץ" [ש"ב ז, כג].
(87) פירוש - אין אחדות ישראל בארץ [במה שהם נבדלים מן האומות] דומה ושוה לאחדות הקב"ה [במה שהוא נבדל מן הנמצאים]. דוגמה לדבר; בדרשת שבת הגדול [קצז:] כתב: "כי אחר ההתחלה [של הבריאה] אין אחדותו [של הקב"ה] בעולם, שהרי נמצאו המלאכים וחמה ולבנה שעובדים אליהם האומות. אמנם נמצא בעולם גם אחדותו יתברך מצד שמעידים על אחדותו אחר שנברא העולם, הם ישראל, שהם מעידים על השם יתברך שהוא אחד... ובאיזה צד מעידים על השם יתברך שהוא אחד, כי ישראל הם עם אחד בארץ. והנה יש בהם רבוי, והרבוי הזה אחד, כאשר הם עם אחד. וכאשר יש כאן רבוי שהוא אחד, יש קודם מי שהוא אחד לגמרי ואין בו רבוי, וזהו השם יתברך, שהוא אחד לגמרי... ישראל הם בתחתונים שיש בהם הרבוי, והם מעידים על השם יתברך שהוא קודם, והוא אחד בעליונים ובתחתונים" [הובא למעלה פי"א הערה 77, פכ"ט הערה 6, פל"ו הערה 92, ופ"ס הערה 64]. לכך יש הבדל בין אחדות הקב"ה לאחדות ישראל; אחדות הקב"ה היא לגמרי, ואחדות ישראל היא רבוי שהוא אחד. וראה בגו"א בראשית פ"ג אות לז [צ.] בביאור המאמר [פסחים קיח.] "אמר לו הקב"ה, אני יחיד בעולמי, והוא [אברהם] יחיד בעולמו, נאה ליחיד להציל את היחיד".
(88) ולא רק שלשת הדברים שזכר העבודת הקודש. כגון, המלאכים חיים רק למשך ימי העוה"ז [ראה למעלה הערה 63], והקב"ה חי לעולם. ולמעלה הערה 63 הובאו דבריו מדרשת שבת תשובה [סו:] שאכן ביאר שם שעל הבדל זה המלאכים אומרים "קדוש קדוש קדוש". ובגו"א בראשית פ"ג אות לז [צ:] כתב: "אין חכמת ומדע המלאכים משתוים אל מדע השם יתברך".
(89) פירוש - אף אם ניתן ליישב שאלות אלו [ואינו מבאר כיצד].
(90) מציון 54 ואילך.
(91) לשונו למעלה [לאחר ציון 60]: "אבל ישראל במה שהם עלולים ממנו בעצם ובראשונה, ולכך נקראים 'בניו', הם מזכירין השם אחר שתי תיבות, שהרי העלה מצטרף אל העלול, כמו שהתבאר לך פעמים הרבה מאוד, ולפיכך מזכירין השם אחר שתי תיבות". וראה למעלה הערה 63.
(92) פירוש - בפרק זה הביא שתי ראיות מדברי חז"ל שישראל קרובים לה' יותר מאשר המלאכים קרובים לה'; (א) בתחילת הפרק הביא את מאמרם שישראל אמרו שירה על הים לפני המלאכים. (ב) בהמשך הפרק [לפני ציון 38] הביא את מאמרם שישראל אומרים שירה בכל עת, ומזכירים שם ה' לאחר ב' תיבות, לעומת המלאכים שאומרים שירה לפרקים, ומזכירים שם ה' לאחר ג' תיבות.
(93) גם למעלה פמ"ד גם עסק בסוגיא זו, וכתב [רפג:]: "מכל מקום אביא דבר אחד מדברי חכמים, והם דברי חכמה, כי ישראל הם עם קרובו מכל הנמצאים". וראה להלן "הלכות יין נסך ואיסורו" הערה 68.
(94) כפי שהקשה למעלה פס"ו [לאחר ציון 30]: "ויש לשאול, הנה השמים כסאו והארץ הדום רגלו [עפ"י ישעיה סו, א], ויהא שכינתו בעליונים, ולמה בחר לשכון בתחתונים. ובדבר זה מעלין ולא מורידין, יהיה אלקותו בעליונים, למה צריך בתחתונים, שהם עפר רימה ותולעה [עפ"י אבות פ"ג מ"א]". ולהלן פ"ע [לאחר ציון 27] כתב: "הנה יש לשאול, איזה מקום כבוד מנוחתו שיהיה מקום כבודו בתחתונים, אשר נראה שהכבוד מרוחק מהם והם בעלי חומר גס מאוד ועכור, ואיך בהם נמצא מקום ראוי לחבור הקדוש הזה" [ראה למעלה פס"ז הערה 49].
(95) כפי שכתב למעלה ר"פ סז: "התבאר לך בפרקים שעברו כי אל תפן אל מנחתם [עפ"י במדבר טז, טו], היא מנחת שוא אשר הביאו אל השם יתברך [עפ"י ישעיה א, יג], כי הוא יתברך קרוב אל המלאכים מצד שהם נמצאים עליונים". והראב"ע [בראשית א, א] כתב: "ואל תשים לבך אל דברי הגאון [רס"ג] שאומר שהאדם נכבד מהמלאכים, וכבר בארתי בספר היסוד כי כל ראיותיו הפוכות. וידענו כי אין בבני אדם נכבדים כמו הנביאים, ויהושע נפל על פניו לפני מלאך ה' והשתחוה ואמר 'מה אדנִי מדבר אל עבדו', וכן זכריה [זכריה א, ט שפנה למלאך בלשון "אדונִי"]. ודניאל [דניאל י, יז שפנה למלאך בלשון "אדונִי"]. ולמה אאריך". וכן האריך בפירושו הקצר לשמות [כג, כ], והביא שם ראיות נוספות. וכן דעת המו"נ [ח"ב פי"א, וח"ג פי"ג]. וראה למעלה פס"ז הערות 109, 133.
(96) לשונו בתפארת ישראל פי"ב [קפד:]: "הם אומרים [הפילוסופים] כי האדם פחות היצירה שפל הבריאה מן הגלגלים, ומכל שכן מן המלאכים, כמו שהאריכו הם בספור שבח המלאכים ובגלגלים, ובגנות הבריאה של אדם... וכבר התבאר בחבור גבורות ה' כי אין רוח חכמים נוחה בזה, והוא הפך האמונה לגמרי". וראה שם הערות 8-10 מי הם בעלי דעה זו. ובתפארת ישראל פל"ג [תפח:] כתב: "כבר אמרנו לך פעמים הרבה מאד כי אל תשגיח באנשים שאמרו כי הגלגלים והמלאכים הם יותר במעלה ממין האדם. שכבר בארו חכמים לא במקום אחד, רק בכמה מקומות, כי כל העליונים נבראו לשמש האדם, ולפיכך האדם עיקר בעולם הזה" [הובא למעלה פל"ט הערה 140, פמ"ד הערות 40, 73, פ"ס הערה 7, פס"ז הערה 137, ולמעלה הערה 22]. ובעבודת הקודש [ח"ד פרקים ג-ה] הביא את הדעות האומרות שהאדם שפל מהגלגלים וק"ו מהמלאכים, וצירף אליהם את דעת הרמב"ם [הלכות יסודי התורה פ"ג ה"ט, ומו"נ ח"ב פי"א]. אך הוא דחאם, וביאר שהאדם עליון מהכל.
(97) לשונו למעלה פמ"ד [רפב.]: "למה לא יאמר 'אנכי ה' אלקי המלאכים העליונים', שבזה היה נראה רוממותו וגדולתו, כמו שיאמר [דברים י, יז] 'אלקי האלקים ואדוני האדונים'. אמנם אני אומר, כי כל האומר כי המלאכים הנבדלים הם יותר במעלה מן ישראל, שהם אדם באמת אשר נקראו 'בנים' לו יתברך, אין רוח חכמים נוחה הימנו". ובהמשך הפרק שם [שי.] כתב: "ויורה זה השם, כי המלאכים הם נקראים 'מלאכים' מלשון שלוחים, מפני שהם שלוחים לצורך הנמצאים, ומפני שהם שלוחים לצורך הנמצאים, אינם עיקר שיקרא אלקותו יתברך עליהם. אבל ישראל הפך זה, שנקראו 'בנים', כי אם הבן הוא משמש אל האב לכבודו, אבל מכל מקום אינו משמש זולתו. לכך שמו יתברך נקרא על ישראל לומר [שמות כ, ב] 'אנכי ה' אלקיך אשר הוצאתיך מארץ מצרים', ולא אמר 'אנכי ה' אלקי המלאכים'", ושם מאריך בזה עוד [ראה שם הערות 40, 50, 72, 73]. ולמעלה פס"ב [תקלב:] כתב: "ממשלתו של הקב"ה על ישראל, כי נקרא 'אלקי ישראל' בפרט". ולמעלה פס"ז [לאחר ציון 100] כתב: "ואם אתה בא לתמוה על שאמרנו כי ישראל בפרט הם עלולים בעצם ובראשונה מזולת שאר התחתונים, אומר אני שאל תתמה, כי אף בערך מלאכי מרום ישראל הם יותר ראשונים... גם כן בפסוק [שמות כ, ב] 'אנכי ה' אלקיך אשר הוצאתיך מארץ מצרים'... שתמצא שמתיחס אלקותו על ישראל, ולא אמר 'אנכי אלקי המלאכים וצבא השמים', כמו שהתבאר למעלה", ושם הערה 106. ובדר"ח פ"ו מ"י [שמו.] כתב: "ישראל נקרא שמו עליהם לומר 'אלקי ישראל'. והמלאכים קודם שנבראו היו אומרים [תהלים מא, יד] 'ברוך ה' אלקי ישראל וגו'' [תנחומא קדושים אות ב], הרי כי שם אלקותו נקרא עליהם". וכוונתו כאן היא שאם המלאכים והגלגלים הם יותר נכבדים מישראל, נמצא שיש פחיתות כבוד במה שהקב"ה נקרא "אלקי ישראל", כי היה יותר ראוי שיקרא "אלקי המלאכים והגלגלים" אם הם חשובים יותר. וראה למעלה פס"ז הערה 2 שלכאורה היה נראה שמטרת אלו "שמגדילים המלאכים, ואף הגלגלים, על ישראל" היא להרבות כבוד שמים, שכבוד ה' מתרבה ע"י שה' קרוב לעליונים הרוחניים יותר מאשר לתחתונים הגשמיים. ולאפוקי מכך מבאר כאן, דאדרבה, אלו "שמגדילים המלאכים, ואף הגלגלים, על ישראל" הם הממעטים כבוד שמים. וראה להלן פס"ט הערה 157.
(98) משנה [חגיגה יא:] "כל שלא חס על כבוד קונו רתוי לו ["טוב ויפה היה לו" (רש"י שם)] שלא בא לעולם". ובדר"ח פ"ה מ"ו [ריא.] כתב: "וכי נמצא אדם כזה שאינו חס על כבוד קונו, להוציא דברים כמו אלו".

Chapter 69

(1) לשונו בנצח ישראל פנ"ד [תתמד:]: "אהרן שהיה עושה שלום וחבור בין ישראל לאביהם בשבמים, דבר זה הוא מצד השם יתברך, אשר הוא חפץ בחבור ובדביקות להיות עם ישראל... ענני כבוד היו על ידי אהרן [תענית ט.]... כי על ידי אהרן היה החבור של הקב"ה עם ישראל, כמו שתמצא בכל מקום כאשר היה נגלה השכינה בתחתונים, היה על ידי ענני כבוד; 'וירא ה' בעמוד ענן' [דברים לא, טו], וזה תמיד. 'ויהי ביום השלישי בהיות הבוקר ויהי קולות וברקים וענן כבד' [שמות יט, יז]. וגם כן בכל מקום שהיה גלוי שכינתו בתחתונים היה זה על ידי עמוד הענן. ולכך ראוי שיהיה זה על ידי אהרן, שעל ידי אהרן חבור השם יתברך אל ישראל... כי הענן מתייחס אל השמים, שהרי הוא נקרא 'ענן השמים' [דניאל ז, יג], וזה היה מורה על השתוקקות העלה אל התחתונים". ובבאר הגולה באר הרביעי [שצ:] כתב: "יש דביקות העלה אל אשר הוא עלול ממנו בעצם ובראשונה, כי אין עלה בלא עלול". ובדר"ח פ"ג מ"ו [קעח.] כתב: "דע כי הוא יתברך רוצה להיות עם הנבראים מצד כי אין עלה בלא העלול, לכך השם יתברך חפץ להיות עם אשר הוא עלה להם. ומפני כי העלה הוא קודם אל אשר הוא עלה להם, לכך השכינה מקדמת לפני עשרה [ברכות ו.], כי בודאי השם יתברך, אשר הוא העלה, קודמת אל מי אשר הוא עלול ממנו". ובנתיב הענוה פ"א [ב, ב:] כתב: "השגחת העלה הוא בפרט על העלול, ומפני כך מה שהשם יתברך גבוה, ומורה זה שהוא עלה, והעלה רואה את שהוא עלול בראשונה, כאשר העלה מצטרף אל העלול דווקא. ולפיכך השם יתברך רואה את השפל יותר ממה שהוא רואה את הגבוה, כי הגבוה אינו עלול כל כך כמו מה שהוא רואה את השפל ופחות, שהוא עלול לגמרי... כי השם יתברך, שהוא עלה, פונה אל העלול, והעלול הוא מקבל כבודו יתברך להיות השם יתברך עמו... כי העלה עם העלול והוא מוכן לקבל". וראה למעלה פכ"ב הערה 71, פמ"ו הערה 161, פמ"ז הערה 506, ופס"ז הערה 46.
(2) כמבואר בשלשת הפרקים הקודמים. ולמעלה פס"ו [לאחר ציון 30] כתב: "ויש לשאול, הנה השמים כסאו והארץ הדום רגלו [עפ"י ישעיה סו, א], ויהא שכינתו בעליונים, ולמה בחר לשכון בתחתונים. ובדבר זה מעלין ולא מורידין, יהיה אלקותו בעליונים, למה צריך בתחתונים, שהם עפר רימה ותולעה... וכאשר תדע כי הוא יתברך מצטרף לנמצאים במה שהם עלולים, כי הוא יתברך שהוא עלת הכל, רצונו בעלול, וכאשר יש עלה יש כאן עלול נמצא. כי התקשרות הסבה הראשונה בנמצאים מצד שהוא יתברך עלה להם, והנמצאים הם עלולים ממנו... וכאשר התבאר זה אם כן אין עליך לומר שמיוחדים בזה העליונים, כי אם התחתונים, כי במה שנקראים 'עליונים' הם פועלים בתחתונים, והם כמו עלה נחשבים, ואין עיקר עצמם שהם עלולים. אבל התחתונים, במה שהם תחתונים, הם עלולים בעצמם. ולפיכך החבור האמיתי שיש לסבה הראשונה, שהוא עלה באמת, הוא בתחתונים, במה שהם עלולים באמת", ושם הערות 42, 43 [הובא להלן הערה 159]. ולמעלה בסוף הפרק הקודם [לאחר ציון 91] סיכם וכתב: "הנה התבאר קצת מן הראיות מן דברי חכמים, שהפליגו בחכמתם, וכלם יענו ויעידו ויגידו שישראל בשביל שהם עלולים ממנו יתברך בעצם ובראשונה לכל הנמצאים, השם יתברך קרוב אליהם ומצטרף אליהם. ואם כן לא יקשה לך למה הוא יתברך בחר בישיבתו בתחתונים".
(3) אודות שהעלול פונה אל עלתו, כן כתב למעלה פמ"ז [תצ:]: "כי ענין השירה, כי העלול אשר נמצא מן העלה, משתוקק אל עלתו אשר הוא בא ונמצא ממנו, ולכך משתוקק אל עלתו אשר בראו. ודבר זה כאשר הוא עלול ונברא בעצם, רצה לומר שהוא עלול בעבור עצמו, ואינו בריאה שנברא בשביל דבר זולתו. שאם לא נברא מצד עצמו, רק כדי לשמש זולתו, כמו הבעלי חיים שאינם מדברים, כיון שאינו עלול בעצם, שהם נבראים בשביל האדם, אין עליו שם עלול שיהיה משתוקק אל העלה, שלא נברא מצד עצמו. ולפיכך אין ראוי לומר שירה רק ישראל, מה שהם נקראים 'בנים' אל השם יתברך [דברים יד, א], והם עלולים בעצם ממנו. לא כמו האומות, שהם נבראים בשביל ישראל. אבל ישראל נקראו 'בנים' ועלולים מן השם יתברך, ועלול כזה משתוקק אל העלה. וזהו השירה, שהוא השתוקקות העלול אל העלה". ובנתיב העבודה פ"ג [א, פג:] כתב: "למה האבות תקנו התפלה [ברכות כו:], וכי לא התפלל אדם ונח גם שאר צדיקים... כבר בארנו כי התפלה היא אל השם יתברך, שצריך האדם, שהוא העלול, פונה אל העלה ונתלה בו, ולכך מתפלל אל העלה, ודבר זה מבואר וזה שאמר... תפלות אבות תקנום. מפני כי האבות היו התחלה לכל העולם, שלכך נקראו 'אבות', ולא 'הצדיקים הראשונים', כי העולם כולו נברא בשביל ישראל, והאבות היו אבות והתחלה אל ישראל, וכאילו האבות הם העלול הראשון מן השם יתברך, אשר העלול צריך אל העלה ונתלה בו יתברך... ומפני כך האבות, שהם התחלה, תקנו התפלות, כי התפלה היא מה שמתחבר העלול אל העלה יתברך, והאבות הם העלול הראשון אשר יש לו צירוף אל השם יתברך" [הובא בחלקו למעלה פמ"ז הערה 404]. ובנתיב העבודה פ"ו [א, צב.] כתב: "מפני כי העלול נתלה בעלה, לכך העלול נושא לבו אל עלתו, שכל אחד נושא לבו אל מי שהוא צריך אליו, שהאדם צריך אל השם יתברך בתפלתו". וכן אמרו בב"ר [כ, ז] "אין תשוקתה של אשה אלא לאישה, שנאמר [בראשית ג, טז] 'ואל אישך תשוקתך'". ובנתיב כח היצר פ"ד [ב, קלא.] כתב: "אין תשוקת אשה אלא לאישה. דבר זה מצד כי משתוקק המקבל שהוא חסר אל המשפיע, והוא השתוקקות החומר אל הצורה... והאשה מושלמת באיש כמו שיושלם החומר בצורה". וכן ביאר בנצח ישראל פנ"ד [תתמז.] שהבאר שהיתה לישראל במדבר מורה על השתוקקות ישראל אל ה', ולכך הבאר היתה בזכות מרים [תענית ט.], עיי"ש [ראה למעלה פמ"ז הערה 269, וש"נ].
(4) הנה כאן השוה בין יחס העלה לעלול לבין יחס העלול לעלה, שכתב: "<b>כמו</b> שדביקות העלה במי שהוא עלול ממנו... <b>וכמו כן</b> ראוי אל העלול שיהיה פונה אל עלתו". וכן למעלה פמ"ז [תקמז:] הביא שהעולם עומד על שלשה דברים, ושנים מתוכם הם גמ"ח ועבודה [אבות פ"א מ"ב], וכתב לבאר: "העולם יש לו דביקות בו יתברך... האחד, באשר הוא יתברך משפיע אל העולם הטוב והחסד, והרי יש כאן דביקות השם יתברך לעולם, והוא דביקות העלה אל העלול. והתדבקות העולם בו יתברך, וזהו על ידי שחפץ האדם בעבודתו יתברך, וחפץ להתדבק בו יתברך, זהו דביקות בו, וזהו דביקות העלול בעלה, והוא העמוד הב' שהוא לעולם". ובבאר הגולה באר הרביעי [תסא.] כתב: "וזה הוא החבור הגמור גם כן, כאשר המקבל חפץ ומשתוקק אל המשפיע שיקבל ממנו, והמשפיע חפץ ומשתוקק להשפיע. והוא סוד הכרובים, אפי רברבי אפי זוטא, שהוא פני גדול ופני קטון [סוכה ה:], וכתיב [שמות כה, כ] 'ופניהם איש אל אחיו'". ועוד אודות הדדיות זו, הנה מצינו בגמרא שאמרו [סוטה ה.] "'ואת דכא ושפל רוח' [ישעיה נז, טו], רב הונא ורב חסדא; חד אמר 'אתי דכא' ["אני מגביהו עד ששוכן אצלי" (רש"י שם)], וחד אמר 'אני את דכא' ["אני מרכין שכינתי אצלו" (רש"י שם)]. ומסתברא כמאן דאמר 'אני את דכא', שהרי הקב"ה הניח כל הרים וגבעות והשרה שכינתו על הר סיני, ולא גבה הר סיני למעלה". ובנתיב הענוה פ"א [ב, ג.] כתב: "מה שסבר מר 'אתי דכא', ומר סבר 'אני את דכא', כי השם יתברך שהוא עלה פונה אל העלול, והעלול הוא מקבל כבודו יתברך להיות השם יתברך עמו, ולכך 'אני את דכא'. ולמאן דאמר 'אתי דכא'... שכיון שעל כל פנים יש חבור ביחד העלול עם העלה, הנה ראוי שיהיה הדכא עמו יתברך, מצד שמעלין בקודש [ברכות כח.], שהעלול הזה יש לו דביקות וחבור עם העלה, לכך אתו יתברך דכא. ולדברי שניהם העלול והעלה יש להם חבור ביחד, רק למאן דאמר 'אני את דכא', כי העלה עם העלול, והוא מוכן לקבל. ולמ"ד 'אתי דכא' העלול נמצא עם העלה. ומכל מקום מסתברא כי הוא את דכא, שהשם יתברך השרה שכינתו עם הדכא. כי אף אם השם יתברך מרום וקדוש שוכן עד, מכל מקום יש להיות הוא יתברך, שהוא העלה, עם הדכא, שהעלול הוא מוכן לקבל ביותר שיהיה עמו כבוד השכינה. כי דבר זה הוא חבור ביותר כאשר הוא יתברך את דכא, ממה שיהיה החבור כאשר היה עם השם יתברך הדכא. כי מי שבא אל אחד הוא לגמרי אתו, כי האחד מקבל אותו אצלו לגמרי. ולא כן אחד שהוא בא אצל הגדול, שאי אפשר שיהיה החבור עמו כל כך, והבן זה. ולפיכך קאמר 'מסתברא דאני את דכא', שהדכא, שהוא העלול, השכינה עמו" [ראה למעלה פס"ו הערה 37]. ולפי מסקנת הגמרא ["ומסתברא כמאן דאמר 'אני את דכא'"] ק"ק לומר "<b>כמו</b> שדביקות העלה במי שהוא עלול ממנו... <b>וכמו כן</b> ראוי אל העלול שיהיה פונה אל עלתו", כי יחס העלה לעלול "הוא חבור ביותר", מעבר ליחס העלול לעלה, "שאי אפשר שיהיה החבור עמו כל כך". וכן יש להעיר מדבריו בבאר הגולה באר הרביעי [תס:], שכתב: "הרב רוצה מאוד וחפץ להשפיע לתלמיד, כמו שאמרו [פסחים קיב.] יותר ממה שהעגל רוצה לינק, הפרה רוצה להניק... כי המשפיע יותר חפץ להשפיע ממה שהמקבל חפץ לקבל" [ראה למעלה פס"ו הערה 37, ופס"ז הערה 27]. ואם המשפיע יותר חפץ להשפיע ממה שהמקבל חפץ לקבל, כיצד ניתן לומר "<b>כמו</b> שדביקות העלה במי שהוא עלול ממנו... <b>וכמו כן</b> ראוי אל העלול שיהיה פונה אל עלתו", הרי דביקות העלה בעלול גדולה יותר. ויל"ע בזה.
(5) אלו פרשיות תרומה-פקודי, וכמו שביאר למעלה פס"ו [לאחר ציון 27].
(6) זהו ספר ויקרא. וראה להלן הערה 40.
(7) כפי שנתבאר למעלה [הערה 3] שזו מהותה של התפילה ["כי התפלה היא מה שמתחבר העלול אל העלה יתברך"], והתפילה תיקנו כנגד הקרבנות [ברכות כו:], הרי מוכח שזו גם מהות הקרבנות. וכן הולך ומבאר כאן. ולמעלה פ"ח [שסח:] כתב: "כי אין קרבן זולת הקירוב והדבוק בו יתברך, לצאת מן החטא לשוב אליו יתברך, וזהו לשון 'קרבן', התקרבות אל השם יתברך על ידי הקרבן". ולמעלה פל"ו [תרפד.] כתב: "זהו ענין הקרבן שמביא אל השם יתברך, שהוא הדבוק בו". וכן חזר וכתב למעלה פמ"ז [תקמח:]. ולהלן [לפני ציון 91] כתב: "הקרבת הקרבן הוא שהעלול שואף אל עלתו להדבק בו". ובתפארת ישראל פ"ע [תתשד.] כתב: "וכל זה סתרי החכמה בענין הקרבן, שהוא השבת העלול אל העלה" [ראה למעלה פ"ח הערה 105, פמ"ד הערה 143, פמ"ו הערות 42, 69, 72, פמ"ז הערה 509, ולהלן הערה 92].
(8) השבת העלול לעלתו. וראה להלן הערה 134.
(9) לשונו למעלה פ"ח [שפה:]: "כי אין לעולם קיום רק על ידי הדבוק בו יתברך, ובו מתקיים הכל". ובדר"ח פ"א מ"ב [קצ:] כתב: "כי העולם לא נברא אלא בשביל הקב"ה, שנאמר [משלי טז, ד] 'כל פעל ה' למענהו'. כי אין ראוי לשום דבר שיהיה לו מציאות, כי אם אשר הוא אל השם יתברך, עד שהכל צורך גבוה. ודבר זה בארו חכמים ז"ל באמרם [יומא לח.]; כל מה שברא הקב"ה בעולמו, לא ברא אלא לכבודו, שנאמר [ישעיה מג, ז] 'כל הנקרא בשמי ולכבודי בראתיו יצרתיו אף עשיתיו'. ונאמר 'כל פעל ה' למענהו'. כי אם נמצא לעצמו, הרי יש חס ושלום דבר זולת השם [ראה להלן הערה 22 בביאור ה"חס ושלום" הזה]. ובמה שהוא לכבוד השם יתברך לעבדו, הרי בזה הוא למענהו. וזה שאמר [אבות פ"א מ"ב] 'ועל העבודה'. כי מה שעובדין אל השם יתברך, בזה העולם הוא אל השם יתברך, ואינו העולם דבר לעצמו, שיאמר חס ושלום שיש מציאות זולת השם יתברך. כי אין אל העבד שום מציאות מצד עצמו, רק שהוא משמש לרבו, וכל אשר משמש לזולתו אין עליו שם בפני עצמו. ולפיכך העבודה היא העמוד השני... כי לא נבראו אלא בשביל כבודו לעבדו". ושם מי"ג [שמו.] כתב: "כי אל החיים ראוי הקבלה, שצריך שיהיה מקבל החיות אשר השם יתברך משפיע תמיד לאדם, ואין האדם מקוים רק בו יתברך, ועצם החיות בעצמו הוא הקבלה שמקבל חיות. ולפיכך השם יתברך נקרא [תהלים לו, י] 'מקור חיים', כי המקור משפיע תמיד, כן השם יתברך משפיע החיים תמיד לבני אדם כמו המקור הזה". ושם פ"ו מ"ח [רנח:] כתב: "אין לנמצאים מצד עצמם דבר, כי אם מה שמשפיע להם השם יתברך". ובנתיב האמת פ"ב [א, ר.] כתב: "כי כל הנמצאים אפס זולתו יתברך, כמו שאמרו [בתפילת "עלינו"] 'הוא אלקינו אין עוד, אמת מלכנו אפס זולתו, ככתוב בתורתו [דברים ד, לט] 'וידעת וגו''. וכל הנמצאים תלוים בו, ולפיכך אין לנמצא שום מציאות זולתו יתברך". ובתפארת ישראל פ"י [קסה.] כתב: "כי אין לנמצאים שום קיום אם לא בו יתברך". ובבאר הגולה באר הששי [רלב:] כתב: "כי אין קיום לעולם בצד עצמו, רק על ידי השם יתברך המקיים אותו, ודבר זה על ידי הדביקות שיש לעולם בו יתברך, ומצד הדביקות הזה יש לעולם קיום, ולא זולת זה" [ראה למעלה פ"ח הערה 105, פמ"ו הערה 42, ופס"ד הערות 152, 153, פס"ו הערה 35, פס"ח הערות 10, 47, ולהלן הערות 180, 183].
(10) פירוש - תלות העלול בעילתו מורה שהעלול אינו יכול להתקיים בעצמו, אלא כל מציאותו ניזונת מן עילתו, ובזה גופא העלול שב אל עילתו. ולהלן בסוף הפרק [לאחר ציון 185] כתב: "מפני זה צוה להקריב לו קרבן, כי לא צריך השבה גמורה שיקריב עצמו אליו לגמרי, רק הוראה שהנמצאים שבים אליו, תלוים במי שהוא נותן קיומם". ולמעלה פמ"ו [שעו:] כתב: "יש לעולם חזרה ואסיפה, שאחר תכלית הכל העולם נאסף אל המקיים, שאין עמידה לעולם בעצמו, ונאסף אל המקיים, שבו נתלה... יש לעולם מדריגה אלקית; כי במה שהוא נמצא מושפע מאתו יתברך, יש לו הצטרפות אל השם יתברך. והשני הוא הפך זה, שהעולם הוא חוזר ונאסף אל סבתו המקיים אותו, במה שהעולם נתלה בו יתברך, ואין לו קיום זולתו יתברך, ובזה כל המציאות שב אל השם יתברך. וכמו שהענין הראשון במה שהנמצאים הם מושפעים נמצאים מאתו יש לעולם דביקות בו, כן דבר זה במה שהם שבים אליו תלוים בו, יש לעולם דביקות בו יתברך". ובדר"ח פ"א מי"ח [תנט.] כתב: "כי העולם הזה הוא בא מן השם יתברך, ואליו שב". ובנתיב התשובה פ"ב [מד:] כתב: "דבר זה הוא סדר העולם, שהעולם הזה שב אל השם יתברך, ואין לו קיום מצד עצמו, רק שהוא שב אל השם יתברך, אשר ממנו הוא נמצא, ואליו שבים כל הנמצאים, וזהו קיום שלהם, מפני שהם שבים אל השם יתברך... וזולת זה לא היה קיום אל העולם". ובח"א למנחות כט: [ד, עז:] כתב: "ודע כי גם אל כלל העולם יש לו השבה אל השם יתברך. כי כמו שהעולם בא מן השם יתברך, כך יש לו השבה אל השם יתברך, כי ממקום שבא, שמה ישוב". ובח"א למנחות קי. [ד, פט:] כתב: "כי כבר התבאר בחבור גבורות השם [למעלה פמ"ו (שעו:) וכאן] כי העולם הזה שב אל עלתו, ואי אפשר רק כך, כי ממנו יתברך הושפע העולם, ואליו יתברך הוא שב". ובאור חדש פ"ג [תרנו.-תרסא:] ביאר שזהו ההבדל בין ישראל לאומות, שישראל בסופם שבים אל ה', ומכך נובעת נצחיותם, לעומת האומות שסופן אצל עצמן, ולכך אינן בנות נצח [ראה למעלה פמ"ו הערות 43, 51, להלן הערות 180, 185, ואור חדש פ"ג הערה 293].
(11) פירוש - הקרבת הקרבן מורה על חזרת העלול אל עילתו, ובזה קיומו, וכמו שמבאר [ולהלן (ציון 29) יבאר מדוע יש צורך בקרבן, הרי בלא"ה כל הנמצאים שבים לעילתם]. ולמעלה פ"ח [שפה.] כתב: "הקרבן הוא מדבק ישראל אל השם יתברך, ואז נאמר [דברים ד, ד] 'ואתם הדבקים בה' אלקיכם חיים כלכם היום', שהם גם כן יהיו נצחים כמו שהוא יתברך נצחי. ודבר זה יתבאר בסוף הספר באריכות [כוונתו לפרק זה]". ולמעלה פמ"ו [שפד.] כתב: "כי העבודה בעצמה מורה על שהנמצאים הם שבים אל השם יתברך כאשר מקריבים אליו הקרבן, שזהו בעצמה השבת הנמצאים אליו. ודבר זה יתבאר באריכות בסוף הספר [כאן] איך הקרבן הוא השבת הנמצאים אל השם יתברך" [ראה להלן הערות 158, 183]. ובנתיב העבודה פ"א [א, עט:] כתב: "לפיכך אמרו [אבות פ"א מ"ב] כי העולם עומד על העבודה. כי אם לא היה העבודה, היה האדם עומד בפני עצמו, ואין לשום דבר קיום מצד עצמו, רק מצד השם יתברך, ובזה שישראל עבדים עובדים אל השם יתברך, בזה שייכים אל השם יתברך, ולכך יש להם קיום, ולא זולת זה". ובנתיב העבודה פ"ג [א, פד.] כתב: "כי התמידים שצוה השם יתברך [במדבר כח, ב-ח] להודיע כי העולם הזה שב ומתקרב אל השם יתברך. ואם לא שב אל השם יתברך, לא היה אל העולם קיום בעצמו. רק הוא שב אל השם יתברך, ולא נברא שיהיה לעצמו... כמו שהושפע מן השם יתברך, כך שב אל עילתו" [ראה למעלה פ"ח הערה 105, פמ"ו הערה 42, פס"ד הערות 152, 153, פס"ח הערות 10, 47, ולהלן הערות 32, 180].
(12) כמו שנאמר [ויקרא ג, יא] "והקטירו הכהן המזבחה לחם אשה לה'", ופירש רש"י [שם] "לחם אשה לה' - לחמו של אש לשם גבוה. לחם - לשון מאכל". וכן נאמר [במדבר כח, ב] "צו את בני ישראל ואמרת אליהם את קרבני לחמי לאשי וגו'", ופירש רש"י [שם] "קרבני - זה הדם. לחמי - אלו אימורין... לאשי - הניתנין לאשי מזבחי". והרמב"ן [ויקרא א, ט] עמד על הביאור של "לחם אשה", עיי"ש.
(13) כמו שאמרו [מנחות קי.] על הקרבת הקרבנות "ושמא תאמר לאכילה הוא צריך, תלמוד לומר... לא לרצוני אתם זובחים, אלא לרצונכם אתם זובחים", ופירש רש"י [שם] "כלומר לא להנאותי... [אלא] לצורך עצמכם לקיים מצותי, שתהא כפרה לכם בכך" [ראה להלן הערה 24]. ואמרו במדרש [במדב"ר כא, טז] "'את קרבני לחמי לאשי' [במדבר כח, ב], אמר ליה הקב"ה למשה, אמור להם לישראל לא שאני צריך לקרבנות, כל העולם כולו שלי הוא, הבהמה שאתם מקריבים אני בראתי אותה, וכן הוא אומר [תהלים נ, יב] 'אם ארעב לא אומר לך', אין לפני אכילה ושתיה". ובתנחומא [פנחס אות יב] אמרו "אם תאמר יש לפניו אכילה ושתיה, למד ממשה רבינו, ראה מה כתיב בו [שמות לד, כח] 'ויהי שם עם ה' ארבעים יום וארבעים לילה לחם לא אכל ומים לא שתה'... ומה משה שהלך בשליחותו ארבעים יום וארבעים לילה, לחם לא אכל ומים לא שתה, הקב"ה על אחת כמה וכמה", ושם האריכו בזה. ועוד אמרו במדרש [שיר השירים זוטא א, טו] 'הנך יפה רעיתי' [שיה"ש א, טו], הקב"ה אומר לישראל, אתם מפרנסים אותי, שנאמר [במדבר כח, ב] 'את קרבני לחמי'. יש לפניו אכילה ושתיה, תלמוד לומר 'לאישי', לאישים אתם נותנים. אם כן למה נאמר 'לחמי', אלא אע"פ שאתם נותנים לאישים, מעלה אני עליכם כבנים המפרנסים לאביהם". והרמב"ם [הלכות תשובה פ"ח ה"ב] כתב כן אף כלפי בני אדם בעוה"ב, וכלשונו: "העולם הבא אין בו גוף וגויה, אלא נפשות הצדיקים בלבד בלא גוף, כמלאכי השרת. הואיל ואין בו גויות, אין בו לא אכילה ולא שתייה, ולא דבר מכל הדברים שגופות בני אדם צריכין להן בעולם הזה". ובספר הכוזרי [מאמר שני, אות כה] כתב: "אמר הכוזרי... עתה אבקש ממך כי תבינני כל אשר קראתי בתורה על הקרבנות, דבר שקשה על השכל לקבלו. למשל מה שנאמר 'את קרבני לחמי לאשי ריח ניחחי', האין פירוש הדברים כי הקרבנות קרבנות לה' הם, והם לחמו וריח ניחוח לו".
(14) לשונו למעלה פנ"ז [רצא:]: "נתן השם יתברך לבעלי חיים [כוונתו גם לבני אדם] פרנסתם ומזונם על ידי שהמזונות באכילתם שבים לדם, וכאשר הם דם מהם יתפרנס הבעל חי, שישוב הדם חלק בשר, ומן הדם יתפרנס הבעל חי, והוא חיותו". ולמעלה פ"ס [תלג:] כתב: "האכילה מתפרנס ממנה הגוף, וישוב בשר הלחם מה שהוא אוכל". והכוזרי [מאמר שלישי אות נג] כתב: "אש החום הטבעי בחיים, אשר יהפוך המזון לדם ובשר ועצם ושאר אברים". ואוצר נחמד [המפרש שם] כתב: "אומרים הקדמונים שהחמימות אשר בבעלי חי בטבע הוא מהפך המזון אשר עליו יחיה הבעל חי לדם, וממנו יגדל החי ויתוסף עליו בשר, וגם כל עצמותיו מתגדלים". ובספר המשלים לר"י גיקטיליא [אות פד] כתב: "מזון האדם... נהפך לדם וכיוצא בו, ומפרנס את כל האיברים" [ראה למעלה פנ"ז הערות 100, 101]. <b>ונראה הכרחו</b> של דבר זה [שהמאכל יעשה לדם], כי הגדרת "חיים" היא שאדם חי מעצמו מיניה וביה, ולא מזולתו, וכמו שאמרו חכמים [נדרים סד:] שהעני חשוב כמת. ובגו"א שמות פ"ד אות יג [עד.] כתב: "דבר זה ידוע כי העני שאין לו חיות מעצמו, רק שהוא מקבל מזולתו, ובעצמו אין עומד בו החיות, הרי הוא כמת. כי החי הוא שצריך שיהיה חי מעצמו, ולא נתלה מזולתו, ולפיכך 'העני חשוב כמת'. וזהו שאמר שלמה [משלי טו, כז] 'ושונא מתנות יחיה', פירוש כי ההסתפקות בעצמו הוא החיות... והעני אשר בעצמו חסר וצריך לזולתו, הוא כמת בעבור חסרונו". וכן כתב בנתיב התורה פ"ד [רב:]. ובנתיב העושר פ"א [ב, רכג:] כתב: "כי מי שהוא שונא מתנות, לא זה שאינו מקבל, אלא שונא הוא הקבלה, ולפיכך הוא ראוי אל החיים. כי המעין שנקרא 'מים חיים', מפני שהוא נובע מעצמו נקרא [בראשית כו, יט] 'מים חיים', ואין מקבל מזולתו. והבור אשר הוא מקבל, לא נקרא 'מים חיים' כלל. ולפיכך העני נחשב כמו מת, לפי שהוא מקבל מאחר, ואינו חי כלל מעצמו, ודבר זה לא נקרא 'חי', רק מי שהוא חי מעצמו זה נקרא שהוא 'חי'" [ראה למעלה פ"ט הערה 158]. לכך בכדי שהמאכל יהיה חיותו של אדם, שומה על המאכל להעשות "עצמו" של האדם האוכלו, כי חיות האדם חייבת לבא מעצמו, ולא מזולתו. לכך כל מאכל מוכרח להעשות לדמו של האוכֵל, כי רק אז חיות האדם תבוא אליו מעצמו ממש, ולא מזולתו.
(15) לשונו בדר"ח פ"ג מי"ז [תמב:]: "הלחם הוא פרנסת הגוף, כי הלחם משלים הגוף עד שאינו חסר". ושם פ"ה מ"ח [רנב.] כתב: "הלחם הוא חיותו של אדם... ועל הלחם יחיה האדם... שאין הפירות נותנין חיות כמו הלחם". ובנתיב התורה פ"א [פא.] כתב: "כי אף כי היין יותר נחשב מן הלחם, כי היין 'משמח אלקים ואנשים' [שופטים ט, יג], מכל מקום הלחם מפרנס ומשלים את האדם. ולפיכך מעלת הלחם, שבו יושלם האדם, יותר עליון מן היין, שהוא תוספת המדריגה, ולא יושלם האדם על ידו" [הובא למעלה פס"ב הערה 200]. ובנתיב גמילות חסדים פ"א [א, קנא:] כתב: "כי הלחם הוא חיותו של אדם, שאם לא היה הלחם לא היה יכול לעמוד כל ימיו, כי הלחם הוא סעדא דליבא, דכתיב [דברים ח, ג] 'כי לא על הלחם לבדו יחיה האדם וגו''... אם כן הלחם הוא חיותו של אדם, ודבר זה כנגד מה שברא השם יתברך בעולם ההכרחי. אמנם היין והשמן בודאי אינם הכרחיים לאדם". ובנתיב עבודה פי"ז [א, קכח.] כתב: "הלחם הוא חיותו של אדם, ולכך שם 'לחם' שייך על דבר שהוא נותן חיות לבריות, ולכך אמר הכתוב [תהלים קלו, כה] 'נותן לחם לכל בשר'". ובנצח ישראל פ"ה [צח:] כתב: "כי השם יתברך נתן לבני אדם... פרנסה; האחת, כדי לפרנס ולהחיות נפשו, כמו שנתן לאדם הלחם, כי הלחם הוא חיי האדם בודאי, וכדכתיב [דברים ח, ג] 'כי לא על הלחם לבדו יחיה האדם'. השני, הוא הפרנסה שנתן לו אף כי אין צריך לו, רק להנאתו ולטובתו, ואין חיות האדם תלוי בו, כמו השמן והיין, ואין צריך אלו דברים רק לתוספות הנאה, ולא לצורך חיותו". וראה להלן "הלכות פסח בקצרה" הערה 41.
(16) בסמוך יבאר שהקרבן מורה שהקב"ה אינו חסר דבר משום שהוא מורה שזולתו אפס, וסילוק החסרון נקרא "לחם", כפי שהלחם משלים חסרון האדם. וראה להלן [הערה 35] בביאור מה שכתב "כי במדריגת רוממתו הנה הוא יתברך הכל".
(17) פירוש - אם לנמצאים היתה מציאות נפרדת לעצמם [שאינה מתבטלת להקב"ה], אזי יחוייב שישנה מציאות מחוץ למציאותו יתברך, ומציאות חיצונית זו ח"ו תהיה חסרה להקב"ה. וזה מן הנמנע שהקב"ה יחסר דבר. ולמעלה פמ"ז [תמו.] כתב: "שלא יאמר שאינו הכל חס ושלום, ויוכל לצאת מרשותו. לכך אמונת מציאות השם יתברך שהוא הכל, ואין דבר חוץ ממנו", ושם הערה 92. וכן כתב בנתיב העבודה פ"א [א, עז:], ויובא בהערה 22.
(18) הנה חוזר ומדגיש שאין הנמצאים דבר זולת הקב"ה ["ואל יעלה על הדעת שהנמצאים הם דבר זולתו... אבל אין הדבר כך, כי כל הנמצאים שבים אליו באמתת מציאותו, וכל הנמצאים אפס זולתו"]. ויש לשאול, כיצד דברים אלו עולים בקנה אחד עם דבריו הידועים בבאר הגולה באר הרביעי [תה.] אודות תכלית הבריאה, וז"ל: "השאלה הגדולה ששאלו; למה ברא השם יתברך את הנבראים כלם... כי העולם נברא לעצמו, כי אף על גב שהעולם הזה הוא עלול, ואין העלול במדריגת העילה, מכל מקום יש כאן תוספת מעלה אל העילה מצד העלול. ולפיכך הוא יתברך מניח תפילין [ברכות ו.], שהתפילין הן פאר על בעל התפילין. וכך יש אל השם יתברך מן הנמצאים שהם זולתו, פאר נוסף מן הזולת, שהם הנמצאים, כמו שהתפילין מן האדם פאר נוסף על האדם. ואין דומה תואר זה לשאר התארים, שיקרא הוא יתברך גבור חכם ובעל יכולת, שהשבח הזה מצד השם יתברך, שהוא בעל יכולת חכם גבור. אבל תואר זה הוא בעניין אחר, שהוא תאר מצד הנבראים, מה שהוא יתברך מתואר בשלימות הנמצאים, והוא שלימות ומעלת ישראל, ודבר זה הם התפילין. וזה מה שאמרו [ברכות ו.] 'הקב"ה מניח תפילין', שהם פאר נוסף. ובמאמר הזה באו להודיע בחכמתם הרמה שהקב"ה ברא הנמצאים במה שהנמצאים הם שבח אליו. ולכך אמר הכתוב [משלי טז, ד] 'כל פעל ה' למענהו', וזה מורה התפילין דמארי עלמא. ונתבאר לך דברים גדולים ונוראים" [הובא למעלה פמ"ד הערה 122]. הרי שביאר שם ש"יש כאן תוספת מעלה אל העילה מצד העלול... יש אל השם יתברך מן הנמצאים שהם זולתו, פאר נוסף מן הזולת, שהם הנמצאים", ומכך ניתן להסיק שיש לנמצאים מציאות זולתו יתברך. ואילו כאן כתב ש"אין מציאות זולתו", "וכל הנמצאים אפס זולתו". ולפי דבריו כאן איך ניתן לומר שיש "פאר נוסף מן הזולת", הרי אין כאן "זולת" כלל, וכמאן דליתא דמיא. <b>אמנם הענין</b> מבואר על פי דבריו בתחילת דרשת שבת הגדול, שכתב: "אי אפשר שיהיה שום נמצא שיהיה, נברא לעצמו, שהדבר הזה לא יתן השכל שיהיה שום נברא בשביל עצמו, שא"כ היה נראה ח"ו שיש דבר זולת הש"י, וכן אמר הכתוב [דברים ד, לט] 'וידעת היום והשבות אל לבבך כי ה' הוא האלהים בשמים ממעל ועל הארץ מתחת אין עוד'. ואין פירוש 'אין עוד' כי אין עוד אלהים, אבל פירושו כי אין עוד דבר בעולם, רק הש"י, כי כל הנבראים לא נבראו אלא למענהו יתברך, ואם לא כן, לא היה נברא אותו נברא בעולם. רק הכל נברא בשביל לשבח ולפאר יוצרו ולעבדו, לפיכך אמר 'אין עוד'. כלומר כי אין בריאה עוד בנמצא, רק הכל הוא לשבח ולפאר הש"י. כי הכסא אשר ישב עליו בעל הכסא, אין לכסא שם בפני עצמו, רק כי הוא לישיבת בעל הכסא, אבל מצד עצמו אין מציאות לו. לפיכך הנבראים כולם אשר נבראו לשבח יוצרם ולפאר שם כבודו, אין להם שם בפני עצמם, והרי 'אין עוד'... וזהו הקילוס הזה שנותנין הנבראים אל הקב"ה, מה שנראה בהם שבח יוצר הכל בבריאה שיש בהן מן הפאר, שנבראו בתכלית השלימות, וכמו שתקנו חכמים ז"ל בברכות [מג:] כשהאדם יוצא בחודש ניסן ורואה אילנות מלבלבין, מברך 'ברוך שככה לו בעולמו'", ושם מאריך לבאר יסוד זה [ראה למעלה פמ"ז הערה 92, פס"ד הערה 153, ופס"ח הערה 10]. הרי שלא שלל מהנבראים מציאות נוספת על העילה, אלא שלל מהנבראים מציאות מנותקת ונפרדת מהעילה. וכמו יחס הכסא לבעל הכסא; יש לכסא מציאות נוספת על בעל הכסא, אך אין לכסא מציאות מנותקת ונפרדת מבעל הכסא. ואלו דבריו בבאר הגולה; מציאותם של הנבראים היא לשבח ולפאר את הקב"ה. ועד כמה שנוגע לכך, יש כאן בהחלט "פאר נוסף מן הזולת". וכשהרציתי הדברים האלו למו"ר צ"ל, צירף לזה את דברי הגר"א בביאור המלים "טוב יצר כבוד לשמו" [תפילת שחרית], שהטובה הגדולה ביותר שהקב"ה יצר היא "כבוד לשמו", ומחמת כן יש סבה ותכלית למציאותינו בעולם [ראה אבני אליהו שם].
(19) לשונו בנתיב העבודה פ"א [א, עז.]: "וזה [הקרבן] מורה גם כן על שהוא יתברך אחד ואין זולתו יתברך, כי כאשר מקריבין אליו קרבן מורה זה כי הכל שלו, וכאשר הכל הוא שלו אם כן אין זולתו, והוא יתברך אחד. ואם לא היה זה, היה אפשר לומר כי יש זולתו. אבל בהקרבה שמקריבין אליו, מורה שהוא הכל ואין זולתו, ובזה השם יתברך אחד" [ראה למעלה פ"ס הערה 70, ולהלן הערות 30, 33, 64].
(20) כי הממון הוא אחד מארבעה חלקי האדם, שהם; גוף, נפש, שכל, וממון, וכמו שכתב בדר"ח פ"ב מ"ה [תקצ.]: "דע כי התנא בא להשלים את האדם בכל חלקיו, וזה כי האדם יש בו אלו דברים; שיש בו השכל, ויש בו הנפש, ויש בו הגוף, ויש בו הממון, כל אלו דברים כוללים כל הדברים שהם שייכים לאדם". ובנתיב גמילות חסדים פ"ה [א, קסה:] כתב: "הנה האדם יש בו ד' חלקים אלו, הא' הוא הגוף, הב' הוא הנפש, הג' הוא השכל, הד' הוא ממון של אדם, אף כי אין הממון הוא האדם עצמו, הרי בארנו כי גם הממון נכנס בגדר האדם, לפי שהממון הוא חיותו, ויש שממונו חביב עליו יותר מגופו [ברכות סא:], ודבר זה בארנו כמה פעמים". וכן כתב בח"א לעדיות ד: [ד, סב.].
(21) לשונו בנתיב העבודה פ"א [א, עז.]: "האדם [ע"י הקרבן] מוסר עצמו אל השם יתברך, ואף אם אין מוסר נפשו אליו, רק ממון שלו שמקריב אליו קרבן, מכל מקום גם זה נקרא שמוסר עצמו אל השם יתברך, כאשר מקריב אליו ממון שלו" [הובא למעלה פל"ו הערה 159, ופנ"ג הערה 137]. ובני הרה"ג רבי חנוך דוב שליט"א הביא שתי ראיות למהר"ל [שחיוב הבאת הקרבן הוא דוקא מממונו של המתכפר]; (א) אמרו חכמים [שבת ע.] שיש חיוב קרבן על כל מלאכה ומלאכה שעבר המחלל שבת, דכתיב [שמות לה, ב] "כל העושה בו מלאכה יומת", ודרשינן "מאי 'יומת', יומת בממון". (ב) עוד אמרו [כריתות כו.] "חייבי מלקיות שעבר עליהן יום הכפורים, חייב. פשיטא, מאי שנא מחייבי חטאות ואשמות ודאין. סלקא דעתך אמינא התם ממונא הוא, אבל הכא דגופא הוא, אימא לא, קא משמע לן". ופירש רש"י [שם] "ממונא - דמיחייב לגבוה, וכיון דאפשר לשלם לא פטר ליה יום הכיפורים, דבתשלומי ממון לא שייכא כפרה". אך העיר על כך, שהרי מקריב אדם קרבן ע"מ שיתכפר בו חבירו [ערכין כא:, רמב"ם הלכות מעשה הקרבנות פי"ד ה"י], ואיזו השבת ממון יש כאשר הוי ממון חבירו, ולא ממון המתכפר. ובאמת הערוך לנר [כריתות כו.] הקשה כן, וז"ל: "קצת קשה, איך אפשר לומר דכפרת קרבן היא ע"י ממון שמשלם לגבוה, שהרי בערכין [כא:] אמרינן דאחר יכול להפריש ולהקריב קרבן בעדו, ובמה יתכפר, כיון שלא הפריש מממונו... ואין לומר כיון דאחר נותן לו במתנה נחשב כשלו, הא על כרחך לא מתנה ממש היא, דבמאי קנה, הא לא משך להיות נחשב כממונו, וצריך עיון". אמנם החזו"א [או"ח סימן קכו ס"ק לג-לד], כתב דזהו מדין עבד כנעני, שאמרו בגמרא [קידושין ז.] "הילך מנה והתקדשי לפלוני, מקודשת ["ואף על גב דממונא לאו של משלח הוא" (רש"י שם)] מדין עבד כנעני. עבד כנעני, לאו אף על גב דלא קא חסר ולא מידי קא קני נפשיה ["דתנן במתניתין לקמן (קידושין כב:) קונה את עצמו בכסף ע"י אחרים, שאחרים פודין אותו בממונן, והוא קונה עצמו ויוצא לחירות, ואע"ג דלא חסר איהו בהאי ממונא מידי" (רש"י שם)], האי גברא נמי אף על גב דלא קא חסר ולא מידי, קא קני לה להאי איתתא". ולפי זה חסרון הממון של המפריש נחשב לחסרון ממון של המתכפר, ולא קשה מידי. ויעויין בספר בית ישי סימן קכז [ד"ה ודאתאן] שהאריך בזה. <b>אך יש להעיר</b> מלשון הגמרא [חולין ריש מא.], שאמרו על חטאת בהמה "כיון דקניא ליה לכפרה, כדידיה דמיא". ולפי המהר"ל היה צריך להאמר להיפך; "כיון דהוי ליה דידיה, מהני לכפרה". ועיין בדבר אברהם [ח"ב סימן יב אות ב] שהכריע שאין הקרבן צריך להיות ממון בעלים, שאע"פ שאמרו [ב"ק סו:] "'קרבנו' [ויקרא א, ג], ולא הגזול", מכל מקום "מצד דיני הקרבן לא בעינן כלל שיהיה שלו, אלא דמצד הקדש בעינן שיהיה שלו, דאי לאו הכי לא מצי מקדיש ליה, ואין זה דין בקרבן, אלא דין בההקנאה, כמו הקנאת ממון, דאין אדם מקנה דבר שאינו שלו" [לשונו שם]. והביא את הגמרא הנ"ל בחולין לבסס את הכרעתו.
(22) לשונו בנתיב העבודה פ"א [א, עז:]: "וזה [הקרבן] מורה גם כן כי הוא יתברך גם כן שלם בתכלית השלימות, ומסולק מכל חסרון. כי כאשר יש חס ושלום זולתו, הרי חסר אותו שהוא זולתו, אם כן הוא חסר חס ושלום [ראה למעלה הערות 9, 17]. וכאשר אנו עובדין לפניו, הרי הכל שלו, וכאשר הכל שלו אין כאן חסרון, כי הוא הכל, ואינו חסר. ולכך נאמר בקרבנות [במדבר כח, ב] 'את קרבני לחמי לאשי ריח ניחוחי', כי האדם כאשר אין לו לחם הוא חסר, והלחם הוא השלמתו עד שאינו בחסרון. לכך הקרבנות נקראים 'קרבני לחמי לאשי', על שם שהקרבן מורה על השלמתו, שאינו חסר". ולהלן [לאחר הערה 38] כתב: "זהו שלימותו יתברך, שאין מציאות זולתו". וראה להלן הערות 39, 188.
(23) הקב"ה.
(24) כמו  שנאמר [שמות כה, ב] "ויקחו לי תרומה", ופירש רש"י [שם] "ויקחו לי תרומה - לי לשמי". וכתב שם בגו"א אות א [רנו.]: "דאם לא כן, הרי 'לה' הארץ ומלואה' [תהלים כד, א], וכתיב [תהלים נ, יב] 'אם ארעב לא אומר לך', 'כי לי כל חיותו יער וגו'' [שם פסוק י], ולפיכך צריך לומר 'לי לשמי'". ובגמרא [מנחות קי.] דרשו מפסוקים אלו שאין הקב"ה זקוק לקרבנות לצרכו, אלא "לרצונכם אתם זובחים" [שם (ראה למעלה הערה 13)]. ולמעלה פמ"ז [תקיט:] כתב: "לא שיהיה פירושו שיתן האדם נוי אל הקב"ה, כי דבר זה אי אפשר". ובבאר הגולה באר הרביעי [תקטז:] כתב: "לא שהוא יתברך מקבל ברכה מברואיו, חס ושלום לומר כך". ובאור חדש פ"א [שסא:] כתב: "הוא יתברך מפרנס הכל, ואינו מקבל מן בריותיו". ובדר"ח פ"ב מ"א [תפ.] כתב: "השם יתברך לא יקבל טובה מן הבריות כלל". ושם פ"ו מי"א [תו.] כתב: "הן אמת שאין יתברך מקבל כבוד מזולתו, ובודאי אם יצדק האדם מה יתן לו ואם יחטא מה יפעל לו [עפ"י איוב לה, ו-ז]". והטעם לכך הוא שהרי "החומר הוא חסר, ולכך החומר מקבל. כי כל אשר הוא מקבל, הוא חסר מה שהוא מקבל" [לשונו למעלה פמ"ד (שיג:)]. ובדר"ח פ"ד מ"א [כ.] כתב: "כי החומר הוא החסר תמיד, והוא מקבל מן אחר, כמו שהתבאר לך פעמים הרבה מענין החומר, שהוא חסר, ולכך הוא מקבל מן אחר" [ראה למעלה פמ"ד הערה 208, ופס"ח הערה 70, וש"נ]. לכך ברי הוא שח"ו לומר שהקב"ה יקבל מן הבריות [הובא למעלה פמ"ז הערה 381].
(25) "בעצמם" - בעצם מהותם.
(26) פירוש - אין האדם הפרטי [המקריב את הקרבן] יכול להוסיף על כלל המציאות, שהמציאות בכללותה חוזרת אל השם יתברך, ואין הפרט יכול להוסיף כלום על הכלל, וכמו שמבאר והולך.
(27) לשונו למעלה פ"מ [קכד.]: "ועוד יש ענין גדול בקריעת ים סוף. שאף אם היו המכות במצרים ביאור ובארץ, אינה דומה לקריעת ים סוף, שהוא בטול אל הים, שאין הים נחשב כמו היאור, שהוא נהר אחד פרטי, אבל הים, אף על פי שהם ימים הרבה, מכל מקום הכל בשם 'ים' נקראו, כדכתיב [בראשית א, י] 'ולמקוה המים קרא ימים'. והים בריאה מיוחדת בעולם, וכדכתיב [תהלים צה, ה] 'אשר לו הים והוא עשהו ויבשת ידיו יצרו', הרי נחשב כמו היבשה, והוא יסוד אחד מן היסודות, שהוא יסוד המים". ולמעלה פמ"ז [תסט:] כתב: "הים, שהוא יסוד המים, כמו שאמרנו פעמים הרבה". ובגו"א שמות פי"ח אות א [ג:] כתב: "קריעת ים סוף היה נחשב בכלל העולם, כי הים הוא יסוד המים, ובשביל זה כל המים נבקעו. והיינו כשהיסוד נלקה, דהיינו הים, נלקו עמו כל המים, דומה כשהלב נלקה נלקו עמו כל האיברים, לפי שהלב הוא יסוד לכל האיברים, שכלם מקבלים כח ממנו, כן הים הוא יסוד, ש'כל הנחלים הולכים אל הים וממנו שבים ללכת' [קהלת א, ז], וכשנלקה הים נלקו עמו כל המים". וקודם לכן בגו"א שמות פי"ד אות כז [רפה:] כתב: "אבל עיקר הפירוש כי הים הוא יסוד המים, ו'כל הנחלים הולכים אל הים וממנו הם שבים ללכת'. למה הוא דומה, ללב האדם, וכאשר נלקה הלב, שהוא יסוד כל האיברים, נלקה עמו הכל. כך כשבקע הקב"ה את הים, שהוא יסוד כל המים, נלקו כל המימות עמו, אף המים שבצלוחית נבקעו [מכילתא שמות יד, כא]. גם כי אחר שהקב"ה נטל היסוד שלהם נלקו עמו הפרטים, והם שאר המים שהם תחת הכלל, ונבקעו עמו... ובמדרש [מדרש תהלים קיד, ג] 'בצאת ישראל ממצרים הים ראה וינוס הירדן יסוב לאחור' [תהלים קיד, א-ג], מה ענין הירדן לכאן שאמר 'הירדן יסוב לאחור'. אלא גבירתה לקה, שפחה לקה עמה. הרי שאמר הירדן לקה בשביל שלקה הים שהוא גבירתה. וכן לקו כל מימות בעולם בשביל שלקה יסוד המים, שהוא הים". ובבאר הגולה באר הרביעי [תכג:] כתב: "כי הים הגדול, במה שהוא יסוד המים". וראה למעלה פ"מ הערות 258, 279, פמ"ב הערה 7, פמ"ז הערה 191, ופנ"ח הערה 18.
(28) לשונו בבאר הגולה באר החמישי [כג:]: "כאשר יש מספר ששים, הוא מספר כללי שלם, ואם יתוסף עליו אחד, היחיד בטל אצל מספר כללי, ואין האחד מוסיף על הכלל". ובדר"ח פ"ג מ"י [קנז.] כתב: "תמצא שהשם [יתברך] הוא נמצא עם העדה, ועדה היא עשרה [גיטין מו.], כי שם 'עדה' בא על הכלל, ואין הוספה על הכלל, כי אף אם אתה מוסיף על הכלל, אינו יוצא מן הכלל הראשון". ואמרו חכמים [ברכות מז:] "לעולם ישכים אדם לבית הכנסת כדי שיזכה וימנה עם עשרה הראשונים, שאפילו מאה באים אחריו... נותנין לו שכר כנגד כולם". והמהרש"א [שם] כתב: "דכל בי עשרה שכינתא שריא [סנהדרין לט.], והם י' ראשונים שהביאו השכינה לבית הכנסת, והבאים אחר כך אינן עושין כלום בזה, רק מה שמתפללין עם הי' שהביאו השכינה לשם" [הובא למעלה פי"ב הערה 15].
(29) לשונו להלן בסוף הפרק [לאחר ציון 185]: "ומפני זה צוה להקריב לו קרבן, כי לא צריך השבה גמורה שיקריב עצמו אליו לגמרי, רק הוראה שהנמצאים שבים אליו, תלוים במי שהוא נותן קיומם. ומפני זה נקרא 'אשי לחמי' מטעם אשר התבאר, כי כאשר הוא יתברך הכל, וכל הנמצאים שבים אליו, הרי הוא בלתי חסר. ואף על גב שכל הנמצאים בודאי שבים אל השם, שכל עלול תולה בעלתו, חפץ הוא יתברך לזכות האדם שהוא יעשה זה בפעל שלו". וראה הערה הבאה.
(30) ניתן להטעים רצון זה ["שרצון השם יתברך שהנמצאים ישובו אל השם יתברך"], כי השבת הנמצאים אל הקב"ה מורה על שהקב"ה אחד ואין זולתו [כמבואר למעלה הערה 19]. ו"עיקר כבודו מה שהוא יתברך אחד בעולמו ואין זולתו" [לשונו בנר מצוה (יא.)]. והואיל ו"רצונה הוא כבודה" [ירושלמי פאה פ"א ה"א], ובדר"ח פ"ו מי"א [תד:] כתב בשם הרמב"ם [מו"נ ח"ג פי"ג] "הרצון הוא עצמו, וזהו כבודו". ובספר החסידים סימן קנב כתב "רצונו של אדם זהו כבודו" [ראה למעלה פ"ו הערה 113, ופנ"ו הערה 34], לכך ברי הוא "שרצון השם יתברך שהנמצאים ישובו אל השם יתברך", כי זהו כבודו.
(31) אע"פ שבפועל אין הפרט [האדם] מוסיף לכלל, מ"מ הפרט קיים בהקרבת קרבן רצון הקב"ה, ובזאת זכותו. והרי זו מעלתן של כל המצות, שמקיים על ידן רצון הקב"ה, וכפי שכתב למעלה פ"ו [שיא.]: "מצוה עצמה, שהיא רצון בוראו, וזה עיקר המצוה לעשות רצון הבורא", ושם הערות 113, 114. ובדר"ח פ"א מ"ב [קעה:] כתב: "עשיית המצות, לעשות רצון השם יתברך". וראה למעלה פס"ו הערה 60, ופס"ח הערה 17.
(32) יש להעיר מדבריו למעלה פ"ח [שפה.], שכתב: "הקרבן הוא מדבק ישראל אל השם יתברך... ודבר זה יתבאר בסוף הספר באריכות [כוונתו לפרק זה]. ובמסכת תענית [כז:], אלמלא מעמדות לא נתקיימו שמים וארץ וכו' ["עיסקי קרבנות שישראל עושין, הן היו כלים בחטאן, ומשהן כלין שמים וארץ העומדים בזכותן אין מתקיימין כו'" (רש"י שם)]. וזה מפני כי אין לעולם קיום רק על ידי הדבוק בו יתברך, ובו מתקיים הכל. ולפיכך בזכות הקרבנות שמים וארץ מתקיימים" [הובא למעלה הערה 11, ולהלן הערה 180]. ולהלן בסוף הפרק הביא מאמר זה, וכתב [לאחר ציון 178]: "אם לא היה מעמדות הקרבן, לא היה קיום אל כל הנמצאים, שאין הנמצאים מצד עצמם יש להם קיום כלל". ואם הקרבת הקרבנות אינה יוצרת את הדיבוק בה' [כי דיבוק זה קיים ועומד מעצמו], ורק הקרבת קרבנות ניתנה לבני אדם כדי לזכותם, מדוע בלעדי הקרבנות "לא נתקיימו שמים וארץ", דנהי שתחסר לבני אדם הזכות של הקרבת קרבנות, אך מכל מקום הדיבוק בהקב"ה קיים בלא"ה, וכיצד דבר שנעשה לזכות בני אדם נהפך לקטגוריא עליהם, עד שאם לא יעשוהו אזי שמים וארץ לא יתקיימו. ויל"ע בזה.
(33) כמבואר בנתיב העבודה ר"פ א [א, עז.], והובא למעלה הערה 19. וראה להלן הערה 64.
(34) לשון הגמרא [שם]: "תניא, אמר רבי שמעון בן עזאי, בוא וראה מה כתיב בפרשת קרבנות, שלא נאמר בהן לא 'אל', ולא 'אלקים', אלא 'ה'', שלא ליתן פתחון פה לבעל דין לחלוק", ופירש רש"י [שם] "לבעל הדין - לאומרים רשויות הרבה הן, והדבר מוכיח; שזה ששמו כך ציום להקריב לו מנחה, וזה ששמו כך ציום להקריב לו פרים, וזה אילים, לכך נאמר בכולם [ויקרא א, ט] 'ריח ניחוח לה''".
(35) וכן כתב למעלה [לאחר ציון 15]: "בזה שכל הנמצאים שבים אליו, רצה לומר שהכל אפס זולתו, כי במדריגת רוממתו הנה הוא יתברך הכל, ואינו חסר דבר". וכוונתו מתבארת על פי דבריו למעלה פ"מ [צז.], שכתב: "כי החמרים נקרבים אל השם יתברך, שהוא נבדל מן החומר, וראוי שיהיו נקרבים אליו יתברך החומרים. כי כל ענין הקרבן הוא להודיע כי בהתבונן מציאות השם יתברך, אין אצל מדריגתו מציאות לשום נמצא. כי הוא יתברך נבדל מכל חומר בעולם, ואם כן במעלתו ובמציאותו אין דבר חמרי נמצא. ולכך היו מקריבים אליו הקרבנות, לדעת כי הדברים החומרים אין להם מציאות אצל השם יתברך, שהוא נבדל מן החומר, והכל נקרב אל השם יתברך, שהוא נבדל מן החומר".
(36) לשונו בנתיב העבודה פ"א [א, עז.]: "בהקרבה שמקריבין אליו מורה שהוא הכל ואין זולתו, ובזה השם יתברך אחד. ולכך אצל כל הקרבנות לא נזכר רק שם המיוחד, בלבד ולא שם אחר, רק שם המיוחד. וכל זה מפני שעל ידי העבודה נראה כי הוא יתברך אחד ואין זולתו, כמו שאמרנו". ובח"א למנחות קי. [ד, צ:] כתב: "כי הקרבן מורה על כי הוא יתברך אחד, שכל הנמצאים שבים אליו, והוא אחד, שזהו ענין הקרבן הוא השבת הנמצאים אל השם יתברך, וכאשר הכל שב אליו בזה הוא אחד. וזה השם בפרט הוא שם המיוחד, ולכך לא נזכר אצל קרבנות רק שם המיוחד". ואודות שהשם המיוחד מורה על היות הקב"ה אחד, כן כתב למעלה בהקדמה שלישית [קמד:]: "השם של הקב"ה הוא 'אחד', דכתיב [זכריה יד, ט] 'ושמו אחד'". ובאור חדש פ"ט [תתשע:] כתב: "זרע עמלק מתנגד לשם המיוחד, המורה שהוא יתברך אחד". ובנתיב האמת פ"א [א, קצט.] כתב: "היו"ד שהיא ראשונה בשמו הגדול יתברך מורה על שהוא אחד, כי היו"ד אין חלוק בעצמה, כי האותיות אפשר לחלקם; כי הוי"ו אפשר לחלק ולעשות ממנה שני יודי"ן, חוץ מן היו"ד שהיא אות קטן, אי אפשר לחלקה לשנים. ואחדותו יתברך היתה קודם שנברא העולם, וכן אמרו [פרקי דר"א פ"ג] קודם שנברא העולם היה הוא יתברך אחד ושמו אחד. ולכך היו"ד שמורה על אחדותו יתברך הוא קודם" [הובא למעלה הקדמה שלישית הערה 91]. <b>והביאור הוא</b> שהשם המיוחד מורה על היות הקב"ה נבדל מכל הנמצאים וזולתו אפס, ולכך ה' הוא אחד. ולמעלה בהקדמה שניה [עה.] כתב: "מאחר שמן הוייתו נתהוה הכל, אין בזה שתוף כלל, שהם נמצאים מאתו יתברך הוא, ומהוייתו הפשוטה נמצא הכל, והכל אפס זולתו, והוייתו יתברך נקרא הוייה, וזולתו אפס". ולמעלה פ"ל [תקכו:] כתב: "במה ששם המיוחד מורה על אחדותו יתברך, שהוא נבדל מכל הנמצאים". ובגו"א שמות פ"ג אות ט [נב.] כתב: "שם הויה מורה שהוא נבדל מכל הנמצאות ולא נתלה בשום נמצא... שם בן ארבע אותיות נאמר על שהוא ההויה שאין לו התלות בזולתו, וזולתו אפס. ולפיכך נקרא בשם הויה שהוא ההוה בלבד בעצמו. ושם הזה הוא באות היו"ד, מפני כי מורה על נסתר, שהוא נסתר ונבדל מן הנמצאות... שם הזה [מורה] על שהוא נבדל מן הנמצאות, ואין הצטרפות בו אל הנמצאות, לכך הוא שמו המיוחד". <b>ובגו"א שמות</b> פ"כ אות כט [קיז:] ביאר לפי זה מדוע המזבח מאריך ימים [רש"י שמות כ, כב], וכלשונו: "סוד המזבח שהוא להאריך ימים במה שהיה עליו ההקרבה לה', ולא נאמר בקרבנות לא 'אל' ולא 'אלקים', אלא 'לה'', וזה בעצמו המאריך הימים, והבן זה". ונראה שכוונתו היא שככל שהאדם עושה עצמו עלול להקב"ה, כן הוא זוכה לאריכות ימים, וכמו שכתב בדר"ח פ"א מי"ג [שמה:]: "מה שהרבנות קוברת בעליה [פסחים פז:], כי האדם הוא מקבל החיות והקיום מן השם יתברך, שהוא 'אלקים חיים' [ירמיה י, י], ומשפיע החיים והקיום לנמצאים כלם. והנה כל אשר הוא עושה עצמו מקבל, שהוא משפיל עצמו, ראוי הוא לקבל החיים מן השם יתברך. אבל הבעל השררה שהוא המושל על אחר, ואינו עושה עצמו מקבל, רק פועל ומושל באחר, אינו מקבל הקיום והחיים". ושם פ"ג מ"ו [קעח.] כתב: "דע כי הוא יתברך רוצה להיות עם הנבראים מצד כי אין עלה בלא העלול, לכך השם יתברך חפץ להיות עם אשר הוא עלה להם". ושם הויה מורה שהאדם עלול נעדר מציאות מצד עצמו, ולכך הוא זוכה לאריכות ימים [ראה למעלה הקדמה ראשונה הערות 80, 82, הקדמה שניה הערה 154, הקדמה שלישית הערה 91, פ"ח הערה 102, פ"ל הערה 82, פמ"ז הערה 292, ופס"ו הערה 37].
(37) לשונו בנתיב הענוה פ"א [ב, ג.]: "ואמר רבי יהושע בן לוי [סוטה ה:], בא וראה כמה גדולים נמוכי רוח; שבזמן שבית המקדש קיים, אדם מקריב עולה, שכר עולה בידו. מקריב מנחה, שכר מנחה בידו. אבל מי שדעתו שפלה, מעלה עליו הכתוב כאילו הקריב כל הקרבנות, שנאמר [תהלים נא, יט] 'זבחי אלקים רוח נשברה'... פירוש דבר זה, כי מי שרוחו נשברה כאילו הוא מבטל עצמו מן המציאות לגמרי, ודבר זה עצמו כמו כל הקרבנות, שאין ענין הקרבנות רק להודיע כי הוא יתברך הכל, ואפס זולתו. ולפיכך שוחטין ומקריבין אליו הקרבן, ודבר זה מבואר במקומות הרבה כי זה ענין הקרבן. וכאשר רוחו נשברה בקרבו, הרי כאילו הקריב כל הקרבנות, שכל הקרבנות ביחד מורים כי הנמצאים כלם אינם נחשבים, אפס זולתו יתברך. ועל זה באים כל הקרבנות על פי הוראה הזאת, כי אין קרבן אחד מורה רק על דבר מיוחד, עד שבכל הקרבנות נשלמה הוראה זאת. והאדם כאשר בעצמו רוחו נשברה בקרבו, עד שהאדם בכללו אינו נחשב לכלום, דבר זה מורה כי הכל אפס זולתו יתברך. כי האדם הוא הכל, והוא מלך של כל הנמצאים, וכאשר האדם אינו כלום, כל הנמצאים אינם כלום, ובזה נחשב כשאדם רוחו נמוכה כמו כל הקרבנות" [הובא למעלה פ"מ הערה 139, ופ"ס הערה 21].
(38) פירוש - מציאותם של הנבראים אינה דבר זולתו יתברך, אלא תולדה מחסדיו יתברך. ולמעלה פס"ד [לאחר ציון 141] כתב: "אמרינן בפרק כיצד מברכין [ברכות לה.], רבי לוי רמי; כתיב [תהלים כד, א] 'לה' הארץ ומלואה', וכתיב [תהלים קטו, טז] "השמים שמים לה' והארץ נתן לבני אדם'. לא קשיא, כאן קודם ברכה, וכאן אחר ברכה, עד כאן. ופירוש דבר זה, כי בודאי הכל הוא להקב"ה, ואין לבריה דבר מצד הדין והמשפט, רק בשביל שהוא יתברך מבורך, ובשביל כך משפיע לנמצאים. לפיכך קודם שנתן הברכה אל הקב"ה, הכל הוא להקב"ה, כי אין לבריה שום דבר מצד הדין, והכל הוא של הקב"ה, רק מצד שהוא ברוך ומשפיע הטוב לנמצאים, מזה הצד יכולים הבריות להנות", ושם הערה 146.
(39) כי אם היתה ח"ו מציאות זולתו, היתה אותה מציאות חסרה להקב"ה, וכמבואר בנתיב העבודה פ"א [א, עז:], והובא למעלה הערה 22.
(40) חוזר לדבריו לראש הפרק, בביאור סמיכות ספר ויקרא להקמת המשכן, שכתב: "לכך אחר שצוה השם בעשיית המשכן, ולהיות שכינתו ביניהם, שזהו שפונה העלה ולהיות עם מי שהוא עלול ממנו, צוה השם יתברך בהקרבת הקרבן, שיקריבו לפניו לעבוד עבודתו יתברך, ובזה יפנה העלול אל העלה". ומכנה ספר ויקרא "הספר השלישי" כי כוונתו לומר שבספר זה מתגלית מדת "נורא", והיא המדה השלישית [לאחר חסד וגבורה], וכפי שמבאר והולך.
(41) כגון ר"פ אחרי [ויקרא טז, א-לד] עוסק בעבודת כהן הגדול ביוה"כ, ור"פ אמור עוסק בדיני טומאה נשואין  ומומים של כהנים [ויקרא פרקים כא, כב]. ומה שמכנה כאן את הכהנים בשם "עובדי ה'", כי בא להדגיש שספר ויקרא מורה ש"השם יתברך יחיד בעולם ואפס זולתו", ו"שאין מציאות זולתו" [לשונותיו כאן], לכך בכדי שהכהנים לא יחלקו חשיבות לעצמם, מכנה אותם "עובדי ה'", שהם בטלים לה', כפי שהעבד בטל לאדונו. ואמרו חכמים [פסחים ג:] "הנהו תלתא כהני, חד אמר להו 'הגיעני כפול' ["מלחם הפנים לחלקי" (רש"י שם)]... וחד אמר 'הגיעני כזנב הלטאה', בדקו אחריו ומצאו בו... שחץ פסול". ובנתיב הצניעות פ"ג [ב, קח:] כתב: "'שחץ פסול' פירוש גאות פסול מצאו בו. ורצה לומר כי מפני גאותו אין ראוי לכהונה, כי העבד צריך שיהיה עבד נכנע". ודע שלא מצאתי את הביטוי "עובדי השם" בספריו אלא רק בנר מצוה [פב:], וגם שם עסק בכהנים, וכלשונו: "כי עיקר רשעת היונים שטמאו את ההיכל... והשם יתברך ראה רשעתם שטמאו היכל שלו, וגם כן גזרו שמד לבטל התורה ומצותיה, ונתן כח ביד חשמונאי שהם כהנים עובדי השם בהיכלו, ואלו נצחם דוקא, ולא אחרים". ורש"י [שמות כט, ל] "הכהן תחתיו מבניו -  מכאן ראיה כל לשון 'כהן' לשון פועל, עובד ממש". ולמעלה פ"ל [תקי:] כתב: "שבט לוי היה נקרא עליהם שֵׁם 'כהנים' ועובדים להקב"ה".
(42) חג"ת ומלכות. וארבעה דברים אלו נזכרים להדיא פעם אחת בקרא [יובא בהערה הבאה], וכן נמצאים בכמה דברים שהם ארבעה [ארבע פרשיות של תפילין, שלשת האבות ודוד המלך, ארבעה מינים של לולב, ארבע מלכיות, ארבע המצות שנזכרו בהן יצ"מ (שרצים, משקלות, רבית, וציצית), וכמו שהתבאר למעלה פמ"ה הערה 126, ועוד]. ומה שכתב כאן "אשר זכרם התורה תמיד" אין כוונתו לנאמר להדיא בתורה [כי זה רק נמצא פעם אחת], אלא ליסוד זה המרומז בתדירות בכמה מקומות. ולא מצאתי עוד מי שהקביל את ארבעת הספרים לחג"ת ומלכות.
(43) למעלה פל"ט [טו.-יט:], ופמ"ד [ש.-שי.]. והמלים "אצל ביאור פרשיות תפילין" מורות יותר על דבריו למעלה פל"ט, ששם ביאר את ס"פ בא, שבה נזכרו ב' פרשיות תפילין [שמות יג, פסוקים ט, טז]. וכן להלן [לפני ציון 67] כתב: "ואלו ארבעה דברים הם נזכרים בארבע פרשיות תפילין גם כן, וכאשר בארנו למעלה <b>במקומו</b> בארוכה אלו ארבעה דברים". ולמעלה פמ"ד [ש.] כתב: "כאשר תבין את הדברים אשר נתבארו לך למעלה בפרשת תפילין שהם על האדם, כי אותם המעלות הגדולות אשר נמצאו בו יתברך... ועל אותן המעלות נקרא הוא יתברך [דברים י, יז] 'הגדול הגבור והנורא לא ישא פנים ולא יקח שוחד'". הנה התיבות "הגדול הגבור והנורא" הן כנגד חסד גבורה ותפארת, כי "גדול" כנגד חסד [ראה הערה הבאה], "גבור" כנגד גבורה, ו"נורא" כנגד תפארת [רמב"ן דברים י, טז]. והתיבות "אשר לא ישא פנים ולא יקח שוחד" הן כנגד הנהגתו יתברך את הנמצאים, שבפסוק שלאחריו נאמר [דברים י, יח] "עושה משפט יתום ואלמנה ואוהב גר לתת לו לחם ושמלה". והנהגתו יתברך את הנמצאים היא כנגד מלכות [ראה למעלה פמ"ד הערה 151, ופס"ז הערה 29]. ושם מבאר בארוכה כיצד ארבע פרשיות של תפילין מקבילות לחג"ת ומלכות. וראה להלן הערות 65, 68.
(44) לשונו למעלה הקדמה שלישית [קל:]: "ולפיכך אמר [ברכות נח.] 'לך ה' הגדולה' [דהי"א כט, יא], זו מעשה בראשית. כלומר שכל חלופי הענינים שהם מתיחסים אל צדדים מתחלפים, הכל הוא מאתו. וכנגד צד מזרח רצה לומר מפעל שהוא מתיחס אל צד מזרח, זכר 'הגדולה', 'זו מעשה בראשית'. שמן המזרח השמש עולה ומחדש בכל יום מעשה בראשית, וכל מעשה בראשית נקרא 'גדולה', שכל הנבראים הם גדלותו של הקב"ה שבראם, כמו שתקנו [תפילת "עלינו לשבח"] 'לתת גדולה ליוצר בראשית'". ויש בזה הטעמה מיוחדת; רק פעמיים בכל ספריו הזכיר את ספר הגדולה [שלא זכינו לאורו], ואחת מן הפעמים האלו הוא בח"א לסנהדרין צז. [ג, רט:], שכתב: "ויתבארו בספר הגדולה אם יזכני יוצר בראשית". ומדוע דוקא כאשר מזכיר ספר הגדולה כינה את הקב"ה "יוצר בראשית". אלא ברי שעשה כן משום שספר הגדולה עוסק ב"לתת גדולה ליוצר בראשית". וכוונתו כאן לומר ששתי התיבות ["האל הגדול"] מורות על מדת החסד. <b>ואודות ששם</b> "אל" מורה על חסד, כן כתב למעלה בהקדמה ראשונה [כד.]: "בשם 'אל' סדר הנמצאים כלם... שזה השם הוא חסד". ובדר"ח פ"א מ"ב [רט.] כתב: "וזכר שם 'אל', שהוא מדת החסד, כמו שאמרו ז"ל [מכילתא שמות טו, ב] 'אל' זה מדת החסד, שנאמר [תהלים כב, ב] 'אלי אלי למה עזבתני', ואין אומרים 'למה עזבתני' למדת הדין". ובנתיב התשובה פ"ו [צח:] כתב: "ולא נתפרש בגמרא שם 'אל'... על מה הוא מורה... ויראה לומר שם הזה הוא חסד, והוא ידוע כי שם הזה מדת חסד, כמו שאמר הכתוב 'אלי אלי למה עזבתני'". וכן הוא בח"א לר"ה יז: [א, קטז.], ובקיצור בח"א לשבת קיט: [א, סד:]. ובבית האוצר לגר"י ענגל [ח"א עמוד 129] כתב: "הנה נודע בחכמת האמת כי השם 'אל' הוא שם מדת החסד" [ראה למעלה הקדמה ראשונה הערה 88, וש"נ]. <b>ואודות ש"גדול"</b> מורה על חסד, הנה נאמר [דברים ג, כד] "אתה החילות להראות את גדלך", ופירש רש"י [שם] "את גדלך - זו מדת טובך". ובנצח ישראל ר"פ נב כתב: "החסד מתדמה כהר, לפי שכל חסד הוא גדול... כדכתיב [תהלים לו, ו] 'צדקתך כהררי אל'". וכן נמצא שאברהם אבינו מתואר בשם "גדול", וכפי שכתב למעלה פנ"ד [קעה.]: "כי 'גדול' הוא בשביל אברהם, ועליו נאמר [בראשית יב, ב] 'ואעשה אותך לגוי גדול'". וראה למעלה הקדמה ראשונה הערה 88, פמ"ד הערה 155, ופנ"ד הערה 185, וש"נ.
(45) לשון המהרש"א [ברכות נח.]: "ואמר 'הגדולה', היא מדת חסד, שבמדה זו נתהוה מעשה בראשית, כמו שנאמר [תהלים פט, ג] 'עולם חסד יבנה'" [הובא למעלה הקדמה שלישית הערה 16, ופ"ח הערה 170].
(46) לשונו למעלה פט"ז [סז:]: "כי התורה היא סדר העולם, בה ברא הקב"ה את העולם, ולפיכך הדברים שהם עיקר יסוד העולם התורה מספר בהן באריכות, כמו אבות העולם, שהם אבות ושורש אל אומה הישראלית, שהם עיקר העולם. נמצא כי האבות הם יסוד העולם, וראוי לבאר היסוד על מה הוטבע העולם". ולמעלה פ"ל [תקכב:] כתב: "האבות, שהשפיע מהם העולם". ובגו"א בראשית פל"ב אות ב [קלא:] כתב: "כי האבות הם יסוד העולם, בעבור שהם עיקר לכל ישראל... והמלאכים אשר הם ממונים לשמור העולם וממונים עליו, הם נמצאים עם האבות, שהם יסודות הבריאה... שאין אבות העולם רק אותם שהם התחלה, ומהם נתייסד העולם. לזה תמצא במדרש רבות בפרשת בראשית [א, ד] שקודם שנברא העולם האבות היו במחשבה להיות נבראים, והיינו הטעם כי האבות הם עיקר העולם שממנו נתייסדו ישראל, וזה הטעם היו המלאכים נמצאים עם האבות". ובנתיב העבודה פ"ג [א, פג:] כתב: "כי האבות היו התחלה לכל העולם, שלכך נקראו 'אבות', ולא 'הצדיקים הראשונים', כי העולם כולו נברא בשביל ישראל, והאבות היו אבות והתחלה אל ישראל. וכאילו האבות הם העלול הראשון מן השם יתברך... והאבות הם העלול הראשון אשר יש לו צירוף אל השם יתברך". ושם פ"י [א, קו.] כתב: "כי ברכה ראשונה [של שמו"ע], שהיא נקראת 'ברכת אבות' [ברכות לד.], אשר האבות הם השתלשלות העולם... כי בכח הברכה הזאת הוא כל התפלה, כי ברכה זאת נזכר שהוא יתברך 'אלקי אברהם אלקי יצחק ואלקי יעקב', והאבות הם השתלשלות העולם, כי הם התחלה לעולם, ובכח ההתחלה הוא הכל" [הובא למעלה פ"ט הערות 223, 232, פט"ז הערה 38, פכ"ה הערה 48, פ"ל הערה 64, פל"ו הערה 117, פמ"ז הערה 404, ופנ"ד הערה 135]. ורבינו בחיי [דברים יז, טו] כתב: "'אבן מאסו הבונים היתה לראש פינה' [תהלים קיח, כב], כי היא האבן המשלמת הבנין, ומאסו בה הבונים, הם האבות, שכל העולם נבנה מהם". וכן בגו"א בראשית פי"ז אות ג [ערד:] ותפארת ישראל פמ"ט [תשעז.] ביאר ש"הבונים" הם האבות [ראה למעלה פמ"ו הערה 223]. והמקור לומר ש"הבונים" הם האבות נמצא בזוה"ק [ח"א פט:, קצז:, רמח:, ח"ג קמב:], ותיקוני זהר תיקון כ [סא:]. וראה להלן הערה 118.
(47) לפני שנעשו ישראל לאומה. ולמעלה פכ"ט [תפו:] כתב: "מי שהוא יותר במעלה מאוחר לצאת לפעל, כך תמצא בישראל, שכל האומות נעשו לאומות גדולות, כמו אומות אדום עמון ומואב וישמעאל, קודם ישראל, כי היותר במעלה יוצא אחרון לעולם הטבע, כמו שהיה ביעקב ועשו". ולמעלה פל"ט [מג:] כתב: "כל אומות זו אחר זו היו יוצאים עד שבעים אומות. וכן עמון ומואב ואדום". ומה שהדגיש אומות מסויימות [בפכ"ט את "אדום עמון ומואב וישמעאל", ובפל"ט את "עמון ומואב ואדום"] מתוך כלל אומות העולם, יתבאר עפ"י דבריו בח"א למנחות נג: [ד, פב:], שכתב: "כי שבעים אומות היו בדור הפלגה [רש"י דברים לב, ח, וראה למעלה פס"ז הערה 78], ואף עמון ומואב ואדום תמצא כי היו לעמים קודם שהיו ישראל, כי הם [ישראל] יצאו באחרונה לפועל כאשר יצאו ממצרים, וכבר ישבו עמון ומואב ואדום בארצם, כדכתיב בקרא שציוה לסבב ארצם, שנתן להם ארץ ירושתם קודם [דברים ב - ה, ט, יט], שמזה תראה כי היו לאומות ונתישבו בארצם קודם לישראל". מבואר מדבריו כי אומות העולם נחלקות לשתי קבוצות; (א) שבעים אומות שהיו מדור הפלגה. (ב) ארבע אומות ממשפחת אברהם, והם: ישמעאל, עמון, מואב, ואדום. והדגשת המהר"ל [למעלה פכ"ט ופל"ט] היא שישראל איחרו לבוא לעולם אף יותר משאיחרו ישמעאל עמון מואב ואדום, שאף הן אינן נכללות בשבעים אומות, ומ"מ ישראל איחרו לצאת לעולם אף לאחר שישמעאל אדום מואב ועמון. וכן הדגיש בגו"א בראשית פ"א אות ז [ח.], שכתב: "אין דבר נברא באחרונה רק ישראל, כי אדום ומואב נעשו לאומות קודם לישראל, וישראל באחרונה". וכן כתב בתפארת ישראל פי"ב [קצה:], ובנצח ישראל פ"י [רנג:], ויובא להלן הערה 50. ובנצח ישראל פ"ס [תתקכב.] ביאר שאדום ומואב אינן בכלל שבעים אומות [ראה למעלה פכ"ט הערה 31, פל"ט הערה 145, פנ"ו הערה 87, פס"ז הערה 78, ולהלן הערות 51, 150]. אך כאן כתב דבר שלא כתב במקומות הנ"ל; והוא, שמתוך ארבע האומות של משפחת אברהם [ישמעאל עמון מואב ואדום], אדום היא האומה האחרונה שיצאה לעולם. ולא מצאתי מקורו. ואולי כתב כן מסברה הואיל ועשו נולד לאחרונה [בראשית כה, כו], לאחר שנולדו ישמעאל [בראשית טז, טו] מואב ועמון [בראשית יט, לז-לח].
(48) כי ישראל יצאו לעולם לאחר כל האומות, וכמבואר בהערה הקודמת. וראה בסמוך הערה 51.
(49) יש להעיר, שבהרבה מקומות כתב בספר זה שישראל נעשו לאומה כשיצאו ממצרים [ראה למעלה פנ"ב הערה 179, פס"א הערה 60, ופס"ח הערה 11, וש"נ], ומאי האי שכתב שישראל נעשו לאומה משפרו ורבו במצרים, שזה קודם ליצ"מ. ויש לומר, שכאן בא להורות כיצד ספר בראשית עוסק בבריאת העולם והאומות, ו"בריאה" פירושה מעבר מאין ליש [רמב"ן בראשית א, א "אין אצלנו בלשון הקודש בהוצאת היש מאין אלא לשון 'ברא'"], ומעבר כזה אכן התרחש כאשר ישראל פרו ורבו במצרים, ולא ביצ"מ, כי אע"פ שיצ"מ נחשבת ללידת ישראל, אך אין בה מעבר מאין ליש, שהרי אישי ישראל היו בעולם בפועל גם טרם יציאתם ממצרים. לכך עד כמה שנוגע ל"בריאת ישראל" מאין ליש, בהכרח שבריאה זו אכן נעשתה כאשר אישי ישראל באו לעולם בפועל, וזהו שכתב "ועדיין לא היו ישראל בעולם עד שפרו ורבו במצרים". וראה בסמוך הערה 52.
(50) פירוש - שם "בריאה" אינו מתייחס רק לנבראים שנבראו בששת ימי בראשית, אלא גם ליציאת האומות לפעל במשך ימי עולם. לכך רק לכשנבראו ישראל [לאחר כל האומות], תמה ונשלמה בריאה שניה זו. ואודות שני מסלולי בריאה אלו [של העולם ושל תולדות העולם], כן כתב למעלה פל"ט [לח.]: "במדרש שמות רבה בפרשת בא [יט, ז]... כשם שבראתי את העולם ואמרתי להם לזכור את השבת, כך היו זוכרים את הנסים שעשיתי לכם [במצרים], וזכרו ליום שיצאתם משם, שנאמר [שמות יג, ג] 'זכור היום אשר יצאתם'... וביאור מדרש זה, כשם שברא הקב"ה את עולמו לשבעה ימים, וצוה הקב"ה לזכור את השבת [שמות כ, ח], וזה כי השבת הוא השלמת הבריאה, והכל פונה אל ההשלמה, שהוא עיקר. ולפיכך כל ששת ימי מעשה פונים אל השבת, שהוא השלמת הבריאה... וכן יציאת מצרים הוא השלמת סדר העולם... שידוע כי בעולם הזה העיקר הוא האדם, ובישראל בחר מכל האומות. וישראל הושלמו כאשר יצאו ממצרים, ואז היו לעם. ונמצא יציאת מצרים כמו שבת, כי שבת השלמת הבריאה, ויציאת מצרים השלמת תולדות העולם. כי אחר שנשלמה הבריאה, היו תולדות העולם מתחילין לצאת אל השלימות. וכל אומות זו אחר זו היו יוצאים עד שבעים אומות... נמצא כי ימי הפסח כמו השבת לגמרי, רק שהשבת השלמת הבריאה, וימי הפסח השלמת סדר העולם ותולדותיו". ושם בכת"י [תק:] הוסיף: "שמן בריאת העולם היה העולם מתחיל להתישב בבני אדם. וכל אומה מתחלקת כל אחת ואחת בפני עצמו, וישראל אחרונים, ובזה נשלם הכל" [הובא שם הערה 159]. ועוד אודות שישראל הם תכלית ושלימות העולם, ראה למעלה פכ"ג הערה 175, ופנ"ב הערה 173.
(51) לשונו למעלה פל"ט [מד.]: "ישראל יצאו באחרונה לכל האומות. וזה דמיון הבריאה, שהאדם נברא באחרונה. לכך אמרו על ישראל [יבמות סא.] אתם קרוים 'אדם', ואין אומות העולם קרוים 'אדם'. ואז כאשר יצאו ישראל היה עומד העולם, שלא יצאו עוד שום אומה אל הפעל". ולמעלה פנ"ב [סח:] כתב: "יציאת מצרים, שהוציא אותם מבית עבדים להיות לו עם סגולה, הויה גדולה, והוא שלימות העולם בודאי, כמו שהתבאר לך כי ישראל שלימות העולם". ובגו"א בראשית פ"א אות ז [ח:] כתב: "ישראל יצא באחרון מן כל הנבראים, והם שלימות כל העולם, וכאשר יצאו ישראל אז היתה שלימות כל עולם, ואז עמדה הבריאה, כי כבר הגיע התכלית והשלימות... ובשביל כך היה דבר בישראל שלא היה בכל האומות, כי לא תמצא אומה באחרונה כמו ישראל, מורה על שישראל הם משלימים כל העולם, ולפיכך הם באחרונה. ובדבר זה יתבאר מה שאמרו חכמים [יבמות סא.] 'אתם קרוים אדם', שהרי ישראל דומים אל האדם, שכל הבעלי חיים נבראו בראשונה, והאדם באחרונה, לומר שהאדם משלים הכל. וכן כל האומות נבראו ראשונה, וישראל באחרונה. ודברים נסתרים הם, ונפלאים מאד" [ראה להלן פ"ע הערה 43]. ובהקדמה לדר"ח בביאור משנת "כל ישראל" [צד.] כתב: "ישראל השלמת העולם, כי לא הושלם העולם עד שהיו ישראל בעולם, ואז הושלם העולם לגמרי. כי כל האומות נעשו לעם [קודם לישראל]... וישראל הם האומה האחרונה מכל שבעים אומות... ולא תמצא אומה שהיתה אחר כך, ולפיכך עִם ישראל נשלם העולם". ובתפארת ישראל פי"ז [רנח:] כתב: "כי ישראל מצד עצמם אין ראוי בריאתם בהתחלה... כי אין ראוי לישראל רק הבריאה בסוף, אחר כל האומות. ודבר זה נמשך אל טבע הבריאה, כי האדם שהוא מבחר המינים התחתונים, ובשבילו הכל נברא, הוא נברא באחרונה. ולא תמצא שום אומה בעולם שנבראת אחר ישראל, רק כלם קודמים להם. שאף אדום וישמעאל, וכן עמון ומואב, היו אומות גדולות קודם שהיו ישראל לעם. כאילו טבע הבריאה חייב דבר זה. כי הדבר שהוא שלמות הכל, ראוי שבו יושלם הכל. וכמו האדם שהוא שלמות כל מעשה בראשית, ובו נשלם כל מעשה בראשית. כך ישראל היו שלמות כל העולם, בהם יושלם הכל. וזה אמרם [יבמות סא.] אתם קרוים אדם, ואין מכחישי ה' קרוים אדם. וזה נראה בישראל, אחר שענין האדם יש לישראל בבריאתם, שהרי הם נבראו באחרונה, אם כן הם היו האדם, ולא מכחישי ה'". וכן כתב שם פי"ב [קצה.], ונצח ישראל פ"י [רנג.]. וראה למעלה פכ"ט הערה 30, ופל"ט הערות 147, 148.
(52) יש להבין, שלמעלה [לאחר ציון 47] כתב: "ועדיין לא היו ישראל בעולם עד שפרו ורבו במצרים". נמצא שבריאת ישראל נעשתה כאשר "פרו ורבו במצרים" [ראה למעלה הערה 49], וזה נזכר בס"פ ויגש [בראשית מז, כז], שנאמר "וישב ישראל בארץ מצרים בארץ גושן ויאחזו בה ויפרו וירבו מאוד". אך בפרשת ויחי לא נזכר דבר מ"פרו ורבו במצרים", אלא נזכרו בה ברכות יעקב לבני יוסף ולשבטים, וקבורת יעקב. לכך ק"ק מה שכתב "עד סוף פרשת ויחי מדבר מן בריאת עולם", דאיזו בריאה נזכרה בפרשת ויחי. ואולי ברכות יעקב הן מכלל מה שכתב למעלה [לאחר ציון 45] "וכן בו בריאת האבות, שמהם הושתת העולם". ויל"ע בזה.
(53) לשונו למעלה בתחילת הקדמה שניה [מא:]: "האותות והמופתים שבאו בתורה ובנביאים, לא יתחכמו [המאמינים] עליהם, ואצלם נודע כי ה' עושה גבורות ונפלאות, וכל אשר חפץ בעולמו יעשה, הן להרוס הן לבנות, כחומר ביד היוצר, ברצותו מרחיב וברצותו מקצר. כי הוא בראו מאין, ועד אין יכול להשיבהו, כך הוא דעת המאמינים". ולמעלה פל"ט [יז.] כתב: "כמו שמאתו הכל נמצא, כך היכולת בידו להפסיד אשר ירצה. לכך היה מפסיד התחלת וראשית מצרים, וזה נזכר בפרשה שניה [של תפילין]". ובנצח ישראל פי"ט [תכז.] כתב: "עוד יש לפרש גם כן [תהלים צב, ב] 'טוב להודות לה'', שהוא ברא הכל. ואחר שבראם, יש לו הכח להפסיד אותם. וזה שאמר [שם] 'ולזמר לשמך עליון', שהוא יתברך עליון ומושל עליהם". ואמרו חכמים [כתובות טז.] "הפה שאסר הוא הפה שהתיר" [ראה למעלה פל"ט הערה 49, פמ"ד הערה 159, ופמ"ז הערה 483].
(54) כי מכות מצרים באו כדין ועונש על המצריים, ולא בכדי לשחרר את ישראל. וזהו מה שנאמר [בראשית טו, יד] "וגם הגוי אשר יעבודו דן אנכי", ופירש רש"י [שם] "דן אנכי - בעשר מכות". והגו"א שם אות טז [רסא.] כתב: "דן אנכי בעשר מכות. פירוש דאינו מלשון דין, דלא מצינו שהביא הקב"ה אותם בדין, אלא רוצה לומר 'דן' שיעניש אותם. ומה שכתוב לשון 'דן', שהוא רמז על י' מכות, שהראשונה דם [שמות ז, כ], והעשירית 'נגע אחד אביא על פרעה ועל מצרים כו'' [שמות יא, א], ולכך פירש רש"י 'בעשר מכות', ולא פירש סתם 'במכות'". ובחידושי הגרי"ז על התורה [שמות ז, א] כתב: "'ויאמר ה' אל משה ראה נתתיך אלהים לפרעה' [שם]. פירש רש"י נתתיך וגו' - שופט ורודה לרדותו במכות ויסורין, עד כאן לשונו [של רש"י]. והמבואר בזה שהמכות שבאו על מצרים לא היו בכדי שישלחו את ישראל, אלא לקיים מה שנאמר לאברהם [בראשית טו, יד] 'וגם את הגוי אשר יעבודו דן אנכי', ועל כן נעשה לשופט עליהם לדונם על מעשיהם. וכמו כן איתא בעדיות פ"ב מ"י דמשפט המצריים י"ב חודש, והיינו כמו שכתבנו דהמכות הן מדין משפט וקיום ההבטחה לאברהם". והובא למעלה הרבה פעמים [הקדמה שלישית הערה 45, פט"ז הערה 76, פכ"ז הערה 8, פל"ב הערה 61, פל"ח הערה 114, פנ"ו הערה 72, פנ"ח הערה 8, פנ"ט הערה 34, ובמבוא לספר עמוד 18].
(55) הלשון אינו כ"כ מובן, אך נראה שרוצה לומר שיצ"מ היא דוגמה להנהגת "הגבור", שכך מדי פעם פועל השם יתברך בעולם. ויש להעיר מהמבול שנזכר בפרשת נח [בראשית ז, י-כד], שגם אז חזינן ש"הוא מפסיד ברצונו הנבראים, ועושה גבורות", ומה מורות מכות מצרים [הנזכרות בספר שמות] יותר מהמבול [הנזכר בספר בראשית].
(56) עד פרשת בשלח. נמצא שארבע הפרשיות הראשונות של ספר שמות [שמות וארא בא ובשלח] עוסקות ביצ"מ. ולמעלה פס"ו [לאחר ציון 12] ביאר גם את שייכותן של פרשיות יתרו ומשפטים [מה שלא הזכיר כאן],  וכלשונו: "ולפיכך יבואו הפרשיות כסדרן; דמתחלה הוציאם ממצרים, ואחר כך נתן להם עשרת דברות, והתחלתם [שמות כ, ב-ג] 'אנכי ה' אלקיך אשר הוצאתיך מארץ מצרים לא יהיה לך אלהים אחרים', ואחר כך שאר דברות. ופרשת [שמות כא, א] 'אלה המשפטים', כי מאחר שהוא לאלקים להם, צריכים לקבל את משפטיו, כי כל אלהים יש לו משפט במה שהוא אלהים... ולפיכך תבין כמה גדול עון המביא משפטו בערכאות של עובדי עבודה זרה, שיוצא ממשפט אלקי ישראל ונכנס תחת משפט אלהי נכר. כי כל אלהות יש לו הנהגה, והמביא משפטו בערכאות מייקר הנהגת אלהות אחר, שהרי מיד אחר קבלת מלכותו בסיני נתן להם משפטים השייכים לאלקותו".
(57) פירוש - התכלית שייכת לעיקר הדבר, כי לולא התכלית אז עיקר הדבר לא היה נעשה מעיקרו. ובבאר הגולה סוף הבאר החמישי [קכו:] כתב: "לא שהוא יתברך היה פועל אל עולם הזה, אך פעולתו את העולם היה לתכלית מכוון. כי הפועל אשר יפעל ללא תכלית מכוון, אין ראוי שיקרא פועל, כיון שהוא פועל ללא תכלית". ובהקדמה לתפארת ישראל [ו.] כתב: "ואין ספק כי כל פעולה אשר רחוק שיגיע הפועל אל תכלית כוונתו, אין ראוי שיפעל אותה פעולה, שלא יהיה פעולתו לריק ולבטלה". ושם פל"ז [תקסא:] כתב: "כל דבר נמצא על שלש סבות... השלישי, הוא התכלית, אשר הוא בכל פעולה יפעל לתכלית נאה, ולא יפעל הפועל אל לא תכלית. ולפיכך התכלית הוא סבת מציאות הדבר... שבשביל התכלית יפעל הפועל, וזה הוא סבת מציאות הדבר". ובדרוש על התורה [ל:] כתב: "כי כל דבר שיש לו תכלית יש לו קיום, ואשר אין לו תכלית אין לו קיום, כי הוא דבר בטל בעצמו באשר אין לו תכלית. וכמו שאמרו [אבות פ"ג מ"ט] 'כל שחכמתו קודמת ליראת חטאו אין חכמתו מתקיימת'. כל זה מפני כי חכמה זאת אין לה תכלית, וכל שאין לה תכלית הוא מתבטל ואין לו קיום כלל". והבטוי "סוף מעשה במחשבה תחילה" [פזמון "לכה דודי"] מורה שיש תכלית מתחילת המעשה. ו"תכלית המעשה הוא ראשית המחשבה" [לשונו בדרוש התורה שם]. וכן "התכלית הוא ראשית המחשבה" [לשונו בגו"א בראשית פ"א אות ז (ח:)], "כי סוף מעשה הוא תחלת המחשבה" [לשונו שם פל"ז אות טז (ריג:)]. והמו"נ [ח"ג ר"פ יג] כתב: "כל פועל שיעשה בכונה, אי אפשר לדבר ההוא אשר עשה מבלתי תכלית אחת, בגללה עשה. וזה מבואר, לא יצטרך למופת לפי העיון הפילוסופי" [הובא למעלה פס"ו הערה 3].
(58) לשונו למעלה פס"ו [לאחר ציון 8]: "כאשר מצאנו בכתוב שתכלית היציאה הוא שיהיה לישראל לאלקים, וכדכתיב בתחלת היציאה [שמות ו, ו-ז] 'והוצאתי אתכם מתחת סבלות מצרים ולקחתי אתכם לי לעם והייתי לכם לאלקים'. ובסוף פרשת תצוה [שמות כט, מו] כתיב 'המוציא אתכם מארץ מצרים לשכני בתוכם', מוכח כי תחלת היציאה היה על מנת שיהיה להם לאלקים... ואחר כך היה רוצה לשכון ביניהם, שהרי מיד אחר כך כתיב [שמות כה, ח] 'ועשו לי מקדש ושכנתי בתוכם וגו''". והנה התבאר כי תכלית היציאה שיהיה להם לאלקים ולהיות שכינתו ביניהם".
(59) יש להבין, כי הואיל וספר שמות עוסק בגבורתו יתברך נגד המצרים, מדוע בספר זה יש צורך להאריך כל כך בביאור "התכלית מה שגאל הקב"ה, כי התכלית הוא מעיקר הדבר, והתכלית הוא כמו שאמרנו לשכון ביניהם" [מפרשת יתרו ואילך], הרי גאולת ישראל לא נזכרה בספר שמות מצד עצמה, אלא כדי להורות עד היכן נמשכה הנהגת "הגבור" שהיתה ביצ"מ, וכמו שכתב [לפני ציון 53] "הוא מפסיד ברצונו הנבראים, ועושה גבורות כמו שעשה במצרים... ויציאת מצרים נזכר מתחלת פרשת שמות עד שגאלם השם יתברך". וא"כ קשה, איך רובו של ספר שמות [מפרשת יתרו ואילך] משתייך למדת "הגבור", אשר מדה זו היא היא ענינה של ספר שמות. ועוד קשה, הרי התכלית של הנהגת "הגבור" היתה איבוד והענשת המצריים, ומדוע מבאר שהתכלית היא גאולת ישראל. <b>ונראה</b>, שמצינו ביציאת מצרים היו שני דברים מעורים ומחוברים זה עם זה; פועל של הויה לישראל, ופועל של הפסד למצרים, וכמו שכתב כמה פעמים בספר זה. וכגון, למעלה סוף הקדמה שלישית [קסא.] כתב: "לפיכך שם הספר 'גבורות ה'', בו יתבאר גבורותיו אשר עשה עם ישראל, ואשר הפליא לעשות נגד הקמים. בזרוע עזו השפיל רמים, ועָם עני הושיב בגבהי מרומים, ישתבח שמו לעולמים". ולמעלה פ"ט [תנח.] כתב: "לכך הביא השם יתברך זרעו בגלות כדי שיקנו האמונה, וידעו כח מעשיו שהוא עושה לאוהביו, וגבורותיו אשר עושה לאויביו, כמו שעשה למצרים מן מכות הגדולות והנוראות, והטובה שעשה לאוהביו". ולמעלה פכ"ו [תכא:] כתב: "הגואל שיאמר פקידה כפולה ["פקוד יפקוד" (שמות ג, טז)] הוא גואל של אמת [שמו"ר ג, ח], מפני כי ישראל נגאלו בענין זה להטיב להם לגאול אותם, ולהרע למצרים. פקידה הראשונה להטיב לישראל, והשניה להרע למצרים". ולמעלה פ"מ [עג:] כתב: "כי יד ה' שהכה במצרים ויצאו על ידי גבורת הקב"ה, ואותה היד היה עליהם [על ישראל]". ולמעלה פמ"ז [תקלב:] כתב: "על זה אמר [שמות טו, ו] 'ימינך ה' נאדרי בכח ימינך ה' תרעץ אויב', כמו שאמרו במכילתא [שם] מלמד שיד אחד היתה מצלת ישראל, ויד אחרת משקעתן בים סוף. ועם המכה שהיתה בכח, היה מציל את ישראל". וכן כתב בהמשך הפרק שם [תקמ:]. ולמעלה פנ"ה [ריז:] כתב: "שהיה מחריב ושורף את מצרים, ובשביל כך יצאו, כי כאשר החריב מצרים יצאו ישראל". ורש"י [שמות טו, ו] כתב: "ימינך ה' נאדרי בכח להציל את ישראל, וימינך השנית תרעץ אויב". <b>ואבוהון לכולהו</b> הוא מה שנאמר [ישעיה יט, כב] "ונגף ה' את מצרים נגוף ורפוא וגו'", ובזוה"ק [ח"ב לו.] אמרו "'נגוף' למצרים 'ורפוא' לישראל". הרי שמוזכרות יחד מפלת המצרים וגאולת ישראל. וכן נאמר [תהלים סח, ז] "מוציא אסירים בכושרות", ודרשו חכמים [סנהדרין כב.] "אל תיקרי 'בכושרות', אלא 'בכי ושירות'", שהוא "בכי למצרים ושירה לישראל" [תוספות רא"ש סוטה ב.]. ובתנחומא [בא אות יא] אמרו "'בכושרות', רבי יונתן אמר בכי ושירות, אלו בוכין ואלו משוררין; מצרים בוכין, 'כי אין בית אשר אין שם מת' [שמות יב, ל]. וישראל משוררים, 'קול רנה וישועה באהלי צדיקים ימין ה' עושה חיל' [תהלים קיח, טו]". <b>ובמאמרי פחד יצחק</b> פסח, מאמר קיא [אות ח], כתב: "החידוש בעשר מכות אינו בזה שרשעים נענשו. אף לפני פרעה באו עונשים על רשעים; מבול, מהפכת סדום, ועוד. החידוש במכות הוא במשקל 'נגוף ורפוא' שבו. שכל מה שנגפו בו המצרים נתרפאו ממנו ישראל, וניצלו הימנו... יציאת מצרים והמכות הם דוקא על משקל זה, והוא החידוש שנתהוה אז... ה'נגוף ורפוא' נתאחדו באותו מעשה, ולא היה סתם עונש לרשע ושכר לצדיק. כל עצם המחלה על מצרים משמשת הכרח לרפואה לישראל". וראה למעלה במבוא לספר [עמודים 18-19] שנתבאר שם שמחמת כן שם הספר הוא בלשון רבים ["גבורות ה'"], ולא בלשון יחיד ["גבורת ה'"], אע"פ שבפסוק שעליו נקרא שם הספר נאמר בלשון יחיד [דהי"א כט, יא] "לך ה' הגבורה", ולא "לך ה' הגבורות", כי ביצ"מ היו שתי פעולות בו זמנית; גאולת ישראל, ואיבוד המצריים [ראה למעלה הקדמה שלישית הערה 160, פ"ט הערה 93, פכ"ו הערות 20-22, פ"מ הערה 46, פמ"ז הערות 438, 483, פנ"ה הערה 60, ופנ"ט הערה 33]. לכך מדת "הגבור" נמצאת בשתי פנים; באבוד המצריים, ובגאולת ישראל, ועל כך נקרא הספר בלשון רבים "גבורות ה'", שתי גבורות.
(60) פירוש - ספר ויקרא עוסק בקרבנות, המורים שאפס זולתו, וכפי שביאר למעלה [מציון 7 ואילך] ענין הקרבנות. וכן יחזור כאן לבאר בקצרה.
(61) כי "נורא" מורה על מי שמתיראים ממנו. ולמעלה פנ"ו [רלט.] כתב: "מה שנקרא הקב"ה 'נורא', 'האל הגדול הגבור והנורא' [דברים י, יז], והוא לשון נפעל, כי אין לקרות השם יתברך בלשון פעל, מפני שהיה משמע שהוא פועל המורא. אבל אין השם יתברך פועל המורא, רק המקבל המורא הוא ירא מעצמו, ואם לא ירצה להיות ירא, אין כאן פועל שפועל בו היראה. וזה שאמרו חכמים [ברכות לג:] 'ועתה מה ה' שואל מעמך כי אם ליראה וגו'' [דברים י, יב], ודרשו ז"ל 'הכל בידי שמים, חוץ מיראת שמים'".
(62) לשונו בנתיב גמילות חסדים פ"ד [א, קסב.]: "כי הוא יתברך אחד בעולמו, ומפני שהוא אחד עושה בעולמו מה שהוא רוצה, ויכול על הכל" [הובא למעלה פל"ט הערה 10]. ורש"י [שמות כ, יז] כתב: "ובעבור תהיה יראתו - על ידי שראיתם אותו יראוי ומאויים תדעו כי אין זולתו, ותיראו מפניו". ויש להעיר מדברי רש"י [דברים ג, כד], שכתב שכאשר משה רבינו התחנן להקב"ה להכנסו לא"י, הוא אמר ש"אינך דומה למלך בשר ודם, שיש לו יועצין וסנקתדרין הממחין בידו כשרוצה לעשות חסד ולעבור על מדותיו. אתה אין מי ימחה בידך אם תמחול לי ותבטל גזירתך". הרי היות הקב"ה "אחד ומי מוחה בידו אשר הוא עושה" מביאה לבקשת סליחה ומחילה מה', ואילו כאן כתב שהיא מביאה ליראה מה'. <b>ויש לומר</b>, כי אפשרות הסליחה גופא מביאה ליראה, ומקרא מלא הוא [תהלים קל, ד] "כי עמך הסליחה למען תִּוָּרֵא", ופירש הראב"ע [שם] "הטעם כאשר תסלח לעוני, ישמעו חוטאים וישובו גם הם, ויניחו חטאם. ואם לא תסלח, לא ייראוך, ויעשו חפצם ככל אות נפשם". וכן כתב הרמב"ן [בהקדמתו לספר דברים]: "לא יאמר אדם לא נוכל לרשת את הארץ, כי אין אדם אשר לא יחטא, ומיד תהיה מדת הדין מתוחה כנגדנו, ונאבד. ולכן הודיעם משה רבינו כי הקב"ה רחמן מלא רחמים, כי הסליחה והמחילה ממנו יתברך סיוע ועזר לבני אדם בעבודתו, וכענין שאמר הכתוב 'כי עמך הסליחה למען תורא'". לכך בקשת משה "אין מי ימחה בידך אם תמחול לי ותבטל גזירתך" אינה סותרת ליראת ה', אלא מחזקת אותה. והרקאנטי [דברים י, יז] כתב: "'האל הגדול הגבור והנורא'... רמז לשלשה אבות. 'הגדול' רמז למדת החסד. 'הגבור' למדת הגבורה. 'והנורא' למדת הרחמים, שנאמר 'כי עמך הסליחה למען תורא'". והם הם הדברים. <b>ועוד נראה</b> לבאר על פי דברי השערי אורה שער ה [עמוד תקו במהדורת בורנשטיין], שכתב ש"נורא" הוא כינוי ל"תפארת", וכלשונו: "לפעמים נקראת הספירה הזאת, שהוא הקו האמצעי, 'נורא'. והסוד לפי שהוא כלול מן החסד ומן הדין, לפיכך הוא נקרא 'נורא'. ויעקב כמו שהוא מכוון כנגד הקו האמצעי, הוא גילה הסוד, וזהו שאמר [בראשית כח, יז] 'ויירא יעקב ויאמר מה נורא המקום הזה אין זה כי אם בית אלקים'. כלומר חלקו ראה ואמר 'מה נורא המקום הזה', שהרי באותה המראה הודיעוהו חלקו ועניינו במרכבה... וחלק אברהם נקרא 'גדול', חלק יצחק נקרא 'גבור', וחלק יעקב נקרא 'נורא'. וזהו סוד 'האל הגדול הגבור והנורא', הלא תראה היאך תקנו בתפילה 'אלקי אברהם אלקי יצחק ואלקי יעקב האל הגדול הגבור והנורא', אחר שהזכיר האבות, הזכיר מידותיהם". ולמעלה פנ"ו [רסא:] כתב: "'ובמורא גדול' [דברים כו, ח], זו גלוי שכינה [הגש"פ], בזכות יעקב וממדתו, שאצלו נאמר [בראשית לה, ז] 'כי שם נגלו אליו האלקים בברחו מפני אחיו'". ומדת יעקב היא רחמים [כפי שיבאר בהמשך הפרק], ומדת רחמים כלולה מחסד ודין [זוה"ק ח"א רנז., והובא למעלה פנ"ו הערה 125]. לכך מדת "והנורא" מביאה ליראה ולרחמים כאחת. ודו"ק.
(63) מקורו בזוה"ק [ח"א יא:] "יראה דאיהי עיקרא, למדחל בר נש למאריה בגין דאיהו רב ושליט עיקרא ושרשא דכל עלמין, וכלא קמיה כלא חשיבין, כמה דאתמר [דניאל ד, לב] 'וכל דיירי ארעא כלא חשיבין'". והשל"ה [עשרה מאמרות מאמר שלישי אות צח] הביא דברים אלו, וכתב: "דבריו אלו קטני הכמות ורבי האיכות, צריכין באור רחב, כמו שהאריך בבאור הרב ראשית חכמה בשער היראה [פרק א, אותיות ז-מג], עיין שם, אשרי עין הרואה את דבריו. גם אנכי לא אחשך מלבאר זה הענין של 'רב ושליט'", ושם מאריך בזה. <b>ולמעלה פמ"ז</b> [תקלה.] בביאור הפסוק [שמות טו, יא] "מי כמוך באלים ה' מי כמוך נאדר בקודש נורא תהלות עושה פלא", ביאר שוב שמדת "נורא" נובעת מהיות הקב"ה עושה בעולם מה שירצה [וגם מחמת היותו נבדל מהנמצאים], וכלשונו: "השם יתברך הוא אשר עושה מה שירצה, ומנצח הכל. ולכך אמר 'מי כמוך נאדר בקודש נורא תהלות עושה פלא', שהוא עושה פלאות בעולם כמו שירצה... וזה 'מי כמוך נאדר בקודש נורא תהלות עושה פלא'... הוא נורא על כל ברואיו, כי לפי שהוא נבדל, הוא נורא על אשר נבדל מהם. כי שנים שהם משתתפים יחד, אין כאן מורא. אבל הוא יתברך בלתי משותף עם הנמצאים. וכדי שלא תאמר כי 'נורא' אשר נאמר בכאן שהוא מיירא את זולתו, ועל זה אמר 'נורא תהלות', פירוש כי תהלות שלו הם נוראים על האדם, רצה לומר שיש לו תהלות נוראים 'עושה פלא', שהוא יתברך נבדל מן הנמצאים, ולכך הוא נורא עליהם, ולכך הוא עושה פלא. ואילו לא היה נבדל מן העולם, לא היה גובר עליו לעשות בו פלאות. אבל בשביל שהוא נבדל ממנו, הוא משנה אותו".
(64) לשונו למעלה [לאחר ציון 32]: "ולפיכך כל ענין הקרבנות להורות כי השם יתברך יחיד בעולם ואפס זולתו... כי הקרבנות כמו שהם להורות על אחדותו, שכל הנמצאים במדריגת רוממתו ומעלתו נחשבים לאפס... שאין מציאות זולתו". ובנתיב העבודה פ"א [א, עז.] כתב: "וזה [הקרבן] מורה גם כן על שהוא יתברך אחד ואין זולתו יתברך, כי כאשר מקריבין אליו קרבן מורה זה כי הכל שלו, וכאשר הכל הוא שלו אם כן אין זולתו, והוא יתברך אחד. ואם לא היה זה, היה אפשר לומר כי יש זולתו. אבל בהקרבה שמקריבין אליו, מורה שהוא הכל ואין זולתו, ובזה השם יתברך אחד" [הובא למעלה הערה 19].
(65) לשון הפסוק במילואו [דברים י, יח] "עושה משפט יתום ואלמנה ואוהב גר לתת לו לחם ושמלה". ודע, שגם בסיפא דקרא שלפניו נזכרת הנהגת ה', שנאמר [דברים י, יז] "כי ה' אלקיכם וגו' האל הגדול הגבור והנורא אשר לא ישא פנים ולא יקח שוחד", והתיבות האחרונות ["אשר לא ישא פנים ולא יקח שוחד"] שייכות להנהגת ה', וכמו שכתב למעלה פמ"ד [שז.]: "פרשה רביעית [של תפילין, והיא פרשת (דברים יא, יג-כא) "והיה אם שמוע תשמעו" (מנחות לד:)] כנגד הנהגתו יתברך את הנמצאים, וכמו שנזכר בפרשת 'והיה אם שמוע תשמעו', שמנהיג השם יתברך את עולמו להטיב להם כשיעשו הטוב, ולהרע להם חס ושלום אם לא יעשו הטוב. וכנגד זה 'לא ישא פנים ולא יקח שוחד עושה משפט יתום ואלמנה ואוהב גר לתת לו לחם ושמלה', וזה הוא אמתת הנהגתו יתברך במשפט". הרי שהזכיר את סוף פסוק יז ["לא ישא פנים ולא יקח שוחד"] ביחד עם פסוק יח ["עושה משפט יתום ואלמנה וגו'"]. וקודם לכן בפרק [ש:] הזכיר רק את סוף פסוק יז [מובא בסמוך הערה 68]. ואילו כאן דילג על סיפא דקרא קמא, והביא רק קרא בתרא ["עושה משפט יתום ואלמנה וגו'"]. ויל"ע בזה.
(66) כי משפט ["עושה משפט וגו'"] הוא הנהגה, וכמו שכתב למעלה פס"ו [לאחר ציון 25] "אין הנהגה בלא משפט, שהמשפט הוא הנהגת העם". וכן נאמר [משלי כט, ד] "מלך במשפט יעמיד ארץ". ובספר מעלות התורה [לרבי אברהם אחי הגר"א] כתב: "איתא בגמרא [ברכות סא:] 'צדיקים, יצר טוב שופטם. רשעים, יצר הרע שופטם. בינונים, זה וזה שופטם. וצריך להבין משפטים הללו מאי היא, הלא [דברים א, יז] 'המשפט לאלקים הוא'. ושמעתי מאחי הגאון ז"ל, ד'משפט' הוא לשון הנהגה, ולכן יקרא הדיין השופט 'אלהים', כי הוא מנהיג ומשגיח על בני דורו. והכי פרושו; 'צדיקים יצר טוב שופטם', רצה לומר מנהיגם, שכל הנהגותיו על פי יצר טוב. הרשעים, יצר הרע שופטם, רצה לומר מנהיגם. ובינונים, זה וזה שופטם, רצה לומר מנהיגם" [הובא למעלה פס"ו הערה 26]. וראה להלן הערה 73.
(67) "כי ארבעה ספרים הם כנגד ארבעה דברים אשר זכרם התורה תמיד, והם ד' פרשיות תפילין כמו שהתבאר למעלה אצל ביאור פרשיות תפילין" [לשונו למעלה לאחר ציון 41].
(68) למעלה פל"ט [טו.-יט:], ופמ"ד [ש.-שי.]. ולשונו כאן "וכאשר בארנו למעלה <b>במקומו</b> בארוכה ענין אלו ארבעה דברים" מורה יותר על דבריו למעלה פל"ט, ששם ביאר את ס"פ בא, שבה נזכרו ב' פרשיות תפילין [שמות יג, פסוקים ט, טז]. ולמעלה פמ"ד [ש.] כתב: "כאשר תבין את הדברים אשר נתבארו לך למעלה בפרשת תפילין שהם על האדם, כי אותם המעלות הגדולות אשר נמצאו בו יתברך... ועל אותן המעלות נקרא הוא יתברך [דברים י, יז] 'הגדול הגבור והנורא לא ישא פנים ולא יקח שוחד'" [ראה למעלה הערה 43]. וכאמור למעלה [הערות 42, 43] כוונתו לספירות חג"ת ומלכות. ולמעלה פל"ט בכת"י [תצז.] כתב: "פרשה רביעית פרשת 'והיה אם שמוע תשמע' [דברים יא, יג-כא], שמדבר בהנהגת העולם, שהוא יתברך מנהיג את עולמו לטוב אם יעשו רצונו, ולרע אם ח"ו יעברו רצונו. וזהו גם כן ביחוד על ישראל, כי השכינה עם ישראל בפרט, כאשר היה נראה שהיתה השכינה עם ישראל הולכת באוהל מועד. ומאחר שהשכינה עמהם, ולא עם שום אומה, כדכתיב [שמות לג, טז] 'ובמה יודע איפה כי מצאתי חן בעיניך הלא בלכתך עמנו ונפלינו אני ועמך מכל העם אשר על פני האדמה'. וזה בעצמו הנהגה לטובה אם יעשו הטוב, והרע אם יעברו, כדכתיב [שמות לג, ג] 'כי לא אעלה בקרבך כי עם קשה עורף אתה פן אכלך בדרך'. נמצא מה שהקב"ה עִם ישראל מביא שינהיג אותם בטוב אם ישמעו, וברע ח"ו אם לא ישמעו. וכל הפרשה 'והיה אם שמוע' מורה שהשם יתברך יהיה עמהם להטיב להם אם ישמעו, ולהרע להם אם לא ישמעו" [הובא למעלה פל"ט הערה 38]. וראה להלן סוף הערה 83.
(69) פירוש - ארבעה החומשים הראשונים שייכים זה לזה לגמרי, אך ספר דברים אינו שייך לגמרי למהלך זה, אלא עומד בפני עצמו, וכמו שמבאר והולך. וצרף לכאן דבריו בתפארת ישראל פמ"ג [תרסג.], שכתב: "ההפרש שיש בין המשנה התורה ובין שאר התורה, כי התורה שנתן השם יתברך לישראל, יש בה שתי בחינות; הבחינה האחת, מצד השם יתברך, אשר הוא נותן התורה. הבחינה השנית, מצד ישראל, המקבלים את התורה. ואם היה אחד נותן לחבירו דבר, והם שוים במדרגה, אין כאן רק בחינה אחת, כי שניהם שוים במעלה. אבל כאשר השם יתברך, שהוא על הכל, נתן התורה לישראל, והם בארץ, אי אפשר שלא יהיה כאן בחינה מיוחדת מצד הנותן, ובחינה אחרת מצד המקבל. ולפיכך התורה כולה, חוץ ממשנה תורה, שהוא חומש האחרון, ראוי שימצא בה הבחינה מצד הנותן. כי המקבל מקבל בסוף, כאשר גמר הנותן את גזרת דבריו, ואז המקבל מקבל. ולפיכך נקרא 'משנה תורה' [מגילה לא:], כאילו היה דבר מיוחד, שהוא מצד המקבל. ויש בחינה מצד המקבל, דכתיב במשנה תורה [דברים א, ה] 'הואל משה באר את התורה הזאת', כי המקבל הוא צריך יותר פירוש וביאור. וזהו ההפרש אשר יש בין התורה ובין משנה תורה". הרי ארבעה הספרים לחוד [מצד הנותן], וספר דברים לחוד [מצד המקבל].
(70) לשונו בדר"ח פ"ג מט"ז [תטז.]: "ואמר [ברכות יז.] 'ונהנין מזיו השכינה'. רצה לומר כי האדם על כל פנים מצד שהוא עלול, אי אפשר שיהיה שלם לגמרי מצד עצמו, ועל זה אמר שיושלם האדם על ידי העלה עצמה, שיהיו נהנים מזיו השכינה, והוא יתברך יהיה משלים אותם, וזהו שאמר שיהיו נהנים מזיו שכינה. והנה אין למעלה ממדריגה זאת, כאשר יהיה השלמת האדם על ידי השם יתברך בעצמו, שיושפע עליהם זיו שכינה, רוצה לומר שיהיה השם יתברך משלים את מציאותם, והוא יתברך צורה להם". ובנתיב גמילות חסדים פ"ד [א, קס:] כתב: "אמר רב יהודה, הרואה את המת... אם ליוהו מה שכרו, אמר רבי אבהו [משלי יט, יז] 'מלוה ה' חונן דל' [ברכות יח.]... מאחר שאין הלואה שייך אצל העני, שהרי אין לו לשלם כלום, ואין אדם מלוה את מי שאין לו לשלם, רק נחשב הלואה זאת אל השם יתברך... כי השם יתברך משלים חסרון כל הנבראים, ועל השם יתברך להשלים את החסר לאדם, ולכך הלואה זאת אל השם יתברך, שעליו להשלים מה שחסר לאדם. וכן כאשר מלוה המת, החסד שעושה לאדם נקרא שהוא הלואה אל השם יתברך, מאחר כי השם יתברך משלים הכל, והמת הזה חסר לויה, לכך האדם המלוה אותו, על השם יתברך לשלם שכרו, שהרי הלוה לו" [ראה למעלה פס"ב הערה 69, ופס"ד הערה 169, וש"נ].
(71) פירוש - משנה תורה הוא הספר האחרון שבתורה, ועל ידו התורה מגיעה לתכליתה הנרצית, כי תכלית הדבר היא בסוף הדבר. וכן כתב בהרבה מקומות. וכגון, למעלה פס"א [תצד.] כתב: "כי בסוף כבר נשלם הדבר, ושלימות הדבר יותר עליון". ובנצח ישראל ר"פ כ [תלד.] כתב: "מעלת ושלימות הגשם בתכלית שלו, כי בתכלית הדבר שם נשלם הדבר, ולכך שם שלימותו... ודבר זה מה שאמר [משלי טז, יח] 'לפני שבר גאון'... לפני שבר, שהוא תכליתו שלו, שם הוא גאון שלו, שהוא שלימותו. ומזה תדע כי הדבר שהוא בשלימותו ובמעלתו בעולם הזה, תדע כי זהו תכלית, ואינו מוכן לשלימות אחר יותר גדול מזה. ואינו כך הדבר שאינו בשלימותו, מורה על שאינו בתכליתו וסופו... ומזה תדע ותבין, כי כאשר אתה רואה שלימות האומות בעולם הזה, תדע שזהו תכליתם וסופם, אין עומדים לשלימות אחר יותר גדול מזה. אבל ישראל אינם כך, אחר שתראה שהם אינם בשלימותם בעולם הזה, תראה מזה כי לא הגיעו לתכלית וסוף שלהם... כי הם עומדים לקבל שלימות יותר. וכאשר תבין דברים אלו בענין האומות, אז אין לך לקנאות על גדולתם בעולם הזה". ושם ר"פ מב [תשכו.] כתב: "כבר התבאר לך פעמים הרבה, כי התכלית והסוף מסוגל לשלימות יותר מהכל. וזה כי ההתחלה במה שהיא ההתחלה, אין בה שלימות, שהרי לא נשלם עדיין. רק הסוף יש בו השלמה, ולכך הסוף ראוי אל השלימות. והנה המתחייב מזה שיהיה תכלית הזמן מן ימי עולם מסוגל לשלימות, וזהו ימי המשיח, שהוא באחרית הזמן". ובח"א לשבת לב. [א, כ:] כתב: "השבת תכלית הבריאה, ובו נשלמה הבריאה בשלימות". ובח"א לע"ז ג. [ד, כב.] כתב: "השלימות הוא כאשר הוא תכלית של הדבר, וזה נתבאר בכמה מקומות, כי לכך נקרא 'שלימות' לפי שהוא כאשר הוא שלם, וזה הוא סופו ותכליתו" [ראה למעלה פ"ס הערה 429, וש"נ]. <b>ודע</b>, שבעוד שכאן מבאר ששלימות הדבר היא בסוף, כי רק בסוף נמצאת התכלית הנרצית, הרי בשאר מקומות ביאר ששלימות הדבר היא בסוף, משום שרק בסוף נגמר ונשלם הדבר, ועד אז הוא חצי דבר. ואף הוא יסוד נפוץ בספריו. וכגון, למעלה פי"ג [תקצה:] כתב: "כי ההשלמה היה חושים בן דן, שהיה אחרון, שכן תמצא בדן ודגל שלו באחרונה... וחושים בן דן השלים המנין". ולמעלה פל"ג [תקעג:] כתב: "מכת בכורות... היא באחרונה, ובה נשלמו המכות, יש לה משפט השלמה שמתחבר אל שלפניו". ולמעלה פל"ט [כח.] כתב: "אין תפילין על הימין כי אם בשמאל, שהוא סוף וגמר. נמצא כי זרוע שמאל גמר קבלת כח התנועה, ושלימות הדבר בגמר שלו. לכך בזרוע שמאל דוקא שם יתן תפילין, שהם שם ה', עד שיהיה שם ה' על התחלת התנועה, שהוא החיים, ובגמר". ולמעלה פ"ס [תכח.] כתב: "כי אין ספק כי שלימות הדבר בא בסוף הדבר ובגמר שלו, כאשר כולו נגמר ונשלם". ולהלן פ"ע [לאחר ציון 27] כתב: "הנה יש לשאול [על בית המקדש], איזה מקום כבוד מנוחתו שיהיה מקום כבודו בתחתונים, אשר נראה שהכבוד מרוחק מהם, והם בעלי חומר גס מאוד ועכור, ואיך בהם נמצא מקום ראוי לחבור הקדוש הזה. דע כי אם שהתחתונים האלו הם פחותים, ויש להם חומר עב וגס מצד עצמם, בשביל זה לא ימנע שלא ימצא בהם מעלה מצד שהם השלמת הכל. והנה תמצא כמו כן שהארץ שהוא יסוד התחתון והשפל מכל הנמצאים, יש בה מעלה מצד השלמת הכל, שמפני שהוא אחרון מכל היסודות, על ידה יושלם הכל. כי לעולם הדבר יושלם על ידי האחרון, שהוא השלמה". ובתפארת ישראל ס"פ מט [תשעח.] כתב: "כי מדרגת הזכר שהוא התחלה, והאשה משלמת את הזכר, וההשלמה הוא בסוף". ובח"א לסנהדרין לח. [ג, קמח:] כתב: "כי האדם נברא אחרון, בשביל שהאדם הזה משלים [מעשה] בראשית. והאדם מקשר העולם, עד שהוא אחד לגמרי. כי התחתונים בפני עצמם, והעליונים בפני עצמם, והאדם הוא שנברא מן העליונים ומן התחתונים, הרי האדם מחבר העליונים והתחתונים, עד שהעליונים ותחתונים נעשו לאחד, ואין עוד עליונים בפני עצמם והתחתונים בפני עצמם. ומפני כך נברא האדם אחרון, כי הדבר שהוא מחבר הכל, ראוי שיהיה האחרון. כמו מי שהוא עושה חלק אחד, ואח"כ עושה עוד חלק אחד, ואחר כך מחברם, עד שהכל נעשה אחד. ואם היה האדם נברא ראשון, הרי לא היה זה בריאתו שיהיה נברא לחבר ולקשר הכל". וכן כתב בדרשת שבת הגדול [קצד:]. וראה למעלה פי"ג הערה 32, ופל"ג הערה 49. וכאמור זהו יסוד אחר, והוא שסוף הדבר הוא גמר וסיום לכל מה שהיה לפניו, וכפי שהאשה משלמת את הזכר שעל ידה הזכר נשלם ונגמר, ובלעדיה הזכר נחשב לפלג גופא. אך כאן כתב שהדבר מגיע לתכלית מדריגתו בסופו, כי תכלית הדבר בסוף הדבר. וראה להלן פ"ע הערה 30, ופע"א הערה 3.
(72) עובר מ"שלימות התורה" ל"משלים ענין ישראל", כי רצונו להורות כיצד ספר דברים בא לאחר ספר במדבר; בספר במדבר מדובר על הנהגת ישראל, ובספר דברים מדובר על שלימות ישראל, וכמו שמבאר והולך. ואודות שישראל והתורה הם חד [ולכך שלימות התורה היא שלימות ישראל], כן האריך טובא בתפארת ישראל פנ"ו, ובתוך דבריו ביאר [תתסא.] שישראל ואורייתא הם בעלי גורל דומה, "וכאשר גזר השם יתברך גלות על ישראל, והם מפוזרים ומפורדים בכל העולם, כך לא תמצא התורה רק מפוזר ומפורד, ולא תימצא הלכה ברורה במקום אחד [שבת קלח:], כמו שהם ישראל" [לשונו שם]. ובסוף הפרק שם [תתפד.] כתב: "התורה היא צורת ישראל לגמרי, לכך תקן משה שלא יהיו ישראל שלשת ימים בלא תורה, כמו שאמרו בפרק מרובה [ב"ק פב.] 'וילכו שלשה ימים ולא מצאו מים' [שמות טו, כב], דורשי רשומות אמרו, אין מים אלא תורה, שנאמר [ישעיה נה, א] 'הוי כל צמא לכו למים'. כיון שהלכו שלשה ימים בלא תורה, נלאו. עמדו נביאים שביניהם ותקנו להם... שלא ילינו בלא תורה שלשה ימים, עד כאן. הרי כי מיד שלא היה להם התורה שלשה ימים, שהיא הצורה לישראל, וכאשר הם בלא צורה הם נוטים אל החומר, והיו מתפעלים, כמו כל דבר שהוא חמרי הוא מתפעל ונלאה. ולכך תקנו שלא יפרשו מן התורה שלשה ימים, ואז לא ילאו לצד החמרי". וכן כאשר התורה היא מאוחדת, אף ישראל מאוחדים. לכך "כאשר באו לקבל התורה [בהר סיני], שהיא אחת בהחלט, מוכרח שיהיו גם הם באחדות ["כאיש אחד בלב אחד" (רש"י שמות יט, ב)]" [לשונו בדרוש על התורה (כו.)]. ושייכות התורה לישראל היא מהנושאים העתיקים בספרי המהר"ל.
(73) כי ענינה של ההנהגה להביא את העם לשלימותו, וכמו שכתב פמ"ז [תקמב:]: "ההנהגות הם שתים; האחת, היא הנהגה מה שצריך אל האדם, ולתקן לו חסרונו, זהו הנהגה אחת. וההנהגה השנית, היא הנהגה שבה יגיע אל התכלית ואל השלימות מה שהוא שלימות לו... ועל הנהגה זאת אמר [שמות טו, יג] 'נהלת בעזך אל נוה קדשך', שזהו תכלית השלימות כשבאו אל בית המקדש... לכך אמרו 'נהלת בעזך' בזכות התורה [מכילתא שמות טו, יג]. ובאור זה, כי התורה היא הנהגה אלקית שמביא אל האדם השלימות, ובזכות התורה, שהיא הנהגה אלקית שמביא את האדם אל השלימות, היה להם גם כן הנהגה אלקית זאת, שהיה השם יתברך מנהיג אותם אל בית המקדש, שהוא השלימות האחרון. דבר אחר, בזכות מלכות בית דוד [מכילתא שמות טו, יג]. רצה לומר גם כן שהמלך מנהיג את העם גם כן להביאם אל השלימות, ודבר זה ידוע כי המלך מנהיג העם להביאם אל היושר, שהוא השלימות" [ראה להלן הערה 103]. <b>ולמעלה נתבאר</b> [ראה הערה 66] שאין הנהגה בלא משפט, וכל משפט מחייב שלימות, וכמו שכתב בח"א לשבת קנב: [א, פו.]: "זה שאמר [משלי כא, טו] 'שמחה לצדיק עשות משפט'. כי המשפט הוא דבר שלם, שאין דבר שלם יותר ממנו, ולכך הוא שמחה לצדיק, שהוא שלם. ומן הדבר שהוא שלם יתחדש שלימות הנפש, שהוא השמחה" [הובא למעלה פמ"ז הערה 498]. ובנתיב הדין פ"ב [א, קצא.] כתב: "המשפט יש בו השלמה כאשר תדע מן מדריגת המשפט, שהוא שלם, ואם הוא חסר במה, אינו דין, רק צריך שיהיה משפט שלם". ובתפארת ישראל פמ"ו [תשיג.] כתב: "כי המשפט צריך שלא יהיה בו שנוי כלל", ושם הערה 46. וכאשר מידת הדין אינה בשלימות, רועמת הטענה [ב"ק פה:] "לקתה מדת הדין".
(74) "שלימים לגמרי" לעומת ספר במדבר ש"שם הנהגת ישראל, וכל הנהגה [יש] לה שלימות", אך לא שלימות גמורה שיש בספר דברים. וכן למעלה [לאחר ציון 70] כתב: "וזה הוא משנה תורה, שהוא שלימות התורה, ובזה היה משלים ענין ישראל, עד שהיו שלימים מכל וכל".
(75) נקודה זו מבוארת היטב בח"א לע"ז ג. [ד, כב.], וכלשונו: "ישראל יש להם שלימות שהוא גדול מאוד, והשלימות הוא כאשר הוא תכלית של הדבר... והשלימות הוא נבדל מן הדבר עצמו. וזהו דומה לסוכה שהוא סוכך על האדם, והוא נבדל מן האדם היושב בסוכה. ומפני כי כאשר הוציאם ממצרים קבלו השלמתם העליונה, לכך הושיב השם יתברך אותם בסוכות, אשר הסוכה שהיא על האדם נבדל מן האדם, וזה מורה כי יש לישראל השלמה עליונה נבדלת, ובהם יושבים ישראל. ולפיכך אחר ר"ה ויום הכפורים, אשר אלו שני ימים מעלת ישראל, כאשר יגיע יום ט"ו בתשרי, יום זה הוא השלמת ישראל, ובו יקנו המעלה היותר עליונה מאוד, וזוכים אל ההשלמה לגמרי. ולכך יש בו ישיבה בסוכות".
(76) בא להורות שספר דברים, שהוא גמר התורה, מקביל למצבם של ישראל בגמר ארבעים השנה. וספר דברים גופא פותח בשנת הארבעים, וכמו שנאמר [דברים א, ג] "ויהי בארבעים שנה בעשתי עשר חודש באחד לחודש דבר משה אל בני ישראל ככל אשר צוה ה' אותו אליהם".
(77) ופירש רש"י שם [דברים כט, ו] "דבר אחר, 'ולא נתן ה' לכם לב לדעת', שאין אדם עומד על סוף דעתו של רבו וחכמת משנתו עד ארבעים שנה, ולפיכך לא הקפיד עליכם המקום עד היום הזה. אבל מכאן ואילך יקפיד".
(78) דברים ח, ב "וזכרת את כל הדרך אשר הוליכך ה' אלקיך זה ארבעים שנה במדבר למען ענותך לנסותך לדעת את אשר בלבבך התשמור מצותיו אם לא". ושם פסוק טז נאמר "המאכילך מן במדבר אשר לא ידעון אבותיך למען ענותך ולמען נסותך להיטבך באחריתך".
(79) לשון רבינו בחיי [דברים ח, טז]: "למען ענותך ולמען נסותך להיטיבך באחריתך - כל עינוי המדבר הטורח הגדול שהיה לישראל בו לא היה אלא להביאם לידי נסיון להרגיל טבעם במדת הבטחון, ולהכניס בלבם אמונת ה' יתברך, עד שיחזור להם רגילות העבודה לטבע... וזהו לשון התורה 'למען תלמד ליראה את ה' אלקיך' [דברים יד, כג], כלומר שתהיה מלומד ותרגיל טבעך בעבודת ה' יתברך, עד שלא תצטרך לטרוח עליו, ויהיה מעשה היראה דבר טבעי אצלך לעשותו כשאר הדברים הטבעים אשר אתה עושה בטבע". ובתנחומא [נצבים אות א] אמרו "אמר להם הקב"ה, אע"פ שקללות הללו באות עליכם, הן מעמידות אתכם. וכן הוא אומר 'למען ענותך ולמען נסותך וגו''".
(80) ו"משנה" הוא לשון כפל, וכמו שנאמר [בראשית מג, יב] "וכסף משנה קחו בידכם וגו'", ופירש רש"י [שם] "וכסף משנה - פי שנים כראשון". וכן [דברים טו, יח] "משנה שכר שכיר", ופירש רש"י [שם] "וזהו כפלים".
(81) לשון רש"י [בראשית לה, יז]: "רבותינו דרשו עם כל שבט נולדה תאומה, ועם בנימין נולדה תאומה יתירה". ובגו"א שם אות יב [קפ.] כתב: "בנימין היו לו שני תאומות בעבור שהוא היה הסוף, וכמו שהראש ראוי שלא יהיה לו תאומה, כך הסוף יש לו רבוי תאומה, בעבור שכל סוף הוא השלמת הכל, יש בזה השלמה מיוחדת יותר מן שלימות החלק. ולפיכך עם בנימין, שהוא האחרון, ועמו נשלמו שנים עשר שבטים, נולדה נקיבה יתירה; האחת מה שהוא אחד מן השבטים ויש לו זוג, ועוד אחת מה שיש לבנימין השלמה יתירה כמו שאמרנו, לכך נולדה עמו עוד תאומה אחת, שהנקיבה היא השלמת האדם. וכן היה בהבל נולדה עמו תאומה יתירה [רש"י בראשית ד, א] לטעם זה, והבן זה מאד. לכך ב' בחינות יש בבנימין; האחד מצד עצמו כמו שאר השבטים, והבחינה השני מצד שהוא השלמת השבטים, וזה דבר בפני עצמו, ולפיכך נולדו עמו שתי תאומות". ובח"א לסוטה לו: [ב, עג:] כתב: "ויש לך לדעת כי היה בנימין כלול מדין ורחמים, כי לעולם האחרון הוא הכל, במה שהוא משלים הכל, ולכך היה כלול בנימין מדין וחסד, ולכך אמו קראה לו [בראשית לה, יח] 'בן אוני', שהוא דין. ואביו קרא לו 'בנימין' [שם], רצה לומר בן ימין [רש"י שם], שהוא הפך 'בן אוני'". וראה למעלה פל"ג הערה 49, פמ"ז הערות 596, 603, ולהלן פ"ע הערה 41. וכן בסוף הבגד יש כפל אמרא [ראה למעלה פכ"ח הערה 59]. ובשנה מעוברת כופלים את חודש אדר דייקא [מגילה ו:], כי הוא החודש האחרון של השנה, וכל סוף הוא כפול. וכן מצוי ששתי הפרשיות האחרונות בספר שמות [ויקהל - פקודי] ויקרא [בהר - בחוקותי] ובמדבר [מטות - מסעי] הן פרשיות מחוברות.
(82) לשון רבינו בחיי [דברים א, א]: "ויש לך להתבונן עוד למה התחיל הספר הזה במלת 'אלה' [דברים א, א], ולא אמר 'ואלה הדברים', כיון שהכל קישור אחד בוא"ו. אבל זה יורה כי הספר החמישי הזה, אף על פי שהוא מיוחד עם הארבעה הראשונים, והכל קשר אחד ובנין אחד, הנה הוא ענין בפני עצמו, כענין האתרוג שהוא מיוחד עם מיניו, שאין מצותו אלא עמהם, אבל הוא בפני עצמו, שאין לאגדו באגד שלהם [סוכה לד:]".
(83) נראה לבאר קמעא רמיזות קודש אלו על פי דבריו בנתיב התורה ס"פ יח, שכתב: "כי המצוה שנקראת 'נר' [משלי ו, כג "כי נר מצוה"], והנר שבו ההדור הוא שליש. כי יש בו הפתילה, והשמן, והאור שתולה בפתילה, שבו ההדור. והנה הנר, שהוא ההדור, הוא השליש. ולכך הדור מצוה עד שליש [ב"ק ט.], כאשר ההדור מן הנר הוא האור, והוא שליש בלבד. ובגמרא מבעיא [ב"ק ט:] אי הוי שליש מלגיו, או שליש מלבר. ודבר זה ענין מופלג בחכמה, כי מבעיא ליה אם הנר, שהוא הכלי המקבל, גם כן מכלל הנר, ונשאר בתיקו. ודבר זה יש להבין מאוד". ובהערות שם נתבאר שהידור המצוה מכוון כנגד האור של הנר, והאור הוא שליש מהנר [כי יש לנר שלשה חלקים; פתילה, שמן, ואור], לכך הידור מצוה הוא עד שליש. אך אם גם הכלי מכלל הנר, נמצא שיש לנר ארבעה חלקים [כלי, פתילה, שמן, ואור], כאשר הכלי הוא המסגרת החיצונית של הנר. ואז נפשוט שיהיה שליש מלגיו, כדי שיהיה רביע מלבר [כי כל שליש מלגיו הוא רביע מלבר], וזה יהיה גם כנגד הכלי. אך אם אין הכלי מכלל הנר, נמצא שיש לנר רק שלשה חלקים, ולא ארבעה, ואז נפשוט שיהיה שליש מלבר, וזהו ספק הגמרא. ולכאורה יש לתמוה על זה, דא"כ היה לגמרא להסתפק האם הידור מצוה הוא שליש או רביע, ומדוע הרביע מסתתר מאחרי המלים "שליש מלבר". ובעל כרחך לומר שאף לפי הצד שהכלי הוא אחד מחלקי הנר, מ"מ אין הוא חלק רביעי השוה לשלשת החלקים האחרים [שמן, פתילה, ואור], אלא הוא בבחינת "נוגע ואינו נוגע". והביאור הוא, שהכלי דומה למקום, והמקום הוא המסגרת שבה הדברים מתקבלים. נמצא שהדבר הרביעי הוא המקבל את שלשת הדברים שזולתו, והוא משמש אכסניא להם. וספק הגמרא הוא האם יש בכך די בכדי להמנות לאחד מחלקי הנר, או שאין המקבל חולק מקום לעצמו, כי אין לו אלא סך החלקים האחרים שקיבל, ולית ליה מגרמיה כלום, ולכך אין הוא נמנה לאחד מחלקי הנר. אך גם לפי הצד הראשון א"א לומר שהידור מצוה הוא רביע, אלא ניתן לומר רק "שליש מלגיו", כי סוף סוף אין הכלי שוה לשלשת חלקי הנר האחרים [הנמצאים בנר מצד עצמם], אלא הוא המקבל לשלשת חלקי הנר. ועיין בשו"ת אבני נזר [או"ח סימן ת"ק] שהבין בדעת המהר"ל שספק הגמרא הוא האם הכלי נכלל ב"נר" או לא, והביא כמה ראיות לומר שהכלי אכן נכלל ב"נר". אך לפי מה שנתבאר אין זו כונת המהר"ל, כי בודאי ה"נר" כולל את הכלי [וכמו שנקט בשאר ספריו כדבר פשוט], ורק הספק הוא האם הכלי המקבל נמנה לאחד מחלקי הנר, או שאע"פ ש"נר" כולל את הכלי, מ"מ אין הכלי המקבל נמנה לאחד מחלקי הנר, כי לית ליה מגרמיה כלום, אלא סך החלקים האחרים. <b>נמצאת אומר</b> שספק הגמרא הוא האם מדת מלכות ["מלכות כלולה מכל המדות שלמעלה ממנה" (לשון הקהלת יעקב, ערך נפש)] היא דבר רביעי, או שאין היא אלא מקבלת מהמדות שלמעלה ממנה, ואינה דבר רביעי. וצרף לכאן את דבריו בדר"ח פ"א מ"ב [רו.], שכתב: "כבר ידעת כי יסודות העולם הם ג', אשר נקראו בספר יצירה [ר"פ ג] אמ"ש, והם מים אויר אש. הנה היסודות לעולם שלשה הם, ולא נזכר הרביעי, היא הארץ, לטעם ידוע לנבונים". ושם בהערות 528, 571 נתבאר ששלשת היסודות של אמ"ש מקבילים לשלשת האבות [אברהם כנגד מים, יצחק כנגד אש, ויעקב כנגד אויר], ודוד המלך מקביל לעפר ["מקימי מעפר" (ש"א ב, ח)]. לכך אין יסוד העפר נמנה עם שלשת היסודות העליונים, כפי שכאן אמרו "שליש מלגיו" ולא "רביע מלבר". וראה למעלה פס"ד הערה 33. <b>וכשנאמרו דברים אלו</b> למו"ר זצ"ל, הוטבו בעיניו, והוסיף לזה דברי התוספות [גיטין ב. ד"ה המביא] שכתבו "ומה שנוהגים לכתוב י"ב שורות בגט... משום דכתיב [דברים כד, א] 'ספר כריתות', כשיעור י"ב שיטין המפסיקין בין ארבעה חומשי ספר תורה, כדאמר בב"ב [יג:] שצריך להניח ארבעה שיטין בין כל ספר וספר. והפסק שבין 'וידבר' [ספר במדבר] למשנה תורה לא חשיב, שאינו אלא חוזר ושונה מה שלמעלה". לאמר שספר דברים אינו חולק מקום וספר לעצמו, משום "שאינו אלא חוזר ושונה מה שלמעלה", כפי שמדת המלכות כלולה מכל המדות שלמעלה ממנה. ובדר"ח פ"ב מ"ט [תרפה:] כתב: "הספר החמישי משנה תורה, כלול מכל", ושם הערה 1040. <b>ואלו דבריו כאן</b> שכתב: "ספר משנה תורה אינו משותף מחובר לגמרי עם הארבעה ספרים, כי זה ענין ההשלמה, שהוא מיוחד, כמו שהוא ידוע למבינים בענין ההשלמה הזאת, שהוא דבר נעלם". וכמו שיסוד העפר אינו משותף עם שלשת היסודות העליונים, כך ספר דברים אינו משותף עם ארבעת הספרים שלפניו. אך עדיין יש להבין, שנתבאר למעלה [הערה 68] שספר במדבר מורה על מדת המלכות. ובמה שונה ספר דברים על פני ספר במדבר, כאשר שניהם מורים על מלכות. וראה ב"ביאורי ופירושי רבינו מהר"ל מפראג על התורה" סוף בראשית [עמודים תסב-תע] שעמד על שאלה זו, והאריך לבאר דברי המהר"ל שלפנינו.
(84) בשנויי לשון. וחוזר לבאר כיצד הקרבנות מורים שהעלול פונה ודבק בעלתו, וכפי שביאר בתחילת הפרק [עד ציון 41].
(85) לשון התנחומא שלפנינו "מה הקריב אברהם לפניו, לא איל אחד, שנאמר [בראשית כב, יג] 'וישא אברהם את עיניו וירא והנה איל אחר וגו''. אם רוצה אנו מקריבין לו אלפי אלפים. ומה הקריב אברהם, לא בנו, אני אקריב לו בני ובתי, שנאמר [מיכה ו, ז] 'האתן בכורי פשעי' זה בנו, 'פרי בטני חטאת נפשי' זה בתו".
(86) לשון התנחומא שלפנינו "ראה בלעם הרשע כמה היה ערום, התחיל אומר וכו'".
(87) הולך לפרט את שבעת המזבחות. ודע שפירוט שבעת המזבחות אינו נמצא בתנחומא, ורק אמרו "'את שבעת המזבחות ערכתי' [במדבר כג, ד] לא אמר 'שבע מזבחות', אלא 'המזבחות', אלו הן משנברא אדם הראשון עד עכשיו שבע מזבחות בנו, ואני מקריב שבע כנגד שבעתן". ופירוט הקרבנות האלו נמצא ברש"י [במדבר כג, ד].
(88) והם: (א) בראשית יב, ז "וירא ה' אל אברם ויאמר לזרעך אתן את הארץ הזאת ויבן שם מזבח לה' הנראה אליו". (ב) בראשית יב, ח "ויעתק משם ההרה מקדם לבית אל ויט אהלה בית אל מים והעי מקדם ויבן שם מזבח לה' ויקרא בשם ה'". (ג) בראשית יג, יח "ויאהל אברם ויבוא וישב באלני ממרא אשר בחברון ויבן שם מזבח לה'". (ד) בראשית כב, ט "ויבואו אל המקום וגו' ויבן שם אברהם את המזבח ויערוך את העצים ויעקוד את יצחק בנו וגו'".
(89) בראשית כו, כה "ויבן שם מזבח ויקרא בשם ה' וגו'".
(90) (א) בראשית לג, כ "ויצב שם מזבח ויקרא לו אל אלקי ישראל". (ב) בראשית לה, יד "ויצב יעקב מצבה במקום אשר דבר אתו מצבת אבן ויסך עליה נסך ויצוק עליה שמן".
(91) דע שבגו"א במדבר פכ"ג אות ג [שפה:] ובנתיב העבודה פ"א [עח.] עסק ג"כ בביאור ענין זה, ודבריו שם ישולבו בהערות הבאות.
(92) לשונו למעלה פ"ח [שסח:]: "כי אין קרבן זולת הקירוב והדבוק בו יתברך, לצאת מן החטא לשוב אליו יתברך, וזהו לשון 'קרבן', התקרבות אל השם יתברך על ידי הקרבן". ולמעלה פל"ו [תרפד.] כתב: "זהו ענין הקרבן שמביא אל השם יתברך, שהוא הדבוק בו". וכן חזר וכתב למעלה פמ"ז [תקמח:]. ולהלן [לאחר ציון 120] כתב: "כי הקרבת הקרבן מורה על הדבוק בו יתברך". וראה למעלה הערה 7, ולהלן הערה 107.
(93) כי אדם קשור לגמרי בבניו, ואם יקריבם לה' זה יורה במיוחד על השתוקקות העלול לעלה. אמנם לא נתבאר מדוע בלעם מציע להקריב בן ובת, ולא סגי באחד מהם. ואם תבאר שרצונו להקריב יותר ממה שאברהם היה מוכן להקריב [ולכך נקט בשני יוצאי חלציו], מ"מ מדוע לא הציע שני בנים, או שתי בנות, אלא בן ובת דייקא. אמנם בנתיב העבודה פ"א [א, עח.] ביאר הענין, וכלשונו: "הנה אמר כי אברהם לא הקריב לו רק בנו יחידו, והוא רוצה להקריב לפניו בנו ובתו, אשר יש בהם הרבוי, כדכתיב [בראשית א, כח] 'פרו ורבו'. ולא קיים האדם מצות פריה ורביה רק כשיש לו בן ובת [יבמות סא:]. והכל לפי טעותו שהיה סבור כי הקרבן ראוי שיהיה מצד הרבוי" [ראה להלן הערה 154].
(94) אודות שמדת אברהם היא חסד, כן נאמר [מיכה ז, כ] "תתן אמת ליעקב חסד לאברהם". וזהו יסוד נפוץ בספריו, וכגון, למעלה פ"ו [שא.] כתב: "גמילות חסדים, לא היה נמצא כמו באברהם, כמו שידוע, ואמר הכתוב [בראשית יח, יט] 'למען יצוה את בניו ואת ביתו לעשות צדקה'". ולמעלה פ"ט [תצח.] כתב: "מדת אברהם חסד". ולמעלה פל"ו [תרעג:] כתב: "היה אברהם גומל חסד וטוב לבריות, וזהו מדת מלאכים, שהם משפיעים הטוב". ובדר"ח פ"א מ"ב [קצח.] כתב: "וזה כי תמצא גמילות חסדים שהיה מדת אברהם, כמו שמבואר בכתוב שהיה זריז בכל גמילות חסדים, דהיינו קבלת אורחים [בראשית יח, פסוקים ב, ו, ז]. וכן ממה שהכתוב אומר [בראשית כא, לג] 'ויטע אשל בבאר שבע', ודרשו ז"ל [סוטה י.] פונדק או פרדס, למר כדאית ליה ולמר כדאית ליה. וכתיב 'תתן אמת ליעקב ולאברהם חסד', ודבר זה מבואר, ואין להאריך כלל". ובנתיב העבודה פי"ח [א, קלט:] כתב: "אברהם היה נחמד בעיני הכל, כי עשה טוב עם הכל, כמו שהיתה מדתו של אברהם לעשות חסד וטוב עם הבריות". ובנתיב גמילות חסדים פ"א [א, קנ.] כתב: "מפני מעלת החסד שהיה באברהם אמרו במדרש [ב"ר יב, ט] 'אלה תולדות שמים וארץ בהבראם' [בראשית ב, ד], בזכות אברהם נברא העולם, עד כאן. ולמה בשביל אברהם נברא העולם יותר. אבל דבר זה כי אברהם היה בו מדת החסד, ודבר זה הוא ראשון וקרוב אל השם יתברך יותר מהכל, וזה מפני כי הוא יתברך הטוב בעצמו. ולכך מדת החסד, שהוא הטוב, קרוב אליו יותר מכל. וכאשר נברא העולם, היה נברא בשביל דבר שהוא ראשון וקרוב אליו, ושאר דברים נבראים בשבילו. ולכך הכל נברא בשביל אברהם, שהיה מדתו החסד, והוא ראשון אל הכל". ובח"א ליבמות עט. [א, קמד:] כתב: "גמילות חסדים מן אברהם, דכתיב אצלו [בראשית יח, יט] 'למען אשר יצוה את בניו ואת ביתו אחריו ושמרו דרך ה' לעשות צדקה וגו'', הרי לך כי מידת אברהם מידת החסד, כאשר ידוע". ובח"א לגיטין נו. [ב, קג.] כתב: "אברהם נתברך במדת החסד, שהוא מדתו... כי במדה הזאת השובע, ולכך בברכת אברהם כתיב [בראשית כה, ח] 'זקן ושבע', מה שלא נאמר ביצחק, שלא נאמר בו רק [בראשית לה, כט] 'שבע ימים', לא סתם 'שבע'". ובתפארת ישראל פ"כ [רצז:] כתב: "אברהם, שהיה מדתו החסד... כאשר ידוע ממדתו, שהיה גומל חסד". וכן הוא שם פכ"ד [שסו:], נצח ישראל פ"י [רסז.], שם ר"פ נב, גו"א בראשית פכ"ד אות טז [תב.], אור חדש פ"ד [תתלא:], ח"א לשבת קכז. [א, סט.], ח"א לר"ה יא: [א, ק.], ח"א לב"מ ל: [ג, יט.], שם פד: [ג, לז:], ועוד [הובא למעלה פ"ו הערה 76, פל"ו הערה 111, ופנ"ו הערה 117. וראה להלן ציון 144].
(95) כמו שיבאר בסמוך. וכן יבאר מדוע מדת הדין של יצחק מחייבת שיבנה מזבח אחד, ומדת הרחמים של יעקב מחייבת שיבנה שני מזבחות.
(96) אודות שמדת יצחק היא דין, כן כתב למעלה פס"ו [לאחר ציון 152] "וידוע כי מדת יצחק הוא מדת הדין". וכן כתב למעלה פ"ט [תצח:], פכ"ז [תמג.], פנ"ו [רסא.], תפארת ישראל פ"כ [ש.], שם פמ"א [תרמט:], נצח ישראל פי"ג [שכ:, שכד:], שם פל"ג [תרלד:], שם פנ"ב [תתכט.], נתיב העבודה פי"ח [א, קמ.], ח"א לשבת קיט: [א, סו:], ח"א לר"ה י: [א, צו.], ח"א למנחות כט: [ד, עז:], ועוד. ומקור הדבר הוא בזוה"ק [ח"ב כא:], שאמרו שם "יצחק תקן תפלת המנחה שהוא כנגד מדת הדין". וראה למעלה פ"ט הערה 253, פנ"ו הערה 121, פס"ו הערה 153, ולהלן ציון 132, ופע"א הערה 57.
(97) אודות שהדין הוא אחד ואינו מתחלק, כן כתב בכמה מקומות. וכגון, בבאר הגולה באר הששי [ריז.] כתב: "כי מדת הגבורה לא יתחלק דבר זה... כי לא יתחלק דבר שהוא בדין כלל". ובח"א לשבת נו: [א, לו:] ביאר, שאע"פ שירבעם עשה שני עגלים [מ"א יב, כח], מ"מ ישראל עשו במדבר עגל אחד, כיון "שהיו במדבר, ששם מקום מדת הדין, לא עשו רק עגל אחד" [לשונו שם]. ובח"א לסוטה י. [ב, מ:] כתב: "'דן ידין עמו כאחד שבטי ישראל' [בראשית מט, טז], כי כל דבר שבעולם אפשר שיהיה בו שנים, חוץ מן הדין, שאי אפשר שיהיה שנוי ושניות בדין כלל, רק הדין הוא אחד". ואמרו חכמים [ב"ב קמג:] "'ובני דן חושים' [בראשית מו, כג]... שהיו מרובין כחושים של קנה ["שגדלים הרבה ביחד" (רשב"ם שם)]". ובח"א שם [ג, קכח.] כתב: "תמצא בדן מה שלא היה לדן רק בן אחד, ונתרבו בניו בפעם אחד, ולא נתרבו מעט מעט, כמו שהיה אצל אחרים, רק נתרבו בפעם אחד... שהרבוי בא ביחד, כי מדתו הוא דין, ומזה תמצא יוצא הרבויי בפעם אחד... שנקרא 'דן' על שם הדין". ובח"א לסנהדרין ז: [ג, קלג.] כתב: "הקולר תלוי בצואר כולם, כי המשפט אינו לחצאין כלל, שתאמר כי זה נענש וזה לא נענש, כי הדבר שהוא דין לא יתחלק, ודבר זה מבואר כי המשפט הוא אחד". ובסנהדרין צה. אמרו "בת דינא - בטל דינא" [לן הדין - בטל הדין], וביאר זאת בח"א לסנהדרין שם [ג, קצד.]: "כי הדין הוא אחד... וכאשר נפסק הדין בטל הדין, כי הדין לא שייך בו החלוק כלל, וזהו בת דינא בטל דינא" [ראה למעלה פ"י הערה 28, פס"ג הערה 116, ולהלן הערה 133]. ויש להעיר מדבריו להלן פע"א [לאחר ציון 55], שכתב: "וידוע כי אברהם לא העמיד רק בן גבירה אחת, ויצחק שנים". ושם [הערה 55] נתבאר שמדת הדין היא שנים, ואילו כאן מבאר שהיא אחת, ולכך לדן היה רק בן אחד. ויל"ע בזה.
(98) אודות שמדת יעקב היא רחמים, כן כתב בכמה מקומות. וכגון, בנצח ישראל פ"ז [קעז.] כתב: "'אין תפלה נשמעת אלא אם כן יש בה מזרעו של יעקב' [גיטין נז:]. זה סוד נפלא, כי התפלה היא רחמים, וזהו מדת יעקב, שמדתו רחמים". ושם פנ"ב [תתכט:] כתב: "מדת יעקב, שהוא מדת רחמים, הוא הדבוק בעצם לגמרי. כי זה ענין הרחמים, האהבה והחבור. שכבר בארנו זה כי 'אוהב' תרגומו 'מרחמוהו' [בראשית כה, כח]. וכן בלשון חכמים [כתובות קה:] 'לא לדין אינש מאן דמרחם ליה', ודבר זה ידוע. והאהבה היא הדבוק והחבור בעצם, שכאשר דבק נפשו, כמו האב לבן והאם לבנה, מרחם עליו... ולפיכך מדה זאת בעצמה הוא סבה אל החבור שיש אל השם יתברך לתחתונים, ודבר זה ידוע למבינים". ובנתיב הבושה פ"א [ב, ר.] כתב: "בא להם מדת הרחמים מן יעקב, שמדתו מדת הרחמים, שכך כתיב אצלו [בראשית מג, יד] 'ואל שדי יתן לכם רחמים'". וכן כתב בח"א ליבמות עט. [א, קמד:]. ובח"א לגיטין נז: [ב, קיז:] כתב: "כי התפילה היא רחמים, וזהו מדת יעקב, שמדתו הרחמים" [ראה למעלה פנ"ו הערה 124, פס"ד הערות 174, 175, ולהלן ציון 135].
(99) בא לבאר מדוע מדת הדין [של יצחק] מחייבת בניית מזבח אחד.
(100) אודות שהצדיק יכול לעמוד במדת הדין, כן רמז לכך בגו"א בראשית פ"א אות טו [י:], שכתב: "בא להגיד לך שטוב הוא לאדם שיהיה עומד במידת הדין ושאין צריך למדת הרחמים, שהרי כך היה רצונו של מקום בתחלה לבראותו במידת הדין, מזה תראה שכך הוא חפצו ורצונו, רק מפני שאין העולם יכול להתקיים בראו במדת הרחמים [רש"י בראשית א, א], ואשרי לו מי שיכול לעמוד במדת הדין, ואין צריך לרחמים", ושם הערה 58. ולמעלה פמ"ה [שנז:] כתב: "כי הנפש לפי מעלתה יכולה לעמוד בדין ובמשפט". והרי הצדיקים נחשבים "נפש", והרשעים נחשבים "גוף" [שפת אמת פרשת ויצא שנת תרס"א], לכך כשם ש"הנפש לפי מעלתה יכולה לעמוד בדין ובמשפט", כך הצדיקים יכולים לעמוד בדין ובמשפט. וביתר הרחבה כתב השל"ה [פרשת בראשית אות ג], וז"ל: "דעו כי מה שעלה במחשבה מחשבתו קיימת. ומתחילה אקדים מה שאמרו רז"ל [יבמות קכא:] כי הקב"ה מדקדק יותר עם הצדיקים מהשאר, ומדקדק עמהם כחוט השערה. כי כל הקרב הקרוב ביותר למלך מלכי המלכים הקב"ה, צריך להיות ביותר מזוכך ומקודש ומטוהר... ועל כן בני עליה הזוכים למדריגות עליות הנשמות לפני ולפנים... ואלו הם בני עליה אשר שורש נשמתם בסוד המחשבה העליונה, הם מדוקדקים בקו הדין ביותר ויותר מרוב העולם, שמדריגתם למטה מהם, ואצלם [אצל בני העליה] נשאר בחינת 'עלה במחשבה לברוא את העולם במדת הדין', כי הם עולים שם, על כן הם תמיד מדוקדקים במדת הדין. וזה מה שאמר... 'מתחילה עלה במחשבה לברוא את העולם במדת הדין', אין הכוונה מתחילה עלה כך, ואחר כך נשתנה, חס ושלום. אלא הכוונה תיבת 'בתחילה' הוא... כלומר אותן בני עליה שמדרגתם הוא בהשורש הנעלם שהוא הראשית והתחילה, דהיינו סוד 'עלה במחשבה', אצלם הוא מדת הדין להיותם מדוקדקים בדין, אפילו כחוט השערה. וכן השיב הקב"ה על רבי עקיבא שנידון במדת הדין הקשה, ואמר הקב"ה 'שתוק כך עלה במחשבה' [מנחות כט:]. התשובה הזו אינה דחייה כמובן לפום ריהטא, רק היא תשובה נכונה מהשם יתברך אשר גילה סוד הענין. ואמר הקב"ה 'שתוק', כי זה העונש לו לרוב מעלתו, כי מדריגתו היא שעלה במחשבה, כך היא רוממות נשמתו, על כן נידון במדת הדין, אף על חטא קל שעשה נידון כאיש אחר על חמור שבחמורות". ובתורת חיים [ב"ק נ.] כתב: "מלמד שהקב"ה מדקדק עם הצדיקים כחוט השערה [שם]. ואם תאמר, אמאי מדקדק עם הצדיקים טפי ממה שמדקדק עם הרשעים. ויש לומר, לפי שהקב"ה דן את הצדיקים במדת הדין בלבד, כיון שיכולין לעמוד בדין, ושורת הדין אינו מוותר אפילו כחוט השערה... אבל כשדן את הרשעים משתף ומקדים מדת הרחמים למדת הדין... דמחשבתו יתברך קיימת, וכשהוא דן את הצדיקים במדת הדין בלבד, הוא דן אותן כמו שעלה במחשבה לפניו, לפי שהן יכולין להתקיים על פי שורת הדין. אלא שבתחילה עלה במחשבה לפניו לדון את כל העולם בכלל על פי שורת הדין, כיון שראה שאין העולם כולו מתקיים, שתף רחמים לדין. מיהו הצדיקים כיון שיכולין להתקיים כדקאי" [ראה למעלה פ"ח הערה 328, ופמ"ה הערה 132].
(101) פירוש - במדת הדין אין ה' משפיע טובה יתירה לצדיק, אלא כפי המגיע לו [לעומת הנהגות חסד ורחמים, וכמו שיבאר מיד]. ובסמוך כתב: "שעושה חסד אף שאינו צריך, ונותן לצדיק ולרשע על צד היותר טוב". וכן בנתיב גמילות חסדים פ"א [א, קנא.] כתב: "השם יתברך ברא בעולם דברים שהם על היותר טוב, אף שלא היה חסר בלא זה, מכל מקום ברא אותם על צד היותר טוב". הרי הבטוי "על הצד היותר טוב" פירושו השפעת טובה יתירה מעבר להכרח המתחייב.
(102) כמו שנאמר [יחזקאל יח, כג] "החפוץ אחפוץ מות רשע נאום ה' אלקים הלוא בשובו מדרכיו וחיה". ואמרו חכמים [ברכות ז.] "נאמר [שמות לג, יט] 'וחנותי את אשר אחון' אף על פי שאינו הגון, 'ורחמתי את אשר ארחם' [שם] אף על פי שאינו הגון". ובמדרש [שמו"ר יב, ב] אמרו "בא וראה רחמיו של הקב"ה, אפילו בשעת כעסו ריחם על הרשעים ועל בהמתם, לפי שמכת הברד לא היה משלחו עליהן אלא על יבול הארץ, והיה מזהירן שישמרו עצמן ואת בהמתם כדי שלא ילקו בברד". ובתנא דבי אליהו רבה ס"פ כו אמרו "מה הם דרכי שמים, שהוא רחמן ומרחם אפילו על הרשעים, ומקבל אותן בתשובה שלימה, וזן ומפרנס את כל הבריות". ורבינו בחיי [שמות לד, ו] כתב: "מדת רחמים בלא תשובה ובלא שאלה, אלא כאב רחמן שהוא מרחם על בנו, ויודע בו מה שהוא צריך, ונותן לו מבלי שישאל ממנו. וכן הוא יתעלה מרחם הוא על הרשע אפילו בלא תשובה, שכן כתוב [תהלים קמה, ט] 'ורחמיו על כל מעשיו'... ואפילו על הבהמות, שנאמר [תהלים לו, ז] 'אדם ובהמה תושיע ה''". ובתפארת ישראל פ"ו [קא:] כתב: "הרחמנות אין בו מדת אמת, כי מרחם אף שאינו ראוי". וק"ו שמרחם על הצדיקים [ראה למעלה פס"ד הערות 4, 274].
(103) אודות שרחמים מתעוררים לנוכח צרתו של האדם, כן כתב למעלה פמ"ז [תלא:]: "מכח הרחמים, שמרחם על מי שהוא בצרה, באה התשועה במדת הדין. וכך דרך האדם, כאשר הוא רואה אחד בצרה, הרחמים מעוררים אותו לפעול בחזקה מאוד". ולמעלה פס"ד [לאחר ציון 190] כתב: "וכנגד שאמר [תהלים קטז, ג] 'אפפוני חבלי מות' אמר [שם פסוק ה] 'ואלקינו מרחם', לרחם על הצרה". ובנצח ישראל פמ"ז [תשפח:] כתב: "הרחמים כאשר התחתונים בצרה, וצריכים לרחמים, מרחם עליהם". <b>דוגמה לדבר;</b> מצינו שאין הקב"ה עושה נס בחינם וללא צורך, ומעין מה שאמרו חכמים [ברכות נח.] "עביד רחמנא ניסא לשקרי" [בתמיה]. ובגו"א בראשית פי"ד אות יח [רלז:] כתב: "ולמה היה צריך לנס בחינם". ובגו"א דברים פ"א אות כד [יג.] כתב: "לא יעשה הקב"ה נס בחנם". ושם פ"ח אות ג [קמה:] כתב: "לא מצאנו נס בחינם". וכן כתב בדר"ח פ"ה מ"ה [קסז.]. והביאור הוא, שכבר השריש בח"א לגיטין נו. [ב, קג.] שהנס בא לעולם מצד מדת הרחמים, וכלשונו: "כי הנסים באים לעולם מצד מדת הרחמים, ודבר זה ידוע גם כן אם יש לך לב להבין, כי לא מצאנו נס בעולם רק כאשר היו ישראל בצרה, והשם יתברך מרחם עליהם, כאשר תמצא בכל הנסים. כי אין הקב"ה משנה הטבע שלא לצורך, רק שהוא לצורך, ודבר זה ממדת הרחמים". לכך ברור שהנס הוא רק כאשר יש צרה וצורך, כי הנהגת הרחמים היא רק בהתאם לצרה וצורך, ואם אין צרה - נס מנין [הובא למעלה פמ"ז הערה 38, וש"נ]. וראה להלן ציון 136.
(104) אודות שיש חסד הנצרך, כן כתב למעלה פ"ו [שז.]: "החסד מה שהוא שייך אל האנשים החסרים, וצריכים אל החסד שיושלם מציאותם". ולמעלה פמ"ז [תקמב:] כתב: "ההנהגות הם שתים; האחת, היא הנהגה מה שצריך אל האדם, ולתקן לו חסרונו, זהו הנהגה אחת... ועל ההנהגה הראשונה אמר [שמות טו, יג] 'נחית בחסדך', שעשה הקב"ה עמהם חסד להנהיג אותו בטוב הגמור, שלא חסר להם דבר, רק נהגם בחסד" [ראה שם הערה 498, ולמעלה הערה 73]. ואם תאמר, מה ההבדל בין חסד זה [הנצרך] לרחמים, הרי תרוויהו נצרכים. ובסמוך יבאר שההבדל בין חסד ורחמים הוא ש"הרחמים אינם רק כאשר הוא צריך לאותו דבר מתוך צרה. וחסד, בין שצריך לאותו דבר, ובין שאין צריך לאותו דבר, נותן חסד על צד היותר טוב". וראה בסמוך הערה 105 בישוב שאלה זו.
(105) כמו שאומרים בימים נוראים [בפיוט "וכל מאמינים"] "הטוב ומטיב לרעים ולטובים". וכן [בתפילה לפני הנחת תפילין] "כי כן דרכך להיטיב לרעים ולטובים". ובגו"א בראשית פכ"א אות כא [שנט:] כתב: "השם יתברך עושה חסד אף למי שאינו ראוי, וכך מדתו". ולמעלה פס"ד [לאחר ציון 273] כתב: "החסד [הוא] אף על גב שאין ראוי לעשות מצד האמת". ובבאר הגולה באר הרביעי [שלד:] כתב: "בשביל זה נמצא בעולם הטוב, אף כי אינו מצד הדין, ואין ראוי שיהיה נמצא בעולם דבר שאינו מצד המשפט. רק שמצד שהוא יתברך הטוב הגמור, מבקש שיפעול הטוב. שכל אשר הוא טוב מבקש לפעול הטוב". ובהמשך שם [שמ.] כתב: "מפני שהוא יתברך הטוב, נמצא ממנו הטוב, אף שאינו לפי הדין". ובח"א למכות כג: [ד, ח:] כתב: "כי החסד שהוא עושה טוב, אף על גב שאינו ראוי כלל לזה" [ראה למעלה פס"ד הערה 274].
(106) לשונו בנצח ישראל פמ"ז [תשפח:]: "החילוק שיש בין חסד ורחמים; החסד הוא הטוב שהוא משפיע לעולם, אף שאין הכרחי כל כך לעולם, הוא משפיע את הטוב לעולם, והוא חסד. והרחמים כאשר התחתונים בצרה, וצריכים לרחמים, מרחם עליהם". ובגו"א שמות פל"ד אות ג [תסז.] ביאר את ההבדל בין שם הויה [רחמים] לשם "אל" [חסד], וז"ל: "כי 'אל' הוא טובה יתירה שנותן לאדם טובות וחסדים גדולים. כי שם 'ה'' הוא הנותן טובות לאדם כפי הצריך לו, ולא יחסר לו כל. אבל שם 'אל' הוא שנותן לו טובות מרובות וחסדים גדולים, כמו שהיה לאברהם ושרה, בירך אותם 'בכל' [בראשית כד, א], וזהו ענין 'אל'". <b>ובעוד שכאן</b> [ובנצח וגו"א] מחלק בין טובה יתירה [חסד] להכרח [רחמים], הרי בנתיב גמילות חסדים פ"ב [א, קנד.] חילק בין צד נותן [חסד] לצד מקבל [רחמים], וכלשונו: "ההפרש שיש בין גמילות חסדים ובין צדקה, כי גמילות חסדים הוא מצד הנותן, שהוא עושה טוב, בין שמבקש המקבל ובין שאין מבקש. אבל הצדקה הפך זה, כי מפני שהמקבל צריך, לכך נותן לו מפני דחקו, ודבר זה מצד המקבל. ואף שאינו מבקש, הרי כאילו מבקש, שידוע דוחקו וצריך לקבל... [לכך] צדקה לעניים דוקא [סוכה מט:], שהמקבל הוא עני וצריך לקבל, ואילו העשיר אין צריך לקבל דבר כלל. ולפיכך צדקה לעניים דווקא, אבל החסד שהוא מצד שהוא איש טוב משפיע לאחרים, הן יהיה עני והן יהיה עשיר [שם]". וכן כתב בנתיב העבודה פי"ח [א, קלח.]: "הרחמים מצד המקבל, כאשר מרחם על אחד... [אך] החסד הוא מצד עצמו, שהוא יתברך משפיע הטוב והחסד מצד עצמו, ואין עושה זה מצד המקבל, רק מצד עצמו שהוא טוב" [ראה למעלה פ"ו הערה 98, פי"ב הערה 123, פל"ה הערה 38, פל"ט הערה 26, פמ"ז הערותה 38, 489, להלן הערות 145, 147, ופע"א הערה 55]. ולפי דבריו [בנתיב גמילות חסדים ונתיב העבודה] יתיישב מה שהוקשה למעלה [הערה 103], שאם ההבדל בין חסד ורחמים הוא שחסד אינו נצרך, ורחמים נצרכים, א"כ מהו ההבדל בין חסד נצרך לרחמים. אך לפי דבריו בנתיבות ניחא, שנהי שחסד נצרך דומה לרחמים, מ"מ החסד הוא מצד הנותן, והרחמים הוא מצד המקבל. ודו"ק.
(107) יש להבין, מהו הביאור שהאבות בנו מספר מזבחות בהתאם למידותיהם, דמהי השייכות בעצם בין מידותיהם לבין מספר המזבחות שבנו. ולפי הסברו השני שיביא להלן [לאחר ציון 120] שהקרבת הקרבן מורה על הדיבוק של המקריב בה', ניחא, שלכך כל אב בנה מספר מזבחות בהתאם למדתו, כי מדתו היא אופן דביקותו בהקב"ה. לאמר, אברהם דבק בהקב"ה דרך מדת החסד שבה הקב"ה מנהיג את עולמו, ויצחק דבק בהקב"ה דרך מדת הדין שבה הקב"ה מנהיג את עולמו, ויעקב דבק בהקב"ה דרך מדת הרחמים שבה הקב"ה מנהיג את עולמו. כל אב ואב ודביקותו בהקב"ה, ולכך כל אב ואב ומספר מזבחותיו שבנה. ולמעלה פס"ד [לאחר ציון 21] כתב: "כי יש צדיקים דבקים במדת הדין, ויש צדיקים דבקים במדת הרחמים, ויש צדיקים דבקים במדת החסד" [ראה למעלה פס"ד הערות 22, 24, 300, ולהלן הערה 124]. אך לפי הסברו הנוכחי שהנדון הוא מדותיהם של האבות, ולא דביקותם בה' [ראה להלן הערה 121], יש להבין מהי השייכות בעצם בין מידותיהם לבין מספר המזבחות שבנו. ויש לומר, שלהלן [הערה 125] יובא יסודו שהקרבן צריך להיות תואם למדריגת המקריב, וכפי מדריגתו כך קרבנו. לכך מדותיהם של האבות מגדירות את מהותם, ומהותם היא היא קרבנם. וראה להלן הערה 148. <b>אך עדיין</b> יש להבין, מדוע ההדגשה היא על המזבחות שנבנו, ולא על הקרבנות שהקריבו, שהרי דביקות העלול בעלתו מתבטאת בקרבן, ולא במזבח. ומעין כן הקשה [בהקשר אחר] בגו"א בראשית פ"ב אות כא [סב.], ותירוצו שם [מובא להלן פ"ע הערה 130] לא שייך כאן. וכן יש להעיר על הגו"א שמות פ"כ אות כח [קטו.], וכמובא שם סוף הערה 234. ויל"ע בזה.
(108) לשון רש"י [במדבר כג, ד] "את שבעת המזבחת 'שבעה מזבחות ערכתי' אין כתיב כאן, אלא 'את שבעת המזבחות'. אמר לפניו, אבותיהם של אלו בנו לפניך שבעה מזבחות, ואני ערכתי כנגד כולן; אברהם בנה ארבעה... ויצחק בנה אחד... ויעקב בנה שתים אחד". ובא לבאר כיצד שבעת המזבחות של בלעם עומדים כנגד שבעת המזבחות של האבות.
(109) מדבר על האומות, כי בלעם מייצג את האומות, כמו שכתב בסמוך [לפני ציון 149]: "ואמר בלעם, כי אליו ראוי בלבד לבנות שבעה מזבחות, כי הוא נביא לכל האומות שהם בעולם". ואודות שהאומות מונהגות על פי הטבע, הנה נאמר [דברים ד, יט-כ] "ופן תשא עיניך השמימה וראית את השמש ואת הירח ואת הכוכבים כל צבא השמים ונדחת והשתחוית להם אשר חלק ה' וגו' ואתכם לקח ה' ויוצא אתכם מכור הברזל ממצרים להיות לו לעם נחלה כיום הזה". ופירש רש"י [שם פסוק יט] "אשר חלק ה' - להאיר להם". ובגו"א שם אות י [עח.] בזה"ל: "ואם תאמר, ומכל מקום קשיא, דאף לישראל הם מאירים... הכי פירושו, כי השם יתברך עזב האומות ונתן להם אור השמש בלבד, שהוא אורם, ועזב אותם אל הטבע בלבד. אבל ישראל לא נתן להם אור השמש בלבד, רק בישראל כתיב [ישעיה ס, יט] 'והיה להם ה' לאור עולם'. וזהו 'ואתכם לקח ה'', והוא מאיר להם להנהיגם בכל מעשיהם. כאילו אמר שאור השמש נתן לאומות להאיר להם, ובזה יתקנו הנהגותיהם על ידי אור טבעי, אבל 'אתכם לקח ה'', והוא מתקן הנהגתם". ובתפארת ישראל פ"א [לו:] כתב: "ומפני כי העכו"ם הם מן העולם הטבעי, לכך הם שבעים אומות, כי עולם הטבע נברא בשבעת ימי בראשית". וכן כתב בח"א לע"ז ג. [ד, כב.] בביאור דברי הגמרא [שם] שהקב"ה מנסה את האומות במצות סוכה, "מיד כל אחד ואחד נוטל והולך ועושה סוכה בראש גגו, והקב"ה מקדיר עליהם חמה בתקופת תמוז, וכל אחד ואחד מבעט בסוכתו ויוצא", וז"ל: "אין האומות סובלין דבר זה לצאת מביתם הטבעי, להיות יושבים בסוכה תחת אויר השמים... [ד]כל הנהגתם טבעית, ותחת זה הם יושבים. וכאשר בא להם דבר שהוא כנגדם שהוא בלתי טבעי, הם מבעטים, מצד שיצאו ממחיצתם הטבעית. כי אין דבר זה ראוי להם מצד עצמם לצאת מן הטבע... האומות בועטים, כי הם אינם רוצים כלל בדבר שהוא חוץ לטבע, כי הם טבעיים לגמרי, לכך אין רוצים בדבר שהוא חוץ לטבע" [ראה למעלה פמ"ו הערה 90, פ"ס הערה 99, ופס"א הערה 145].
(110) פירוש - בעולם הטבע נמצאות שלש המדות של האבות; חסד, דין, ורחמים, וכמו שמבאר והולך.
(111) לשעתו - מיד.
(112) כגון לחם ומים, שאי אפשר לאדם לחיות בלעדיהם [תוספות ברכות לז.].
(113) אך יכול לחיות מבלעדיהם, וכגון עצים ואבנים.
(114) "שלא בראם כי אם לתענוג בעלמא, כמו תפוחים וכיוצא בהן" [לשון תוספות ברכות לז.].
(115) לשונו בדר"ח פ"ה מ"ח [רנו.]: "השם יתברך משפיע לעולם דבר שהוא עיקר חיותו של אדם, כמו הלחם שהוא חיותו של אדם. והב', שהוא משפיע לעולם דבר שאם לא היה בעולם היה העולם חסר, אף על גב שאפשר להתקיים האדם זולתו, מכל מקום היה האדם חסר. והג', שהשפיע השם יתברך לעולם דברים אשר אף אם לא היה בעולם לא היה העולם חסר, רק שהשם יתברך הוא הטוב, ומשפיע לאדם הטוב הגמור. והם ג' מדריגות; האחד, הוא מוכרח, שהוא חיותו של אדם. הב', שיהיה בלא חסרון. הג', שיהיה בטובה ובהנאה... וכנגד זה תקנו בברכה 'אשר בורא נפשות רבות וחסרונם על כל מה שברא להחיות בהם נפש כל חי' [ברכות לז.], ופירש בעל הטורים [טור או"ח סימן רז] 'על כל מה שבראת להחיות בהן נפש כל חי', שאף אם לא נבראו לא היה האדם חסר. כי מה שאמר 'אשר ברא נפשות רבות', בו נכללו הדברים שהם הכרחיים לאדם, כמו הלחם, שאם לא היו הדברים שהם הכרחיים, שהוא חיותו של אדם, לא היה דבר בבריאה, שהרי אין כאן פרנסה. 'וחסרונן' רוצה לומר הדבר שאם לא היה בעולם היה זה חסרון. 'על כל מה שבראת וכו'', היינו דברים שאינן חסרון כלל, רק לטובה יתירה". וכן כתב בנתיב גמילות חסדים פ"א [א, קנא.], והוסיף: "וכן פירשנו מצות ג' סעודות [בבאר הגולה באר השני (רג.)], אשר האדם חייב בהם בשבת [שבת קיז:]. כי השבת מורה כי השלים השם יתברך את עולמו, ולא החסיר ממנו דבר. ולכך אם לא היה אף סעודה אחת בשבת, לא היה אפשר לאדם לעמוד כלל. ולכך הסעודה ראשונה כנגד הכרחי, שאי אפשר בלא זה. ואם לא היה רק סעודה אחת, היה האדם חסר, כי האדם לפי הראוי צריך שיהיה לו ב' סעודות בכל יום, אחת בוקר ואחת בערב, כדכתיב [שמות טז, יב] 'בין הערבים תאכלו בשר ובבוקר תשבעו לחם', ודבר זה ידוע. לכך סעודה שניה כנגד השלמה שהשלים את האדם שאינו חסר. סעודה ג' אין זה רק על צד היותר טוב, שיהיה נהנה בה האדם, ולפיכך יכול להשלים סעודה ג' במיני תרגימא [טושו"ע או"ח סימן רצא ס"ה], שהם דברים שהם להנאת אדם בלבד". ומעין כן כתב בנצח ישראל פ"ה [צח:].
(116) לשונו למעלה פס"ב [תקכו:]: "הנהגה הזאת כלולה קצת מדת הדין וקצת חסד, והוא הרחמים... ובאלו שלש מדות הקב"ה מנהיג עולמו, דכתיב [ירמיה ט, כג] 'אני ה' עושה חסד משפט וצדקה בארץ'". ובאור חדש פ"ה [תתעד:] כתב: "ג' המלאכים שבאו אל אברהם [בראשית יח, ב]... שהם כנגד ג' מדות שבהם השם יתברך מנהיג את העולם; דין וחסד ורחמים". ובנתיב האמונה פ"ב [א, ריא:] כתב: "כי דרכי השם יתברך הם נכללים בג' אשר רמז הכתוב עליהן [ירמיה ט, כג] 'כי אני ה' עושה חסד משפט וצדקה בארץ'... וזה כי החסד אשר השם יתברך עושה הוא חסד גמור. השני, מה שעושה השם יתברך משפט גמור. הג', מה שהשם יתברך מנהיג עולמו במדה שאינו חסד גמור, ואינו משפט גמור, רק הוא כמו בין החסד והמשפט, שאמר 'כי אני ה' עושה חסד משפט וצדקה'. ולפיכך אלו שלשה דברים כוללים הנהגת השם יתברך בעולם, כמו שבארנו... ובאלו ג' המדות, שהם משפט וחסד ומה שהוא כמו אמצעי, נכללו ביניהם כל המדות הטובות. כי יש מהם שהם חסד, ויש מהם משפט ודין, ויש מהם כמו ממוצע בין החסד והדין". וכן הזכיר בקצרה בתפארת ישראל פ"ט [קמב:], ובנצח ישראל פ"ה [צט:, קיב.]. ושם פמ"ז [תשפו:] כתב: "ואמר עוד [הושע ב, כא] 'וארשתיך בצדק ובמשפט בחסד וברחמים', כי אלו דברים שהם הצדק והמשפט והחסד והרחמים כוללים מדות השם, כאשר תדע דברים אלו מאוד". ובדר"ח פ"ו מ"ב [מו.] כתב: "ואלו ג' מדות [צדיק חסיד וישר] נזכרים אצל השם יתברך בהנהגת עולמו; 'כי אני ה' עושה חסד משפט וצדקה בארץ'. הרי לך כי הוא יתברך מנהיג עולמו בג' מדות הללו, והם הם שנזכרים כאן גם כן". ובח"א לסנהדרין צח: [ג, רכ.] כתב: "והבן מה שתקנו חכמים בברכת הזן 'בחן בחסד וברחמים', כי אלו ג' דברים הם נגד מדת השם יתברך אשר בהם מנהיג עולמו". ובח"א למכות יב. [ד, ב:] כתב: "מידותיו אשר הוא יתברך מנהיג בו עולמו הם שלשה, והם; החסד והרחמים והדין. ודבר זה בארנו כמה פעמים, כי באלו שלשה מדות מנהיג עולמו. וכבר בארנו זה בחבור גבורות ה' בפירוש [תהלים קטו, א] 'לא לנו ה' לא לנו'". וכוונתו לדבריו למעלה פס"ד [לאחר ציון 12]. וראה למעלה פ"ו הערה 92, פס"ב הערה 77, ולהלן הערה 140.
(117) פירוש - החסד מתחלק לארבעה חלקים, הרחמים לשני חלקים, והדין אינו מתחלק, אלא הוא אחד, וכמו שנתבאר.
(118) אלא בהנהגה טבעית, לעומת האבות וישראל המונהגים בהנהגה אלקית, וכמבואר למעלה הערה 109. ולמעלה [הערה 46] נתבארה ההנהגה שהיתה עם האבות.
(119) בלעם.
(120) לפירוש זה לא נתבאר [לדעת בלעם] מהי העדיפות שיש בשבעת המזבחות שבנה בלעם על פני שבעת המזבחות שבנו האבות, כי רק נתבאר ששלשה מדות של האבות נמצאות גם כן בהנהגה הטבעית של העולם. אמנם לפי פירושו השני [שיביא מיד] תתבאר עדיפות זו [לדעת בלעם]. וראה הערה הבאה, והערה 154.
(121) מבאר טעם שני לדמיון בין שבעת המזבחות של האבות לשבעת המזבחות של בלעם. ועד כה ביאר שהמדות של חסד דין ורחמים [המתחלקות לשבעה חלקים] נמצאות אצל האבות, ונמצאות בהנהגת הטבע של האומות. ומעתה יבאר ששבעת המזבחות של האבות מורים על דביקות שלימה בה', ובלעם אמר שאף לשבעים אומות יש דביקות שלימה בה'. נמצא שהסברו הראשון עוסק במדות של האבות, שהן הן המרכבה [ב"ר מז, ו] לגלוי מדותיו יתברך בתחתונים, והסברו השני עוסק בכיון ההפוך; דביקות התחתונים בעליונים. ודייק לה, שבהסברו הראשון [שהחל לאחר ציון 93] שורש "דבק" לא הוזכר כלל, ואילו בהסברו השני [המתחיל כאן] שורש "דבק" הוזכר אחת עשרה פעמים. וראה למעלה הערה 107, ולהלן הערה 131. אמנם לא נתבאר בדבריו מדוע פירושו השני הוא יותר "עיקר" מפירושו הראשון. ואולי משום שלפי ביאור זה טענת בלעם תהיה ששבעת המזבחות שלו עדיפים על פני שבעת המזבחות של האבות, ולא רק שוים להם [כמבואר בהערה הקודמת]. ופשטות לשון המדרש היא שבלעם רוצה לעשות יותר מהאבות ולא רק שוה להם [שהרי טען שמוכן להקריב בן ובת, לעומת אברהם שהיה מוכן להקריב רק בן]. וראה להלן הערה 154.
(122) כמלוקט למעלה הערה 92.
(123) "ויש צדיקים" - כוונתו כאן לג' אבות, וכמו שמבאר והולך, וכן הוא בנוגע לכל הצדיקים בעוה"ז. ובבאר הגולה באר הרביעי הביא את דברי הגמרא [תענית לא.] "עתיד הקב"ה לעשות מחול לצדיקים, והוא יושב ביניהם בגן עדן, וכל אחד ואחד מראה עליו באצבע", וכתב שם [תקא:]: "והבן מה שאמר שיהיה להם מחול, אשר כל מחול הוא סבוב. שלא יאמר כי יש לכל צדיק מעלה מיוחדת, ואין אחד כולל כל הדביקות, ולפיכך אמר שיהיה להם מחול שהולך בסבוב. ואילו לא היה זה מחול, היה כל צדיק מיוחד בדביקות מיוחד, ולא שהיה לו דביקות מכל. אבל כאשר יש לו מחול שהולך בסבוב, הוא נגד השם יתברך בכל החלקים אשר הם נוכח הנקודה האמצעית. ומזה יש ללמוד כי יש לצדיק לעתיד חבור אל השם יתברך, לא מצד מה, רק מצד הכל, כאשר המחול שהולך בסבוב הוא כולל כל העיגול, והבן הדברים האלו, וזה הוא המחול שיש לצדיקים". וראה הערה הבאה.
(124) לשונו למעלה פס"א [תקח:]: "כי הצדיקים כל אחד ואחד דבק במדה מיוחדת; כי יש צדיק דבק במדת הדין, ולפיכך אמר חנניה לא בשבילנו יעשה, רק כי אין מדת הדין נותן שהרשע יוציא מחשבתו. ויש צדיק שכל מעשיו לכבוד שמו יתברך, וזהו מישאל [תפארת, שהיא רחמים (כמבואר שם הערה 184)]. ויש שהוא דבק בחסד, ולפיכך אמר עזריה [תהלים קטו, א] 'על חסדך וגו''". ולמעלה פס"ד [לאחר ציון 21] כתב: "כי יש צדיקים דבקים במדת הדין, ויש צדיקים דבקים במדת הרחמים, ויש צדיקים דבקים במדת החסד... חנניה דביקותו במדת הדין... מישאל הוא דבק במדת הרחמים... ועזריה דביקתו במדת החסד". ובגו"א שמות פ"ד אות יד [עז.] כתב: "הצדיקים מחלוקים במדריגות מחולקות, כי יש זוכה למדריגה זאת, ויש לאחרת, והכל בשעור האלקים". ובהקדמה לתפארת ישראל [טז:] כתב: "מי שהוא בעל מדות, על ידי המדות קונה דביקות בו יתברך, ואינו קונה רק הדביקות בצד מה, כפי המדה אשר דבק בה". וכן כתב שם ס"פ נה [תתנא:]. ובנצח ישראל ר"פ מא [תשכ.] כתב: "יש צדיק שיש לו מעלה אחת מיוחדת, כמו שתראה שאברהם ירש מדה מיוחדת בהתרוממות ובמעלה... ויצחק ירש מדה אלקית, הוא הדביקות בו יתברך. ויעקב ירש מדת הקדושה האלקית... והמלך המשיח שיגלה במהרה בימינו, יהיה לו הכל". ובח"א לסנהדרין צח: [ג, רכ.] ביאר כי כל הצדיקים מתחלקים בהתאם למדות של ג' האבות, ו"יש להם מענין מדת יעקב, ויש להם ממדת אברהם, ויש להם ממדת יצחק". וקודם לכן בח"א לסנהדרין צב: [ג, קפז:] כתב: "כבר אמרנו שהיו צדיקים האלו [חנניה מישאל ועזריה] מחולקים במדות שלהם, וכמו שבארנו בחבור גבורות השם. והיה להם מעין מדת האבות, אשר הם אבות העולם ויסוד העולם... שכל אחד מן הצדיקים היה לו מדה מיוחדת, והם כנגד ג' שמות הקדושים 'אל אלקים ה' דיבר ויקרא ארץ' [תהלים נ, א]. וכנגד זה אמר שמעון הצדיק [אבות פ"א מ"ב] שהעולם עומד על שלשה דברים; תורה, עבודה, גמילות חסדים, כמו שבארנו במסכת אבות [דר"ח פ"א מ"ב (קצז:)]. וכאשר היה מסתכל בחנניה מישאל ועזריה, שהם כנגד ג' עמודים שהעולם נבנה עליהם, נתקררה דעתו" [ראה למעלה פס"ד הערות 22, 28, 300].
(125) ומספר שבע מורה על דביקות שלימה בכל, וכמו שיבאר בסמוך. ומבין בתרי דבריו מבצבץ ועולה יסודו שהקרבן צריך להיות תואם למדריגת המקריב, וכפי מדריגתו כך קרבנו. והואיל ולא היתה לאברהם דביקות שלימה בכל, לכך מן הנמנע שיקריב שבעה קרבנות. ואודות שהקרבן הוא בבואה של המקריב, כן ביאר בגו"א בראשית פ"ד אות ו [צה.] שקרבנות של הבל וקין תאמו למהותם. ובדרוש על התורה [יא.] כתב: "כפי מה שהוא האדם ייחד לו השם יתברך ציווי ההקרבה שיהיה מקריב אליו. וכאמרם ז"ל [סוטה יד.] על הסוטה 'מפני מה אמרה תורה שיהא קרבנה מן השעורים. היא עשתה מעשה בהמה, ולכך קרבנה מאכל בהמה'". ובדרשת שבת הגדול [ריג.] כתב: "יש לדעת כי קרבן האדם מתיחס אל מי שמביא הקרבן. וכמו שתמצא בפרשת ויקרא קרבן מיוחד לכהן משיח [ויקרא ד, ג], וכן לנשיא [שם פסוק כב], וכן להדיוט [שם פסוק ב]... הרי כל קרבן מיוחד לבעל הקרבן". ושוב בהמשך הדרשה [ריט.] כתב: "כי קרבן נשיאים [במדבר ז, א-פח] שהיו עובדים השם יתברך בקרבנות מיוחדים לנשיאים במה שהם נשיאים. כי כבר ביארנו כי הקרבנות מיוחדים כפי מה שהוא המקריב". ובח"א לע"ז ח. [ד, לג:] האריך לבאר כיצד קרבנו של אדה"ר תאם את מעלת אדה"ר [ראה למעלה פל"ו הערה 92, פ"ס הערה 64, פרק זה הערה 107, ודר"ח פ"ב הערה 1239].
(126) לשונו למעלה פ"ט [תצג:] כתב: "לכך נקראו ג' אבות, בעבור שהם מתאחדים להיות אבות ביחד לישראל". ובנתיב אהבת ה' פ"א [ב, מא.] כתב: "ובספרי [דברים ו, ה] רבי אליעזר אומר, 'ואהבת את ה' אלקיך בכל לבבך' [שם] כאברהם... 'בכל נפשך' [שם] כיצחק... 'ובכל מאודך' [שם] הוה מודה לו כיעקב... הפליגו מאוד לבאר כי יהיה האדם דבק בו יתברך לגמרי בדביקות גמור על ידי האהבה. ומפני כי האבות היו דבקים בו יתברך כל אחד ואחד במדה מיוחדת, עד כי שלשה האבות היה להם הדבקות לגמרי, וכל אחד היה לו דבקות מיוחד. ולפיכך אמר כי תהיה אהבה הזאת כמו האבות... וכאשר ידבק בו יתברך כמו שהיו דבוקים בו האבות, נמצא שאין לו הסרה מן השם יתברך כלל, רק דבק בו יתברך לגמרי". ואמרו חכמים [ב"מ פה:] שאם שלשת האבות היו מתפללים ביחד, היה בזה כדי להביא את המשיח קודם זמנו. ובח"א שם [ג, מב.] כתב: "כי האבות, כאשר הם שלשה אבות, והם ביחד, היו מביאים המשיח בלא זמנו. כי אלו אבות הם מחולקים במידתם, וביחד הם כוללים הכל. ומאחר שהם הכל ביחד, מביאים הכל, והמשיח שעתיד להגלות במהרה בימינו, יש בו הכל, ואין חסר דבר, והכל ימצא בו. ולפיכך אברהם בלבד, וכן יצחק בלבד, וכן יעקב בלבד, במה שהוא חלק, אינו מביא המשיח שהוא הכל. אבל כל האבות ביחד היו מביאים הכל ביחד" [הובא למעלה פ"ט הערה 237, ופל"ו הערה 193].
(127) פירוש - שש הקצוות שייכות לגשמי בלבד, ולכך אין בהן שלימות כי הן חסרות את הנבדל והקדוש, אך האמצעי מוסיף את מימד הנבדל והקדוש, ובכך יש שלימות לכל. וזהו יסוד נפוץ בספריו. וכגון, ובדר"ח פ"ה מט"ו [שעג.] כתב: "מספר שבעה מורה על המדריגה שמתחבר ביחד הגשמי ובלתי גשמי. וידוע מספר שבעה כנגד שש קצוות והאמצעית, שהוא נקרא 'היכל הקודש' אשר ביניהם [ספה"י פ"ד מ"ג]. ודבר זה ידוע אל הנבונים, כי מספר שבעה הוא כנגד שש קצוות, והיכל הקודש שביניהם. וידוע הששה קצוות הם מתיחסים ביותר אל הגשמי, שהרי יש להם רוחק, אשר הרוחק שייך אל הגשם, ואילו האמצעי אין לו רוחק כלל, שהרי לא שייך רוחק באמצעי, ולפיכך הוא מתיחס אל הבלתי גשמי. ולכך קראו האמצעי 'היכל הקודש', אשר הוא בתוך שש קצוות, לפי שהוא נבדל מן הגשם, וזהו קדושתו". ולמעלה בהקדמה שלישית [קכט:] כתב: "השביעי, שהוא האמצעי, ונקרא 'היכל הקודש', הוא מכוון באמצע, לפי שהאמצעי נבדל מהכל, שהרי אינו נוטה לשום צד מן הצדדין, ומפני כך האמצעי מתיחס תמיד אל הקדושה והמעלה הנבדלת מן הגשמית, כמו שהיתה הארץ הקדושה ובית המקדש מכוון באמצע העולם [תנחומא קדושים אות י]. וזה מפני כי הצדדים, מפני שהם צדדים יש להם רוחק, וכל רוחק הוא גדר הגשם, אשר יש לו רחקים. אבל האמצע אין לו רוחק כלל, רק עומד באמצע, נבדל מן הצדדים שהם רחקים, ולפיכך האמצעי נבדל מן הגשם. אלו הם שש צדדי העולם עם היכל הקודש, הוא האמצעי". ולמעלה פמ"ו [שסח.] כתב: "וכאשר תעיין ותמצא שהגשם יש לו חלופי ו' צדדין, והם; המעלה והמטה, ימין ושמאל, פנים ואחור. וכל שש צדדין אלו מתיחסים אל הגשמית, בעבור שכל צד יש לו רחוק, וזהו גדר הגשם. אמנם יש בו שביעי, והוא האמצעי, שאינו נוטה לשום צד. ומפני שאינו מתיחס לשום צד, דומה לדבר שהוא בלתי גשמי, שאין לו רוחק. ולפיכך יש גם כן לזמן, המתיחס ומשתתף עם הגשם, ששה ימים, והם ימי חול, אבל השביעי קדוש. ונמצא כי שבעה ימי שבוע הם דומים לגשם הפשוט, שיש לו ששה קצוות והאמצעי שבניהם. זהו ענין ששת ימי חול, והשביעי הוא קודש". ולהלן פ"ע [לאחר ציון 82] כתב: "דבר ברור הוא כי הגשם הפשוט אשר יש לו הרחקים השלשה, דהיינו האורך והרוחב והגובה, ויש לו שש פיאות, דהיינו פאת המעלה ופאת המטה, ופאת הימין ופאת השמאל, ופאת הפנים ופאת האחור, והם שש פיאות. ומפני כי אלו ו' פיאות נוכחים זה לזה, נחשב האמצעי שאינו פיאה, רק עומד באמצע, לענין בפני עצמו. והם נקראים שש קצוות עם היכל הקודש מכוון באמצע. כי האמצעי, מה שהוא באמצע, אין לו בחינות שום צד כלל. ודבר זה יש לו מעלה נבדלת מן הגשם, כי כל גשם יש לו התפשטות צד, שזהו ענין הגשם התפשטות הרחקים, והאמצעי, שעומד באמצע, מתיחס לדבר בלתי גשמי, שאין לו רוחק. ולכך נקרא 'היכל הקודש', מקודש מן הגשמי, וכבר הארכנו בזה" [ראה למעלה הקדמה שלישית הערה 35, פי"ט הערה 203, פ"ס הערה 348, וש"נ, ולהלן פ"ע הערה 87].
(128) מה שכתב "ומפני שהיה לאבות, <b>שהם שלשה ביחד</b>, דבוק לגמרי בו יתברך" יוסבר על פי דבריו בנתיב העבודה פ"א [א, עח.], שכתב: "כי האבות... יש בהם הרבוי בכח, אבל לא בפעל. לכך היו האבות שלשה [ברכות טז:], כי שלשה הם רבים, כמו שאמרו [תו"כ ויקרא טו, כה] 'ימים' שנים, 'רבים' שלשה. ואלו שלשה יש להם הקשור ביחד. ודבר זה גם כן מבואר במקום אחר ממה שאמר הכתוב [דברים לב, ט] 'כי חלק ה' עמו יעקב חבל נחלתו'. ואמרו במדרש [ילקו"ש ח"א רמז תתקמב] מה החבל הזה משולש, כך יעקב שלישי לאבות. פירוש, כי יעקב הוא השלישי המחבר והמקשר האבות עד שהם קשר אחד, כמו החבל הזה שהוא משלשה חוטים, והוא מקושר ביחד, כמו שהוא החבל. הרי כי האבות הם רבוי מקושר, ובכח שלהם הוא רבוי, אבל לא שיהיה בהם הרבוי בפעל. ולכך השלשה אבות, שיש בהם הקשור והאחדות, בנו שבעה מזבחות ביחד, ומורה זה על הקשור האחדות ולא על הרבוי בפעל" [ראה בסמוך הערה 130]. וזהו שרמז כאן בלשונו הזהב שהאבות "הם שלשה ביחד", לאמור שלכך הם מתחברים יחד ליחידה אחת הדבוקה לגמרי בה' [ראה למעלה פ"ח (תיח.), ושם הערות 250, 251, ופ"ט הערה 237].
(129) לשונו בדר"ח פ"ה מכ"א [תקכג:]: "ומפני כי מספר שבעה הוא מספר שלם בימים ובשנים, שהוא חוזר חלילה תמיד, ולפיכך מספר זה נקרא 'שבעה' מלשון שביעה, שכל אשר הוא שבע הוא שלם". ובנצח ישראל פ"ז [קסז.] כתב: "מספר שבעה הוא המספר שהוא שלם, שהרי מספר שבעה חוזר חלילה בימים ובשנים, ומזה נראה שהוא מספר שלם". ושם ס"פ מו [תשפד.] כתב: "כל שבעה הוא מספר שלם, וזה ידוע" [ראה למעלה פל"א הערה 6]. וראה להלן ציון 151.
(130) לשונו בגו"א במדבר פכ"ג אות ג [שפו.]: "בנו האבות ז' מזבחות, כי יש להם דביקות בו יתברך בכל, נגד כל החלקים. כי השבע כולל כל החלקים, כי זה המספר נאמר על רבוי החלקים... ולפיכך בנו ז' מזבחות, כי המזבח שעליו הקרבת הקרבן, על ידו הדבקות בו יתברך. ואף על גב שישראל הם אומה יחידית, ולא היה ראוי שיהיה להם רק חלק פרטי, מכל מקום האומה היחידית יש בה הכל, כי לא תחסר כל בה, והיא דבוקה בו יתברך בכל". <b>ובעוד שכאן</b> כתב ש"לפיכך לא בנה אברהם בלבד שבעה מזבחות, כי לא היה לו דביקות שלם בכל" [לשונו למעלה לפני ציון 125], הרי בנתיב העבודה פ"א [א, עח.] ביאר שלאבות היה הרבוי בכח ולא בפעל, וכלשונו: "כבר התבאר בכל מקום כי שבעה יש בהם הרבוי, שכל מקום שרוצה הכתוב להזכיר רבוי מזכיר שבעה, כמו [משלי כד, טז] 'שבע יפול צדיק וקם', [דברים כח, ז] 'בדרך אחד יצאו ובשבעה דרכים'... ולכך אמר כי האבות הם שבנו שבעה מזבחות ביחד, כי האבות אין בהם הרבוי בפעל, שדבר זה אין ראוי לאותם שהם אחד, ויש להם קשר אחד, שיש בהם הרבוי בכח, אבל לא בפעל... וכך ראוי שתהיה העבודה אל השם יתברך, כי הוא יתברך אחד בפעל ובכחו הוא הרבוי". וכן בגו"א במדבר פכ"ג אות ג [שפו:] כתב: "לפיכך אבותיהם בנו ז' מזבחות ביחד, לא בנה כל אחד ז' מזבחות, שאם כן היה הכל רבוי, ולא אחדות. ומפני שיש להם דביקות בו יתברך בכל, ולא דביקות בחלק בדבר מה, בנו שבעה מזבחות, כי ז' הם כל החלקים". אמנם דבריו כאן נצרכים לדבריו בנתיב העבודה ובגו"א; כי בנתיב העבודה ובגו"א ביאר מדוע אי אפשר שכל אחד ואחד מהאבות יביא שבעה קרבנות [סך הכל עשרים ואחד קרבנות, ועל כך ביאר שזה יהיה רבוי בפועל, שאינו תואם לישראל]. אך עדיין יקשה מדוע לא סגי שאברהם לבדו יקריב שבעה קרבנות, וזו שאלה חדשה ששאל רק כאן [כמדוייק להדיא מלשונו]. ועומק שאלתו כאן הוא שהואיל ואברהם כולל בתוכו את יצחק ויעקב [כמבואר בגו"א בראשית פי"ב אות ו (ריד.), והובא למעלה פ"ו הערה 55, ופל"ו הערה 189, וש"נ], מדוע לא יהיה סגי בשבעה קרבנות של אברהם. ועל כך מבאר שאין לאברהם דביקות שלימה בכל, אע"פ שבכחו נכללים יצחק ויעקב. אמנם לכאורה דבריו כאן [כלפי אברהם] כחם יפה גם כלפי יצחק ויעקב, שהם לא יכלו להקריב שבעה קרבנות בעצמם מחמת שלא היתה להם דביקות שלימה בכל. ויל"ע בזה.
(131) ילך ויבאר הסבר חדש כיצד מידות חסד דין ורחמים מחייבות מספרים שונים של בנית מזבחות. ויש להבין, מדוע אינו יכול לומר כדבריו למעלה [לפי הסברו הראשון (בין ציונים 93-107)] שביאר שמדות חסד דין ורחמים מחייבות מספרים שונים של בניית מזבחות. והרי גם בהסברו החדש יבאר שהכל תלוי במדותיהם של האבות, אך יבאר זאת באופן אחר, ומה ההכרח לזה. ויש לומר, כי נתבאר למעלה [הערה 121] שההבדל בין הסברו הראשון להסברו השני הוא שהסברו הראשון עוסק במדותיהם של האבות, בעוד שהסברו השני עוסק בדביקות בה'. נמצא שהסברו הראשון עוסק בגילוי מדותיו יתברך בתחתונים [הנעשה על ידי האבות, שהן הן המרכבה (ב"ר מז, ו)], והסברו השני עוסק בכיון ההפוך; באופן דביקות התחתונים בעליונים. לכך רק לפי הסברו הראשון ניתן לתלות את הבדלי המספרים בבנית המזבחות בכמות האנשים שאליהם מגיעות המדות האלו ["כי אין יכול לעמוד בדין רק הצדיק, ולא הרשע... אבל מדת הרחמים הוא מתחלק לשנים, שהרי הרחמים בין לצדיק ובין לרשע... והחסד הוא מתחלק לאלו שנים... ועוד שני חלקים של חסד, שעושה חסד אף שאינו צריך, ונותן לצדיק ולרשע על צד היותר טוב" (לשונו למעלה מציון 99 ואילך)]. אך לפי הסברו השני אין לומר כן, כי לפיו הכל נידון לפי הדביקות בעליונים, וכיצד כמות האנשים בתחתונים תסביר את חילוקי הדביקות שיש בעליונים. וראה להלן הערות 134, 148.
(132) כמבואר למעלה הערה 96.
(133) יסוד נפוץ בספריו. וכגון, בהקדמה לנתיבות עולם [ה.] כתב: "וכן אמר במקום אחר [משלי ח, כ] 'באורח צדקה אהלך בתוך נתיבות משפט'. קרא הצדקה 'אורח', כי האורח הוא רחב, כי אף אם יטה מעט, אינו סר בשביל זה מן האורח. אבל המשפט, כאשר הוא נוטה אפילו מעט מן המשפט, הוא קלקול המשפט והדין, כי הדין והמשפט אין לו לצאת ממנו כלל. ולכך נקרא 'נתיבה', שהנתיבה הוא קצר, ובדבר מה שהוא יצא ממנו נקרא שסר מן הנתיבה". ובתפארת ישראל פמ"ו [תשיג.] כתב: "המשפט צריך שלא יהיה בו שנוי כלל". ובנתיב הדין פ"א [א, קפז.] כתב: "שלא יצא הדין מן הסדר הראוי, ובדבר מועט יוצא הדין מן הסדר... כי לכך הוא דין ומשפט שהוא כראוי, וכל יציאה הוא קלקול אל הדין". ושם פ"ב [א, קצא.] כתב: "המשפט יש בו השלמה, כאשר תדע מן מדריגת המשפט, שהוא שלם, ואם הוא חסר במה, אינו דין, רק צריך שיהיה משפט שלם". ובגו"א בראשית פכ"ו סוף אות כא [לג.] כתב: "הדין יש בו שלימות, שלכך הוא דין". ובגו"א דברים פ"כ אות א [שיג.] כתב: "כל ענין הדין בלא תוספת ומגרעת, רק הכל דין שלם". ובח"א לשבת קנב: [א, פו.] כתב לבאר שאהרן זכה לחושן משפט מחמת שלא קינא במשה [שבת קלט.], וז"ל: "המשפט הוא השלם, ואין דבר שהוא יותר שלם מן המשפט. שאם היה חסר מה, היה חסר מן המשפט, ודבר זה בארנו ג"כ פעמים הרבה, שאין דבר שלם מן המשפט. ולכך לא היה זוכה לחושן משפט רק כאשר היה לו לב שלם אשר אין דבק בו קנאה המורה על חסרון וההעדר. וזה שאמר [משלי כא, טו] 'שמחה לצדיק עשות משפט'. כי המשפט הוא דבר שלם, שאין דבר שלם יותר ממנו. ולכך הוא שמחה לצדיק שהוא שלם. ומן הדבר שהוא שלם יתחדש שלימות הנפש שהוא השמחה". ובח"א לסוטה י. [ב, מ:] כתב: "'דן ידין עמו כאחד שבטי ישראל' [בראשית מט, טז], כי כל דבר שבעולם אפשר שיהיה בו שנים, חוץ מן הדין, שאי אפשר שיהיה שנוי ושניות בדין כלל, רק הדין הוא אחד". ובהקדמה לדרוש על התורה [ז.] כתב: "מפני שדבר זה נחשב כאילו הוא יוצא מקו המשפט ומדתו... אשר אין לצאת ממנו אף כחוט השערה". וכאשר מידת הדין אינה בשלימות, רועמת הטענה [ב"ק פה:] "לקתה מידת הדין" [ראה למעלה פמ"ז הערות 12, 498, פנ"א הערה 82, פס"ד הערה 273, ופרק זה הערה 97]. <b>דוגמה לדבר</b>; בדר"ח פ"ג מ"ב [עט:] כתב: "אמרו במדרש [ילקו"ש ח"א א] כי לכך התורה התחלתה באל"ף 'אנכי ה' אלקיך' [שמות כ, ב], לומר שהתורה היא אחת. רצה לומר שהתורה כל דבריה מוכרחים מחויבים, אי אפשר רק שיהיה כך, ולא אפשר שיהיו בענין אחר כלל. וזה מעלת התורה על העולם, כי העולם יש כאן עולם שני, עולם הבא, ולכך העולם נברא בבי"ת ["בראשית ברא" (בראשית א, א)]. אבל התורה היא אחת, כי אי אפשר שיהיה דבר אחד, אף נקודה אחת בתורה, שאפשר שיהיה בענין אחר, רק כך. ואין לומר בתורה שראוי שיהיה כך, אבל אינו מחויב שיהיה כך, ואפשר שיהיה בענין אחר, ואז לא היתה התורה אחת, דבר זה אינו בתורה, כי הדבר הראוי בלבד, ואפשר שיהיה בענין אחר, אין זה מיוחד. אבל דברי תורה מחויבים שיהיו כך, ואי אפשר שיהיו בענין אחר, והמחויב הוא מיוחד". הרי הדבר המחוייב הוא בלתי ניתן לשנויי כלשהו. וזו מדת הדין, המחוייבת לגמרי, ולכך אין לנטות ממנה כחוט השערה.
(134) פירוש - האופן להדבק בה' דרך מדת הדין הוא רק אחד, כי נתיב הדין הוא צר [כמבואר תחילת ההערה הקודמת], ואין לנטות ממנו כלל. לכך יצחק בנה מזבח אחד, כפי מדתו, להורות שהדרך אל דביקות ה' באמצעות מדת הדין היא אחת ויחידה. והרי כל ענינו של הקרבן הוא להורות את הדרך והמסילה העולות אל דביקות ה', וכמו שכתב למעלה בתחילת הפרק: "ראוי אל העלול שיהיה פונה אל עלתו... ובזה יפנה העלול אל העלה. וכאשר אתה רוצה לעמוד על עיקר הקרבן, אין ענין הקרבן רק דבר זה [השבת העלול לעלתו], כי כאשר העלול נמצא מן העלה יתברך, כן שב אל עלתו". וראה להלן הערה 148.
(135) כמבואר למעלה הערה 98.
(136) כמבואר למעלה הערה 103.
(137) "מדת הרחמים הוא מתחלק לשנים, שהרי הרחמים בין לצדיק ובין לרשע, כאשר יגיע לו צרה מרחם השם יתברך עליו, ונותן לו מה שצריך מתוך הצרה" [לשונו למעלה לאחר ציון 101]. ואודות שיש ברחמים יציאה מסויימת מהדין, הנה אמרו במשנה [ברכות לג:] "האומר 'על קן צפור יגיעו רחמיך... משתקין אותו", ובגמרא [שם] אמרו "מאי טעמא... מפני שעושה מדותיו של הקב"ה רחמים, ואינן אלא גזירות". ובתפארת ישראל פ"ו [קא:] כתב: "פירוש, שאין ראוי שיהיו מדות השם יתברך, אשר הוא מנהיג עולמו בתמידות, על ידי רחמים, רק בדין ובגזרה. כי הגזרה הוא לפי חכמתו יתברך, ודבר זה ראוי למלך אשר מולך על הכל להנהיג באמת וביושר. אבל הרחמנות אין בו מדת אמת, כי מרחם אף שאינו ראוי. ועם כי הוא יתברך עושה בודאי רחמים עם הבריות, מכל מקום עיקר המדה שהיא בתמידות הוא מדת הדין, שבה מנהיג את עולמו. ולכך תמצא בכל מעשה בראשית שם 'אלקים' [בראשית פרק א], לפי שבראו בדין, ומנהיגו בדין. רק ראה הוא יתברך שאי אפשר לעולם לעמוד בדין, שתף עם הדין מדת רחמים [רש"י בראשית א, א]. ומכל מקום הנהגה התמידית היא דין, לפי שהוא יושר, ודבר זה ראוי. והאומר 'על קן צפור יגיעו רחמיך', הוא עושה מדותיו, שהוא יתברך מנהיג בהן עולמו, רחמים, שהוא מנהיג עולמו בתמידות ברחמים. ודבר זה הוא יציאה מן היושר, מה שאין ראוי" [הובא למעלה הקדמה שניה הערה 196, פ"ט הערה 279, פל"ט הערה 31, ולהלן פ"ע הערה 110].
(138) בא לבאר שיש ברחמים מדה מסויימת של דין, ואינם מופקעים מדין [לעומת חסד].
(139) ולא על הכל. דוגמה לדבר; אמרו חכמים [ברכות לג.] "כל מי שאין בו דעה אסור לרחם עליו", ובח"א לסנהדרין צב. [ג, קפג.] כתב: "כי הרחמנות הוא בשביל שיש לו חבור ודביקות אל מי שמרחם עליו, ומצד זה בא הרחמנות. כמו שמרחם האב על הבן, והאם על פרי בטנה, מפני שהבן כרעיה דאבוה. ומפני זה ישראל יש להם לרחם האחד על האחר, כי ישראל יש להם חבור אחד, שהם נקראים 'אחים' ביחד, ומצד הזה בא הרחמנות. ולפיכך אסור לרחם על מי שאין בו דעת, כי מי שאין בו דעת אין לו חבור וקשור כלל, כי הוא גשמי, ומצד הגשם הנבראים מחולקים, ובמה הם מתחברים ומתאחדים, במה שיש להם דעת אחד ומושכל אחד, ובדבר זה הם מתאחדים, ובדבר זה הרחמנות. וכאשר אין בו דעת, אין לו חבור וקשור עמו כלל, והוא מרחם על מי שאין ראוי למדה זאת, ודבר זה אסור" [ראה למעלה פ"ס הערה 24, וש"נ].
(140) פירוש - רחמים נעשים עם הגבלה מסויימת, ולא בכל ענין, שהרי אינו מרחם סתם על כל באי עולם, אלא על מי שנתון בצרה, לעומת "חסד גמור", ש"הוא עושה חסד לגמרי בכל ענין" [לשונו בהמשך]. ואודות שרחמים היא שילוב של דין וחסד, כן כתב למעלה פס"ב [תקכו:]: "הנהגה הזאת כלולה קצת מדת הדין וקצת חסד, והוא הרחמים", ושם הערה 75. וראה למעלה הערה 116.
(141) שאז היה בונה ארבעה מזבחות כאברהם [יבואר בהמשך].
(142) פירוש - מה שיעקב אבינו בנה שני מזבחות אינו משום שמדת רחמים בעצם מחייבת זאת [כפי שביאר למעלה להסברו הראשון שרחמים מתחלקים לצדיק ורשע], אלא שיש במדת הרחמים יציאה מן מדת הדין, וכמו שנתבאר, ומדת הדין מחייבת מזבח אחד, ממילא היוצא ממדת הדין [מדת הרחמים] בונה שני מזבחות, כי מה שאינו דין מחייב אחד יותר מהמתחייב ממדת הדין. נמצא שמדת הרחמים מחייבת שני מזבחות לא מחמת שהיא רחמים, אלא שהיא לא דין. ואודות  ש"מספר שנים אין זה אחדות", כן כתב למעלה פ"ט [תצג.]: "השנים נקראו 'שנים' מפני השניות, וכל שניות אין בו אחדות". ולמעלה פ"ס [שפא.] כתב: "וכן [שמות יב, ה] 'שה תמים בן שנה', מפני כי בן שנה הוא אחד בשנים, ואם היה ב' שנים, היה יוצא מן האחדות". ולהלן בסוף הספר ב"הלכות פסח בקצרה" [לאחר ציון 25] כתב: "ודוקא שה תמים בן שנה... אם הוא בן שתים, שניו הם מחולקים". ובנצח ישראל פמ"ה [תשסג:] כתב: "כי השנים הם כנגד שני הפכים, שהם שנים, והם מחולקים, ואין להם אחדות כלל. ולכך שנים יש בו רבוי, ואין בו אחדות, אחר שהם נגד שני הפכים אשר לא יתאחדו". ובדר"ח פ"ג מ"ג [קה:] כתב: "כי שנים הם מחלוקים, ואין למספר זה מאחד כלל. ולפיכך לא תמצא מספר שנקרא לגמרי על שם רבוי כמו 'שנים', במ"ם הרבוי, כי שנים תחלת הרבוי" [ראה למעלה פ"ט הערות 235, 236, פנ"א הערה 141, פ"ס הערה 41, להלן פ"ע הערה 145, והלכות פסח בקצרה הערה 27].
(143) שהוא מספר ארבע, וכמו שמבאר.
(144) כמבואר למעלה הערה 94.
(145) ללא תלות בענינו של המקבל, וכלשונו למעלה [לאחר ציון 105]: "עושה חסד אף שאינו צריך, ונותן לצדיק ולרשע על צד היותר טוב. כי זה החילוק שיש בין חסד ורחמים; כי הרחמים אינם רק כאשר הוא צריך לאותו דבר מתוך צרה. וחסד, בין שצריך לאותו דבר, ובין שאין צריך לאותו דבר, נותן חסד על צד היותר טוב". והביאור הוא שחסד נעשה מצד טובו של הנותן, ואינו קשור כלל לענינו של המקבל, ולכך אין החסד מוגבל לצרכי המקבל [כמבואר למעלה הערה 106, ובסמוך הערה 147]. דוגמה לדבר; על ירידת המן במדבר אמרו במדרש [ילקו"ש ח"א רמז רנח] "היה המן יורד לישראל בכל יום מזון שני אלפים שנה". הרי שהקב"ה "עושה חסד לגמרי בכל ענין", מעל ומעבר לצרכי המקבל.
(146) יסוד נפוץ בספריו. וכגון, למעלה פכ"ג [שמט.] כתב: "מספר ארבע מתיחס לגלות, לפי שמספר הארבע הוא נגד ארבע רוחות, שהפיזור הוא בד' רוחות". ולמעלה פנ"ח [שכה.] כתב: "מספר ד' יש לו התפשטות באורך ורוחב, כי כאשר תניח ארבע נקודות נוכחים, אז יש כאן שטח מרובע. אמנם דבר זה מצד הצדדין המחולקין, והם ארבע בלבד, שאין כאן צד מחולק יותר. אבל מצד אחדות אלו ד' צדדין, אינם מתאחדים הצדדין המחולקים". ובהמשך הפרק [של.] כתב: "חלקי הרבוי הוא ארבע, וזה מפני שיש במספר ארבע חלוק ורבוי כל הצדדין". ולמעלה פ"ס [תלה:] כתב: "כל דבר שבא מעולם הנבדל לעולם הזה יש בו רבוי מחולק לארבע. כי מספר זה הוא מספר הרבוי, שהוא נגד ארבע צדדין המחולקים". ובדר"ח פ"ג מ"ו [קס:] כתב: "מספר ד' הוא מספר מחולק, לפי שהוא כנגד ד' צדדין, אשר ד' צדדין הם מחולקים כל אחד הוא צד לעצמו. ולכך יאמר הכתוב על הפירוד והחלוק [זכריה ב, י] 'כי כארבע רוחות פרשתי אתכם', וזה מפני כי ד' רוחות הם מחולקים ומופרדים". ובדר"ח פ"ה מט"ו [שסט.] כתב: "מספר ארבעה אין בו רק פירוד ולא אחדות כלל, מפני שהוא כנגד ארבעה רוחות, שהם מחולקים לגמרי, ואין מספר כמו זה". ואמרו חכמים [סנהדרין קו:] שבבלעם "קיימו בו ארבע מיתות; סקילה ושריפה, הרג וחנק", ובח"א שם [ג, רמט.] כתב: "מפני כי בלעם נאבד מן עולם הבא כמו שאמרו למעלה [סנהדרין צ:], ראוי לו המיתה מכל צד. כי אלו ד' מיתות ב"ד אין ספק כי המיתה הוא מתיחס אל החטא שעשה, כי מי שעשה חטא זה, ראוי לו המיתה המתיחס לחטא שעשה. אבל בלעם שהוא חוטא בכל, ואין לו חטא מיוחד, ומפני כך דנו אותו בד' מיתות כולם" [ראה למעלה פנ"ח הערה 40, פ"ס הערה 287, וש"נ, ולהלן "הלכות פסח בקצרה" הערה 85].
(147) אודות שהחסד הוא לכל ללא גבול, הנה נאמר [תהלים פו, ה] "כי אתה ה' טוב וסלח ורב חסד לכל קוראיך". וכן אמרינן "וכל מאמינים שהוא חי וקים, הטוב ומטיב לרעים ולטובים" [תפילת שחרית לר"ה]. ואמרו חכמים [סוכה מט:] "צדקה לעניים, גמילות חסדים בין לעניים ובין לעשירים". ובנתיב התורה פ"ז [רחצ:] כתב: "כי החסד אל הכל, ואין לו גדר וגבול". ושם ר"פ ח [שכו.] כתב: "כי החסד הוא אל הכל, ולא יוגדר להשפיע לזה ולא לאחר". ובדר"ח פ"א מ"ב [רז:] כתב: "גמילות חסדים היא מדת המים, דכתיב [קהלת יא, א] 'שלח לחמך על פני המים כי ברוב הימים תמצאנו'... ודבר ידוע הוא זה, כי בעל חסד משפיע לאחר, כמו המים המשפיעים" [הובא למעלה פל"ו הערה 137]. והרי מים מתפשטים "לכל צד תמיד, ואין למים גדר וגבול, לא כמו הגשם שמתפשט כפי גדלו, אבל המים הם הולכים ומתפשטים תמיד מבלי גבול כלל" [לשונו בנתיב התורה פ"ב (קז.)]. לכך ברי הוא שהחסד מתפשט ללא גבול, כפי המים. <b>ונראה להטעים</b> העדר גבולות בחסד, כי כבר נתבאר למעלה [הערות 106, 145] שחסד הוא בא מצד הנותן, לעומת רחמים המתעוררים מצד המקבל. לכך אין גבול לחסד, כי הגבול נקבע לפי המקבל, וכמו שכתב בדר"ח פ"א מ"א [קכג:], וז"ל: "'משה קבל תורה מסיני' [אבות שם]. אמר אצל משה לשון קבלה, כי המקבל הוא מקבל לפי כחו, ולא קבל משה כל התורה... אלא קבל התורה מה שאפשר לקבל". אך השפעת החסד אינה מצד המקבל, לכך אם אין מקבל - גבול מנין. זאת ועוד, הרי שורש "קבל" הוא כמו שורש "גבל", כי אותיות קו"ף וגימ"ל מתחלפות [רש"י ויקרא יט, טז "כל האותיות שמוצאיהם ממקום אחד מתחלפות זו בזו, בי"ת בפ"א, וגימ"ל בכ"ף וקו"ף", ואותיות גיכ"ק הן ממוצא אחת, שהן אותיות החיך]. נמצא שהגבול נקבע לפי המקבל, והחסד אינו מצד המקבל, ממילא אין לחסד גבול.
(148) לפי מה שנתבאר למעלה [הערות 107, 131] עולה שהסברו השני מורה שהמדות של האבות הן הן הדרך לאדם להדבק בהקב"ה. לאמר, מדת הדין של יצחק מסומלת על ידי מספר אחת, כי אין לנטות ממדת הדין כמלוא הנימה, וכמו שנתבאר [למעלה הערה 133], ולכך יצחק בנה מזבח אחד, כי המזבח מורה על הדביקות בה'. מדת הרחמים של יעקב, שהיא יציאה מסויימת ממדת הדין, מסומלת על ידי מספר שתים, כי מספר שתים יוצאת מן האחדות, ולכך יעקב בנה שני מזבחות. ומדת החסד של אברהם מסומלת על ידי מספר ארבע, כי החסד מעצם מהותו הוא לכל, כנגד כל ארבעת הצדדים, ולכך אברהם בנה ארבעה מזבחות.
(149) כמו שכתב רש"י [במדבר כב, ה] "ואם תאמר, מפני מה השרה הקב"ה שכינתו על גוי רשע. כדי שלא יהא פתחון פה לאומות לומר אילו היו לנו נביאים חזרנו למוטב. העמיד להם נביאים, והם פרצו גדר העולם, שבתחלה היו גדורים בעריות, וזה נתן להם עצה להפקיר עצמן לזנות". ואמרו חכמים [זבחים קטז.] "כשניתנה תורה לישראל, היה קולו הולך מסוף העולם ועד סופו, וכל מלכי עובדי כוכבים אחזתן רעדה בהיכליהן... נתקבצו כולם אצל בלעם הרשע ואמרו לו, מה קול ההמון אשר שמענו", הרי שכל מלכי האומות נתקבצו אצל בלעם. ובמדרש תנחומא [צו אות א] אמרו "בלעם הרשע הוא היה סנגורן של אומות העולם, ועל ידי האומות הוא מדבר". ובדר"ח פ"ה מי"ט [תמ:] כתב: "היה בלעם ראש לאומות העולם, לפי שהיה נביא לאומות העולם". ובתפארת ישראל פכ"א [שטז.-שכ:] האריך לבאר את ההבדלים בין נבואת משה לנבואת בלעם, ואשר כולם נובעים מההבדל בין ישראל לאומות. ובח"א לסנהדרין קו: [ג, רמט:] ביאר שרשעותו של בלעם היא "גנאי לאומות". והשפת אמת [בלק שנת תרמ"ט] כתב: "הענין היא כי הנבואה הוא להוציא הכח אל הפועל בדיבור, כי הנביא הוא בכלל פיהן של ישראל... לכן תלוי כח הנביא בעבודת כלל בני ישראל, כדכתיב [דברים יח, טו] 'נביא מקרבך כו' יקים לך'. ויותר ממה שבני ישראל צריכין אל הנביא, צריך הנביא להם. והוא כלל הצריך לפרט, ופרט הצריך לכלל. ולכן הנביאים הם עדות על הכלל. והאומות אינם מוכנים אל הנבואה, לכן נתן להם הקב"ה בלעם, שהיה כלי להנבואה, אך בעבור כי אינם מוכנים לזה לא עלתה הנביאות בידו לטוב". הרי שבלעם הוא בבואה למדריגת אומות העולם.
(150) כפי שאכן מספר אומות העולם הוא שבעים [סוכה נה:], ומספר שבעים ומספר שבע בני חדא בקתא אינון . וכן כתב בגו"א במדבר פכ"ג אות ג [שפז:], ויובא בסמוך הערה 154. וראה למעלה פ"ס הערה 105, ופס"ז הערות 78, 82. אמנם למעלה [הערה 47] נתבאר שמלבד שבעים האומות מזמן דור הפלגה, ישנן עוד ארבע אומות נכריות [צאצאי אברהם], והן; ישמעאל, מואב, עמון, ואדום.
(151) כי ההפך מ"שלם" הוא חלק [כפי שכתב למעלה פי"ב (תקעד.): "כל אשר הוא צד אחד בלבד אינו דבר שלם, שהרי הוא צד אחד, ולכך הוא חלק בלבד"]. וההפך מ"הכל" הוא חלק [כפי שכתב למעלה פמ"ז (תקסו.): "בית המקדש הוא הכל, שאין בית המקדש חלק"]. נמצא שהכל הוא שלם. וכן מצינו שהאחד הוא שלם [כפי שכתב בנתיב העבודה פ"ח (א, ק:): "האחד הוא שלם, וכאשר הדבר שלם יאמר עליו שהוא אחד, כדכתיב (שמות לו, יג) 'ויהי המשכן אחד', ופירושו שלם"], והאחד הוא הכל [כפי שכתב בדר"ח פ"ג מי"ג (שג:): "כי האחד הוא הכל כאשר אין זולתו"]. נמצא שהכל הוא שלם.
(152) "מספר שבעה הוא השלם, שהוא נגד שש קצוות והאמצעי ביניהם, ולפיכך כל האבות ביחד ראוי להם לבנות שבעה מזבחות, במה שהיה להם דבוק בשלימות" [לשונו למעלה לאחר ציון 128], וראה למעלה הערה 129.
(153) בלעם להקב"ה.
(154) מלשונו משמע שבלעם טוען שמוטל עליו לבנות שבעה מזבחות כפי שבנו האבות [ולא ששולל את מה שעשו האבות], שכתב "ואמר שיש לו דבוק שלם, ולכך ראוי לו <b>גם כן</b> שיבנה שבעה מזבחות". אך מקודם [לאחר ציון 148] כתב: "ואמר בלעם כי אליו ראוי <b>בלבד</b> לבנות ז' מזבחות, כי הוא נביא לכל האומות שהם בעולם", ותיבת "בלבד" מורה שבא לשלול את מה שעשו האבות. ונראה שתיבות "גם כן" אינן באות להוסיף על מה שעשו האבות [שגם בלעם ראוי לבנות שבעה מזבחות], אלא באות להוסיף על "דבוק שלם", שהואיל ויש לבלעם ולאומות דבוק שלם, לכך הוא גם ראוי לבנות שבעה מזבחות. וראה למעלה הערות 120, 121, שבלעם סובר שיש לו עדיפות על פני האבות, ולא שהוא שוה להם. <b>ובעוד שכאן</b> מבאר שטענת בלעם היא שהאומות ומספר שבע מורים על שלימות, הרי בגו"א במדבר פכ"ג אות ג [שפז.] ביאר שהם מורים על רבוי, וכלשונו: "הרשע אמר כי האבות אין בהם הרבוי כולל כל החלקים; אברהם בנה ד' מזבחות, ויצחק אחת, ויעקב שתים... ובלעם אמר כי הוא ראש לע' אומות, ומספר השבעים הם כמו שבע, שתוך מספר הכלל מספר הפרטי. ולפיכך ראוי שיבנה רבוי מזבחות, כי הם רבוי אומות... ויש בהם כל החלקים" [המשך דבריו יובא בהמשך ההערה]. וכן כתב בנתיב העבודה פ"א [א, עח.]: "הנה אמר כי אברהם לא הקריב לו רק בנו יחידו, והוא רוצה להקריב לפניו בנו ובתו, אשר יש בהם הרבוי... והכל לפי טעותו שהיה סבור כי הקרבן ראוי שיהיה מצד הרבוי [הובא למעלה הערה 93]... כי היה טועה בלעם בדבר זה, ושהיה סבור כי ראוי שתהיה ההקרבה לפניו מצד הרבוי. וכן מה שאמר כי משנברא אדם עד עתה שבעה מזבחות בנו, כי אברהם בנה ארבעה מזבחות, יצחק אחד, יעקב שנים, עד כי שלשה אבות ביחד בנו שבעה מזבחות. ואילו בלעם בנה שבעה מזבחות. וכבר התבאר בכל מקום כי שבעה יש בהם הרבוי, שכל מקום שרוצה הכתוב להזכיר רבוי מזכיר שבעה; כמו [משלי כד, טז] 'שבע יפול צדיק וקם', [דברים כח, ז] 'בדרך אחד יצאו אליך ובשבעה דרכים ינוסו לפניך'". <b>ויש להבין</b>, כיצד עלה על דעתו של בלעם שהוא ראוי להקריב קרבנות יותר מן האבות, והדביקות של האומות בה' היא יותר מדביקות האבות בה', ודקארי לה מאי קארי לה. דע, שבגו"א במדבר פכ"ג אות ג [שפה:] עמד על כך במלים קצרות, וז"ל: "ואם תאמר, וכי לא ידע בלעם דאין דבר תולה ברבוי מזבחות, וכל אדם יכול לעשות מזבחות הרבה. דע, כי כוונת בלעם כי כל הנמצאים הם מקבלים מן השם יתברך, וכל הנמצאים יש להם חלק בו יתברך, ואין זה כזה... ויש לאומות לבנות ז' מזבחות, מאחר שהם רבוי, ויש בהם כל החלקים. ומזה הצד אמר כי יותר חשוב הרבוי מן האחדות, והבן הדברים האלו". וביאור דבריו לפי ערכנו הוא שלכל נברא באשר הוא יש דביקות בה' [מלבד הכלב, וכמבואר למעלה פל"ב הערה 14], ולוּ רק מפאת שכל נברא מקבל את קיומו מה', וקבלה זו יוצרת דביקות. וכן כתב רש"י [דברים כט, ג] "ולא נתן ה' לכם לב לדעת - להכיר את חסדי הקב"ה ולידבק בו". ולמעלה פס"ד [לאחר ציון 299] כתב: "כל נמצא לפי מה שהוא מדריגתו, יש לו דביקות בו יתברך", ושם הערה 300. ובדר"ח פ"ג מי"ד [שסה.] כתב: "כל מתנה שנותן לאחר, ראוי שיהיה [המקבל] אוהב את מי שנותן לו המתנה" [הובא למעלה פ"ל הערה 70]. לכך סבר בלעם שהואיל ושלל גווני הדיבוק בה' נמצא אצל האומות מפאת שלימותן ["דבר שהוא הכל הוא שלם"] ורבויון, לכך ראוי לו [ולא לאבות] לבנות שבעה מזבחות. ועל כך ה' השיב לו שהוא חפץ רק בקרבנות של ישראל, וכמו שמבאר והולך. וראה להלן ב"הלכות פסח בקצרה" הערה 11.
(155) בעוד שכאן לא ביאר מהו הפסול שיש במלאכים להביא קרבן [אלא רק שהם אינם ישראל], הרי בנתיב העבודה פ"א [א, עח:] ביאר שרבוי המלאכים הוא פסולם, וכלשונו: "השלשה אבות שיש בהם הקשור והאחדות, בנו שבעה מזבחות ביחד, ומורה זה על הקשור האחדות, ולא על הרבוי בפעל. וכך ראוי שתהיה העבודה אל השם יתברך, כי הוא יתברך אחד בפעל, ובכחו הוא הרבוי. ומאחר שהקרבן מורה על אחדותו יתברך, ולכך אמר השם יתברך לבלעם כי אילו היה רוצה ברבוי כמו שהיה בלעם סובר, היה מקריב לפניו במרום מיכאל וגבריאל, שהם משרתיו במרום. אבל אין מלאכים ראוים לזה, כי גם המלאכים יש בהם הרבוי, כדכתיב [דניאל ז, י] 'אלף אלפין ישמשוניה', [דברים לג, ב] 'ואתה מרבבות קודש', ולכך אם היה השם יתברך רוצה ברבוי הקרבנות, היה אומר למיכאל וגבריאל. וזכר אלו שני מלאכים, כי מיכאל וגבריאל הם מחולקים; זה ממונה על אש, וזה ממונה על מים [במדב"ר יב, ח (ראה למעלה פס"ח הערה 43, ולהלן פ"ע הערה 144)], לכך שייך בהם הרבוי ביותר".
(156) למעלה בתחילת הפרק [לאחר ציון 7]. וראה למעלה הערה 10.
(157) כן כתב למעלה ס"פ סח [לאחר ציון 91]: "הנה התבאר קצת מן הראיות מן דברי חכמים, שהפליגו בחכמתם, וכלם יענו ויעידו ויגידו שישראל בשביל שהם עלולים ממנו יתברך בעצם ובראשונה לכל הנמצאים, השם יתברך קרוב אליהם ומצטרף אליהם. ואם כן לא יקשה לך למה הוא יתברך בחר בישיבתו בתחתונים. ואותם שמגדילים המלאכים, ואף הגלגלים, על ישראל, הם ממעטים כבוד השם יתברך, אשר נקרא [שמות ה, א] 'אלקי ישראל'". וראה להלן ציון 184.
(158) לשונו למעלה פמ"ו [שפד.]: "כי העבודה בעצמה מורה על שהנמצאים הם שבים אל השם יתברך כאשר מקריבים אליו הקרבן, שזהו בעצמה השבת הנמצאים אליו. ודבר זה יתבאר באריכות בסוף הספר [כאן] איך הקרבן הוא השבת הנמצאים אל השם יתברך" [הובא למעלה הערה 11, ולהלן הערה 183].
(159) אודות שהמלאכים אינם עלולים גמורים, כן כתב למעלה פס"ח [לאחר ציון 19]: "ואמר הקב"ה בודאי ישראל יאמרו שירה תחלה, כי העלול בראשונה מורה על העלה תחלה, כי אין עלול בלא עלה. ולפיכך ישראל יאמרו שירה להקב"ה קודם מן המלאכים, אף כי הם גם כן נבראו מן השם יתברך ועלולים ממנו, כיון שישראל הם עלולים בראשונה במה שהוא יתברך עלה, והמלאכים אם שגם הם עלולים ממנו, אין זה בראשונה כמו ישראל, כי נבראו לשמש בעולם מה שנשלחים מן השם יתברך, ולפיכך הם נמשכים וטפלים אחר דבר אחר. ולכך ישראל, שהם בניו, מורים תחלה על העלה, ולכך שירתם תחלה". וקודם לכן למעלה פס"ו [לאחר ציון 38] כתב טעם נוסף מדוע אין המלאכים נחשבים עלולים גמורים, וכלשונו: "אין עליך לומר שמיוחדים בזה העליונים, כי אם התחתונים, כי במה שנקראים 'עליונים' הם פועלים בתחתונים, והם כמו עלה נחשבים, ואין עיקר עצמם שהם עלולים. אבל התחתונים, במה שהם תחתונים, הם עלולים בעצמם" [הובא למעלה הערה 2]. ולשונו כאן "אבל אין השבה לנמצא שאינו עלול" נוטה יותר לדבריו בפס"ו, שהעליונים אינם נחשבים עלולים אלא "הם כמו עלה נחשבים". אך לפי דבריו בפס"ח לכאורה אין לומר ש"אין השבה לנמצא שאינו עלול", שהרי להדיא כתב שם "המלאכים אם שגם הם עלולים ממנו", אלא לומר שאינו עלול בעצם ובראשונה כישראל. <b>ובעוד שלמדרש</b> הזה [תנחומא צו אות א] בלעם טען שיש לקבל קרבנות מהאומות, הרי במדרש שם בהמשך הפרשה [תנחומא צו אות ד] אמרו שבלעם עצמו הסביר לאומות מדוע רק ישראל יכולים להביא קרבנות: "אמרו אומות העולם לבלעם, למה אמר הקב"ה לישראל שיהיו מקריבין לו קרבנות, ולנו לא אמר כלום. אמר להם בלעם, הקרבנות אינן אלא שלום, ומי שקבל את התורה שכתובין בה, צריך שיקריב קרבנות. אתם מתחלה פסלתם אותה, ועכשיו אתם מבקשים להקריב קרבנות, מי שקבלה הוא מקריב קרבנות", ומדרש זה הובא בדרשת שבת הגדול [רכז:].
(160) גם בנתיב העבודה פ"א [א, עח:] ציין שהדבר מופלג בחכמה, וכלשונו: "לא בחר השם יתברך בעבודה כי אם בישראל, שהם עם אחד. וכבר בארנו הטעם כי העבודה הזאת מורה על אחדותו יתברך, ומפני כי הקרבן מורה על שהוא יתברך אחד ואין זולתו, אין מתיחס לדבר כי אם ישראל, שהם עם אחד, ומצד הזה היא העבודה אל השם יתברך. והדבר הזה מופלג מאוד בחכמה עמוקה". וכן בתפארת ישראל פ"ע [תתשו:] כתב "והדבר הזה מבואר למי שיודע סודי התורה איך הקרבנות אינם רק מישראל", ויובא בהערה הבאה.
(161) בתפארת ישראל פ"ע [תתשג.] עסק בענין הקרבנות, והזכיר את דבריו כאן, וז"ל: "עוד שם [מנחות קי.] 'לעולם זאת על ישראל' [דהי"ב ב, ג], אמר רב גידל אמר רב, זה מזבח בנוי, ומיכאל שר הגדול עומד ומקריב עליו קרבן... פירוש הכתוב שאמר 'לעולם זאת על ישראל' רצה לומר שהקרבן הוא מכפר לעולם. ולפיכך אמר רב גידל אמר רב, שמיכאל השר הגדול הוא מקריב קרבן. שעל ידי המלאך הזה השבת העלול, הם ישראל, שהם העלול הראשון מן השם יתברך. וכאשר העלול הוא שב אל עלתו, אל זה נמשך הכל, עד שהוא יתברך יחיד ואין זולתו. וכל זה סתרי החכמה בענין הקרבן, שהוא השבת העלול אל העלה על ידי הכהן, שהוא המקריב אל השם יתברך, כאשר ידוע ממדרגת הכהן, שעל ידו השבת העלול אל העלה. וכבר בארנו זה גם כן בחבור גבורות ה', עיין שם... ואי אפשר לפרש יותר. ואל יקשה לך מהא דאמרינן במדרש [תנחומא צו אות א], ובארנו אותו בחבור גבורות ה', 'מי בשחק יערוך לה' ידמה לה' בבני אלים' [תהלים פט, ז], אמר הקב"ה, אילו הייתי מבקש קרבן הייתי אומר למיכאל וגבריאל, והיו מקריבין לפני וכו'. מוכח שאין הקרבת קרבן למעלה. כך פירושו; אילו הייתי חפץ בקרבן זולת בשביל כפרת ישראל, שכל הקרבנות הם כפרה על ישראל. ובלעם היה סבור כי הקב"ה חפץ בקרבן בלבד. ועל זה השיב, אם הייתי חפץ בקרבן הייתי אומר למיכאל וגבריאל להקריב קרבן לפני, ולמה צויתי לישראל. אלא בשביל שאין הקב"ה מקבל קרבן רק מישראל, כמו שהתבאר הטעם בחבור גבורות ה'. וכן מה שהמלאך מקריב קרבן למעלה הוא כפרת ישראל, כמו שאמר 'לעולם זאת על ישראל' כפור. ועוד, הלא הקרבן הזה עצמו נשמותיהן של צדיקים [תוספות מנחות קי. ד"ה ומיכאל], והם ישראל עצמם. סוף סוף לא היה קרבן רק מישראל, שמהם מקבל השם יתברך קרבן. והדבר הזה מבואר למי שיודע סודי התורה איך הקרבנות אינם רק מישראל. ולכך הקרבן הזה שהוא מקריב מיכאל, כפרה על ישראל".
(162) מאמר זה הובא גם למעלה פ"ח [שסב:]. ומביא מאמר זה כדי להורות שענין הקרבנות הוא השבת העלול אל עלתו, וכמו שיבאר בסמוך.
(163) בגמרא מגילה שלפנינו איתא "אמר רב אמי" [ואין מאמר זה מופיע בעין יעקב במגילה]. אמנם מאמר זה הובא גם בתענית כז:, ושם איתא "אמר רבי יעקב בר אחא אמר רב אסי".
(164) "אלמלא מעמדות - עיסקי קרבנות שישראל עושין, הן היו כלים בחטאן, ומשהן כלין, שמים וארץ, העומדים בזכותן, אין מתקיימין" [רש"י תענית כז:].
(165) בגמרא מגילה שלפנינו הקדימו פסוק נוסף לכאן, שאמרו שם "אלמלא מעמדות לא נתקיימו שמים וארץ, שנאמר [ירמיה לג, כה] 'אם לא בריתי יומם ולילה חוקות שמים וארץ לא שמתי'. וכתיב 'ויאמר ה' אלקים במה אדע כי אירשנה'". אמנם בגמרא בתענית [כז:] לא הביאו את הפסוק "אם לא בריתי וגו'", אלא רק את הפסוק "ויאמר ה' אלקים במה אדע כי אירשנה", וכדבריו כאן.
(166) "במה אדע - מה תאמר לי ללמדן דבר שיתכפרו בו עונותיהן" [רש"י מגילה שם].
(167) "קחה לי עגלה משולשת - כלומר הקרבנות יכפרו עליהן" [רש"י מגילה שם].
(168) פירוש - קיום שמים וארץ לכאורה הוא חורג משאלת אברהם ותשובת הקב"ה; אברהם חשש מהחטא וכליון בניו חלילה, והקב"ה השיבו שהקרבנות יכפרו על החטא, ואיך נתווסף לכאן קיום שמים וארץ. ועל כך ישיב [להלן לאחר ציון 178] שאין הקרבנות רק אופן לכפרת החטא, אלא שהקרבנות מורים על השבת העלול אל העלה [וזהו כפרתם], ובכך גופא מונח שאין לנמצאים שום קיום מצד עצמם, אלא רק מצד עלתם. לכך ענין הקרבנות מגיע לא רק לכפרת החטא, אלא לקיום שמים וארץ.
(169) לשונו למעלה פס"ו [לאחר ציון 50]: "כי מתחלה כאשר נברא העולם, ואין פחיתות בעלול כלל, היה השם יתברך מתחבר כאשר ראוי חבור העלה בעלול, ואין התחברות רק בתחתונים, במה שהם עלולים באמת. עד שנמצא חטא בנמצאים העלולים, אז מפרידים הדבוק ההוא, עד שאין כאן חבור העלה אל העלול", ושם בהערות 52, 53 הובאו מקבילות נוספות אודות שהחטא מרחיק את החוטא מהקב"ה. וכן למעלה ר"פ סז כתב: "התבאר לך בפרקים שעברו כי אל תפן אל מנחתם, היא מנחת שוא אשר הביאו אל ה', כי הוא יתברך קרוב אל המלאכים מצד שהם נמצאים עליונים. שאין הדבר כן, כי אם לא שהיה החטא מבדיל בין השם יתברך ובינינו, היה שכינתו בתחתונים, וזהו רוממות וגדולה אל השם יתברך".
(170) כמו שנאמר לגבי המבול [בראשית ו, ה-ז] "וירא ה' כי רבה רעת האדם בארץ וכל יצר מחשבות לבו רק רע כל היום, וינחם ה' כי עשה את האדם בארץ ויתעצב אל לבו, ויאמר ה' אמחה את האדם אשר בראתי מעל פני האדמה מאדם עד בהמה עד רמש ועד עוף השמים כי נחמתי כי עשיתם". ובהמשך [שם פסוק יג] נאמר "ויאמר אלקים לנח קץ כל בשר בא לפני כי מלאה הארץ חמס מפניהם והנני משחיתם את הארץ". ולגבי דור הפלגה נאמר [בראשית יא, ו-ח] "ויאמר ה' הן עם אחד ושפה אחת לכלם וזה החלם לעשות ועתה לא יבצר מהם כל אשר יזמו לעשות, הבה נרדה ונבלה שם שפתם אשר לא ישמעו איש שפת רעה, ויפץ ה' אתם משם על פני כל הארץ ויחדלו לבנות העיר".
(171) לשונו למעלה פ"ח [שסג.]: "ויש לדקדק על דברי רבותינו ז"ל, הרי הכתוב אומר 'במה אדע כי אירשנה', ואין נזכר בכתוב 'במה אדע' שלא יעשה להם כאשר עשה לדור המבול ולדור הפלגה. ונראה כי פירוש 'במה אדע כי אירשנה' כלומר שתהיה הארץ לי לירושה לאחוזת עולם. ולא שהיה מסופק שמא יגלו ממנה, דאף אם יגלו ממנה, הארץ ירושה להם, דקיימא לן [יבמות פב:] ירושה ראשונה ושנייה יש להם, וירושה שלישית אין להם. רק היה ירא שמא יעבור זרעו חס ושלום מן העולם לגמרי, ואז תתבטל הירושה לגמרי. ולפיכך השיב לו בזכות הקרבנות". ויש להעיר על דבריו שם, דבשלמא בדור המבול אכן כל בני האדם נכחדו, לכך חשש אברהם "שמא יעבור זרעו חס ושלום מן העולם לגמרי, ואז תתבטל הירושה לגמרי". אך בדור הפלגה בני האדם לא נכחדו, אלא שהופצו על פני כל הארץ, ומדוע מזה חשש אברהם יותר מגלות שממנה לא חשש, כיון "דאף אם יגלו ממנה, הארץ ירושה להם". ויל"ע בזה.
(172) הקב"ה לאברהם.
(173) אודות שחטאי ישראל נדונים כ"מקרה", כן כתב למעלה פ"ח [שסה:], ויובא בהערה הבאה. וזהו יסוד נפוץ בספריו. וכגון, בנצח ישראל פ"ה [קלט:] כתב: "כי פושעי ישראל נתן השם יתברך בהם נשמה טהורה, רק שאחר כך בעולם הזה נטו אחר הרשעות, ולפיכך חטאם דבר מקרה בעולם הזה". ושם פל"א [תרו.] כתב: "כי בודאי החטא לישראל גם כן מקרה, כאשר התבאר... כי עצם ישראל מצד עצמם ראויים שיהיו בלא חטא". ושם פמ"ט [תתה.] כתב: "כבר אמרנו לך פעמים הרבה, שכל חטא שבישראל הוא מצד המקרה, ואין חטא מצד עצם צורתן... אף שהם חוטאים מצד המקרה, מכל מקום מצד עצם ישראל הם טובים. כי הצורה בישראל צורה אלקית, ולכך אין חטא בהם מצד עצמן, רק מצד המקרה, דהיינו מצד היצר הרע". ובח"א לשבת פט: [א, מה:] כתב: "החטא ראוי לכפרה מפני שעשה החטא במקרה... יש הסרה לחטא ישראל בזה שישראל מדריגתם בלתי גשמית". ובדרוש לשבת תשובה [פג.] כתב: "כי כאשר יום זה [יום הכפורים] מיוחד להסרת הגופנית, ודבר זה מיוחד לישראל, כי אין נפש ישראל נפש בהמית מוטבע בגוף. ולכך אמרה תורה שיקח מאת בני ישראל שני שעירים [ויקרא טז, ה], מפני כי השעיר דמו כדם האדם [רש"י בראשית לז, לא], ולכך שחטו בני יעקב שעיר עזים, ויטבלו הכתונת בדם [בראשית לז, לא], והדם הוא הנפש [דברים יב, כג]. ומפני כי יש לישראל נפש אדם, לא נפש בהמה, לכך יהיה כפרתם שעיר עזים, שדמו כדם האדם. וזהו מעלת ישראל מצד עצם ישראל, שהוא הנפש... מפני כי השעיר הזה אשר הובא דמו לפני ולפנים [ויקרא טז, טו] מורה על מעלת נפש ישראל, אשר יש לנפש שלהם הסרה מן הגופניות, ולכך הובא הדם לכפר לפני ולפנים, אשר הוא קדוש ומקודש מכל גוף. ואם כן החטא בישראל אחר שנפשם קדושה וטהורה מצד עצמם אינו מצד עצם הנפש, שהרי נפשם מצד עצמם קדושה וטהורה, שאם לא כן לא יהיה ראוי להביא הדם במקום קודש הקדשים. אבל החטא הזה אינו מצד נפש ישראל, רק הוא בשביל גרוי השטן אשר הוא מתגרה בישראל, ומצד הזה בא החטא. ולכך אמרה תורה כי מצד שישראל יש להם נפש טהורה, ויש להם קרבן להקריב לפני ולפנים, אם כן החטאים שישראל עושים הוא מיצר הרע שהוא השטן, לא מצד עצמם, עד שיש לשטן הוא היצר הרע חלק בישראל, הם החטאים שהם מצד היצר הרע" [הובא למעלה פ"ח הערה 30]. וראה הערה הבאה.
(174) לשונו למעלה פמ"ו [שפד.]: "כי העבודה בעצמה מורה על שהנמצאים הם שבים אל השם יתברך כאשר מקריבים אליו הקרבן, שזהו בעצמה השבת הנמצאים אליו. ודבר זה יתבאר באריכות בסוף הספר [כאן] איך הקרבן הוא השבת הנמצאים אל השם יתברך". והנה בעוד שכאן מבאר שהקרבנות מורים שאין ישראל נפרדים מן עלתם מחמת שהם עלולים בעצם ושבים אליו, הרי למעלה פ"ח [שסה.] לכאורה סלל לו דרך אחרת, והיא, שהקרבנות מורים שהחטאים הם חיצוניים למהותם, וכלשונו: "ביאור ענין זה כאשר תעמיק ותבין התשובה אשר השיב לו הקב"ה לאברהם, כי ישראל יש להם מעלה מיוחדת, כי ישראל מעלתם שהם נבדלים מן הפחיתות לגמרי, והחטא שמקבלים אין זה רק מקרה, ודבר שהוא מקרה בלבד אפשר הסתלקות. ולפיכך אין ראוי להעביר ישראל בשביל החטא, כיון שבעצם הם טהורים, ואין החטא להם בעצם, והוא דבר מקרה, ואין דבר שהוא במקרה מבטל עצם ישראל. והדבר הזה יתבאר לך באריכות עוד בספר הזה בסופו... אבל בני אדם שפחיתות להם בעצם, כאשר הם מוסיפים פחיתות מן החטא, אין הפחיתות הזה מקרה שקבל העצם, שהרי פחיתות יש להם בעצם, ואין זה רק הוספה על הפחיתות שיש להם בעצם, וכשגובר החטא מעבירם. ולפיכך אמר בשביל הכפרות, שיש כפרה לישראל על חטאם. ודבר זה הוא לישראל בפרט, לא לשום אומה, ובשביל כך יתקיימו, ואין העברה להם מן העולם, כמו שיש לאומות. שאם היה החטא לישראל בעצם, לא היה כפרה להם על ידי קרבן. אך בשביל שהחטא בישראל ענין מקרה כמו שהתבאר, לכך יש להם קרבנות". אך קשה לומר שהם שני הסברים שונים, כי כתב למעלה ש"הדבר הזה יתבאר לך באריכות עוד בספר הזה בסופו" [כוונתו לדבריו כאן]. ובעל כרחך ששני הסברים אלו - חד הם. ויש להבין כיצד היות ישראל עלולים בעצם [דבריו כאן] דומה להיות ישראל טהורים בעצם [דבריו למעלה]. אמנם דבר זה מתיישב ברווחה לפי דבריו בנצח ישראל פי"א [רעז:], שכתב: "כי מצד שנבראו [ישראל] מן העלה, הם בתכלית הטוב, ואם הלכו אחר יצרם, אין זה מצד עצמם, רק הוא דבר מקרה". ובהמשך הפרק שם [שב:] כתב: "כי ישראל מעשיהם שעושים בידיהם מצד היצר הרע... אבל עצמם הם טהורים... שהוא במקרה, שהמקרה יש שינוי לו, ואילו דביקות ישראל בו יתברך ענין ה דבר עצם, ואין מה שבמקרה מבטל דבר שבעצם" [הובא למעלה פ"ח הערה 34, ופכ"ז הערה 4]. הרי מה שישראל טהורים בעצם נובע ממה שהם עלולים בעצם, וממה שהם דבוקים בהקב"ה בעצם [ולמעלה פ"ח הערה 49 נשארה שאלה זו בצ"ע].
(175) פירוש - הקירוב שנוצר על ידי הקרבן ["במה שיש להם השבה אל העלה"] מכפר, מחמת שהוא מבטל את הריחוק והפער שנוצרו על ידי החטא. וכן כתב כמה פעמים. וכגון, בגו"א במדבר פכ"ח אות יא [תעב:] כתב: "כי החוטא נתרחק מה' בשביל חטאו, והקרבן שמקריבין אל ה', כאשר יש לו קורבה אל ה' על ידי הקרבן, הוסר חטאו שנתרחק בשביל החטא, והקרבן בשביל זה הוא סלוק חטאו". ובתפארת ישראל פ"ע [תתש:] כתב: "הקרבן הוא הקירוב והחבור בו יתברך, ומפני כך האדם יוצא מן החטא, אשר החטא הוא התרחקות מן השם יתברך. וכאשר הוא מביא קרבן אל השם יתברך, יש לו קירוב אל השם יתברך, ולכך הוא יוצא מן החטא... וזה כי אין ענין הקרבן רק ההתדבקות בו וההתקרבות אליו יתברך". ובנתיב התשובה פ"א [יט:] כתב: "כי הקרבן הוא השבה אל השם יתברך... שהרי נקרא 'קרבן'... וכאשר הוא שב אל השם יתברך, אחר שהיה מתרחק ממנו יתברך על ידי החטא, יש כאן כפרה וסלוק עון". ובדרשת שבת הגדול [רכז:] כתב: "כל ענין הקרבנות אינו אלא קירוב ושלום. שכאשר חוטא האדם, העוונות הם מפרידים בין השם יתברך ובין האדם. והקרבנות הם מקריבים את האדם אל השי"ת אחר שחטא... הקרבן ג"כ הוא קירוב ושלום אחר שיש הפרד וחילוק". ובח"א למנחות קי. [ד, צ.] כתב: "כל ענין הקרבן אינו רק לקרב האדם אל הש"י, אחר שהיה רחוק". ובגו"א ויקרא פ"א הערה 264 נתבאר שאין חיוב קרבן על ביטול מצות עשה [מכות יג:, ורש"י שם ד"ה התם], כי אין בביטול זה משום התרחקות מהשם יתברך, אלא שלא התקרב דיו להשם יתברך [כמבואר בבנתיב התשובה פ"ב הערה 31, ושם ס"פ ג], ואם אין ריחוק החטא - התקרבות הקרבן מנין. ובדרשת שבת תשובה [סח.] כתב: "כי יום הכפורים הוא מכפר בשביל שהחוטא הוא שב אל השם יתעלה, אשר היה מתרחק ממנו כאשר חטא" [ראה למעלה פ"ח הערות 41, 42].
(176) זהו המשך המאמר בגמרא [מגילה לא:] "אמר [אברהם] לפניו, רבונו של עולם, תינח בזמן שבית המקדש קיים, בזמן שאין בית המקדש קיים מה תהא עליהם. אמר לו, כבר תקנתי להם סדר קרבנות, כל זמן שקוראין בהן מעלה אני עליהן כאילו מקריבין לפני קרבן, ומוחל אני על כל עונותיהם". ו"סדר הקרבנות" הוא דברי התורה של הקרבנות, שהוא הסדר השכלי של הקרבנות, וכמבואר בסמוך הערה 178.
(177) לשונו למעלה פ"ח [שסח:]: "ובזמן שאין בית המקדש קיים, סדר הקרבנות הוא הסרת החטא. והוא דבר נפלא איך סדר הקרבנות עומד במקום הקרבן. כי אין קרבן זולת הקירוב והדבוק בו יתברך, לצאת מן החטא לשוב אליו יתברך, וזהו לשון 'קרבן', התקרבות אל השם יתברך על ידי הקרבן. והנה סדר הקרבנות, שהוא דברי תורה, שמסדר בדברי תורה ענין הקרבנות, הוא הדבוק בעצמו, כי אין דבר חבור ודבוק יותר כמו התורה, שהוא דבוק וחבור האדם אל בוראו. ודוקא סדר הקרבנות, במה שהקרבן בעצמו הוא התדבקות אל השם יתברך, והנה עומד סדר הקרבנות במקום הקרבן עצמו, כאשר תדע ותבין... והוא דעת רבותינו ז"ל במסכת מגילה בפרק בני העיר [לא:]". ובתפארת ישראל פ"ע [תתש.] כתב: "בפרק בתרא דמנחות [קי.]... מאי דכתיב [ויקרא ו, יח] 'זאת תורת החטאת', [ויקרא ז, א] 'זאת תורת האשם'. כל העוסק בתורת חטאת כאילו הקריב חטאת. וכל העוסק בתורת אשם, כאילו הקריב אשם, עד כאן. ואין טעם הדבר מה שאמר 'כל העוסק בתורת חטאת כאילו הקריב חטאת', שהתורה עומדת במקום אותה מצוה עצמה. שאם כן הוה ליה לומר 'העוסק בתורת סוכה' גם כן דהוא 'כאילו עשה סוכה'. ו'העוסק בתורת לולב כאילו עשה לולב', ולמה אמרו 'העוסק בתורת חטאת ועולה'. ודבר זה בארנו בחבור גבורות ה' בפרשת ברית בין הבתרים [למעלה פ"ח (שסח:)], וזה מפני שהקרבן הוא הקירוב והחבור בו יתברך, ומפני כך האדם יוצא מן החטא, אשר החטא הוא התרחקות מן השם יתברך. וכאשר הוא מביא קרבן אל השם יתברך, יש לו קירוב אל השם יתברך, ולכך הוא יוצא מן החטא... כל העוסק בתורת חטאת כאילו הקריב חטאת עצמו, והעוסק בתורת אשם כאילו הקריב אשם עצמו... וזה כי אין ענין הקרבן רק ההתדבקות בו וההתקרבות אליו יתברך, כמו שאמרנו. וכאשר עוסק בתורת חטאת, יש לו אותו התקרבות עצמו אשר קונה על ידי החטאת. ולכך העוסק בתורת חטאת כאילו הקריב חטאת". ובנתיב התורה פ"ט [שפב.] כתב: "כי העוסק בתורת עולה כאילו הקריב עולה, וכל העוסק בתורת חטאת כאילו הקריב חטאת, וכן כולם. ופירוש זה, כי העולה הוא קרבן מיוחד, ובודאי הקרבן שהוא מיוחד מורה על קירוב מיוחד. ועל זה אמר כאשר עוסק בהלכות קרבן מיוחד, יש לו אותו קירוב שהוא מיוחד גם כן... התורה שנתן השם יתברך לאדם על ידה הקירוב והדביקות הגמור אל השם יתברך, כי התורה היא שכלית, ועל ידי התורה סלוק הגופני, ויש לו דביקות עם השם יתברך". ובח"א למנחות קי. [ד, צ:] הרחיב יותר, וז"ל: "ופירוש זה, כי כאשר הוא עוסק בתורת עולה, יש לו דביקות יותר במה שהוא עוסק בדבר שעל ידו הדביקות, דהיינו קרבן עולה או חטאת או אשם, וזהו יותר ממה שהוא עוסק בשאר תורה. כי העולה על ידה דביקות מיוחד, והחטאת ג"כ על ידי החטאת דביקות מיוחד, שהוא דביקות של כפרה, ועל ידי שלמים יש לו דביקות של שלום, עד שכל קרבן וקרבן יש לו דביקות מיוחד... וכן העוסק בתורת חטאת, יש לו אותו דביקות שיש לאדם על ידי קרבן חטאת. ודמיון גמור יש לתורה אל קרבן, שהקרבן נאמר עליו [ויקרא א, ט] 'אשה ריח ניחוח', וכן התורה היא אש [ביצה כה:], והיא נחת לה' ברוך הוא" [הובא למעלה פ"ח הערה 46]. וכן כתב בדרשת שבת הגדול [רכז:], ויובא בהערה הבאה.
(178) לשונו בדרשת שבת הגדול [רכז:]: "ובמדרש [ויק"ר ז, ג], רבי אחא בשם רבי חנינא בר פפא, שלא יהיו ישראל אומרים לשעבר היינו מקריבים קרבנות ומתעסקים בהם, עכשיו שאין קרבנות, מהו להתעסק בהם. אמר הקב"ה, הואיל ואתם מתעסקים בהם מעלה אני עליכם כאילו אתם מקריבין אותם... ויש להקשות, למה המתעסק בקרבנות כאילו הקריב אותם... וביאור זה שהקרבן הוא התקרבות אל השם יתברך, אשר זה האדם שהוא בעל גוף הוא מתרחק מן השם יתברך על ידי חטא, ולכך צריך קרבן, שהוא התקרבות אל השם יתברך [כמבואר למעלה הערה 175]. והתורה מן הקרבן הוא עצם הסדר, כי השכל הוא הסדר... כי הבית מתחבר כאשר הוא מקרב העצים והאבנים, וסדר הבית כאשר מסודר בשכל שלו, הוא הקירוב והחבור הגמור שממנו בא צורת הבית. ולפיכך המתעסק בתורת קרבנות, שהוא סדר החבור והקירוב, ודבר זה הוא הקירוב הגמור, ונחשב כאילו מתעסק בקרבנות עצמם" [הובא למעלה פ"ח הערה 43].
(179) יש להקשות, מדוע לשון המאמר הוא [מגילה לא:] "אלמלא <b>מעמדות</b> לא נתקיימו שמים וארץ", ולא אמרו "אלמלא קרבנות לא נתקיימו שמים וארץ", הרי נושא הדברים הוא "עיסקי קרבנות". ובזוה"ק ח"א [נח:] אמרו "אלמלא קרבנות לא הוו קיימי עלאי ותתאי", הרי שנקטו ב"קרבנות", ולא ב"מעמדות". ובספר ברכת שי על מגילה [שם] הקשה כן, וז"ל: "צריך ביאור, א"כ מאי טעמא קאמר 'אלמלא מעמדות', שהוא לכאורה פרט קטן ותוספת מדרבנן להתפלל על הקרבן שיתקבל ברצון, ולא קאמר 'אלמלא קרבנות', דבהכי קמיירי קרא". וכן הקשה בספר חידושי בתרא לתענית כז: אות ערב בשם "המסביר". וראה למעלה פ"ח הערה 112 מה שנתבאר שם.
(180) אודות שאין לנמצאים קיום מצד עצמם, אלא רק מצד הקב"ה, כן כתב בהרבה מקומות. וכגון, למעלה פמ"ו [שעט:] כתב: "כי העולם עומד במה שיש לעולם דביקות בו יתברך". ולמעלה פנ"ו [רלה:] כתב: "כי כל הנמצאים קיומם בו יתברך, וכאשר הוא מסתיר פניו מהם אז יקבלו העדר, והם אינם נמצאים". ולמעלה בתחילת הפרק [לאחר ציון 8] כתב: "כי הנמצאים אין להם קיום בלא העלה, והם תלוים בו, וזהו השבת העלול אל העלה". ובדר"ח פ"א מי"ג [שמו.] כתב: "כי אל החיים ראוי הקבלה, שצריך שיהיה מקבל החיות אשר השם יתברך משפיע תמיד לאדם, ואין האדם מקוים רק בו יתברך, ועצם החיות בעצמו הוא הקבלה שמקבל חיות. ולפיכך השם יתברך נקרא [תהלים לו, י] 'מקור חיים', כי המקור משפיע תמיד, כן השם יתברך משפיע החיים תמיד לבני אדם כמו המקור הזה". ושם פ"ו מ"ח [רנח:] כתב: "אין לנמצאים מצד עצמם דבר, כי אם מה שמשפיע להם השם יתברך". ובתחילת דרוש לשבת הגדול כתב: "וכן אמר הכתוב [דברים ד, לט] 'וידעת היום והשבות אל לבבך כי ה' הוא האלקים בשמים ממעל ועל הארץ מתחת אין עוד'. ואין הפירוש 'אין עוד' כי אין עוד אלהים, אבל פירוש כי אין עוד דבר בעולם רק השם יתברך, כי כל הנבראים לא נבראו אלא למענהו יתברך, ואם לא כן, לא היה נברא אותו נברא בעולם... אבל מצד עצמו אין מציאות לו, לפיכך הנבראים כולם... אין להם שם בפני עצמם, והרי 'אין עוד'", ושם מאריך לבאר יסוד זה. ובתפארת ישראל פ"י [קסה.] כתב: "כי אין לנמצאים שום קיום אם לא בו יתברך". ובבאר הגולה באר הששי [רלב:] כתב: "כי אין קיום לעולם בצד עצמו, רק על ידי השם יתברך המקיים אותו, ודבר זה על ידי הדביקות שיש לעולם בו יתברך, ומצד הדביקות הזה יש לעולם קיום, ולא זולת זה". ובנתיב האמת פ"ב [א, ר.] כתב: "כי כל הנמצאים אפס זולתו יתברך, כמו שאמרו [בתפילת "עלינו"] 'הוא אלקינו אין עוד, אמת מלכנו אפס זולתו, ככתוב בתורתו [דברים ד, לט] 'וידעת וגו''. וכל הנמצאים תלוים בו, ולפיכך אין לנמצא שום מציאות זולתו יתברך". <b>וצרף לכאן</b>, שאין נברא שהיה דבוק בה' כמו יעקב אבינו, שדמותו חקוקה בכסא הכבוד [חולין צא:], והוא הקרוב ביותר אל ה' [גו"א ויקרא פכ"ו אות נ (רעג.)], ועליו אמרו חכמים [תענית ה:] "יעקב אבינו לא מת". הרי הדבוק ביותר אל ה' הוא החי ביותר. ועיין בנתיב התמימות פ"א [ב, רו.], שנקודה זו מבוארת שם. <b>וממו"ר זצ"ל</b> שמעתי, שהנה המרגלים אמרו [במדבר יג, כז] "אפס כי עז העם היושב בארץ וגו'", והרמב"ן [במדבר יג, כב] ביאר שבתיבת "אפס" נמצא חטא המרגלים, וכלשונו: "רשעם במלת 'אפס', שהיא מורה על דבר אפס ונמנע מן האדם, שאי אפשר בשום ענין... לבא אליהם כי עז העם והערים בצורות גדולות מאד". לכך כאשר אמרינן "הוא אלקינו אין עוד אמת מלכנו <b>אפס זולתו</b>", הביאור הוא שאי אפשר שתהיה מציאות זולת ה' יתברך, כי זהו מן נמנע, וכמבואר כאן [הובא למעלה פ"ח הערה 105, פמ"ו הערה 55, פמ"ז הערה 517, פנ"ו הערות 12, 13, ועוד]. וראה למעלה הערות 9, 10, והערה הבאה.
(181) לשונו למעלה פ"ח [שפה.]: "הקרבן הוא מדבק ישראל אל השם יתברך, ואז נאמר [דברים ד, ד] 'ואתם הדבקים בה' אלקיכם חיים כלכם היום', שהם גם כן יהיו נצחים כמו שהוא יתברך נצחי. ודבר זה יתבאר בסוף הספר באריכות [כוונתו לפרק זה]. ובמסכת תענית [כז:], אלמלא מעמדות לא נתקיימו שמים וארץ וכו'. וזה מפני כי אין לעולם קיום רק על ידי הדבוק בו יתברך, ובו מתקיים הכל. ולפיכך בזכות הקרבנות שמים וארץ מתקיימים". ובנתיב העבודה פ"א [א, עט:] כתב: "לפיכך אמרו [אבות פ"א מ"ב] כי העולם עומד על העבודה. כי אם לא היה העבודה, היה האדם עומד בפני עצמו, ואין לשום דבר קיום מצד עצמו, רק מצד השם יתברך, ובזה שישראל עבדים עובדים אל השם יתברך, בזה שייכים אל השם יתברך, ולכך יש להם קיום, ולא זולת זה". ובנתיב העבודה פ"ג [א, פד.] כתב: "כי התמידים שצוה השם יתברך [במדבר כח, ב-ח] להודיע כי העולם הזה שב ומתקרב אל השם יתברך. ואם לא שב אל השם יתברך, לא היה אל העולם קיום בעצמו. רק הוא שב אל השם יתברך, ולא נברא שיהיה לעצמו... כמו שהושפע מן השם יתברך, כך שב אל עילתו" [הובא למעלה הערות 10, 11, 32].
(182) לשונו למעלה פמ"ז [תקמז.]: "ובמדרש [ילקו"ש ח"א רמז רנא], תמן תנינן; שמעון הצדיק היה משירי כנסת הגדולה. הוא היה אומר, על שלשה דברים העולם עומד; על התורה, ועל העבודה, ועל גמילות חסדים. רבי נחמיה בשם רבי אחא אומר, עוברי הים פירשו; 'נחית בחסדך' [שמות טו, יג] זה גמילות חסדים. 'נהלת בעזך' [שם] זו תורה. ועדיין העולם מתמוטט, ואימתי נתבסס, כשבאו 'אל נוה קדשך' [שם], עד כאן. וביאור זה, כאשר יצאו ישראל [ממצרים] היה להם התקשרות ודביקות בו יתברך. והעולם יש לו דביקות בו יתברך בשלשה פנים; האחד, באשר הוא יתברך משפיע אל העולם הטוב והחסד, והרי יש כאן דביקות השם יתברך לעולם, והוא דביקות העלה אל העלול. והתדבקות העולם בו יתברך, וזהו על ידי שחפץ האדם בעבודתו יתברך, וחפץ להתדבק בו יתברך, זהו דביקות בו, וזהו דביקות העלול בעלה, והוא העמוד הב' שהוא לעולם. העמוד השלישי הוא התורה".
(183) כמו למעלה פמ"ו [שפד.], שכתב: "וכנגד השני הוא העבודה, כי במה שאנו עובדים לו מורה שהנמצאים נתלים בו יתברך, כמו העבד שנתלה באדון שלו. ולפיכך העבודה מורה על שהנמצאים נתלים בו. ועוד, כי העבודה בעצמה מורה על שהנמצאים הם שבים אל השם יתברך כאשר מקריבים אליו הקרבן, שזהו בעצמה השבת הנמצאים אליו. ודבר זה יתבאר באריכות בסוף הספר איך הקרבן הוא השבת הנמצאים אל השם יתברך" [הובא למעלה הערות 11, 158]. ובדר"ח פ"א מ"ב [קצ.] הביא מאמר זה ממגילה [לא:], וביאר ששאלת אברהם ותשובת הקב"ה הולכות סביב הציר שהעבודה היא אחד מעמודי העולם [אבות פ"א מ"ב], וכלשונו: "אברהם היה יודע כי העולם לא נברא אלא בשביל הקב"ה, שנאמר [משלי טז, ד] 'כל פעל ה' למענהו', כי אין ראוי לשום דבר שיהיה לו מציאות כי אם אשר הוא אל השם יתברך, עד שהכל צורך גבוה. ודבר זה בארו חכמים ז"ל באמרם [יומא לח.] כל מה שברא הקב"ה בעולמו, לא ברא אלא לכבודו, שנאמר [ישעיה מג, ז] 'כל הנקרא בשמי ולכבודי בראתיו יצרתיו אף עשיתיו'. ונאמר 'כל פעל ה' למענהו'. כי אם נמצא לעצמו, הרי יש ח"ו דבר זולת השם. ובמה שהוא לכבוד הש"י לעבדו, הרי בזה הוא למענהו. וזה שאמר [אבות פ"א מ"ב] 'ועל העבודה'. כי מה שעובדין אל השם יתברך, בזה העולם הוא אל השם יתברך, ואינו העולם דבר לעצמו, שיאמר ח"ו שיש מציאות זולת השם יתברך. כי אין אל העבד שום מציאות מצד עצמו, רק שהוא משמש לרבו, וכל אשר משמש לזולתו אין עליו שם בפני עצמו. ולפיכך העבודה היא העמוד השני. וממילא כאשר אין עובדין הקב"ה, וסרים מאתו, מחויב להם החורבן והאבדון מן העולם, כי לא נבראו אלא בשביל כבודו לעבדו. והשיב לו הקב"ה שלא יאבד אותם. והשיב 'במה אדע', כי דבר זה לא יצויר כלל שיהיו חוטאים ולא יאבד אותם, כי מתחלה לא נברא העולם רק לעובדו. ועל זה השיב לו שתקנתי להם הקרבנות, כי על ידי הקרבנות מכפר להם מה שחוטאים, והוא עם זה עבודה אל השם יתברך, שבשביל זה נברא העולם" [הובא למעלה פ"ח הערה 105]. ובנתיב התשובה פ"ב [מד:] כתב: "מה שהעולם עומד על העבודה, הוא מטעם שהעולם יש לו השבה אל השם יתברך, והוא קיומו, וזולת זה לא היה קיום אל העולם". ובאור חדש פ"א [תמו.] כתב: "כי הקרבנות שישראל מקריבים דבר זה הוא קיום כל עולם, שהרי אמרו [אבות פ"א מ"ב] 'על שלשה דברים העולם עומד; על התורה, ועל העבודה, ועל גמילות חסדים', ופרשנו דבר זה באריכות בחבור דרך חיים [פ"א עמודים קסב.-רטו:]... לכך אי אפשר זולת ישראל שהם עובדים אל השם יתברך [על ידי] הקרבנות, ועל דבר זה העולם עומד, וזהו זכות ישראל אשר נרמז כאן".
(184) לשונו למעלה [לאחר ציון 155]: "אין השם יתברך מקבל קרבן כי אם מישראל, לא מן המלאכים, כמו שהתבאר במה שכל עלול מצד עצמו שב אל עילתו, כמו שבא ממנו, הוא שב אליו. ולכך מקבל הקרבן מישראל דוקא, במה שהם עלולים ממנו יתברך בעצם ובראשונה, ולכך יש השבה להם אל העלה יתברך. אבל אין השבה לנמצא שאינו עלול". ויש בזה הטעמה נפלאה; בברכת ההודאה אמרינן "ואשי ישראל ותפלתם באהבה תקבל ברצון, ותהי לרצון תמיד עבודת ישראל עמך". ומדוע בתחילה אמרינן "ואשי ישראל" [ללא "עמך"], ובהמשך אמרינן "עבודת ישראל עמך". אלא הם הם הדברים; "עבודת ישראל" מוסבת על עבודת הקרבנות [והתפילות], וזה שייך רק בישראל שהם "עמך", "במה שהם עלולים ממנו יתברך בעצם ובראשונה" [לשונו למעלה]. אך "אשי ישראל" מוסב על הצדיקים בישראל [תוספות מנחות קי.], "'ואשי ישראל' רצה לומר אנשי ישראל" [מ"ב סימן קכ ס"ק א (עיי"ש)]. ולכך אין כ"כ צורך להדגיש "עמך".
(185) כמבואר למעלה הערה 10.
(186) פירוש - אע"פ שהעלול צריך לשוב אל לעלתו, מ"מ אין צורך בהשבה גמורה של העלול עצמו אל עלתו, אלא סגי שהעלול יביא קרבן לעלתו, וכמו שמבאר והולך.
(187) "אין ענין הקרבן רק דבר זה, כי כאשר העלול נמצא מן העלה יתברך, כן שב אל עלתו. רצה לומר, כי הנמצאים אין להם קיום בלא העלה, והם תלוים בו, וזהו השבת העלול אל העלה" [לשונו למעלה לאחר ציון 7]. לאמר תלות העלול בעילתו מורה שהעלול אינו יכול להתקיים בעצמו, אלא כל מציאותו ניזונת מעילתו, ובזה גופא העלול שב אל עילתו, וכמבואר למעלה הערה 10.
(188) לשונו למעלה [לאחר ציון 11]: "ונקרא הקרבן 'אשה לחמי', אף כי חלילה לו מאלו הדברים, רק כי האדם אם לא יאכל, ושב אליו האוכל, היה חסר, והלחם השלמתו עד שאינו חסר דבר. וכן בזה שכל הנמצאים שבים אליו, רצה לומר שהכל אפס זולתו, כי במדריגת רוממתו הנה הוא יתברך הכל, ואינו חסר דבר. ואל יעלה על הדעת שהנמצאים הם דבר זולתו, שאם היו נחשבים דבר זולתו, אם כן הוא יתברך חס ושלום יחסר דבר, שהנמצאים זולתו. אבל אין הדבר כך, כי כל הנמצאים שבים אליו באמתת מציאותו, וכל הנמצאים אפס זולתו. ולפיכך נצטוה העלול בהקרבת הקרבן, כי כאשר מביא אליו קרבן מממון שלו, והממון קנינו והוא שייך אל האדם, ונחשב כאשר מביא אליו קרבן מממון שלו השבת העלול אל העלה. ומפני שבמה שהנמצאים שבים אליו הנה הוא יתברך בלתי חסר דבר, ולפיכך נקרא הקרבת הקרבן 'לחם אשה', כי הלחם גם כן גורם שאין הנמצא חסר".
(189) ואם כן קשה מה הצורך בהקרבת קרבן, הרי בלאו הכי העלול חוזר לעלתו, ובזה קיומו, וכמבואר למעלה הערה 10.
(190) לשונו למעלה [לאחר ציון 28]: "אין דבר זה שהוא הקרבת קרבן, שהוא השבת הנמצאים אל השם יתברך, תוספת, במה שכלל המציאות שב אל השם יתברך. ומכל מקום נקרא שהוא מביא קרבן, שהוא נקרא 'אשי לחמי', בעבור שהוא השבת הנמצאים אל ה'. ואין זה רק לזכות האדם בפועל שלו, שרצון השם יתברך שהנמצאים ישובו אל השם יתברך, והרי עשה זה האדם שהביא הקרבן". <b>ובדר"ח פ"א מ"ב</b> [קצא:] כתב: "וזה שאמר [אבות שם] 'ועל העבודה', כי מה שעובדין אל השם יתברך, בזה העולם הוא אל השם יתברך, ואינו העולם דבר לעצמו, שיאמר חס ושלום שיש מציאות זולת השם יתברך. כי אין אל העבד שום מציאות מצד עצמו, רק שהוא משמש לרבו. וכל אשר משמש לזולתו, אין עליו שם בפני עצמו. ולפיכך העבודה היא העמוד השני". וצריך ביאור, שהרי עצם בריאתם של הנבראים היא לכבודו יתברך, אף שאינם עובדים את ה' בפועל, וכפי שכתב בתחילת דרשת שבת הגדול: "לפיכך הנבראים כולם אשר נבראו לשבח יוצרם ולפאר שם כבודו, אין להם שם בפני עצמם, והרי 'אין עוד'... וזהו הקילוס הזה שנותנין הנבראים אל הקב"ה, מה שנראה בהם שבח יוצר הכל בבריאה שיש בהן מן הפאר, שנבראו בתכלית השלימות, וכמו שתקנו חכמים ז"ל בברכות [מג:] כשהאדם יוצא בחודש ניסן ורואה אילנות מלבלבין, מברך 'ברוך שככה לו בעולמו'. והנה שבח הקב"ה מכל יצורי עולמים. ואל יחשוב אדם כי בקטנים, כמו השרצים, אין נראה בהם שבח יוצר הכל. אדרבה, כי בקטנים יותר נראה שבח יוצר הכל, אשר ברא בריאה כמו זאת, כמו שתמצא מינים שפלים פחותים, אשר בהם נראה שבח יוצר הכל". ולכאורה אף האדם לא גרע משאר יצורי עולמים, שמעצם בריאתו נראה "שבח יוצר כל" [ועל כך נאמר "ומבשרי אחזה אלוק" (איוב יט, כו)]. ומדוע כדי להורות ש"אין עוד" מוטל על האדם להיות בפועל עבד ה', ולא סגי במה שעצם בריאתו מורה על שבח הקב"ה, כפי שנמצא מעצם בריאתם של שאר הנבראים [קושיא זו הובאה שם בהערה 456, ועיי"ש במה שנתבאר שם]. ולפי דבריו כאן מיושבת הערה זו, שכשם שהקרבן ניתן לאדם בכדי לזכותו, כך עמוד העבודה ניתן לאדם בכדי לזכותו.
(191) משמע מדבריו שאין להאריך בזה מחמת כי אלו דברים עמוקים ונסתרים מאוד. וכן כתב למעלה פי"א [תקמו:]: "ואין להאריך כי הם דברים נסתרים". וכן למעלה בכת"י ס"פ יב [שנא:] כתב: "הדברים האלו עמוקים מאוד, ולא אוכל לפרש יותר מזה". ומעין זה כתב בח"א לע"ז כב: [ד, נג.], וז"ל: "ודברים אלו סתרי חכמה, ואין להאריך בזה". ובח"א למנחות מג: [ד, פ.] כתב: "ואין להאריך יותר באלו דברים, כי הם סתרי חכמה". ובדר"ח פ"ג סוף מט"ז [תכ:] כתב: "ואין להאריך יותר, כי דברים אלו עמוקים". ושם פ"ה מ"ב [עד:] כתב: "דברים אלו דברים ברורים מאד, והם סתרי חכמה, רק שאי אפשר להאריך בזה, רק פתחנו פתח חכמה". ובתפארת ישראל ס"פ כד [שסט:] כתב: "ואין להאריך בזה יותר כי אלו דברים עמוקים מאד". ובנצח ישראל פמ"ד [תשנח:] כתב: "ואין להאריך עוד, כי אלו דברים עמוקים מאוד מאד". ובאור חדש פ"ב [תקמט:] כתב: "ואין להאריך בדברים כמו אלו, שהם דברי חכמה, והם דברים עמוקים". ובבאר הגולה באר הרביעי [תצא.] כתב: "ואין עוד להאריך, אף כי הדברים צריכים יותר ביאור, מכל מקום מה שאפשר לבאר נתבאר לך, והמבין יוסיף חכמה ודעת, ואז יבין דברי חכמה ודברי אמת". ובגו"א דברים פ"ד אות כא [צז:] כתב: "אף כי יש בו עומק יותר שלא נוכל לפרש בפירוש, אלא אם כן הוא חכם מבין מדעתו". ולמעלה פ"ס [תנו:] כתב: "וזהו עיקר הפירוש, ועיין בזה כי הוא דבר עמוק, ואין להאריך". ולמעלה פס"א [תקו:] כתב: "ועוד יש בזה דברים עמוקים, ואין להאריך". ולמעלה פס"ז [לאחר ציון 47] כתב: "ויש בזה עוד דברים עמוקים מאוד ואין להאריך". ושם לאחר [ציון 166] כתב: "והדברים עמוקים מאוד ואין להאריך יותר". ובנצח ישראל ס"פ ס [תתקכח.] כתב: "ואין לפרש יותר, כי הם דברים עמוקים, רק יבין האדם מעצמו". וראה למעלה פס"ז הערה 48, וש"נ.

Chapter 70

(1) פירוש - לכל דבר יש מקום התואם לענינו ומעלתו, וכפי עניינו ומעלתו כך הוא מקומו. וזהו יסוד נפוץ בספריו. וכגון, למעלה פכ"ב [רעז:] כתב: "כל דבר צריך למקום מיוחד". ולמעלה פכ"ט [תצח.] כתב: "כי הדברים אשר הם מחולקים, כל אחד יש לו מדריגה בפני עצמו, כמו שאמרו ז"ל [אבות פ"ד מ"ג] 'אין לך דבר שאין לו מקום', כלומר שיש לו מדריגה בפני עצמו, שבו נבדל מזולתו". ולמעלה פס"ב [תקכג.] כתב: "הוא יתברך מושל על כל גוים, בזה נדע שהוא רם על כל המלאכים הרמים... כשם שהוא עליון, כך ישיבתו בשמים ממעל, וזה שאמר [תהלים קיג, ד] 'על השמים כבודו'". ובדר"ח פ"ג מ"ג [קטו:] כתב: "כל דבר בעולם אשר ברא השם יתברך יש לו מקום אשר הוא נברא עליו, שהוא מדריגתו ומקומו, וכמו שאמרו [אבות פ"ד מ"ג] 'אין לך אדם שאין לו שעה, ואין לך דבר שאין לו מקום'". ובנצח ישראל פכ"ד [תקיא:] כתב: "כי כבר ידוע כי כל דבר יש לו מקום לפי מעלתו ולפי ענינו". ושם פנ"ו [תתסה.] כתב: "כאשר תתבונן בכל הדברים אשר יש להם מקום, הנה מקום שלהם מתיחס וראוי להם. כי כל דבר לפי מה שהוא יש לו מקום מיוחד. ואין דבר בעולם שלא יהיה לו מקום מתיחס לו". ובבאר הגולה באר הרביעי [תלג.] כתב: "לכל דבר ודבר יש מקום ומדריגה מיוחד בפני עצמו בעולם, שאין מקום זה כמו זה". ובאור חדש פ"א [שמז.] כתב: "כמו שהם מחולקים במדריגותם, כל אחד מקום שלו לפי מדריגתו". וכן הוא בהקדמה לדרוש על התורה [ז:], נתיב התורה פ"ג [קנג:], ועוד. <b>והנה מדבריו</b> כאן, וכן מהמקבילות הנ"ל מבואר שהמקום הוא <b>סימן</b> למעלת העומד בו. אמנם למעלה פי"ט [קפ:] כתב שהמקום הוא <b>סבה</b> למעלת העומד בו, וכלשונו: "כי המקום הוא גורם דברים הרבה". ובדר"ח פ"א מ"ד [רמא:] כתב: "כי ביתו אשר שם דירתו, הוא עיקר גדול, כאשר הוא בית אלקי קדוש, לפי שהאדם תמיד שם. וכאשר ביתו, אשר שם דירתו, במעלה, נחשב לאדם שיש לו מעלה גדולה עליונה". ומכך מבואר שהמקום הוא סבה למעלת העומד בו, שלכך יש לאדם לתקן ביתו במעלה אלקית, כדי שמעלה זו תחשב לאדם מעלה גדולה. אך אם המקום היה משקף את מעלת האדם בלבד, ולא מעצב את מעלתו, בודאי שלא היה עליו לתקן את מקומו, אלא לתקן את עצמו. וכן אמרו חכמים [הוריות יב.] "אין מושחין את המלכים אלא על המעיין, כדי שתמשך מלכותן", ובח"א שם [ד, נט:] כתב: "יש בני אדם מתמיהים על זה, ומכ"ש מן האומות ששואלין על זה, כי נראה שהוא כעין ניחוש. ואין זה ניחוש, כי הרבה דברים תלוים במקום, כי הכל כאשר המקבל מוכן. ולפיכך כאשר מוכן המקום שיקבל המקבל, אז מקבל הדבר הטוב. וכן אם המקום רע, אין מקבל המקבל דבר טוב. ולפיכך אמר שאין מושחים את המלכים אלא על המעיין, שזה המקום מוכן לקבל המשך, שהרי המים מושכין, וכן תמשך מלכותו". ובגו"א במדבר פכ"ב אות ח [שסה:] הוסיף פן שלישי ביחס אדם אל מקומו, שכתב: "כי המקום נחשב בשביל אדם חשוב שבו", הרי שמעלת המקום <b>מסובבת</b> ממעלת האדם. נמצא שהמקום הוא סבה למדריגת האדם, הוא סימן למדריגת האדם, והוא מסובב ממדריגת האדם [הובא למעלה פי"ט הערה 91, פמ"ה הערה 42, פס"ב הערה 60, וש"נ]. וראה למעלה פס"ז הערה 107, והערה הבאה.
(2) ופירש רש"י [שם]: "ממלא מקום אבותיו - גדול כאביו". ושוב כתב רש"י [סנהדרין כד.]: "ממלא מקום אבותיו - חשוב כאביו". ושוב כתב [הוריות יא:] "יורם ממלא מקום אבותיו הוה - דכי מלך אכתי הוה צדיק, ממלא מקום אבותיו הוה, ואחר כך החמיץ". ובגו"א במדבר פ"י אות כח [קנב.] כתב: "מה שהניחו דושנה של יריחו ליתן אותה למי שיש בית המקדש בחלקו [רש"י במדבר י, לב], כדי שלא יערער ויאמר מקום בית המקדש היה טוב יותר, ולכך הניחו את המקום שהיה יותר דשן ליתן לו. ואם תאמר, מה הטובה הגדולה הזאת... אין זה קושיא, כי אחר שהיה לו המקום שהוא תמורת המקום הנכבד, יורה חשיבות המקום על מעלת העומד בו, כי המקום מורה על מעלת העומד בו. לכך קראו רז"ל המעלה בשם 'מקום', באמרם 'ממלא מקום אבותיו', שתראה כי המקום מורה על מעלת הדבר. וכאשר נתנו לנחלתו המקום שהוא תמורת המקום המקדש, מורה על מעלתו של היושב בו. ומפני שהמקום יורה על מעלת העומד בו, ימשך אחר זה כמה מעלות וכמה ברכות, לפי מקום מעלתו וחשיבותו". ובתפארת ישראל פכ"ד [שנו:] כתב: "כי אחר שיש לאדם מקום מיוחד לעצמו, מורה זה על חשיבות מיוחד שיש לו... כי נזכר שם 'מקום' על המעלה בכל מקום". ובח"א לשבת קיג: [א, נא:] כתב: "כי 'הלום' [שמות ג, ה "אל תקרב הלום"] נאמר על המקום, והמלכות נקרא 'מקום', מפני כי שם מקום נאמר על המדריגה והמעלה, 'ממלא מקום אבותיו', ולפיכך נקרא המלכות, שהוא החשיבות והמעלה, נקרא 'הלום'" [ראה למעלה פ"ח הערה 65].
(3) בלשון המהר"ל "ברוב" אין עניינו רוב ומיעוט, אלא הרבה פעמים [כמבואר למעלה פ"ג הערה 13, פ"ז הערה 45, ופכ"ח הערה 45].
(4) לשונו למעלה פ"ח [שעו:]: "לפיכך בזכות זה [הקרבנות] יירשו הארץ הקדושה, כי לפי הענין האדם יש לו מקום. לכך כשנתן הקב"ה הארץ הקדושה לישראל, בודאי מפני שהם ראוים לה. וכן לכל אומה ואומה נתן ארץ כפי מה שהם... ולכך לפי מעלת ישראל, שיש להם מעלה נבדלת קדושה, יש להם ארץ קדושה". ובנר מצוה [צג:] כתב: "כי מקום בית המקדש הוא נבדל מן הגשמי, כאשר ידוע מענין בית המקדש שהוא נבדל ומסולק מן הגשמי". ובדר"ח פ"ד מי"ח [שעד.] כתב: "ויש לך לדעת עוד, כי במה שבעולם הזה האדם בו חמרי", ושם בהערה 1589 נתבאר שחומריות עוה"ז מגדירה את האדם הנמצא בו שהוא חומרי [הובא למעלה פמ"ז הערה 329]. ובח"א לבכורות ח: [ד, קכד:] כתב: "מה שהאדם הוא בארץ, מורה כי האדם מדריגתו חמרית... כי מקומו של כל דבר מורה על מדריגתו וענינו, שכל הדברים יש להם מקום לפי מדריגתם".
(5) נראה פירושו, שכבר השריש שהמקום נכנס בגדר האדם, והוא חלק ממהותו. וכגון, בתפארת ישראל פ"ז [קכג:] כתב: "כל דבר בעולם יש לו מקום, כמו שאמרו [אבות פ"ד מ"ג] 'אין לך דבר שאין לו מקום'. כאילו היה המקום שייך לאדם, עד שהמקום נכנס בגדר של כל דבר. ולכך צריך לכתוב בגט שם המקום [גיטין לד:]... כי המקום שייך לאדם, ונכנס בגדרו". ובדר"ח פ"ג מ"ד [קל:] כתב: "האדם שיש לו מציאות בעצמו, יש לו מקום מיוחד. ומפני כי יש לכל אדם מקום, נכנס המקום בהכרת האדם לומר 'פלוני ממקום פלוני', ואם שינה שם עירה ושם עירו הוא נחשב כמו שינה שמו ושמה, וכל זה כי יש לאדם מקום מיוחד". ובנתיב התשובה ס"פ ה [צא:] כתב: "כי המקום הוא גם כן צורך האדם, ויקרא האדם על שם מקומו, כאילו היה המקום גם כן מכלל חלקי האדם. והרי צריך לכתוב שם המקום בגט, כי אי אפשר שלא יהיה לאדם מקום, ונקרא האדם על שם מקומו. ומפני שנקרא האדם על שם מקומו, ולפיכך הוא שייך גם כן לאדם". ואמרו חכמים [סנהדרין לז:] שגלות מכפרת עון, וכתב שם בח"א [ג, קמז.]: "ראוי הגלות לכפרה... כי כל הדברים יש להם מקום, עד שנכנס המקום בגדר ובשם האדם... ומי שגולה ממקומו כאילו בטל עצם האדם... וזה מפני שהגלות כאשר אין לו מקום, הוא שנוי הכל, מאחר שהכל צריך למקום, וכאשר הולך בגלות ואין לו מקום, דבר זה הוא שינוי אל הכל". לכך יש התאמה בין האדם למקומו, כי מקומו הוא חלק ממהותו. <b>זאת ועוד</b>, מקומו של אדם נותן לו את קיומו, וכמו שכתב בדר"ח פ"ג מ"ד [קלה.]: "יש לאדם שמירה ביותר כאשר הוא במקומו... ולכך נקרא 'מקום', שהוא מקיים ושומר את אשר הוא מקום לו". ובנצח ישראל ס"פ ט [רמב.] כתב: "כי המקום נותן קיום ליושביו, שלכך נקרא 'מקום'... ודבר זה מבואר בכתוב במה שאמר [ויקרא כו, לח] 'וְאָכְלָה אתכם ארץ אויביכם'. ואין דבר שהוא סבה למעוט ישראל כמו הגלות". ושם פכ"ד [תקח:] כתב: "כל הדברים בעולם שאינם עומדים במקום הטבעי להם, והם יוצאים מן המקום המיוחד לכל אחד, הוא שינוי, ודבר זה הוא הפסד נחשב. כי המקום הוא קיום אל אשר הוא מקום אליו, כאשר מעיד עליו מלת 'מקום', שהוא לשון קיום. והיציאה מן המקום, שהוא קיומו, הוא אבוד אל אשר הוא מקום אליו". ובנתיב העבודה פ"ד [א, פז.] כתב: "כי כל דבר שיש לו מקום, הוא חזק מאוד, שהוא כמו האילן שיש לו שורש נטוע במקום אחד, שאף כל הרוחות באות אין מזיזין אותו ממקומו... כי המקום הוא תוקף הדבר, מגין על הדבר שהוא מקום לו, כאשר ידוע מענין המקום. ויורה על זה שם 'מקום', שהוא מקיים את אשר הוא מקום לו". וכן הוא שם פ"ה [א, פח.], ושם פי"ז [א, קכח:]. ובאור חדש פ"ד [תתיז.] כתב: "כי הקב"ה נקרא 'מקום' [ב"ר סח, ט], מפני שהוא יתברך מקיים הכל. ומפני כך נקרא גם כן המקום שהוא מקום אל העומד בו בשם 'מקום', כי הוא מקיים את העומד בו". ובח"א לשבת קמה: [א, עז.] כתב: "נקרא הישוב 'מקום', והמ' נוספת, ושורש המלה 'קום', כי מקומו הוא קיום שלו. והוא יתברך שהוא חוזק כל הנמצאים וקיומם, נקרא בשביל זה 'מקום', על שם שהוא נותן קיום לכל" [ראה למעלה פט"ו הערה 13, ופנ"ג הערה 66, וש"נ]. וזו הטעמה נוספת בהתאמה בין האדם למקומו, כי המקום מקיים את האדם, והאדם הוא תולדה מהמקום, ותולדותיהם כיוצא בהן. וכן כתב בקיצור בח"א לר"ה טז: [א, קח.]: "מקום הוא שורש, שמורה על עצם הדבר". ובמבוא לדרשות המהר"ל [עמוד 22] נכתב: "אין המקום כלי להתהוות האירוע בלבד, אלא הוא גם אחד הקוים היוצרים את תמונת הדבר".
(6) למעלה פרקים סו-סט. ולמעלה פס"ו [לאחר ציון 35]: "וכאשר תדע כי הוא יתברך מצטרף לנמצאים במה שהם עלולים, כי הוא יתברך שהוא עלת הכל, רצונו בעלול, וכאשר יש עלה יש כאן עלול נמצא. כי התקשרות הסבה הראשונה בנמצאים מצד שהוא יתברך עלה להם, והנמצאים הם עלולים ממנו... וכאשר התבאר זה אם כן אין עליך לומר שמיוחדים בזה העליונים, כי אם התחתונים, כי במה שנקראים 'עליונים' הם פועלים בתחתונים, והם כמו עלה נחשבים, ואין עיקר עצמם שהם עלולים. אבל התחתונים, במה שהם תחתונים, הם עלולים בעצמם. ולפיכך החבור האמיתי שיש לסבה הראשונה, שהוא עלה באמת, הוא בתחתונים, במה שהם עלולים באמת". ושם [לאחר ציון 191] כתב: "ומכל מקום נדע מזה שהשכינה מקומה בארץ לטעם אשר התבאר. ועוד יתבאר מה שזכו התחתונים בפרט להיות שכינתו יתברך בתחתונים, אם לא היה החטא המבדיל בין הנמצאים ובין העלה". ולמעלה ר"פ סז כתב: "התבאר לך בפרקים שעברו כי אל תפן אל מנחתם, היא מנחת שוא אשר הביאו אל ה', כי הוא יתברך קרוב אל המלאכים מצד שהם נמצאים עליונים. שאין הדבר כן, כי אם לא שהיה החטא מבדיל בין השם יתברך ובינינו, היה שכינתו בתחתונים, וזהו רוממות וגדולה אל השם יתברך". ולמעלה פס"ח [לאחר ציון 12] כתב: "ואמרו שהמלאכים נקראים עבדים, מפני שהם נבראים לצורך העולם, כי הם ממונים על עניני העולם, כמו העבד שהוא ממונה על צורך הבית. ויורה שמם עליהם שנקרא 'מלאך' מלשון שליחות, שהוא נשלח לעשות רצונו של הקב"ה. אבל ישראל הם נקראים 'בנים' [דברים יד, א], כמו שהבן הוא עלול מן האב, כך ישראל הם עלולים מן העלה הראשונה. ואין להאריך בכאן למה ראוי שישראל יהיו עלולים ראשונים אף למלאכים". ולמעלה פס"ז ביאר בהרחבה את מעלת הצלם שיש לאדם, שאינה נמצאת אצל המלאכים. ובסוף הפרק כתב: "ומכל מקום מבואר לך [ו]נגלה לך שהאדם נבחר, ולפיכך ראוי מצד הזה שיניח עליונים, ויהיה שכינתו אצל ישראל מצד המעלה הזאת [מעלת הצלם], כמו שאמרנו". נמצא שהחבור לתחתונים עדיף מחמת שני טעמים; (א) התחתונים הם עלולים בעצם. (ב) מעלת הצלם נמצאת בתחתונים.
(7) לשונו בנתיב התורה פ"ד [קצה.] "אבל אם תורתו עראי, ועוסק בתמידות בעסקיו, הרי עושרו נסמך על דבר עראי, שהוא דבר מקרה בלבד". וקודם לכן כתב שם [קפז:]: "אם לומד התורה לפרקים, דבר זה אינו רק במקרה, לכך הוא [משלי ו, לב] 'חסר לב', רצה לומר שהוא אינו נחשב מציאות". ובגו"א שמות פי"ב אות סג [רלד:] כתב: "הודיע אותם קודם, שלא יאמרו שהיה זה דרך עראי ודרך מקרה". ובח"א לסנהדרין צט: [ג, רכח.] כתב: "כל אשר הוא נמשך אל דבר שהוא במקרה, כמו הנואף, שאין לו אשה מיוחדת, רק דרך ארעי ודרך מקרי, אינו נחשב מציאת בעצם, רק מציאת מקרי". ובדר"ח פ"א מ"א [קיד.] כתב: "אמנם מה שאמר [אבות פ"א מ"א] 'משה קבל תורה מסיני', ולא אמר שקבל התורה מפי הקב"ה, יש לפרש כי לכך אמר 'משה קבל תורה מסיני', כי זה מורה על עיקר מעלת הקבלה של משה, שהיה הקב"ה מיחד לו מקום, והוא הר סיני, לתת לו שם תורה. ולא היה הדבר בקרי, כדכתיב אצל נביאי האומות [במדבר כג, ד] 'ויקר אלקים אל בלעם', שלא היה מייחד אליו מקום קבוע לדבר. ולא נקרא זה שקבל התורה ממנו יתברך, אם היה הדבר במקרה אליו. כי הקבלה שהוא במקרה לא נקרא קבלה, כיון שבמקרה היה. כי המקבל מקבל מן הנותן אשר מכוין למסור לו, ואז קובע לו מקום לזה. ולכך אמר 'משה קבל תורה מסיני', שהיה מייחד מקום לקבלה זאת, ולא היה כאן קבלה במקרה כלל". וראה למעלה פס"ד הערה 126. ולהלן ר"פ עא כתב: "הנה זהו המעלה האחרונה במה שבנה להם בית המקדש, שבאותה מדריגה ומעלה אחרונה הגיעו ישראל אל הדביקות בו לגמרי, במה שיהיה שכינתו ביניהם <b>בקביעות</b>", ושם הערה 5. וראה להלן פע"ב הערה 42.
(8) לשונו למעלה פס"ז [לאחר ציון 100]: "ואם אתה בא לתמוה על שאמרנו כי ישראל בפרט הם עלולים בעצם ובראשונה מזולת שאר התחתונים, אומר אני שאל תתמה, כי אף בערך מלאכי מרום ישראל הם יותר ראשונים. ואם שהדבר בתחלת הדעת נראה תמוה... תמצא שמתיחס אלקותו על ישראל, ולא אמר 'אנכי אלקי המלאכים וצבא השמים', כמו שהתבאר למעלה. מכל מקום המקום גורם להוסיף בכאן ולהאריך, כי הוא יסוד ועמוד התורה והשכלת מעשה אלקינו וסדור המציאות, כמו שיתבאר", ושם הערה 108. וקודם לכן [לאחר ציון 52] כתב: "דבר זה יש לך לדעת כי אחר שאמרנו שסדר המציאות כך חייב שיהיה שכינתו עם העלול". <b>ומעמיד</b> "סדר" לעומת "מקרה", שאין סדר אלקי למקרה. וכן כתב בכמה מקומות. וכגון, למעלה הקדמה שניה [עט.] כתב: "אם הפוך המטה נחש אינו טוב בעצם רק במקרה, אם כן אינו נחשב כלל מציאות, רק מציאות במקרה, ודבר זה לא יכלול כלל במציאות שהם מסודרים מאתו יתברך". ולמעלה פכ"א [רמט] כתב: "כאשר הקב"ה נותן אותם למקריים, אין כאן סדר". ולמעלה פנ"ד [קסז.] כתב: "דע, כי ענין יעקב היה כל דבריו שלא במקרה. שאילו היו דבריו של יעקב במקרה, דהיינו הירידה למצרים, היה אם כן הגאולה במקרה, והיה עיקר סדר העולם במקרה. שהרי ידוע ומפורסם בודאי כי הגלות והגאולה הוא עיקר מענין העולם וסדר שלו". ולמעלה פס"ד [לאחר ציון 417] כתב: "כי הטוב שהשם יתברך עושה, אל יאמר כי לאדם זה נעשה בלבד, ואם ימשך טובה לאחר מן הטוב, דבר זה במקרה. אין הדבר כך, רק שהטוב נעשה מן השם יתברך מסודר בתכלית הסדור, עד שכל מי שמקבל מן הטוב ההוא, נתן השם יתברך הטוב לו בעצם". ובח"א לשבת פט: [א, מו.] כתב: "הדבר שהוא מסודר אינו במקרה, כי המקרה אינו מסודר, שכך נקרא 'מקרה', שהוא מלשון קרי ובהזדמן". וראה למעלה פס"ד הערה 418 שנלקטו שם מקבילות נוספות ליסוד זה.
(9) כי היה לישראל את המשכן, המטולטל ממקום למקום. והרמב"ם [הלכות בית הבחירה פ"א ה"א] כתב: "כבר נתפרש בתורה משכן שעשה משה רבינו, והיה לפי שעה". ויש להעיר, שאמרו חכמים [עירובין נה:] דכל העיר נידונת כארבע אמות לשיעור תחומין של אלפיים אמה, אך יושבי צריפין מונין מפתח בתיהן אלפיים אמה ["דירה של הוצין וערבה, ואינו קבע, הלכך אפילו יש הרבה במקום אחד כשיעור מהלך מאה אמה אין חשובין עיר להיות כארבע אמות, וכל אחד מודד מפתח ביתו אלפים לכל רוח, אם בא לצאת" (רש"י שם)]. ומקשה הגמרא מדגלי מדבר, שנחשבים כעיר אחת לענין תחומין [שהרי כשהיו נפנים היו צריכים לצאת מחוץ למחנה]. ועונה הגמרא "דגלי מדבר קאמרת, כיון דכתיב בהו [במדבר ט, כ] 'על פי ה' יחנו ועל פי ה' יסעו', כמאן דקביע להו דמי", ופירש רש"י [עירובין שם] "כיון דכתיב על פי ה' יחנו - חשובה היא חנייתן להיות נידונת קבע". וכן אמרו בירושלמי [שבת פ"ז סוף ה"ב] "מה קשירה היתה במשכן, שהיו קושרין את המיתרים. ולא לשעה היתה. אמר רבי יסה, מכיון שהיו חונין ונוסעין על פי הדיבור, כמי שהוא לעולם". ולכאורה לפי זה אין טלטול המשכן עושה את מקומו לעראי, כי חנייתו נידונת קבע. ואפשר ליישב זאת על פי דברי החת"ס [או"ח סימן עב ד"ה ולמדתי] שחילק בין חניית ישראל להקמת המשכן, דהנסיעה והחנייה היו על פי ה', אך הקמת המשכן ופירוקו היו על ידי משה, ובזה הדרינן לכללא דכיון שהיה דעתו לפרקו מיד אחר הבנין אין הבנין אלא לשעה, ומותר מהתורה. לכך המקום שעליו נמצא המשכן הוא מקום עראי, ולא קבע.
(10) עד הקמת המקדש בימי שלמה [מבואר בהמשך דבריו], שהוקם 480 שנה לאחר יצ"מ [מ"א ו, א]. והרמב"ם [הלכות בית הבחירה פ"א ה"ב] כתב: "כיון שנכנסו לארץ העמידו המשכן בגלגל ארבע עשרה שנה שכבשו ושחלקו, ומשם באו לשילה, ובנו שם בית של אבנים, ופרשו יריעות המשכן עליו, ולא היתה שם תקרה, ושס"ט שנה עמד משכן שילה. וכשמת עלי חרב, ובאו לנוב, ובנו שם מקדש. וכשמת שמואל, חרב, ובאו לגבעון, ובנו שם מקדש. ומגבעון באו לבית העולמים. וימי נוב וגבעון שבע וחמשים שנה". ויש להעיר, שנאמר [דברים יב, ה] "כי אם אל המקום אשר יבחר ה' וגו' לשכנו תדרשו ובאת שמה", ופירש רש"י [שם] "לשכנו תדרשו - זה משכן שילה". ובגו"א שם אות ו [רב.] כתב: "פירוש 'לשכנו' ששם יהיה המשכן קבוע, ולא היה זה במדבר, וכן לא היה זה באותן י"ד שנים שכבשו ושחלקו [זבחים קיח: "ת"ר, ימי אוהל מועד שבמדבר ארבעים שנה חסר אחת. ימי אוהל מועד שבגלגל ארבע עשרה שנה; ז' שכבשו, וז' שחלקו"], דלא היה משכן רק מטולטל, ולא היה לו מקום קבוע. ובשילה הקימו המשכן, ונקרא זה 'לשכנו'". הרי שכבר בשילה היה להם "מקום קבוע", ודלא כהמשך דבריו כאן שזה היה רק בימי שלמה בבית העולמים. ויל"ע בזה.
(11) מה שכתב "מנוחה גמורה" [ולא "מנוחה" סתם] יוסבר על מה שנאמר [דברים יב, ט] "כי לא באתם עד עתה אל המנוחה ואל הנחלה אשר ה' אלקיך נתן לך", ופירש רש"י [שם] "אל המנוחה - זו שילה. הנחלה - זו ירושלים". ובגו"א שם אות יב [רז.] כתב: "הנחלה זו ירושלים. נקראת ירושלים 'נחלה', לפי שהנחלה אין לה הפסק. ולאפוקי ה'מנוחה', יכול שתתבטל המנוחה" [הובא למעלה פמ"ז הערה 556]. נמצא שאף משכן שילה נקרא "מנוחה", אך אינה "מנוחה גמורה", כי סופו להתבטל.
(12) כן נאמר בכמה מקומות. וכגון, בתורה נאמר [דברים יב, י-יא] "ועברתם את הירדן וישבתם בארץ אשר ה' אלקיכם מנחיל אתכם והניח לכם מכל אויביכם מסביב וישבתם בטח, והיה המקום אשר יבחר ה' אלקיכם בו לשכן שמו שם שמה תביאו וגו'", וכתב רש"י [שם פסוק יא] "והיה המקום וגו' - בנו לכם בית הבחירה בירושלים. וכן הוא אומר בדוד [ש"ב ז, א-ב] 'ויהי כי ישב המלך בביתו וה' הניח לו מכל אויביו מסביב, ויאמר המלך אל נתן הנביא ראה נא אנכי יושב בבית ארזים וארון האלקים יושב בתוך היריעה'". וכאמור אצל דוד נאמר [ש"ב ז, א] "ויהי כי ישב המלך בביתו וה' הניח לו וגו'", וכתב רש"י [שם] "אמר הרי נתקיים [דברים יב, י] 'והניח לכם מכל אויביכם וגו'', מה כתיב אחריו [שם פסוק יא] 'והיה המקום אשר יבחר וגו'', מעתה עלינו לבנות בית הבחירה". ואצל שלמה נאמר [מ"א ה, טז-יט] "וישלח שלמה אל חירם לאמר, אתה ידעת את דוד אבי כי לא יכול לבנות בית לשם ה' אלקיו מפני המלחמה אשר סבבהו עד תת ה' אותם תחת כפות רגלי, ועתה הניח ה' אלקי לי מסביב אין שטן ואין פגע רע, והנני אומר לבנות בית לשם ה' אלקי כאשר דבר ה' אל דוד אבי לאמר בנך אשר אתן תחתיך על כסאך הוא יבנה הבית לשמי". והרד"ק [שם פסוק יח] כתב: "הניח ה' אלקי - כי אחר המנוחה היתה המצוה לבנות בית המקדש, כמו שכתוב 'והניח לכם מכל אויביכם מסביב וגו' והיה המקום אשר יבחר וגו' לשכנו תדרשו'". ואמרו חכמים [סנהדרין כ:] "תניא רבי יוסי אומר, שלש מצות נצטוו ישראל בכניסתן לארץ; להעמיד להם מלך, ולהכרית זרעו של עמלק, ולבנות להם בית הבחירה. ואיני יודע איזה מהן תחילה... הוי אומר להעמיד להם מלך תחילה... ועדיין איני יודע אם לבנות להם בית הבחירה תחלה, או להכרית זרעו של עמלק תחלה, כשהוא אומר 'והניח לכם מכל אויביכם וגו' והיה המקום אשר יבחר ה' וגו'' הוי אומר להכרית זרעו של עמלק תחלה. וכן בדוד הוא אומר 'ויהי כי ישב המלך דוד בביתו וה' הניח לו מסביב', וכתיב 'ויאמר המלך אל נתן הנביא ראה נא אנכי יושב בבית ארזים וגו''".
(13) אודות השייכות בין מנוחה למקום, כן נאמר על בית המקדש [ישעיה סו, א] "כה אמר ה' השמים כסאי והארץ הדום רגלי אי זה בית אשר תבנו לי ואי זה מקום מנוחתי". ועוד נאמר [רות א, ט] "יתן ה' לכם ומצאן מנוחה אשה בית אישה וגו'". ובנצח ישראל פי"ח [תיא:] כתב: "וזה מפני שלא נתנו להם מנוחה שישבו במקום אחד, והם גולים ממקום למקום". ובנתיב התשובה פ"ה [פה:] כתב: "כל תלמיד חכם הפורש מן התורה, עליו הכתוב אומר [משלי כז, ח] 'כצפור נודד מקנו כן איש נודד ממקומו' [חגיגה ט:]... ורצה לומר כמו הצפור יש לו קן אשר הוא מקום לו, ואי אפשר שיהיה בלא קן מפני שהוא נודד ומעופף תמיד, וצריך אליו מקום למנוחתו. וכן האדם הגשמי שהוא בעל שנוי וחלל, ואין עומד האדם על ענין אחד, והתורה היא מקום קביעתו ומנוחתו. לכך התורה נחשבת קן אל האדם, מפני שהתורה עומדת נצחית".
(14) כמו שנאמר [דהי"א כב, ט-י] "הנה בן נולד לך הוא יהיה איש מנוחה והנחותי לו מכל אויביו מסביב כי שלמה יהיה שמו ושלום ושקט אתן על ישראל בימיו, הוא יבנה בית לשמי וגו'". והמלבי"ם [ש"ב יב, כד בחלק באור הענין] כתב: "ויקרא את שמו שלמה - מבואר בדברי הימים שכבר אמר ה' לדוד שבן המולך אחריו יהיה שמו שלמה, כי שלום יהיה בימיו". והפחד יצחק פסח [מאמר סח אות ה] כתב: "דורו של שלמה המלך הוא הדור בעל השלימות המוחלטת של מציאות כזו שיש בה מקום לקיום כל מצוותיה של תורה. שרק באותה המציאות שבה נמצא הדור ההוא, נוהגות בה כל מצוותיה של תורה. מציאות זו שכל מצוותיה של תורה נוהגות בה, תלויה היא בתנאים הללו; הופעת הנבואה בכל מדרגותיה, השראת השכינה של כהנים מדברים ברוח הקודש, אשר בזה מותנית היא מצות שאלת אורים ותומים, יסוד הסנהדרין בכל תיקוניהם, סדרי המקדש במילואם, תכסיסי מלכות בשלימותם, איש תחת גפנו ואיש תחת תאנתו בארץ ישראל כשרוב יושביה עליה. התקופה היחידה אשר בה נמצאו כל התנאים הללו במלא עוזם, היא תקופתו של שלמה המלך".
(15) מבואר מדבריו שרק כאשר ישראל במנוחה גמורה שייך שיהיה למקדש מקום קבוע. נמצא שמקום המקדש תלוי במנוחת ישראל. והיה אפשר לבאר שזו גזירת הכתוב, שבנין המקדש יעשה רק לכשתהיה לישראל מנוחה, ו"אז הניח להם השם יתברך מכל אויביהם מסביב, וכדכתיב בקרא" [לשונו כאן, וראה למעלה הערה 12]. אך לשונו כאן מורה שגם מצד הסברה מתחייב לומר כך, שכתב "ואז ראוי אל מקום קבוע, לא כאשר לא היה לישראל בעצמם מנוחה, ואיך יהיה מקום קבוע". וצריך לבאר סברה זו, דבשלמא שבית המקדש שייך למנוחתו יתברך, ניחא, שכל בית אמור לתת מנוחה לשוכן בו [כמבואר למעלה הערה 13], ומקרא מלא הוא [ישעיה סו, א] "כה אמר ה' השמים כסאי והארץ הדום רגלי אי זה בית אשר תבנו לי ואי זה <b>מקום מנוחתי</b>". אך מהי הסברה שבנין המקדש יהיה תלוי במנוחת ישראל. ונראה ביאורו, שלשון התורה הוא [שמות כה, ח] "ועשו לי מקדש ושכנתי בתוכם", הרי ההשראת שכינה אינה מוגבלת למקדש, אלא מגיעה גם לישראל. ובגו"א בראשית פכ"ח אות כג [סז:] כתב ש"בית המקדש במה שהוא בית וועד השכינה, ושם יבוא האדם לעבוד את ה', יש בו שני צדדים; מתייחס לעליונים ותחתונים, והכל שוים בו. ולא יאמרו העליונים 'לנו הוא זה' במה שרשות בני אדם בו, ולא יאמרו בני אדם 'לנו הוא זה' במה שהוא מקדש ה'... בית המקדש נברא בשתי ידים [כתובות ה.] במה שהוא כולל הכל, והוא החבור בין עליונים ותחתונים, ראוי שיהיה נברא בשתי ידים. שהידים הם מורים על חלוק והבדל צד, ואילו בית המקדש יש בו כח הכל כמו שנתבאר, שהוא הוועד בין עליונים ותחתונים". הרי שבית המקדש הוא חבור בין עליונים ותחתונים, ולכך בנינו מותנה גם במנוחה של ישראל. וראה להלן הערה 177. <b>והנה שרשו</b> של השותפות בין הקב"ה לישראל בבית המקדש נתבאר במדרש [שמו"ר לג, א], שאמרו שם: "אמר הקב"ה לישראל, מכרתי לכם תורתי, כביכול נמכרתי עמה... משל למלך שהיה לו בת יחידה, בא אחד מן המלכים ונטלה, ביקש לילך לו לארצו וליטול לאשתו. אמר לו, בתי שנתתי לך יחידית היא; לפרוש ממנה איני יכול, לומר לך אל תטלה איני יכול, לפי שהיא אשתך. אלא זו טובה עשה לי, שכל מקום שאתה הולך קיטון אחד עשה לי שאדור אצלכם, שאיני יכול להניח את בתי. כך אמר הקב"ה לישראל, נתתי לכם את התורה; לפרוש הימנה, איני יכול. לומר לכם אל תטלוה, איני יכול. אלא בכל מקום שאתם הולכים בית אחד עשו לי שאדור בתוכו, שנאמר [שמות כה, ח] 'ועשו לי מקדש'". וברי הוא שהמשל של מסירת בתו של המלך לרשות בעלה המלך מורה על מסירת תורה שבע"פ לרשותם של חכמי ישראל, וזו כריתת הברית שעשה הקב"ה על התורה שבע"פ [גיטין ס:]. נמצא ששורש השותפות של הקב"ה עם ישראל בבית המקדש ["שהוא הועד בין עליונים ותחתונים"] הוא בשותפות של הקב"ה עם חכמי תורה שבעל פה [ראה למעלה הקדמה שלישית הערה 147, פמ"ז הערות 576, 582, ופס"ד הערה 134]. לכך מובן היטב שמנוחת ישראל היא תנאי בבנין המקדש [רמז לדבר; "שמעתא בעא צילותא כיומא דאסתנא" (מגילה כח:), ופירש רש"י (שם) "צילותא - דעת צלולה ומיושבת, שאינו טרוד בכלום מחשבה"]. ובסמוך יבאר שמקום המקדש נקבע מצד המקבל ["ואם כי הוא יתברך מצד עצמו אין לו מקום וגבול מקיף אותו, מכל מקום דבר זה הוא מצד המקבל, כי המקבל אינו מקבל החבור רק במקום מיוחד שהוא מוכן לו אל הקבלה"], ולפי זה פשיטא שמקום המקדש יהיה מותנה במצבו של המקבל.
(16) כמו שנפסל עבר הירדן להיות מקום מקדש, שאמרו חכמים [במדב"ר ז, ח] "ארץ כנען מקודשת מעבר הירדן; ארץ כנען כשרה לבית שכינה, ואין עבר הירדן כשר לבית שכינה". והרמב"ן [במדבר כא, כא] כתב: "אמרו רבותינו בעשר קדושות, שאין עבר הירדן ראוי לבית המקדש ולשכון השכינה".
(17) לשונו בח"א לבכורות נז: [ד, קל.]: "כי אין המקומות כולם מוכנים לקבלת הצורה בשלימות, כי יש מקום יותר מוכן אל החכמה ממה שהוא מוכן מקום אחר, וכן בכל מקום ומקום יש לו הכנה אל דבר מיוחד". וכן לא יתכן שיהיו כל המקומות בעולם בחשיבות שוה, וכפי שכתב למעלה פס"ז [לאחר ציון 54]: "כי אי אפשר לך לומר שכל האומות בשוה, שאם כן היו כלם בעלי חסרון, וזה כי התחתונים במה שהם תחתונים מצד הזה דבק בהם חסרון, ואינם בשלימות לגמרי. ולפיכך אם היו כל התחתונים וכל האומות בשוה, היו כלם בעלי חסרון, מצד שהם תחתונים. אבל עכשיו שהנבחרים הם חֵלֶק ויחידית, לא הכל, מעתה אף על גב שהם תחתונים, מכל מקום דבק בהם ענין אלקי בחלק מהם, כי על חלק בהם לא יפול שֵׁם חסרון תחתונים כמו שיפול על הכל, ודבר זה ידוע". <b>דוגמה לדבר;</b> בגו"א בראשית פ"ו אות יב [קכו.] ביאר שניתן לומר כלפי מעלה תארים כמו "וילך", "ויבא", "ויצא", וכיו"ב. ובתוך דבריו כתב: "ואם ישיב שאי אפשר לומר כך, דהרי 'כבודו מלא עולם' [קדושה דמוסף של ש"ק], והיה [הקב"ה] קודם לכן במקום ההוא ובכל העולם בשוה, ואם כן איך יתכן יציאה או ביאה. כל האומר זה <b>סותר פינת התורה</b>. שיהיה המקדש כאשר נתקדש בכבודו יתברך, כמו קודם שנתקדש בכבודו. ויהיה הר סיני קודם שבא כבודו, כמו אחר שבא שם, ואחר שסר הכבוד ממנו". הנה דחה לגמרי את דברי האומר שהקב"ה נמצא בכל מקום בצורה שוה. אך מ"מ צריך ביאור, מהו החרי אף הגדול הזה שכתב על האומר כן שהוא "סותר פינת התורה", הרי בפשטות הוא מרבה קדושה בעולם, ואף שטועה, מדוע נדון ברותחין. אלא הם הם הדברים; האומר שהכל קדוש בשוה, אינו מרבה קדושה בעולם, אלא עוקרה מהשורש, כי לא יתכן שהקדושה תימצא בכל מקום בצורה שוה, ואם הכל קדוש אזי שום דבר לא קדוש, ולכך יש בכך לסתור פינת התורה. וכן קרח טען [במדבר טז, ג] "כי כל העדה כולם קדושים". בפשטות כוונתו היא להאדיר קדושת ישראל. אך בעומק דבריו נמצאת היא החתירה לבטול קדושת ישראל, כי כאשר "כולם קדושים", הרי שאף אחד אינו קדוש, כי לא תתכן שהקדושה תמצא אצל הכל בשוה, אלא רק במיעוט [ראה למעלה פמ"ז הערה 331, פס"ז הערה 59, ולהלן הערה 25].
(18) ב"ר סח, ט "מפני מה מכנין שמו של הקב"ה וקוראין אותו 'מקום', שהוא מקומו של עולם, ואין עולמו מקומו". ומבאר שלא שייך אצל הקב"ה מקום משום ש"אין לו מקום וגבול מקיף אותו". ובדר"ח פ"ג מ"ג [קיז.] כתב: "הדבר שיש לו מקום הוא מוגבל, שזה ענין המקום אשר הוא מקיף ומגביל אשר הוא מקום לו... אבל הדבר אשר הוא בלי מקום... אינו מוגבל... כל אשר יש לו מקום הוא מוגבל מצד שהמקום יגביל את אשר בתוכו". ובתפארת ישראל פ"ז [קכג:] ביאר ששס"ה מצות לא תעשה מקבילות למקום, וכלשונו: "נתן לו שס"ה מצות לא תעשה, שיעמוד בסדר שלו, שלא יצא מן הסדר שנברא עליו... ויש לו [לאדם] מקום אשר הוא בו, אשר המקום מגביל הדבר שלא יצא... וכך נתן שס"ה מצות לא תעשה... מצות מגבילין את האדם שלא יצא חוצה ויעבור אלו שס"ה מצות, והם מקומו". וכן כתב בדרוש על התורה [טז.]. ומצינו שמקום נקרא "גבול", כמו [שמות י, יד] 'ויעל הארבה וגו' וינח בכל גבול מצרים וגו''. וכן [שמות יג, ז] "ולא יראה וגו' שאור בכל גבולך". וכן [ירמיה לא, טז] "ושבו בנים לגבולם". וכן [ישעיה ס, יח] "ולא ישמע עוד חמס שוד ושבר בגבוליך". ובלשון חכמים "קדשי הגבול" [קידושין סט:], ופירש רש"י [שם] "תרומה הנאכלת בכל מקום". ועוד כתב רש"י [כתובות כד:] "קדשי הגבול - תרומה שהיא נוהגת בגבולין חוץ למקדש ולירושלים". נמצא שמקום נקרא "גבולין" על שם הגבולות שהוא מחייב [ראה למעלה פט"ו הערה 13, פמ"ג הערה 71, ופנ"ג הערה 62]. ובתפארת ישראל פל"א [תסה:] כתב: "מה שאמר הכתוב [איוב כח, יב] 'והחכמה מאין תמצא', כלומר החכמה שבאה לעולם שהיא התורה אין לה מקום מוגבל כלל כי היא חכמה עליונה, ולפיכך היה מחזיר בכל העולם הקול ולא היה לו מקום מוגבל". ובח"א לסוטה יד. [ב, נו.] כתב שלא נודע מקום קבורתו של משה [דברים לד, ו] "בשביל מדתו של משה, שהיה צורה נבדלת, ואינו במקום מוגבל". ולכך ק"ו בן בנו של ק"ו ש"הוא יתברך מצד עצמו אין לו מקום וגבול מקיף אותו".
(19) מעין דברי הראב"ע [קהלת ה, א], שכתב: "אמר אברהם המחבר, הנה נא הואלתי לדבר, כי בעבור היות כבוד המקום מלא כל מקום, ולא יוכל האדם להשמר בכל מקום, הוכן לו מקום שיהיה לו קבוע" [הראני לזה ידי"נ המצויין הרה"ג רבי אברהם אלתר שליט"א]. ופירוש דבריו כאן הוא שהמקבל זקוק למקום שיהיה [המקום] ראוי ומוכן לקבלת הדבר. ואמרו חכמים [הוריות יב.] "אין מושחים את המלכים אלא על המעיין, כדי שתמשך מלכותם", ובח"א שם [ד, נט:] כתב: "יש בני אדם מתמיהים על זה, ומכל שכן מן האומות ששואלין על זה, כי נראה שהוא כעין ניחוש. ואין זה ניחוש, כי הרבה דברים תלוים במקום, כי הכל כאשר המקבל מוכן. ולפיכך כאשר מוכן המקום שיקבל המקבל, אז מקבל הדבר הטוב. וכן אם המקום רע, אין מקבל המקבל דבר טוב. ולפיכך אמר שאין מושחים את המלכים אלא על המעיין, שזה המקום מוכן לקבל המשך, שהרי המים מושכין, וכן תמשך מלכותו" [הובא למעלה פ"ח הערה 65].
(20) כמו שאמר שלמה [מ"א ח, כז] "כי האמנם ישב אלקים על הארץ הנה השמים ושמי השמים לא יכלכלוך אף כי הבית הזה אשר בניתי".
(21) "המקבל צריך אליו מקום מוכן אל החבור, ואליו נגלה במקום פלוני שהוא מוכן לו, כאשר ראוי אל המקבל" [לשונו בסמוך (לאחר ציון 24)]. ויש בזה הטעמה נפלאה; ידועים דברי המשך חכמה [שמות יב, כא] שכתב: "הנה יש להאריך שכל מקומות המקודשים אין יסודם מן הדת, רק מהאומה... כמו הר המוריה שמשם נברא אדם [פרקי דר"א פי"ב], ושם הקריב אברהם את יצחק [בראשית כב, ב]... והר סיני, מקום הדת, כיון שנסתלקה שכינה ממנו עלו צאן ובקר [שמות יט, יג]... ירושלים וכל ארץ ישראל והר המוריה בנויים על התייחסותם לאבותינו שרשי האומה... וזה דרוש עמוק". ומהו הביאור שקדושת המקום חלה רק אם יד אדם היתה מעורבת בכך, ולא כשהכל היה מצד הקב"ה [כמו הר סיני]. אלא הם הם הדברים; מצדו יתברך אין ענין של מקום ["כי הוא יתברך מצד עצמו אין לו מקום וגבול מקיף אותו"], וקדושת המקום היא רק מצד המקבל ["דבר זה הוא מצד המקבל, כי המקבל אינו מקבל החבור רק במקום מיוחד שהוא מוכן לו אל הקבלה"], לכך דין הוא שקדושה זו תחול רק אם יד אדם היתה מעורבת בכך. והדברים משמחים.
(22) למעלה פכ"ג [שכא.-שלו:], תפארת ישראל פל"ג [כל הפרק], נצח ישראל פ"ט [רלה:], שם פכ"ב [תסד:, תעא:], באר הגולה באר הרביעי [תיז., תלב.], גו"א שמות פ"ג אות ב [מד:], ח"א לע"ז ג: [ד, כה.], ועוד. וכן כתב בקיצור למעלה בהקדמה שניה [סח:, צט:].
(23) כפי שכתב למעלה פכ"ג [שכא:], וז"ל: "ואם תשאל, איך שייך בו יתברך שהוא בצרה עם ישראל. דע כי רז"ל תמצא בדבריהם הרבה מאוד מענין דבר זה, שאמרו כי הוא יתברך בצרה עם ישראל. ויותר מזה אמרו ז"ל בפרק קמא דחגיגה [ה:] על ענין חורבן הבית; מקום יש להקב"ה ובוכה שם, ומסיק שם בבתי גואי איכא בכיה, בבתי בראי ליכא בכיה, עד כאן. והרבה אנשים משתוממים מאוד כאשר יראו דברים כאלו בדברי חכמים, שנראים זרים מאוד. אבל בכל אלו דברים אין צד תמיה, שהרי בכתוב תמצא כזה; 'ויתעצב אל לבו' [בראשית ו, ו], ונאמר [שופטים י, טז] 'ותקצר נפשו בעמל ישראל', והרבה כיוצא בזה. לכך רז"ל לא הרחיקו כל אלו הדברים גם כן. וכל איש החכם ויבין דבר חכמה יוכל להבין כי אלו דברים אין בהם דבר זר. ודבר זה שאמר [שמו"ר ב, ה] שנגלה בסנה על שם [תהלים צא, טו] 'עמו אנכי בצרה', אין דבר זה מה שיקשה, כי דברים אלו הם כפי אשר נמצא לנו. ואל יהא ספק, כי המקבלים אי אפשר להם לקבל עצם כבודו יתברך. שאף המלאכים אינם יודעים כבודו, מפני שעצם כבודו אין מציאות שיוכל לקבל אותו. ולפיכך המקבלים מקבלים לפי כחם, לפי ריחוק שלהם שהם רחוקים מן השם יתברך. וכמו שאין לך לומר כי העליונים והתחתונים שוים, שהעליונים במה שהם עליונים מקבלים כבודו יתברך, ויותר כבודו עמהם, ממה שהוא בתחתונים. ולפיכך יאמר שהשם יתברך בוכה, וזה לפי המקבל, ובזמן מן הזמנים שנמצא מאתו הבכיה לפי המקבל. ואם שמצד אמתתו יתברך הכל הוד והכל שלימות, מכל מקום יאמר בזה לפי המקבל כמו שאמרנו. שכמו שיש הפרש בין המקבלים עצמם, שאין ספק שאין הכבוד והשלימות בתחתונים כמו בעליונים, וכך נוכל לומר שבזמן מן הזמנים נמצא בכיה גמורה בתחתונים, שהוא הפך השלימות. ואין זה נגד כבוד השם יתברך אם ימצא בנמצאים המקבלים דבר כזה, שהוא מצד המקבלים, שלא ימצא אצלם כבוד ה', עד שימצא בהם בכיה. ורצה לומר שלא נמצא השם יתברך בשלימות כבודו אל המקבלים. שאם ימצא השם יתברך בשלימות כבודו אל המקבלים, יאמר שהוא שמח, כי השמחה היא שלימות למשמח. וכאשר לא ימצא למקבלים בשלימות כבודו, יאמר שהוא מתעצב ושהוא בוכה, כי הבכיה וההתעצבות הוא בלתי שלימות למתעצב ולבוכה. ולפיכך כאשר היה בדור המבול, שאז היה בא להפסיד אותם, כתיב [בראשית ו, ו] 'ויתעצב אל לבו'. ועם כי אצל אמתתו יתברך אין התעצבות, הדבר הזה נאמר כפי המקבל, שהם הנמצאים, שהם מקבלים מדה זאת. כי בשעת המבול לא קבלו הנמצאים רק התעצבות, רצה לומר שלא נמצא השם יתברך להם בשלימות כבודו. כי הוא יתברך מאתו באים פעולות מתחלפות לפי המקבלים. וכאשר העולם בא לקבל ההפסד, אף כי מצד אמיתתו יתברך ויתעלה ההוד והשמחה לפניו, הנמצאים קבלו התעצבות. ואל תשמע אל דברי אנשים שפרשו דברים הרבה בזה הענין והאריכו בו, הכל אין דבר ממש, רק זה הדרך הוא דרך אמת שכל אשר נאמר 'ויתעצב ה' אל לבו', וכן [שופטים י, טז] 'ותקצר נפשו בעמל ישראל', שכך הנמצאים מקבלים מאתו שבענין זה ובתאר שהוא קצור נפש. שכל זה רצה לומר שלא בשלימות כבודו יתברך, בענין זה נמצא הוא יתברך אליהם, ומקבלים הנמצאים מאתו יתברך כפי אשר נמצא אליהם". וראה שם הערות 98, 103, 107, 108, 109, 114, 120, 123, 126.
(24) כאמור בתפארת ישראל פל"ג הקדיש את כל הפרק לבאר כיצד הכל נסקר מצדו של האדם, ובתוך דבריו שם [תפז.] התייחס אל מה שנאמר [שמות יט, כ] "וירד ה' על הר סיני", וכלשונו: "כי מה שאמר הכתוב 'וירד ה' על הר סיני', וכיוצא בזה, הם נאמרים כלפי האדם, כי כך נמצא השם יתברך אצל האדם, שהיה יורד מן השמים על הר סיני. וכיון שכך הוא אצל האדם, אף כי באמתת עצמו אין הדבר כך, רק שכך נמצא אל האדם, יאמר עליו כפי מה שהוא נמצא אל האדם... וגם בארנו שאין הכונה כי השם יתברך נראה בלבד אל המקבל באופן זה שהיה יורד, כי דבר זה אינו. רק הוא כך באמת נמצא, כי אל האדם הוא יורד על הר סיני". אמנם כאן מעורר מצד עצם בואו של הקב"ה להר סיני, שהוא מקום מיוחד, ולא מחמת הירידה שהיתה שם. ובח"א לסנהדרין צא: [ג, קעט:] כתב: "כי השכינה במערב, כדאיתא בפרק לא יחפור [ב"ב כה.]. ואף כי הוא יתברך אינו גשם, ואינו במקום שיאמר 'שכינה במערב', אבל יש מקום מקבל יותר כבודו ממקום אחר, וצד מערב מוכן לזה, כי הוא מקבל כבודו" [הובא למעלה הקדמה שניה הערה 290, ופמ"ב הערה 42]. וראה להלן הערות 49, 181.
(25) חוזר ומדגיש שהמקבל זקוק למקום מיוחד ומוכן. והביאור הוא שכבר השריש שבעולם הגשמי שבו אנו נמצאים, הקדושה יכולה להמצא רק במקצת ובמיעוט, וכמו שכתב למעלה פס"ז [לאחר ציון 54], והובא למעלה הערה 17. לכך בהכרח שמצידו של המקבל יש צורך במקום מיוחד ומוגבל, ולא שכל המקומות יהיו שוים לקדושה.
(26) לשונו בתפארת ישראל פל"ג [תצג.]: "לפיכך באו כל הדברים כמו [בראשית ו, ו] 'ויתעצב', 'ותקצר נפשו בעמל ישראל', כי כל הדברים האלו אינם באמתתו יתברך, כי באמתתו יתברך הוא במדרגתו ובמעלתו, רק הוא נמצא כך אל המקבל כאשר לא היו עושים רצונו, ורצה הקב"ה להפסיד אותם במבול, היה נמצא לאדם באותו זמן בהתעצבות... וכן אמרו [ילקו"ש ח"ב תשמו] 'עורה למה תישן ה'' [תהלים מד, כד], וכי יש שינה לפני הקב"ה. אלא בשעה שישראל אינם עושים רצונו של מקום, כביכול כאילו יש שינה לפניו. הרי כי נקרא שינה מצד המקבל, שכך נמצא השם יתברך אצל האדם המקבל שהוא בעולם הזה". <b>והמקור ליסודו</b> [שהכל נאמר מצד המקבל] נמצא בספר עבודת הקודש, חלק ראשון [חלק היחוד] פרקים יב-יג, שביאר בארוכה שמנין הספירות אינו מחייב רבוי באלהות חלילה, כי הכל הוא מצד המקבל, לא מצד הפועל. ושם פי"ב כתב: "וראיתי לאחד מחכמי הקבלה שכתב, וז"ל: עשר ספירות בלימה מיוחדים זה בזה יחוד נכון, וכולם באדון היחיד המאצילם כאור השמש... שאין השינוי אלא מצד המקבלים, בסוד אור השמש המכה בעשר זכוכיות, וכל זכוכית צבוע בצבע משונה מצבע שאר תשעת הזכוכיות, והאור של השמש הנראה חוצה מעבר הזכוכיות מלובש בכל גווני הזכוכיות. והרואה אשר הוא בלתי משכיל ומבין אומר שהשינוי מצד אמתת אור השמש, שהאור עצמו נשתנה. אמנם המשכיל יבין וידע ידיעה ברורה שאין השינוי מצד אור השמש, כי אור השמש לא ישתנה, ולא ישיגהו שינוי ולא חילוק ולא פירוד, ואין השינוי והחילוק והפירוד אלא מצד המקבלים המשונים, אשר הגיע בהם אורו הפשוט המיוחד אשר נתלבש בהם, ונתלבשו הם בו, עד כאן לשונו". ושם ס"פ יג כתב: "יתבאר מכל זה אם כן שחלוף השמות ומנין הספירות לא יחייבו רבוי כלל באדון יחיד... והכל מצד המקבלים, וזה מה שבקשתי באורו בזה הפרק" [הובא למעלה פכ"ג הערה 125]. והובא בחלקו בדר"ח פ"ה מ"ו [רא:-רב:].
(27) ראיה מובהקת ליסודו [שבעי מקום מיוחד לקדושה] היא מדברי הגמרא [סוטה לח.], שאמרו שם: "הרי הוא אומר 'בכל המקום אשר אזכיר את שמי אבוא אליך' [שמות כ, כא], 'בכל מקום' סלקא דעתך, אלא מקרא זה מסורס הוא; בכל מקום אשר אבוא אליך וברכתיך, שם אזכיר את שמי, והיכן אבוא אליך וברכתיך, בבית הבחירה, שם אזכיר את שמי בבית הבחירה". ופירש רש"י [שם] "בכל המקום סלקא דעתך - וכי בכל מקום שכינה באה ושורה דכתיב 'אבא אליך', והוא <b>לא יחד מקום</b> להזכרת השם".
(28) לשונו למעלה פס"ה [לאחר ציון 19]: "כי אין כבוד יותר מזה כאשר הוא נבדל מן כל צירוף ויחוס גשמי, שהגשמי או אשר מצורף אל הגשם, אין בו תפארת, כי יש בו עכירות וגסות גשמי". ולמעלה בהקדמה שלישית [קלד:] כתב: "נקרא זה 'התפארת', כי כל נבדל הוא מפואר, לפי שמסולק ממנו עכירות הגשמי, שהנבדל נקרא 'אור', שאין בו עכירות". וכן חזר וכתב בהמשך ההקדמה [קנג:, קנד:]. ובח"א לב"ק ט. [ג, א.] כתב: "הידור מצוה... מצד שהיא מצות השם יתברך היא מצוה אלקית, ומפני שהיא אלקית ראוי שתהיה מהודרת. כי הדבר שהוא חמרי גשמי, כל שהוא גשמי יותר אינו הדור ומפואר... כי תראה הארץ אשר יש בה עבות החמרי לגמרי... ואין צריך לזה ראיה כי החמרי אין בו הדור ונוי. ומפני כי המצוה היא אלקית, ראוי שתהיה המצוה מהודרת ומפוארת. וכן אמרו [שבת קלג:] 'זה אלי ואנוהו' [שמות טו, ב], התנאה לפניו במצוות. כי כאשר מתנאה לפניו במצוות, וזה מפני כי המצוה האלקית אינה גשמית, שהרי היא מצוה אלקית, וכאשר מתנאה לפניו אף במצוות, מורה כי הוא יתברך בלתי גשמי לגמרי, ועל זה אמר 'זה אלי ואנוהו', התנאה לפניו במצוות". <b>ובעוד שכאן</b> מבאר את פחיתות החומרי מחמת עכירותו החשוכה, הרי בשאר מקומות ביאר את פחיתות החומרי בעצם מהותו [ומחמת כן החומרי משולל מכבוד]. וכגון, בנתיב התורה פי"א [תמד:] כתב: "כי הכבוד מתיחס אל אשר הוא רחוק מן החמרי, כי החומר הוא בעל גנות וחרפה, כי מצד החומר נמצא הזנות ושאר גנות, ואילו השכל הנבדל מן החומר הוא הכבוד. ולפיכך ראוי לנהוג כבוד בחכמים עד שאמרה תורה [ויקרא יט, לב] 'מפני שיבה תקום והדרת פני זקן', וחיבר בעל שיבה גם כן עם זקן. מפני שהשיבה מפני זקנתו מסולק מן הגשמי החמרי לעת זקנתו, עד שהוא קרוב להיות נבדל מן הגשמי. ולפיכך ראוי אל הכבוד גם כן, שכל אשר מסולק מן החמרי הוא ראוי אל הכבוד... שבעל החכמה מסולק מן הגשמי, וכן הזקן בימים, ושניהם ראוים אל הכבוד". וכן כתב בדר"ח פ"ד מכ"ב [תמב:], באר הגולה באר הששי [קנז:], ח"א לב"מ פז. [ג, נא.], וח"א לב"ב י: [ג, סד:]. ואמרו חכמים [שבת קיג.] "'וכבדתו מעשות דרכיך וגו'' [ישעיה נח, יג], שלא יהא מלבושך של שבת כמלבושך של חול", ובח"א שם [א, נ:] כתב: "פירוש זה, כי השבת הוא קודש, כדכתיב [שמות לא, יד] 'קודש היא לכם'. וכל דבר שהוא קודש, נבדל מן עניני החמרי, כמו שהוא השבת... ומפני זה ראוי יום השבת הקודש לכבוד, כי הדבר הנבדל מן החומר יש בו כבוד, וחמרי אינו בעל כבוד. ולפיכך אמר הכתוב [ויקרא יט, לב] 'מפני שיבה תקום והדרת פני זקן', שיש לכבד הזקן שקנה החכמה, שאינו גשמי. כי ראוי הכבוד למי שמסולק מן החמרי. ולפיכך ראוי השבת, שהוא יום קודש, נבדל מן הגשמי החמרי, שהרי קודש הוא, ולפיכך ראוי שלא יהא מלבוש של שבת כמו מלבוש של חול, כדי שיהיה האדם מכובד במלבוש שלו" [ראה למעלה פס"ה הערה 20, וש"נ, פס"ז הערה 156, ולהלן פע"א הערה 10].
(29) במיוחד יש להעיר כן לפי דבריו למעלה פמ"ז [תקכה.], שכתב: "'ואנוהו' [שמות טו, ב], אבנה לו מקדש, שנאמר [ירמיה י, כה] 'ואת נוהו השמו'. ובאור זה כמו שאמרנו, כי הבית הקדוש הזה, שהוא נאה והדר, ובית הדר ראוי למלך הדר, וזהו 'ואנוהו'". ולמעלה פס"ה [לאחר ציון 32] כתב: "לפי שהתפארת שהיה לו מן התחתונים, הוא בית המקדש". ובנצח ישראל פכ"ו [תקמו:] כתב: "כי בית המקדש הוא עיקר פאר העולם" [ראה למעלה פס"ה הערות 20, 30, 33, ולהלן הערה 177], ואיזה פאר שייך להמצא אצל התחתונים בעלי החומר העכור. ולמעלה פס"ב [תקכ.] כתב: "שלא תאמר מאחר כי כבודו למטה, מצד השפלות שיש בתחתונים, הנה כבודו חס ושלום אינו שלם. לכך אמר אף על גב כי [תהלים קיג, ד] 'רם על כל גוים ה'', [שם] 'על השמים כבודו', ואין מצטרף הכבוד אל התחתונים". <b>ואף על פי</b> שבהרבה פסוקים מיוחס כבוד ה' לארץ דוקא, וכמו [במדבר יד, כא] "וימלא כבוד ה' את כל הארץ", וכן [ישעיה ו, ג] "מלא כל הארץ כבודו", ועוד. ובתפארת ישראל פמ"ו [תשו:] כתב שהקב"ה אומר על עצמו "אני בשמים, וכבודי בארץ". הרי שכבודו יתברך מתייחס לארץ אף יותר מאשר לשמים. וטעם גדול יש בדבר, כי "כבוד" מורה על התפשטות לזולתו, וכמו שכתב בבאר הגולה באר הרביעי [שפז:], וז"ל: "כי הכבוד הוא אצל הזולת, ואין שייך כבוד רק אצל אחרים, שרואים כבודו". ובגו"א שמות פל"ג אות יט [תסד:] כתב: "לפי שהכבוד, כל שהוא יתואר שהוא קשור בבעל הכבוד, אין הכבוד כל כך, כמו שהכבוד יתואר שאינה קשורה בו. [ש]לפי גודל הכבוד, מתפשט כבודו בזולתו, כמו שאמר [ישעיה ו, ג] 'מלא כל הארץ כבודו', שרוצה לומר התפשטות הכבוד בזולתו בכל הנמצאים". וזהו שאומרים במוסף של ר"ה "וישמעו רחוקים ויבואו ויתנו לך כתר מלוכה". ולכך "כבוד" הוא דוקא מן התחתונים המרוחקים, ולא מן העליונים המקורבים. וכן למעלה פס"ז [לאחר ציון 6] כתב: "הפירוש הנראה שבא לבאר רבי יוחנן [מגילה לא.] שההפך הוא ממה שחשבו ברוממות השם יתברך כאשר נמצא כבודו בין עליונים, וזה אינו, כי רוממות השם יתברך כאשר הוא מצורף אל השפלים, ולכך [שם] 'בכל מקום שאתה מוצא גדולתו של הקב"ה שם אתה מוצא ענותנותו'". ואילו כאן כתב להיפך; "הנה יש לשאול, איזה מקום כבוד מנוחתו, שיהיה מקום כבודו בתחתונים, אשר נראה שהכבוד מרוחק מהם, והם בעלי חומר גס מאוד ועכור, ואיך בהם נמצא מקום ראוי לחבור הקדוש הזה". אך זה לא קשה כלל, דאמנם כבוד ה' נמצא בתחתונים, אך זהו דוקא מפאת ריחוקם ושפלותם של התחתונים, וכמו שנתבאר. אך כאן יש צורך במקום <b>הראוי ותואם</b> למעלת החבור של הקב"ה עם הנמצאים, כי "אם הדבר חשוב, יש לו מקום חשוב" [לשונו למעלה לפני ציון 4]. ועל כך הוא שואל כיצד שייך שימצא בתחתונים מקום חשוב דיו שיוכל להתיחס לדבר כל כך נעלה כמו חבור השם יתברך עם הנמצאים התחתונים. וכך מורה לשונו הזהב, ששאל "ואיך בהם נמצא מקום <b>ראוי</b> לחבור הקדוש הזה". אמור מעתה, הכבוד בתחתונים הוא מחמת שפלותם, אך המקום בתחתונים הוא מחמת מעלתם, ועל כך שואל איזו מעלה יש לתחתונים [ראה למעלה פנ"ח הערה 91, פס"ב הערה 48, ופס"ז הערה 8].
(30) פירוש - הסוף משלים את כל מה שהיה לפניו, כי בסוף נגמר הדבר, ואינו נחשב יותר לדבר בלתי שלם. וכן כתב בכמה מקומות. וכגון למעלה פי"ג [תקצה:] כתב: "כי ההשלמה היה חושים בן דן, שהיה אחרון, שכן תמצא בדן ודגל שלו באחרונה... וחושים בן דן השלים המנין" [אמנם בפרק זה יבאר שבנימין הוא אחרון, ולא דן. וראה להלן הערה 47 בישוב הדבר]. ולמעלה פל"ג [תקעג:] כתב: "מכת בכורות... היא באחרונה, ובה נשלמו המכות, יש לה משפט השלמה שמתחבר אל שלפניו". ולמעלה פל"ט [כח.] כתב: "אין תפילין על הימין כי אם בשמאל, שהוא סוף וגמר. נמצא כי זרוע שמאל גמר קבלת כח התנועה, ושלימות הדבר בגמר שלו. לכך בזרוע שמאל דוקא שם יתן תפילין, שהם שם ה', עד שיהיה שם ה' על התחלת התנועה, שהוא החיים, ובגמר". ולמעלה פ"ס [תכח.] כתב: "כי אין ספק כי שלימות הדבר בא בסוף הדבר ובגמר שלו, כאשר כולו נגמר ונשלם". ובתפארת ישראל ס"פ מט [תשעח.] כתב: "כי מדרגת הזכר שהוא התחלה, והאשה משלמת את הזכר, וההשלמה הוא בסוף". ובח"א לסנהדרין לח. [ג, קמח:] כתב: "כי האדם נברא אחרון, בשביל שהאדם הזה משלים [מעשה] בראשית. והאדם מקשר העולם, עד שהוא אחד לגמרי. כי התחתונים בפני עצמם, והעליונים בפני עצמם, והאדם הוא שנברא מן העליונים ומן התחתונים, הרי האדם מחבר העליונים והתחתונים, עד שהעליונים ותחתונים נעשו לאחד, ואין עוד עליונים בפני עצמם והתחתונים בפני עצמם. ומפני כך נברא האדם אחרון, כי הדבר שהוא מחבר הכל, ראוי שיהיה האחרון. כמו מי שהוא עושה חלק אחד, ואח"כ עושה עוד חלק אחד, ואחר כך מחברם, עד שהכל נעשה אחד. ואם היה האדם נברא ראשון, הרי לא היה זה בריאתו שיהיה נברא לחבר ולקשר הכל". וכן כתב בח"א לשבת נה: [א, לא:], ודרשת שבת הגדול [קצד:]. וראה למעלה פי"ג הערה 32, פל"ג הערה 49, ובסמוך הערה 39. והנה למעלה פס"ט הערה 71 נתבאר יסוד אחר, והוא שהדבר מגיע לתכליתו הנרצית בסוף, ועד אז לא הגיע עדיין לתכליתו הנרצית. וראה להלן פע"א הערה 3 שנתבאר שם ששני היסודות האלו מתמזגים לדבר אחד.
(31) לשונו למעלה פמ"ד [רפו.]: "'כי אני ה' עושה חסד משפט וצדקה בארץ' [ירמיה ט, כג], בתחתון התחתונים, והוא הארץ, והשם יתברך, שהוא בעליון עליונים, משפיע לתחתון תחתונים". וכן כתב כמה פעמים שיסוד הארץ הוא בתכלית המטה מכל היסודות, וכגון, בבאר הגולה באר הששי [רלג.] כתב: "הארץ שהיא בתכלית המטה". וכן הוא בהמשך שם [ער.]. ובגו"א בראשית פ"א אות לג [כא.] כתב: "הארץ היא יסוד התחתון". ושם שמות פי"ב אות סז [רלח:] כתב: "נקרא מקומו [של הארץ] תכלית המטה, שהוא מקום הארץ". ובנתיב הענוה פ"ב [ב, ו.] כתב: "כי הארץ היא בתכלית המטה". ובהקדמה לאור חדש [נה:] כתב: "בודאי האדמה הוא בתחתונים לגמרי". ובדרשת שבת הגדול [רד.] כתב: "כי יסוד הארץ הוא התחתון והוא השפל שבכל היסודות, כמו שידוע מן הארץ". וכן כתב בגו"א דברים פ"ד אות כ [פו.], נתיב השלום פ"ג [א, רכה.], ח"א ליבמות סג. [א, קלז:], ועוד. ויש להעיר מדבריו בנתיב גמילות חסדים פ"א [א, קמט.], שכתב: "כי הארץ יש לה כנפים, אף על פי שהארץ היא למטה, הרי התהום הוא מתחת לארץ, ולכך הארץ יש לה התרוממות ראשון, ומפני כך אמר שיש לה כנפים". ואילו כאן כתב על הארץ "שהוא יסוד התחתון והשפל מכל הנמצאים". וראה למעלה פמ"ד הערה 93, פמ"ז הערה 329, והערה הבאה.
(32) ישנם ארבעה יסודות; אש, רוח, מים, וארץ [רמב"ם הלכות יסודי התורה פ"ד ה"א, רמב"ן בראשית א, א, והכוזרי ב, מד]. ובתפארת ישראל פ"ל [רמט.] כתב: "אלו שלשה יסודות, שהם אויר מים אש, הם למעלה. כי המטר מן מים עליונים הוא בא. ולפיכך כאשר נתנה התורה מעליונים, ימשך שנוי בכל, דהיינו בכל היסודות שהם למעלה. חוץ מן יסוד הארץ, כי התורה נתנה לארץ, ולא באה מן הארץ. ואלו שלשה יסודות נחשבים עליונים, ולכך נמשך השנוי בהם". ובבאר הגולה באר החמישי [כא.] כתב: "וחלקי המציאות הם ג'; יש מתיחס למים, ויש מתיחס לאש, ויש מתיחס לאויר. כי אלו ג' הם יסודות, והם נקראים אש"ם [אויר, אש, מים] בספר יצירה [פ"ג מ"ג], ומבוארים במקומות הרבה שהם יסודות הכל. ולא נמנה עמהם יסוד העפר לטעם מופלג, כי יסוד הזה שיש לו המטה במוחלט, אינו מתחבר עם הג' יסודות שאין להם המטה במוחלט, ולפיכך הארץ יסוד נבדל לעצמו, ואין כאן מקום לבארו. והדברים ברורים כי לא נמנו יסודות רק אמ"ש, והם אויר, מים, אש". ובח"א לב"ב עג: [ג, פח:] כתב: "כי היסוד הזה שיש לו המטה במוחלט, אינו מתחבר עם השלשה, כי הארץ שהיא כמו מרכז, יסוד נבדל לעצמו, ודבר זה ארוך לבארו" [ראה למעלה פ"מ הערה 96, פנ"ח הערה 63, ובסמוך הערה 38].
(33) לכך, אע"פ שהארץ מצד עצמה יש לה חומר גס ועב, מ"מ מעלתה היא מצד שהיא השלמת הכל, ואף דבר שאינו כ"כ חשוב מצד עצמו, מ"מ יכולה להיות לו חשיבות מחמת שמשלים את הכל. וראה להלן הערה 44.
(34) בראשית א, א "בראשית ברא אלקים את השמים ואת הארץ".
(35) בראשית ב, ד "אלה תולדות השמים והארץ בהבראם".
(36) ב"ר א, טו "למה פעמים שהוא מקדים ארץ לשמים, ופעמים שהוא מקדים שמים לארץ, אלא מלמד ששניהן שקולין זה כזה". וכן הוא בירושלמי חגיגה פ"ב סוף ה"א, ילקו"ש ח"א רמז ד, שם ח"ב רמז תקיא, ועוד. וכן הביא מאמר זה בגו"א בראשית פ"א אות סב [מג.], שם פ"ב אות כג [סג:], שם שמות פט"ו אות כג [שו.], וח"א לשבועות ט. [ד, יא.]. וראה למעלה פנ"ו הערה 165, ופס"ה הערה 130.
(37) יש להעיר, כי לכאורה נחלקו בזה התנאים, ודבריו כאן יהיו כדעת בית שמאי. שאמרו בגמרא [חגיגה יב.] "תנו רבנן, בית שמאי אומרים, שמים נבראו תחלה, ואחר כך נבראת הארץ... ובית הלל אומרים, ארץ נבראת תחלה, ואחר כך שמים... וחכמים אומרים, זה וזה כאחת נבראו". לכך בהשקפה ראשונה נראה שמה שכתב כאן ["השמים... נחשבים התחלת הכל"] הוא כדעת ב"ש, וזהו קושי מבואר. ועוד קשה, שבכמה מקומות כתב כדעת חכמים [ששמים וארץ נבראו יחד]. וכגון, בדר"ח פ"ו מ"י [שנב.] כתב: "כי השמים והארץ הם מתחברים ביחד, כמו העיגול והמרכז שבתוך העיגול. שלכך אמרו חכמים שנבראו שמים וארץ יחדיו, ואין זה בלא זה... כדאיתא בפרק אין דורשין [חגיגה יב.]". ובכת"י למעלה לפנ"ו [שנז] כתב: "לכך כתיב [בראשית א, א] 'בראשית ברא אלקים את השמים והארץ', וכאחד נבראו, להורות כי שקולים זה כזה". ובח"א לשבועות ט. [ד, יא.] כתב: "יש בשמים מה שאין בארץ, ויש בארץ מה שאין בשמים, ולכך מקדים פעמים השמים, ופעמים מקדים הארץ, לומר לך שהם שקולים, ולפיכך נבראו יחד" [ראה למעלה פי"ח הערה 125, פמ"ז הערה 574, פנ"ו הערה 165, ופס"ה הערה 130]. ובעל כרחך לומר שמה שכתב כאן "השמים... נחשבים התחלת הכל" אין כוונתו שנבראו תחילה, אלא הם נחשבים התחלה אל הכל [כפי שהארץ נחשבת סוף אל הכל], וזה צריך ביאור. וכן יש להבין, שתולה התחלתיות זו במה "שהשמים שהם עליונים", ומהו ההסבר לתליה זו. <b>ונראה לבאר</b> זאת על פי דבריו למעלה פס"א [תצג:], שכתב: "כי ההתחלה במה שהוא התחלה הוא יותר במעלה, שהרי הוא התחלה". ושם בהערה 127 הובאו דבריו בכת"י [שצז], שכתב: "כי ההתחלה במה שהוא התחלה הוא עליון במעלה מצד התחלתו, וקרוב אל המעלה העליונה הנבדלת, שהרי הוא התחלה". הרי שמעלת ההתחלה היא היותה קרובה ודומה לסבה ולפועל הנבדל. ובח"א לב"ב טז: [ג, עו.] כתב: "דבר זה ידוע כי הזכות והלבנות הוא התחלה, בעבור שהזכות והלבנות הוא פשוט יותר, והפשוט הוא התחלה. ובעבור זה השמים, אשר הם התחלה, הם זכים ובהירים. והאש אשר אינו פשוט כל כך, אינו זך ובהיר כל כך. ואחר כך הרוח אשר אינו פשוט ואינו בהיר ואחר כך המים ואחר כך הארץ שהיא אחרונה ואינה פשוטה, ולכך היא חשוכה וגסה". ובח"א לב"ב נח. [ג, פג.] כתב: "ההתחלה ראוי שתהיה אחת בעבור שההתחלה הוא מפועל אחד, שהוא סבת התחלה, ולכך מתדמה במה אל הסבה שממנו ההתחלה". ומבואר מזה שמעלת ההתחלה היא היותה קרובה אל הסבה הראשונה, ומפאת כן ההתחלה דומה במה אל הסבה הראשונה. לכך ההתחלה צריכה להיות פשוטה, זכה, לבנה, ואחת, כי רק כך תהיה להתחלה דמיון מסוים "אל הסבה שממנו ההתחלה" [ראה למעלה פס"א הערה 127 שהובאו חמשה טעמים בביאור מעלת ההתחלה, ודבריו כאן הם כטעם החמישי שם, שמעלת ההתחלה היא מפאת היותה הכי קרובה להקב"ה]. וכן מבואר מדבריו שכשם שמעלת ההתחלה היא דמיונה לסבה הראשונה, כך הוא הדין לאידך גיסא; כל דבר הדומה לסבה הראשונה, יש לו דין של התחלה [כלשונו בח"א לב"ב טז: (ג, עו.) הנ"ל, שכתב: "דבר זה ידוע כי הזכות והלבנות הוא התחלה, בעבור שהזכות והלבנות הוא פשוט יותר, והפשוט הוא התחלה"]. והואיל והשמים הם עליונים [ובכך הם דומים לסבה הראשונה], לכך השמים "נחשבים התחלת הכל".
(38) כמבואר למעלה הערה 32. ואודות שהשמים הם עליונים והארץ בתחתונים, כן כתב בגו"א בראשית פ"א אות לג [כ.]: "כי הארץ הזאת שנוי יש לה, שהיא בלבד נחשבת מן התחתונים, כי 'השמים שמים לה' והארץ נתן לבני אדם' [תהלים קטו, טז], יורה בזה כי שינוי יש בין הארץ ובין השמים, כי השמים הם מן העליונים, והארץ מן התחתונים, ובעבור חסרונה היא מחסרת מן השלימות תמיד" [הובא למעלה פ"ט הערה 231, ופס"ז הערה 57].
(39) כמבואר למעלה הערה 30. וראה להלן הערה 44.
(40) אודות שההתחלה היא התחלה אל הכל, כן כתב בכמה מקומות. וכגון, למעלה פל"ז [תשיב.] כתב: "זאת המכה [בכורות] שקולה כנגד הכל, כי הבכור נקרא 'ראשית' [בראשית מט, ג], והראשית במה שהוא ראשית הדבר הוא שקול נגד הכל, כי הראשית הוא התחלה אל הכל, ומאחר שהוא התחלה אל הכל נחשב כמו הכל". ובכת"י שם [שסא] כתב: "המכה העשירית מכת בכורות עומדת בפני עצמה, שקולה נגד כל המכות, מפני שהיא מכה לבכורות, שנקראים [תהלים עח, נא] 'ראשית אונם'. שכל דבר ראשית שקול נגד כל המכות. וידוע הוא דבר זה כי הראשית שקול נגד הכל, כמו הראש בבעל חי שקול נגד כל אברי האדם. וזה ידוע מדברי רז"ל שאמרו בעובר הנולד [חולין סח., נדה כט.] 'יצא ראשו הרי הוא כילוד דמי'. וזה מפני כי הראש... שקול נגד כל איברים. ובשאר איברים לא נחשב ילוד עד שיצא רובו [שם], ובראש בלבד נחשב כילוד דמי, שמזה תבין כי הראש הוא שקול נגד כל החי. וענין דבר זה הוא מבואר לחכמים, כי הראשית הוא שקול נגד הכל. ולפיכך המכה שהיתה בבכורות, שהם ראשית, והיתה המכה בראשית שלהם, שקול נגד כל המכות. וזה שאמרו כי שקול מכת בכורות נגד כל המכות". וכן כתב בקיצור למעלה בכת"י פל"ז [תצא:]. ולמעלה פנ"ז [רפז.] כתב: "אמנם המכה העשירית מכת בכורות, עומדת בפני עצמה, שקולה נגד כל המכות. מפני שהיא מכה לבכורות, שנקראים [תהלים עח, נא] 'ראשית אונם'. שכל דבר ראשית שקול נגד הכל מפני שהוא ראשית הכל, כמו שמבואר למעלה". ובתפארת ישראל פל"ז [תקנט:] כתב: "כי ההתחלה הוא עיקר הדבר, מפני שהוא התחלה אל הכל. ולכך ההתחלה הוראה על כל הדבר ומהותו, כי בכח ההתחלה הוא הכל, לפי שהוא התחלה אל הכל. רק כי אינו בענין קרוב, רק בענין רחוק, כי הכל הוא בכח התחלה, ואינו בפועל הנגלה". ובנצח ישראל פמ"ג [תשמו:] כתב: "כי התחלת הדבר יש לו צד בחינה שהוא עיקר הדבר, במה שהוא התחלה, ואחר התחלה נמשך הכל". נמצא שההתחלה היא הסבה, וההמשך הוא המסובב. ובדר"ח פ"א מי"ח [תסד.] כתב: "תמצא כי ראשית המאמר [המאמר הראשון] מתחיל בכלל העולם; 'בראשית ברא אלקים שמים וארץ' [בראשית א, א], שדבר זה כלל העולם, כי הכל נברא ביום הראשון [רש"י בראשית א, יד]... ובתחילת הבריאה נזכר בריאת כלל העולם, כי ההתחלה הוא התחלה אל הכל". ושם פ"ג מ"ד [קלא:] כתב: "כי אדם הראשון הוא כמו מין האדם בכלל, שנקרא 'אדם' על שם שהוא כולל כל מין האדם. כי ההתחלה שהיא התחלה לדבר, עומדת במקום הכל, והוא דומה כמו שורש האילן". ובדרשת שבת הגדול [ריט:] כתב: "כאשר תמנה המאמרות שבהם נברא העולם... הנה מאמר 'בראשית ברא אלקים' שהוא גם כן מאמר... והוא התחלת העולם. והתחלה זאת נחשב בכחו הכל, שהרי במאמר הזה נבראו שמים וארץ, ודבר זה הוא הכל, שכן כל התחלה [יש] בה הכל" [ראה למעלה פנ"ז הערות 74, 141, וש"נ].
(41) אודות שהאחרון הוא השלמה לכל, כן עולה מדברי רש"י [בראשית לה, יז], שכתב: "רבותינו דרשו עם כל שבט נולדה תאומה, ועם בנימין נולדה תאומה יתירה". ובגו"א שם אות יב [קפ.] כתב: "בנימין היו לו שני תאומות בעבור שהוא היה הסוף, וכמו שהראש ראוי שלא יהיה לו תאומה, כך הסוף יש לו רבוי תאומה, בעבור שכל סוף הוא השלמת הכל, יש בזה השלמה מיוחדת יותר מן שלימות החלק. ולפיכך עם בנימין, שהוא האחרון, ועמו נשלמו שנים עשר שבטים, נולדה נקיבה יתירה; האחת מה שהוא אחד מן השבטים ויש לו זוג, ועוד אחת מה שיש לבנימין השלמה יתירה כמו שאמרנו, לכך נולדה עמו עוד תאומה אחת, שהנקיבה היא השלמת האדם. וכן היה בהבל נולדה עמו תאומה יתירה [רש"י בראשית ד, א] לטעם זה, והבן זה מאד. לכך ב' בחינות יש בבנימין; האחד מצד עצמו כמו שאר השבטים, והבחינה השני מצד שהוא השלמת השבטים, וזה דבר בפני עצמו, ולפיכך נולדו עמו שתי תאומות". ובח"א לסוטה לו: [ב, עג:] כתב: "ויש לך לדעת כי היה בנימין כלול מדין ורחמים, כי לעולם האחרון הוא הכל, במה שהוא משלים הכל, ולכך היה כלול בנימין מדין וחסד, ולכך אמו קראה לו [בראשית לה, יח] 'בן אוני', שהוא דין. ואביו קרא לו 'בנימין' [שם], רצה לומר בן ימין [רש"י שם], שהוא הפך 'בן אוני'" [ראה למעלה פל"ג הערה 49, פמ"ז הערות 596, 603, פס"ט הערה 81, ובסמוך הערות 47, 58].
(42) לכאורה אין פסוק זה מורה שהארץ שקולה לשמים, דאדרבה, מתוך שהקדים שמים לארץ מוכח שהשמים חשובים יותר, והשקילות נלמדת משום שבפסוק אחר הקדים ארץ לשמים [כמבואר למעלה לאחר ציון 33]. לכך נראה שכוונתו להוכיח מפסוק זה שגם השמים וגם הארץ נקראו "ראשית", וכהמשך לשונו "ושניהם נקראו 'ראשית'". לאמר, שהואיל וידעינן ממקום אחר ששקולה הארץ כמו השמים, לכך כאשר אנו חוזרים לפסוק זה ["בראשית ברא אלקים את השמים ואת הארץ"] נבין שתיבת "בראשית" מוסבת גם על השמים וגם על הארץ. וכן בדר"ח פ"ו מ"י [שעב.] כתב: "השמים והארץ הם 'ראשית', דכתיב 'בראשית ברא אלקים את השמים ואת הארץ', והם ראשית העולם הזה הגשמי". וראה להלן הערה 191.
(43) דברים אלו מבוארים בגו"א בראשית פ"א אות ז [ח.] בביאור דברי רש"י [בראשית א, א] שהעולם נברא בשביל "בראשית", שהיא התורה וישראל, וכלשונו: "אמנם עיקר סוד זה מה שנברא בשביל התורה הוא כי ראשית כל הבריאה היא התורה, שהיתה נבראת קודם שנברא העולם אלפיים [ב"ר ח, ב]. ואין דבר נברא באחרונה רק ישראל, שהרי לא היתה אומה אחרונה לישראל, כי אדום ומואב נעשו לאומות קודם לישראל, וישראל באחרונה [ראה למעלה פס"ט הערה 51]. ומפני שהתורה היא ראשית הכל, ממנה נשתלשל הכל, ובשביל זה בשבילה נברא הכל. כמו האילן שהוא נטוע, אינו גדל רק בשביל העיקר, שהוא ראשיתו, ובשבילו גדל. ומכל מקום תכלית גידול שלו להוציא פירות, ובשביל תכלית זה גדל וצמח, שאם אין הפרי שיצא בסוף, לא היה גדל, וזה הוא שגורם גידול שלו. וכן ישראל שיצא באחרון מן כל הנבראים, והם שלימות כל העולם, וכאשר יצאו ישראל אז היתה שלימות כל עולם, ואז עמדה הבריאה, כי כבר הגיע התכלית והשלימות. לפיכך בשביל התורה נברא, שהוא הראשית והתחלה, ובשביל ישראל, שהם תכלית הכל. ובשביל כך נקרא גם כן ישראל 'ראשית' [ירמיה ב, ג "קודש ישראל לה' ראשית תבואתה"], כי התכלית הוא ראשית המחשבה. וכלל הדבר הזה, שהעולם נברא בשביל דבר שהוא ראשית והתחלה לכל הבריאה, כמו התורה שהיה התחלה, כי מן התחלה נמשך הכל. וכן בשביל הדבר שהוא תכלית ושלימות הבריאה שבו יושלם הכל ובא בסוף, וזהו ישראל. ובשביל כך היה דבר בישראל שלא היה בכל האומות, כי לא תמצא אומה באחרונה כמו ישראל, מורה על שישראל הם משלימים כל העולם, ולפיכך הם באחרונה. ובדבר זה יתבאר מה שאמרו חכמים [יבמות סא.] 'אתם קרוים אדם'. שהרי ישראל דומים אל האדם, שכל הבעלי חיים נבראו בראשונה, והאדם באחרונה, לומר שהאדם משלים הכל. וכן כל האומות נבראו ראשונה, וישראל באחרונה. ודברים נסתרים הם ונפלאים מאד" [הובא למעלה פ"ד הערה 73, פי"ח הערה 62, פכ"ג הערה 175, פכ"ט הערה 30, פל"ט הערות 83, 147, ועוד]. ושמעתי לבאר שיחס ההתחלה [השמים] אל ההשלמה [הארץ] הוא יחס של ספירת כתר לספירת מלכות, כי נקראת המלכות "ארץ" [פרדס רמונים שער כג פ"א]. אמנם כאן כתב "יפול שם 'ראשית' על התכלית, שהוא ראשית מצד ההשלמה". וזהו לכאורה טעם אחר מדבריו בגו"א הנ"ל, שכתב "בשביל כך נקרא גם כן ישראל 'ראשית', כי התכלית הוא ראשית המחשבה". ויש לבאר שכאשר התכלית היא חשובה ממה שקדם לה [כמו שישראל חשובים מהכל], אז תכלית זו היא ראשית המחשבה. אך כאשר מדובר בתכלית ששפלה ממה שקדם לה [כמו שהארץ שפלה מהכל], אין לומר שתכלית זו היא ראשית המחשבה, אלא שהיא "ראשית מצד ההשלמה". וכן מבואר בדבריו באור חדש פ"ט [תתשסד:], שכתב: "כי ישראל נקראו 'ראשית' מפני שהם ראשית המחשבה, כמו מי שזרע תבואה, ראשית מחשבתו הוא בשביל התבואה, לא בשביל הקש... כלומר האדם שהוא זורע, מחשבתו על התבואה, לא על הקש. כי הקש אחר שהוציא את התבואה, זורק את הקש, ונותן את התבואה באוצר. וכך השם יתברך שברא את העולם, בראו בשביל ישראל, ובשבילם העולם קיים... וזה כי הקש הוא גדל תחלה קודם התבואה, אבל לענין האבדון הוא תחלה, כי אחר שהוציא התבואה, משליך הקש לאבדון".
(44) פירוש - אף דבר שאינו חשוב מצד עצמו, מ"מ יכולה להיות לו חשיבות מצד שהוא משלים את מה שלפניו. ונביא שלש דוגמאות ליסוד זה; הרמב"ם [הלכות שבת פי"א ה"ט] כתב: "הכותב שתי אותיות חייב... כתב אות אחת והשלים בה את הספר, חייב" [מקורו מהגמרא שבת קד:]. הרי שאע"פ שכתיבת אות אחת אין בה בכדי לחייב את הכותב, אך כאשר אות זו משלימה את הספר, יש בה חשיבות מעבר לעצמה, והיא מחייבת את כותבה. דוגמה שניה; למעלה פי"ג [תקצג:] כתב: "ויש לשאול, באיזה אופן היה כאן שבעים נפש יוצאי ירך יעקב. ויש דעות הרבה בזה [ב"ר צד, ט]; רבי לוי אומר, אמם יוכבד השלימה המנין, כי היתה לידתה בין החומות... כי היתה לידתה במצרים בשביל שלא היתה יוכבד רק השלמה להשלים שבעים נפש, ומפני שלא היתה רק השלמה כמו שיתבאר בסמוך, לכך לא היתה לגמרי כמו הראשונים, שנולדים בארץ כנען" [ראה להלן "הלכות יין נסך ואיסורו" הערה 90]. דוגמה שלישית; בנצח ישראל פ"ח [ריד.] כתב: "כי העשירי נגרר אחר הט'... והוא השלמה לו, שהוא משלים לעשרה, שהוא סוף החשבון. ולפיכך אמרו חז"ל [ברכות מז:] קטן משלים לעשרה, מפני שאין בעשירי רק השלמה, לכך אף קטן משלים לעשרה" [הובא למעלה פי"ג הערה 27].
(45) אודות שהשכינה נמצאת במקום ההשלמה, כן כתב בסמוך: "כי אין השכינה בארץ בתחתונים רק מצד שהתחתונים הם השלמה... כי השכינה בתחתונים מצד שהתחתונים הם השלמה, וכל השלמה הוא באחרונה, ולכך כל אחרון שם השכינה". וראה להלן הערה 48.
(46) כמו שנאמר [דברים לג, יב] "לבנימין אמר ידיד ה' ישכון לבטח עליו חופף עליו כל היום ובין כתפיו שכן". ובגמרא [מגילה כו.] אמרו "רצועה היתה יוצאת מחלקו של יהודה ונכנסת בחלקו של בנימין, ובה מזבח בנוי, והיה בנימין הצדיק מצטער עליה בכל יום לבולעה, שנאמר 'חופף עליו כל היום', לפיכך זכה בנימין ונעשה אושפיזכן לשכינה". ובמקום אחר [יומא יב.] אמרו "לפיכך זכה בנימין הצדיק ונעשה אושפיזכן לגבורה, שנאמר 'ובין כתפיו שכן'", ופירש רש"י [סוטה לז.] "אושפיזכן לגבורה - שבית קדשי הקדשים בנוי בחלקו". ועוד אמרו [זבחים קיח:] "בשלשה מקומות שרתה שכינה על ישראל; בשילה, ונוב וגבעון, ובית עולמים, ובכולן לא שרתה אלא בחלק בנימין, שנאמר 'חופף עליו כל היום', כל חפיפות לא יהו אלא בחלקו של בנימין". וראה למעלה פמ"ב [קעח:], ושם הערה 29.
(47) בנימין הוא השבט האחרון שנולד מיעקב [בראשית לה, יח]. ורש"י [בראשית מח, ד] כתב "ונתתיך לקהל עמים - בשרני שעתידים לצאת ממני עוד קהל ועמים. ואף על פי שאמר לי [בראשית לה, יא] 'גוי וקהל גוים', 'גוי' אמר לי על בנימין, 'קהל גוים' הרי שנים לבד מבנימין. ושוב לא נולד לי בן, למדני שעתיד אחד משבטי ליחלק, ועתה אותה מתנה אני נותן לך". ולמעלה פמ"ב [קעט.] כתב: "בנימין הצעיר, והוא האחרון". וכמה פעמים כתב שבנימין הוא אחרון השבטים [ויהודה הוא תחילה לשבטים]. וכגון, למעלה פמ"ב [קעט:] כתב: "בסדר הדגלים בנימין הוא ימה [במדבר ב, פסוקים יח, כב], מפני שבנימין היה אחרון בשבטים. ויהודה הוא בראשונה, ולכך דגלו היה קדמה [שם פסוק ג]. כמו שדגל בנימין במערב, כך היה דגל יהודה במזרח". וכן יכתוב כאן בסמוך. ובאור חדש פ"ב [תקד.] כתב: "כי בנימין הוא הקטון שבשבטים". ובח"א לזבחים נג: [ד, סז.] כתב: "יש לך לדעת כי בנימין הוא האחרון בשבטים... ואף על גב שדגל דן צפוני מאסף כל המחנות [במדבר י, כה], דבר זה ענין אחר, שדן היה מאסף כל המחנות [ראה למעלה הערה 30]. אבל לענין הרוחות, נחשב בנימין אחרון, כשם שהוא אחרון בשבטים". ואמרו חכמים [ילקו"ש ח"א תתקנז]: "מפני מה זכה בנימין שתשרה שכינה בחלקו. משל למלך שהיו לו בנים הרבה, משהגדילו הלך כל אחד ואחד ותפס את מקומו. קטן שבכולם, היה אביו אוהבו אוכל ושותה עמו, נכנס נשען עליו, יוצא נשען עליו. כך בנימין הצדיק קטן של שבטים היה, והיה יעקב אבינו אוכל ושותה עמו, נשען עליו ויוצא, נשען עליו ונכנס. אמר הקב"ה, מקום שסמך צדיק זה ידיו, שם אני משרה שכינתי" [ראה למעלה הערה 41].
(48) נראה שכוונתו מתבארת על פי דבריו שכתב למעלה פס"ו [לאחר ציון 30]: "ויש לשאול, הנה השמים כסאו והארץ הדום רגלו, ויהא שכינתו בעליונים, ולמה בחר לשכון בתחתונים... וכאשר תדע כי הוא יתברך מצטרף לנמצאים במה שהם עלולים, כי הוא יתברך שהוא עלת הכל, רצונו בעלול, וכאשר יש עלה יש כאן עלול נמצא. כי התקשרות הסבה הראשונה בנמצאים מצד שהוא יתברך עלה להם, והנמצאים הם עלולים ממנו... וכאשר התבאר זה אם כן אין עליך לומר שמיוחדים בזה העליונים, כי אם התחתונים, כי במה שנקראים 'עליונים' הם פועלים בתחתונים, והם כמו עלה נחשבים, ואין עיקר עצמם שהם עלולים. אבל התחתונים, במה שהם תחתונים, הם עלולים בעצמם. ולפיכך החבור האמיתי שיש לסבה הראשונה, שהוא עלה באמת, הוא בתחתונים, במה שהם עלולים באמת" [ראה למעלה פס"ו הערות 36, 40, פס"ז הערה 47, ופס"ח הערה 70]. הרי החבור של הקב"ה עם התחתונים הוא מחמת שהתחתונים "הם עלולים באמת", וזהו דבריו כאן "שהתחתונים הם השלמה", לאמר שאין להם מצד עצמם שום חשיבות, וחשיבותם נמצאת מחוץ לעצמם. ובח"א לב"ב יז. [ג, עח.] כתב: "בנימין שהוא האחרון שבשבטים, זכה למדה האחרונה, היא השביעית". וכוונתו למלכות, שהיא שביעית [לאחר חג"ת ונה"י]. והם הם הדברים.
(49) מביא ראיה נוספת שהשכינה שורה באחרון, שהרי שכינה במערב, והמערב הוא צד אחרון, וכמו שמבאר והולך. ובהמשך יחבר את בנימין לצד מערב. וכן למעלה פמ"ב [קפא.] כתב: "ירד בנימין תחלה, מצד שהוא קרוב אל הים, והיה משתוקק לשם. ומפני כך זכה שתשרה שכינה בחלקו, מפני שנראה שיש לו כח מערב, והשכינה במערב" [ראה למעלה הערה 24, ולהלן הערה 181]. ומה שכתב כאן לשון בחירה ["והובחר צד המערב"], כן כתב הרמ"א בתורת העולה ח"א פ"ד, וכלשונו: "מאחר ששקיעת החמה הוא במערב, ועל ידי זה ניכרת שאינה אלוה, ואינה אלא כגרזן ביד היוצר, וצריכה לשקוע מלפניו, ושאדון עליה, לכן נבחר צד מערב שתהא מורה על השם יתברך, עד שאמרו 'שכינה במערב'". ובספר צדה לדרך [לרבי מנחם בן זרח, בן בנו של הרא"ש, דף מט.] כתב: "ובחר ברוח מערבי... וזהו שאמרו חז"ל 'שכינה במערב'".
(50) לשונו להלן בהמשך הפרק [לאחר ציון 121]: "כי המזרח נקרא התחלה וקדם בכל מקום בכתוב". וראה להלן הערה 122.
(51) לשון רש"י [שמות כז, יג]: "המערב קרוי 'אחור', כמו דאת אמר [דברים יא, כד] 'הים האחרון', 'ימא מערבא' [אונקלוס שם]". וראה להלן הערה 124, ופע"א הערה 1.
(52) כמו שאמרו [זבחים נד:] שקבלה היתה בידם שבית המקדש יהיה בחלקו של בנימין, וסנהדרין בחלקו של יהודה, ולכן בחרו בהר המוריה, שהוא סמוך לגבול יהודה, לפי שהסנהדרין צריכים להיות בעזרה, שנאמר [דברים יז, ח] "וקמת ועלית אל המקום אשר יבחר ה'". וכן נאמר [יהושע יח, יא] "ויעל גורל מטה בני בנימין למשפחותם ויצא גבול גורלם בין בני יהודה ובין בני יוסף". ורש"י [שם פסוק יד] כתב: "נמצא רוחב גבול בנימין... גבול דרומי שלו עם גבול צפונית של יהודה, ושם היתה ירושלים... לפיכך היה לשני השבטים חלק בה". וכן רש"י [זבחים נד:] כתב: "נחלת בנימין בצפונה של נחלת יהודה, וגבול נגב לבנימין הוא גבול צפונה ליהודה".
(53) לשונו בח"א לזבחים נג: [ד, סז.]: "יהודה הוא הראשון. אף על גב שראובן היה בכור [בראשית לה, כג], מכל מקום כתיב [שופטים א, ב] 'יהודה יעלה בתחלה', והוא ראש בכל מקום, ולפיכך נחשב יהודה ראשון". ולמעלה פמ"ב [קפ.] כתב: "יהודה הוא בראשונה [במדבר ב, ט], ולכך דגלו היה קדמה [שם פסוק ג]... כי המלך ילך בראש לפני העם". ובגו"א במדבר פ"ב אות ב [טז.] כתב: "ונראה שהכתוב מגיד לך מפני שיהודה הוא מלך [בראשית מט, י], ויש לתת אותו בצד שהוא חשוב יותר וקודם לשאר צדדין, לכך נתן במזרח, שהוא גם כן קדם. וכמו שנתן לו השם כבוד זה להיות בצד אשר הוא קדם, כן נתן לו במה שיעלה תחלה" [ראה למעלה פמ"ב הערה 39].
(54) לשונו בח"א לזבחים נג: [ד, סז.]: "מפני כי ההתחלה והתכלית יש להן המעלה כאשר ידוע, כי ההתחלה יש לו חשיבות בפני עצמו, והתכלית יש לו חשיבות בפני עצמו. ומפני כך יש לדעת כי ארץ ישראל שהיא באמצע העולם [תנחומא קדושים אות י], והארץ שהיא כדורית [במדב"ר יג, יד], מתקשר ההתחלה עם הסוף. ולכך היה גבול יהודה, שהוא התחלה, ובנימין הוא הסוף, מתחברים ביחד בארץ ישראל. והיה בחלק יהודה, שהוא התחלה, מקצת מן המקדש, ובחלק בנימין מקצת. רק בשביל כי התכלית שהוא השלמה יותר ראוי לקדושה, לכך היה עיקר המקדש בחלק בנימין".
(55) במדבר ב, יח-כב "דגל מחנה אפרים לצבאותם ימה וגו' ועליו מטה מנשה וגו' ומטה בנימן ונשיא לבני בנימין אבידן בן גדעוני". ואם תאמר, הרי גם אפרים ומנשה נמצאים בצד מערב, ומה מיוחד בבנימין יותר. דע, שלמעלה בכת"י פמ"ב [תקיג.] עמד על כך, וכתב: "וכן בסדר הדגלים בנימין הוא ימה, והוא אחרון בכל הג' שבטים אשר הם למערב, דכתיב 'דגל מחנה אפרים ימה ועליו מטה מנשה ועליו מטה בנימין'". נמצא שבנימין הוא ה"מערב שבמערב", האחרון שבאחרונים [הובא למעלה פמ"ב הערה 38].
(56) הם ד' נקודות שהזכיר כאן; (א) בית המקדש בתחתונים. (ב) שכינה בחלק בנימין. (ג) שכינה במערב. (ד) דגל מחנה בנימין במערב.
(57) כמו הארץ, בנימין, ורוח מערבית.
(58) "כי אין השכינה בארץ בתחתונים רק מצד שהתחתונים הם השלמה" [לשונו למעלה לפני ציון 48]. ובעוד שכאן כתב "וכל השלמה הוא באחרונה", הרי בנצח ישראל פכ"ז [תקסב:] כתב לאידך גיסא; "שכל אשר הוא באחרונה הוא השלמה".
(59) מביא מאמר זה כי יתבאר בו ש"בית המקדש הוא שלימות העולם, ולפיכך הוא מתיחס לצד מערב, שהוא השלמה" [לשונו להלן בסוף הפרק].
(60) "כלומר שעלו במחשבה להבראות קודם שנברא העולם, שאי אפשר לעולם בלא הם וכדאמרינן [ב"ר א, ד] שמחשבתן של ישראל קדמה לכל, ועל כרחיך לא נברא העולם בלא גיהנם לצורך הרשעים" [ר"ן נדרים לט:].
(61) "ראשית דרכו - קודם לשאר דרכים" [רש"י פסחים נד.].
(62) "תשב אנוש עד דכא - עד ידכא לבבו לפניך" [רש"י פסחים נד.].
(63) "מקדם - מוקדם לעולם" [רש"י פסחים נד.].
(64) "מאתמול - קודם לעולם. תפתה - שכל המתפתה ביצרו נופל שם" [רש"י פסחים נד.].
(65) "מרום מראשון - 'מרום' הוא בערבות, 'מראשון' מקודם העולם, וכן 'מקום מקדשנו' נברא מראשון" [רש"י פסחים נד.].
(66) "לפני שמש - עד שלא נברא היה שמו 'ינון', והיינו אחד משבעה דברים שעלו במחשבה ליבראות" [רש"י סנהדרין צח:].
(67) דברים אלו מובאים גם בח"א לנדרים לט: [ב, יג:] אות באות, עם כמה שנויים קלים, שיובאו בהערות הבאות. ושם התחיל את דבריו בזה"ל: "יש לפרש המאמר לפי פשוטו וכו', אבל עיקר פירוש זה כי רז"ל יודעי מצפוני החכמה וכו'" [וממשיך שם כלשונו כאן].
(68) אודות שחז"ל ידעו מצפוני החכמה [בתורה ובכל חכמה], ונכנסו לעומקם של דברים, כן השריש בבאר הגולה באר השני [ריז.], וכלשונו: "וכדי שתדע שכל דברי חכמים הם בחכמה עמוקה מאוד, כדי להסיר לזות שפתים ועקשות מדברי חכמים, אשר ידעו כל מצפוני החכמה, ונכנסו לפני ולפנים, אשר כל חכמי לב לא ידעו ולא השיגו אחד מדבריהם האלו, אף הקל, כל שכן בדברים אשר הם עמוקים, נפרש דבר מעט, באולי יתנו הודאה". ולמעלה פי"ט [ריד.] כתב: "וכל זה רמזו החכמים האמתיים יודעי מצפוני התורה". ולמעלה פנ"ד [קסו:] כתב: "הארכתי בזה בשביל אותם אשר רוצים להתחכם על דברי חכמים, וגליתי כי הם היו יודעים מצפוני החכמה, וכל רז לא אנס להם". ובדר"ח פ"ה מ"ו [קצה:] כתב: "מתבונתם [של חז"ל] יש לאדם ללמוד, שהם ידעו מצפוני החכמה". ובתפארת ישראל פ"ו [צט.] כתב: "והנה הם [שאר חכמים] חתרו דרכים הרבה לתת סבה וטעם כפי דעתם, אשר הוא רחוק מדרכי התורה ומדרכי החכמים. ויודעי התורה, אליהם בלבד נגלו מצפוני החכמה והאמת". ובבאר הגולה באר הרביעי [תיג.] כתב: "והנה אנשי חקרי לב, כאשר חקרו על עניינים כאלו, כמו רעידת הארץ, ורעמים, וכיוצא בהם, היו תולים הכל בטבע, ולא הביטו אל יוצרם מרחוק. אבל חכמי ישראל, והם אנשי כנסת הגדולה, ומהם כמה נביאים, והנביאים קבלו מפי משה שאין הדבר כך". ושם בבאר החמישי [יט:] כתב: "ולפיכך החכמים, יודעי מצפוני חכמה, חלקו עולם הזה לב' חלקים". ושם בהמשך הבאר החמישי [לא:] כתב: "כל אלו דברים כבר אמרנו שהם מקובלים מפי ספרים מצפוני החכמה... ולהם לבדם נגלו סודי התורה והחכמה". ושם בהמשך הבאר החמישי [נח:] כתב: "אין חכמתם [של חז"ל] דומה לחכמת חכמי האומות, כי חכמי האומות אף כי היו חכמים, היה חכמתם שכל האנושי. אבל חכמינו חכמתם חכמה פנימית, סתרי החכמה, מה שידעו על פי הקבלה מרבם, ורבם מרבם, עד הנביאים, ועד משה רבינו עליו השלום". ובנצח ישראל ס"פ ז [קצט:] כתב: "באלו דברים תראה עדות על דברי חכמים, כי כל דבריהם דברי חכמה, וכל דברי זולתם הבל... ואם תתבונן מאוד מאוד תמצא שכל הדברים האלו אמת, והם יוצאים מחכמה פנימית". ובדר"ח פ"ה מט"ו [שעז.] כתב: "הארכנו בזה לבאר דברי חכמי אמת... ואי אפשר לכתוב מזה [רק] כטפה מן הים, כי הדברים הם עמוקים יוצאים מן החכמה פנימית עליונה". ובנתיב התורה פי"ד [תקסו.] כתב: "ומה שאמר [דברים ד, ו] 'כי היא חכמתכם לעיני כל העמים', מפני כי האומות הם שרוצים להתחכם בחכמה הזאת [של מהלך הכוכבים] ביותר, והיו מתחכמים בזה בחכמה עצומה מאוד מאוד, כאשר ידוע... וכאשר ישראל חושבים תקופות ומזלות, ונותנים טוב טעם ודעת... ואיך אפשר לעמוד על הרגעים ועל השעות שמסבב כל גלגל וגלגל. אבל חכמי ישראל שהיה הדבר מקובל בידם מפי משה מסיני, שמסר לו השם יתברך, הוא בלבד אפשר לו לדעת האמת... שהיו יודעים כל הדברים על אמתתם כפי מה שקבלו מפי הנבואה מפי משה, ולכך על זה נאמר [דברים ד, ו] 'כי היא חכמתם ובינתם לעיני כל העמים'". ובאור חדש פ"א [תמ.] כתב: "חכמי ישראל נודעים מחמת עבור השנה, שהיו חושבים תקופות ומזלות וכל אשר שייך לזה, והיה נמצא במורגש ולראית העין שכך הוא. ודבר ידוע כי דבר זה אין לעמוד על זה אלא מפי רוח הקודש, שידעו ענין הגלגלים ומהלך שלהם. אבל שיעמוד עליהם האדם משכלו לדעת מהלך תנועת הגלגלים וסבוב שלהם, דבר זה אי אפשר לעמוד עליו. ולכך מה שחכמי ישראל היו יודעים העיתים בזה נודע שהם חכמים באמת קולעים אל השערה ולא יחטיאו אפילו כהרף עין... וכדכתיב [דברים ד, ו] 'כי היא חכמתם ובינתכם לעיני כל העמים', וזה נאמר על סוד העיבור [שבת עה.]... שאין לאדם לעמוד על מהלך בכוכבים כאשר הוא רק באומה חכמי ישראל, שהם ידעו מפי רוח הקודש" [ראה למעלה הקדמה שניה הערות 16, 319, פ"ט הערה 26, פי"ט הערה 101, פל"ט הערה 70, ופנ"ד הערה 143]. ובח"א לב"ב עד: [ג, קד.] כתב: "אל תפן אל דברי המכחישים ענין הלויתן... כי אלו האנשים לא נמסר להם חכמת סדר העולם מפי החכמים, אשר קבלו מפי הנבואה. אבל החכמים אשר קבלו מן הנביאים ידעו ועמדו על סודו וענינו". וכן כתב בקיצור בדר"ח פ"ד מי"ז [שנא:], ונתיב אהבת ריע פ"ב [ב, נח.].
(69) אודות שחז"ל עמדו והעמיקו ב"ענין העולם הזה", כן כתב בבאר הגולה באר החמישי [טז:]: "במה שדרך חכמים לעסוק בציור העולם ובסדור שלו, איך הוא סדורו וקשורו זה עם זה, עד שהעולם מקושר ומסודר יחד, עד שהוא אחד. שכך ראוי שיהיה אחד, לפי שהוא מפועל אחד". ושם בהמשך הבאר החמישי [פא:] כתב: "דע כאשר ישיג האדם בדבריהם, ידע ידיעה אמיתית שהיו יודעים בסתרי החכמה, ובחלוק המינים, וסדור וקשור שלהם מאוד מאוד, והכל בדרך חכמה אלקית. ולא היה דבריהם בדרך הטבע בחמימות וקרירות יבשות ולחות, רק הכל בסדר השכלי, וזה ראוי לחכמים אלקיים. והנה הם ידעו בענין הנמצאים, וידעו שהאדם הוא מלך על כל הנבראים התחתונים. והכלב הוא הפך זה, שהוא הפחות והשפל מכל בעלי חיים, והוא רחוק מן האדם" [ראה למעלה פ"ה הערות 104, 107, ופכ"ט הערה 90].
(70) רומז בדבריו [במה שכתב "ענין העולם הזה... והעולם מורכב מהם"] לשלשת העולמות, והם מוזכרים תדיר בספריו [ראה למעלה פנ"ב הערה 156, וש"נ]. ותמצית הדברים היא, שהעולם התחתון הוא העולם הזה שבני אדם חיים בו, והוא עולם ההרכבה, שכל הנמצאים בו מורכבים מחומר וצורה, ויש בו הויה והפסד. העולם האמצעי הוא עולם הגלגלים והמזלות [צבא השמים], וגם בו יש חומר וצורה, אך אין בו הרכבה הויה והפסד. העולם השלישי הוא העולם העליון, שאין בו חומר כל עיקר, אלא כולו צורות בלבד, ואין בו מיזוג והרכבה. ומקור הדברים הוא בזוה"ק [ח"ג קנט.]. ובהגהות מהרח"ו שם ביאר ששלשת העולמות הללו [מלמעלה למטה] הם כנגד עולם האצילות, עולם הבריאה, עולם היצירה, וביאר שם מדוע לא נכלל בזה עולם העשיה [ראה למעלה הקדמה שניה הערה 56, פי"ז הערה 16, פל"ד הערות 66, 88, פנ"ב הערה 156, פנ"ז הערה 55, פס"ב הערה 18, ופס"ד הערה 372].
(71) פירוש - הפשוט קודם למורכב, מחמת שהמורכב נעשה מהדברים הפשוטים שקדמו לו. דוגמה מובהקת לדבר; יחס האותיות לתיבות המורכבות מהן הוא יחס של פשוט למורכב, וכמו שכתב בנצח ישראל פי"ג [שכח.]: "אלפ"א בית"א, שהם כ"ב אותיות, והאותיות הם התחלת התיבות... לכך אלו כ"ב אותיות יש להם הפשיטות הגמורה, כי התיבה אשר הוא מן חבור אותיות אין בהם הפשיטות, רק האותיות יש בהם הפשיטות". ובח"א לשבת קד. [א, מז.] כתב: "דע כי אלף ביתא האותיות הם יסודות התורה. והוא דומה בעולם כמו ד' יסודות, שהם התחלה לכל ההויית המורכבים שהם בעולם. וכך האלפא ביתא, הם היסודות הפשוטים לכל התורה כולה. והתורה הוא מורכבת מן האותיות הפשוטים האלו, כמו המורכבים בעולם שהם מורכבים מן הפשוטים". והפחד יצחק [שבת מאמר ז, אות ד] כתב: "בלשונם של חכמי האמת [ספה"י פ"ד מי"ב] אומרים על ההרכבה של האותיות לתיבות 'אבנים בונים בתים'". וכשם שהאבנים קודמות לבית הבנוי מהן, והאותיות קודמות לתיבות הבנויות מהן, כך הפשוט קודם למורכב הבנוי ממנו. <b>וכן כתב</b> בכמה מקומות. וכגון, בגו"א שמות פ"ד אות יד [עח:] כתב: "אין במין הבהמות הטמאות שהיא מיוחד למצוה כמו החמור, שהרי אצלו פטר רחם נוהג, מה שאין כן בשאר בהמות טמאות [רש"י שמות יג, יג]. וסוד הדבר הוא דבר נפלא, כי מפני שהחמור הוא נוטה אל הפשיטות יותר מכל שאר בהמות טמאות, שהוא חומרי יותר, והפשוט הוא יותר ראשית ויותר מוקדם לאשר הוא מאוחר. וזה ידוע כי יסודות הפשוטים הם קרובים יותר בצד מה אל התחלה, מן המורכבים אשר הם מורכבים מהם. ולפיכך החמור הזה בעבור פשיטת צורתו הוא ראשית בהמות טמאות, ולכך חייבה התורה בהם ב'פטר רחם' [שמות יג, ב], שהוא ראשית מן אשר שהוא ראשית" [ראה למעלה פכ"ט הערות 71, 73, 75]. וכן כתב בגו"א דברים פ"ד אות כא [צב:], ויובא להלן הערה 79. ובתפארת ישראל פנ"ט [תתקכח.] כתב: "כי הפשוטים קודמים למורכבים". ובבאר הגולה באר החמישי [קל.] כתב: "וזה שאמר הכתוב [תהלים קלט, ה] 'אחור וקדם צרתני ותשת עלי כפך'. וביאור עניין זה, כי האדם נברא אחרון, וקודם למעשה בראשית; אם זכה, אומרים לו אתה קדמת למלאכי השרת. ואם לא זכה, אומרים לו יתוש קדמך [ב"ר ח, א], עד כאן. רצה לומר כי האדם נברא אחרון, מצד כי כל מורכב הוא אחרון לדבר שהוא יותר פשוט. ודבר זה ידוע לכל, כי כל אשר הוא פשוט, הוא ראשון יותר. ואין לך דבר שהוא יותר מורכב מן האדם, כי זה האדם הוא שכלי, והוא מורכב מגוף ושכל, וזהו הרכבה יותר מכל. והפשוט הוא בודאי יותר במעלה מצד שהוא פשוט. ולפיכך אם אין האדם קונה המעלה השכלית, דהיינו התורה, היתוש שאין לה השכל, קודם מצד הפשיטות". וכן כתב בח"א לסנהדרין לח. [ג, קמט.]. ובח"א לב"ב עג: [ג, צ:] כתב: "כי הפשוט הוא קודם וראשון לאשר הוא מורכב, כי יסודות הפשוטים קודמים למורכב" [ראה למעלה פכ"ו הערה 51, להלן הערות 78, 92].
(72) והם שבעה הדברים שנבראו קודם שנברא העולם, וכמו שמבאר והולך. ולמעלה פנ"א [יב:] כתב: "ענין פשיטות כאשר הוא עומד בעצמו, ודבר זה, עם שהוא חסרון נחשב בעולם הזה, שהוא עולם ההרכבה, ומעלתו בהרכבה, מכל מקום הפשיטות מעלה הוא מצד עולם הפשוט, ואין בו הרכבה". ו"פשיטות" עומדת כנגד הרכבה, וכמו שמבאר והולך. ולמעלה פכ"ו [תכט:] כתב: "כי אין ספק שדבר שהוא אינו פשוט, יש בו הרכבה". ובדר"ח פ"ב מ"ט [תשכג.] כתב: "כי הפשוט עומד בעצמו, אינו מקבל מזולתו, והקבלה מזולתו הוא הרכבה, שאינו עומד בעצמו". ובנתיב התורה פ"א [פז.] כתב: "מדריגת הפשוטים, שאין בהם הרכבה כלל". ובנתיב יראת השם ר"פ ב [ב, כד.] כתב: "כי העליונים אין אחד מקבל מזולתו, לפי שאם אחד היה מקבל מזולתו היה בהם הרכבה, שהרי מקבל מזולתו, ודבר זה לא שייך בעליונים... שיהיה האחד מורכב מעצמו ומזולתו. ודבר זה לא יתכן בנבדלים, שאין בהם הרכבה כלל... שאם היה עומד בעצמו ולא היה שום חבור אל זולתו, דבר זה הוא פשיטות, ואין פשיטות בתחתונים" [ראה למעלה פנ"א הערה 53].
(73) בא לעורר שלכאורה ארבעת היסודות והשמים הם גם כן פשוטים, ומדוע במאמר זה לא הזכירו אותם, אלא שבעה דברים אחרים.
(74) כמו האדם, שמורכב מארבעה יסודות, וכפי שכתב למעלה פל"ד [תרט:]: "כי האדם נברא מן האדמה, ואין האדם מן האדמה בלבד, כי האדם הוא מורכב... כי המזג שיש לאדם שהוא מורכב מארבע יסודות". ובנתיב הענוה פ"ג [ב, ח:] כתב: "דבר עמוק בשם 'אדם', כי ג' אותיות מורים על האדם אשר הוא מורכב מן ג' יסודות, אשר אלו ג' יסודות הם ביסוד הרביעי, שמורה על זה שם 'אדם', שהוא אדמה [ב"ר יז, ד], שהוא יסוד הרביעי. ולכך יש בשם אדם ג' אותיות כנגד ג' יסודות, ואפר דם מרה [סוטה ה. "(אותיות) 'אדם'; אפר, דם, מרה"] הם כנגד ג' יסודות אלו, ושם 'אדם' שהוא אדמה, הוא היסוד הרביעי". ובנתיב עין טוב פ"א [ב, ריד:] כתב: "זכר כאן ד' יסודות, שהם הרכבת האדם" וראה למעלה פל"ד הערה 150, והערה הבאה.
(75) לשון הרמב"ם [הלכות יסודי התורה פ"ד ה"א] "ארבעה גופים הללו, שהם אש ורוח ומים וארץ, הם יסודות כל הנבראים למטה מן הרקיע, וכל שיהיה מאדם ומבהמה ועוף ורמש ודג וצמח ומתכת ואבנים טובות ומרגליות, ושאר אבני בנין, והרים וגושי עפר, הכל גולמן מחובר מארבעה יסודות הללו. נמצאו כל הגופים שלמטה מן הרקיע, חוץ מארבעה יסודות האלו, מחוברים מגולם וצורה, וגולם שלהם מחובר מארבעה יסודות האלו", ושם מאריך בזה עוד. ובגו"א במדבר פי"ט אות כז [שיג.] כתב: "דבר זה שעשו אינו התחלה, אבל יש לו דבר שנתהווה ממנו, ולאותו דבר שנתהווה ממנו יש לו דבר גם כן שנתהווה, עד שחוזר אל יסוד הפשוט. וכאשר חוזר אל יסוד הפשוט, הנה אינו נמצא לגמרי". ובגו"א דברים פ"ד אות כא [צב:] כתב: "בנמצאים תמצא מדריגות הפשוטים, והם הארבע יסודות שהם פשוטים". ובתפארת ישראל פכ"ג [שמ:] כתב: "כי הארץ, אף שהיא יסוד פשוט, מכל מקום אין לה יחוס אל התורה". <b>ומה שהזכיר</b> את השמים בנוסף לארבעה היסודות, כן קרא המו"נ [ח"א פרק עב] לחומר השמים "גשם חמישי", וכלשונו: "הכדור בכללו מחובר מן הגלגלים ומן היסודות הארבעה... נקודת מרכזו כדור הארץ, והמים מקיפים בארץ, והאויר מקיף במים, והאש מקיף באויר, והגשם החמישי מקיף באש... וחומר זה הגשם החמישי בכללו, המתנועע בסיבוב, אינו כחומר גשמי הארבעה יסודות אשר בתוכו", ושם מאריך בזה. וכן הוא במו"נ [ח"ב פרקים א, ב]. ובנתיב הענוה פ"ג [ב, ז.] כתב: "כי כל הנבראים ראוים שיהיו משותפים ביחד, שיהיה להם התחלה אחת. לאפוקי אותם שקראו גשם השמים 'גשם חמישי', ולפי דבריהם אין לגשם השמיימי ושאר היסודות התחלה אחת. ומכל מקום אפילו אם כך הוא שגשם השמים הוא גשם חמישי, ואין חומר השמים חומר היסודות, מכל מקום נוכל לומר שהכל היה מן העפר, עד שכל הנמצאים משותפים ביחד. ואין הפירוש כי השמים הם עפר כמו שהאדם הוא בעל עפר, ואין כאן מקום לבאר דבר זה" [ראה למעלה הקדמה שניה הערה 381, פי"ז הערה 23, פמ"ד הערה 70, ופס"ה הערה 127]. <b>ואודות פשיטות השמים</b>, כן כתב להלן [לאחר ציון 135]: "שמים הם גשמיים נכבדים זכים בתכלית הזכות". ובגו"א דברים פ"ד אות כ [פט.] כתב: "כי אין ספק לך כי השמים והארץ הם רחוקים זה מזה 'כגבוה שמים מן הארץ' [תהלים קג, יא], וכפי גבהם וריחוקם זה מזה, הם רחוקים זה מזה בצד עצמם. כי המקיף, והוא השמים, הוא זך ודק, ופשוט בתכלית הפשטות. והארץ, שהיא הנקודה האמצעית, עכור וגס... השמים שהם יותר דקים וזכים ופשוטים". ומעין כן כתב בנתיב הצדק פ"א [ב, קלו:]: "האור נבדל לגמרי מכל גשם, וכל אשר יש בו גשם יותר, אינו מאיר בלבד, כי הגשמי יבטל האור... כן תמצא בעולם, שכל אשר הוא גשמי יותר, הוא עכור וחושך ביותר, עד הגלגלים, שאין ספק שחומר שלהם זך ודק ביותר, עד שכמעט אינו נחשב חומר. ולפיכך אמר [דניאל יב, ג] 'והמשכילים יזהירו כזוהר הרקיע', ונאמר [שמות כד, י] 'כעצם השמים לטוהר'". וראה להלן הערה 136.
(76) הם החלוקה לצדדים ורחקים, וכפי שמבאר מיד. ולמעלה הקדמה שלישית [קכה:] כתב: "הדברים המתנגדים זה לזה והמתחלקים זה מזה בראשונה הם ששה צדדי העולם, שהם ארבע רוחות, ומעלה ומטה". וכן כתב למעלה פי"ב [תקעה:], ושם הערה 86. וראה הערה הבאה, והערה 179.
(77) "ואלו הם גדר הגשם" [הוספה בח"א לנדרים לט: (ב, יד.)]. ולהלן [לפני ציון 132] כתב: "כל דבר שאינו פשוט, והוא מורכב, הוא גשמי". וזהו יסוד נפוץ בספריו. וכגון, למעלה הקדמה שלישית [קל.] כתב: "כל רוחק הוא גדר הגשם, אשר יש לו רחקים... אלו הם שש צדדי העולם". ולמעלה פי"ח [קנז:] כתב: "כי גדר הגשם הוא התפשטות הרחקים". ולמעלה פמ"ו [שסח.] כתב: "וכאשר תעיין ותמצא שהגשם יש לו חלופי ו' צדדין, והם; המעלה והמטה, ימין ושמאל, פנים ואחור. וכל שש צדדין אלו מתיחסים אל הגשמית, בעבור שכל צד יש לו רחוק, וזהו גדר הגשם". ובתפארת ישראל פ"מ [תריג.] כתב: "ידוע כי הגשם יש לו חלופי צדדים ששה, ועל ידם הגשם שלם. והם; המעלה והמטה, וארבעה צדדין, שהם ארבע רוחות הידועים. כי אין גשם שלם רק כאשר יש לו ששה צדדין, והצדדים האלו שייכים לגשם, כי הגשם הוא בעל רוחק, שזהו גדר הגשם שהוא בעל רוחק". ובנצח ישראל פ"כ [תלה:] כתב: "כי ד' מלכיות הם כנגד ד' רוחות... מפני שהצד מתיחס אל הגשמי, שהרי כל צד אשר יש לו רוחק, שהוא מתרחק מן האמצעי, אשר אין לו רוחק. וכל דבר אשר יש לו רוחק, הוא מתדמה אל הגשמי, אשר גדר הגשם הוא הרוחק. ומדריגת האומות שהם גשמיים, ולפיכך המלכיות הם ד', כנגד הצדדין שהם ד'". ובדר"ח פ"ב מ"ה [תקפב:] כתב: "כי הדברים הגשמיים שייך בהם הרוחק... הרחקים שיש לגשם הוא הגובה ואורך ורוחב, אלו הם הרחקים שיש לגשם". ושם פ"ה מט"ו [שעג:] כתב: "וידוע הששה קצוות הם מתיחסים ביותר אל הגשמי, שהרי יש לו רוחק, אשר הרוחק שייך אל הגשם". ושם פ"ו מי"א [שצז:] כתב: "כי הרחקים שייכים לגשם". ובנתיב התורה פ"ב [קה:] כתב: "הגשם יש לו רחקים מוגבלים". וכן הוא בגו"א במדבר פכ"א אות לג [שמט.], תפארת ישראל פ"ז [קיח.], נצח ישראל פכ"ז [תקסב.], שם פנ"ט [תתקב:], נתיב הענוה פ"ז [ב, יז.], ח"א לנדה ל: [ד, קנח:], דרשת שבת תשובה [עט.], ועוד [הובא למעלה הקדמה שלישית הערות 33, 34, פ"ח הערה 310, פי"ח הערה 152, פכ"ח הערה 2, ופמ"ו הערות 21, 140, 155]. וכאן הזכיר "האורך והרוחב והגובה", ולא ששה צדדין. וראה להלן הערות 85, 194.
(78) לשונו למעלה פכ"ט [תצד:]: "כי שאר הנבראים שיש בהם צורה חשובה, אין זה פשיטות, כי לקבל הצורה צריך הרכבה כדי שיקבל הצורה החשובה. ולפיכך נברא האדם אחרון יותר מכל הנבראים [סנהדרין לח.], כי לחשיבות צורתו צריך הרכבה יותר עד שיקבל הצורה". ובבאר הגולה באר החמישי [קל.] כתב: "כי האדם נברא אחרון, מצד כי כל מורכב הוא אחרון לדבר שהוא יותר פשוט... ואין לך דבר שהוא יותר מורכב מן האדם, כי זה האדם הוא שכלי, והוא מורכב מגוף ושכל, וזהו הרכבה יותר מכל". ובח"א לסנהדרין לח. [ג, קמט.] כתב: "כי האדם הוא יותר מורכב מן שאר בעלי חיים, כי שאר בעלי חיים כאילו היה הכל חומר, אבל האדם שיש בו דעת וחכמה, הוא מורכב משניהם, מגוף ושכל, והפשוט הוא קודם המורכב" [ראה למעלה הערה 71].
(79) על פי החלוקה של דומם, צומח, חי, מדבר [רבינו בחיי בראשית יד, כג]. ובתפארת ישראל פט"ז [רמט.] האריך לבאר כיצד בריאת אדה"ר עברה את השלבים של דומם, צומח, חי, ומדבר. וראה למעלה פי"ט הערה 137, ופמ"א הערה 70.
(80) לשונו בגו"א דברים פ"ד אות כא [צב:]: "בנמצאים תמצא מדריגות הפשוטים, והם הארבע יסודות שהם פשוטים, ואחר כך מדריגת מורכבים, ואחר כך מדריגת צומחים, ואחר כך מדריגת בעלי חיים, ואחר כך מדריגת בעלי חיים המדברים". ומה שכתב כאן "הגשם הפשוט" לכאורה כוונתו לחומר היולי שהזכיר הרמב"ן [בראשית א, א], ויובא בהערה הבאה. ובתפארת ישראל פכ"ג [שמב.] כתב: "כי חומר הראשון שהוא נעדר כל צורה, והוא פושט צורה ולובש צורה". ובח"א לסנהדרין צח. [ג, רטו:] כתב: "החומר הראשון, בשביל שהוא פשוט ולא מתייחד בדבר מה, מוכן לקבל כל הצורות, מפני שהוא פשוט". ואודות שהאדם הוא חמישי, כן כתב בתפארת ישראל ס"פ כא [שכג:]: "כי הפשוטים מדרגה ראשונה, והמורכבים מדרגה שניה, והדוממים מדרגה שלישית, והבעלי חיים רביעית, והאדם מדרגה חמישית". ובדרשת שבת הגדול [קצד.] כתב: "כי הפשוטים, שהם ד' יסודות, הם אחד. המורכבים הדוממים, הם שנים. צמחים, הם שלשה. בעלי חיים בלתי מדברים, ארבעה. האדם, הוא חמשה". ובדרוש על התורה [כז:] כתב: "כי מדריגה האחת הם הפשוטים, ב' המורכבים, ג' הצמחים, ד' הבעלי חיים, ה' הוא האדם. זהו אות הה"א שבשם 'משה' באחרונה. הנה שכל ענין זה יורה עליו שם 'משה', כי מה שהוא בעצמו האמצעי בין ה' וישראל נרמז במ"ם, אמצע האותיות. ואשר עלה והשיג מ"ט שערים נרמז בשי"ן, שהוא אות האחרון זולת אחת. ואשר הוריד החכמה וההשגה למטה לבני אדם שהוא בתחתונים במדריגה החמישית, נרמז בה"א שמספרה חמשה".
(81) דברים אלו מבוארים היטב לפי דברי הרמב"ן [בראשית א, א], שכתב: "הקב"ה ברא כל הנבראים מאפיסה מוחלטת. ואין אצלנו בלשון הקודש בהוצאת היש מאין אלא לשון 'ברא' [ראה להלן הערה 107]. ואין כל הנעשה תחת השמש או למעלה, הווה מן האין התחלה ראשונה. אבל הוציא מן האפס הגמור המוחלט יסוד דק מאד, אין בו ממש, אבל הוא כח ממציא, מוכן לקבל הצורה, ולצאת מן הכח אל הפועל, והוא החומר הראשון, נקרא ליונים 'היולי'. ואחר ההיולי לא ברא דבר, אבל יצר ועשה, כי ממנו המציא הכל והלביש הצורות ותקן אותן... והחומר הזה שקראו 'היולי', נקרא בלשון הקודש 'תוהו', והמלה נגזרה מלשונם [קדושין מ:] בתוהא על הראשונות. מפני שאם בא אדם לגזור בו שם, תוהא ונמלך לקוראו בשם אחר, כי לא לבש צורה שיתפש בה השם כלל. והצורה הנלבשת לחומר הזה נקראת בלשון הקודש 'בהו', והמלה מורכבת, כלומר בו הוא". הרי ש"הגשם הפשוט" הוא החומר היולי, והוא הנברא הראשון בבריאה, ואין לה "התחלת העולם" גדולה מזו.
(82) אף התחלתו, ולכך אף "הגשם הפשוט" משתייך לגשמיות העולם בכך שהוא בעל רחקים, וכמו שמבאר והולך. ואודות שלדברים הנמצאים בעולם הזה יש את משפט הגשמי, כן כתב בדרשת שבת הגדול [רי:]: "מצד האדם שהוא גשמי, והוא בעולם הגשמי, אין נראה הבדל בין צדיק ובין רשע, אבל כשיוצא מן הגשמי יהיה נראה ההבדל בין צדיק ובין רשע. ומה שאין עתה נראה הבדל, היינו מפני שהאדם הוא גשמי, והוא בעולם הזה גשמי, וכל גשם הוא גולם אין בו הבדל, ולפיכך אין חילוק בין צדיק ובין רשע... [אך] כשלא יהיה עוד הכל גשמי, אז יהיה ההבדל בין צדיק ובין רשע" [הובא למעלה פמ"ה הערה 51, ולהלן "הלכות יין נסך ואיסורו" הערה 71]. ולמעלה פמ"א [קנא] כתב: "העולם הזה הוא חמרי, מונע שלא יקנה האדם המדריגה העליונה". ובתפארת ישראל פ"ה [צ.] כתב: "מענין העולם הזה, שהוא כולו גשמי". ובח"א לב"ב י: [ג, סד:] כתב: "כי העולם הזה הוא כולו גוף" [ראה למעלה פמ"א הערה 65].
(83) לשונו בדר"ח פ"ב מ"ה [תקפג.]: "אמר הכתוב על התורה כי התורה הזאת [דברים ל, יא] 'לא נפלאת ולא רחוקה היא ממך', כלומר שאין לה רוחק גשמי. וזכר הכתוב הרחקים שיש לגשם, כי הרחקים שיש לגשם הוא הגובה ואורך ורוחב, אלו הם הרחקים שיש לגשם. וכנגד הגובה אומר [שם פסוק יב] 'לא בשמים היא', שהוא הגובה הגשמי. וכנגד האורך והרוחב אמר [שם פסוק יג] 'לא מעבר לים היא', כי הים הוא לאורך ורוחב הארץ, שהרי הים מסבב הארץ, אם כן הים הוא לאורך ורוחב הארץ".
(84) פיאות - צדדים [מצודות ציון ירמיה מט, לב "פאה - צד ועבר"]. והמלבי"ם [ויקרא יט, ט] כתב: "שם 'פאה' בא לציין את הרוח של איזה דבר. למשל 'פאת נגב' [במדבר לד, ג] 'פאת ים' [שם פסוק ה] של גשם פלוני. ויש לשטח מרובע ארבע פאות לארבע רוחות העולם. ואמר [שמות כו, כ] 'ולצלע המשכן השנית לפאת צפון', הצלע הוא הקיר עצמו, והפאה הוא הרוח שהיה לצפון". והראב"ע [שמות כה, כו] כתב "ועשית ארבע הפאות - מזרח ומערב וצפון ודרום".
(85) יש להבין, מהו ההבדל בין שלשה הרחקים [אורך רוחב וגובה], לבין ששה הרחקים [ששת הצדדים]. ולמעלה הערה 77 הובאו מקבילות לשני ההרחקים הללו. וכאן הזכירם זה אחר זה, שכתב "הגשם הפשוט אשר יש לו הרחקים השלשה, דהיינו האורך והרוחב והגובה, ויש לו שש פיאות". ונראה שכיווני ההתפשטות הם שלשה [אורך רוחב וגובה], אך ההתפשטות בפועל היא בששה צדדים. דוגמה לדבר; לשטח יש ארבעה צדדים, אך כיווני ההתפשטות הם שנים [אורך ורוחב], כי שנים מהצדדים הם לאורך, ושנים מהצדדים הם לרוחב. ולמעלה פ"ג [קצט.] כתב: "כי שש הוא מספר שלם, וזה כי לא תמצא דבר שלם כי אם על ידי מספר ששה. וזה כי הנקודה היא אחת, והיא חסירה, בעבור שאין לה התפשטות כלל. והקו אשר יש לו התפשטות באורך, ויש לו שלימות יותר, בעבור שיש לו התפשטות באורך, אך אין זה שלימות גמור בעבור שאין לקו התפשטות רק אורך, ואין לו התפשטות אורך ורוחב. והשטח אשר יש לו התפשטות אורך ורוחב הוא שלם יותר, בעבור שיש לו התפשטות אל הצדדין הארבע, אבל אין לו עומק. אמנם הגשם הוא השלם, בעבור שיש לו התפשטות הצדדין הששה, דהיינו מעלה ומטה וארבע רוחות, ואין התפשטות יותר משש קצוות אלו". וכן חזר וכתב למעלה פנ"ח [שכד:], וח"א לסנהדרין י: [ג, קלה.]. וראה למעלה פנ"ח הערה 39, וש"נ.
(86) פירוש - עומדים זה לעומת זה; מעלה לעומת מטה, ימין לעומת שמאל, ופנים לעומת אחור. וראה הערה הבאה.
(87) לשונו למעלה פס"ט [לאחר ציון 126]: "דע כי הדבר שהוא שלם מבלי חסרון הוא דבר שיש לו ששה קצוות וביניהם האמצעי, שהוא נקרא 'היכל הקודש' מכוון באמצע". וראה שם הערה 127, שהוא יסוד נפוץ בספריו. וראה בסמוך הערות 89, 103.
(88) מדבריו כאן משמע שרק שש הפיאות מתנגדות ועומדות זו לעומת זו, אך לא כן הנקודה האמצעית. וכן מבואר מדבריו בתפארת ישראל פכ"ד [שסג:], שכתב: "האמצעי יש בו כח הכל... שהכל מתחבר אל האמצעי, ואין לאמצעי שום התנגדות כלל. ודבר זה ידוע כי לכל דבר יש התנגדות, חוץ מן האמצעי, והכל מתחברים עם הנקודה האמצעית". אך יש להעיר מדבריו למעלה בהקדמה שלישית [קכה.], שכתב: "כי החלופים הם החלקים המתנגדים זה לזה, והמתחלקים זה מזה. והדברים המתנגדים זה לזה והמתחלקים זה מזה בראשונה הם ששה צדדי העולם, שהם ארבע רוחות, ומעלה ומטה, שהם מחולפים ומחולקים, שכל צד נגד השני, ועוד השביעי הוא האמצעי המתנגד אל כלם". וכיצד התנגדות זו של האמצעי אל כלם עולה בקנה אחד עם דבריו כאן ובתפארת ישראל. ונראה לומר שכאן ובתפארת מבאר שאין האמצעי ההפך הגמור לששת הצדדים, לעומת צד דרום וצד צפון שהם הפכים זה לזה בתכלית. וכן צד מזרח וצד מערב הם הפכים זה לזה בתכלית. אך עם כל זה גם לאמצעי יש מהות משלו, השונה ממהותם של שאר הצדדים, אך אינה הפכית להם. <b>ויש בזה</b> הטעמה מיוחדת; בדר"ח פ"ג מ"ג [קז.] השריש שאין שלשה הפכים, אלא רק שנים, וכלשונו: "אי אפשר שיהיו ג' דברים הפכים. ושני דברים שהם הפכים, כמו השחור והלבן, ותניח עוד צבע שלישי, כמו האדום, הרי צבע זה הוא ממוצע, שאינו שחור ואינו לבן, והוא ממוצע ביניהם, ועל ידי זה מתחברים שני הפכים, כי הוא ביניהם. ולכך על ידי שלישי יש חבור להם" [הובא למעלה פ"ט הערה 236, ופ"ס הערה 164]. וכיצד האמצעי יהיה הפך לששה צדדים, הרי דבר זה מן הנמנע שיהיו שבעה הפכים. אלא הם הם הדברים; נהי שהאמצעי שונה מששת הצדדים [שהאמצעי נבדל מהגשם, לעומת ששת הצדדים הגשמיים (כמבואר בהערה הקודמת)], אך אינו הפך להם. אך צד מזרח הוא הפך צד מערב, וצד דרום הוא הפך צד צפון, וכמו שנתבאר. וראה למעלה הקדמה שלישית הערה 20 במה שנתבאר, אך יותר נראה המהלך שנתבאר כאן.
(89) יסוד נפוץ בספריו [שהעדר הרחוק של האמצעי מורה על קדושתו]. וכגון, למעלה הקדמה שלישית [קכט.] כתב: "אמנם השביעי, שהוא האמצעי, ונקרא 'היכל הקודש', הוא מכוון באמצע, לפי שהאמצעי נבדל מהכל, שהרי אינו נוטה לשום צד מן הצדדין, ומפני כך האמצעי מתיחס תמיד אל הקדושה והמעלה הנבדלת מן הגשמית, כמו שהיתה הארץ הקדושה ובית המקדש מכוון באמצע העולם [תנחומא קדושים סימן י]. וזה מפני כי הצדדים, מפני שהם צדדים יש להם רוחק, וכל רוחק הוא גדר הגשם, אשר יש לו רחקים. אבל האמצע אין לו רוחק כלל, רק עומד באמצע, נבדל מן הצדדים שהם רחקים, ולפיכך האמצעי נבדל מן הגשם. אלו הם שש צדדי העולם עם היכל הקודש, הוא האמצעי". ולמעלה פמ"ו [שסט.] כתב: "אמנם יש בו שביעי, והוא האמצעי, שאינו נוטה לשום צד. ומפני שאינו מתיחס לשום צד, דומה לדבר שהוא בלתי גשמי, שאין לו רוחק. ולפיכך יש גם כן לזמן, המתיחס ומשתתף עם הגשם, ששה ימים, והם ימי חול, אבל השביעי קדוש. ונמצא כי שבעה ימי שבוע הם דומים לגשם הפשוט, שיש לו ששה קצות והאמצעי שבניהם. זהו ענין ששת ימי חול, והשביעי הוא קדש". ולמעלה פ"ס [תמז.] כתב: "וזה כי האמצע הוא נבחר, והוא קדוש אלקי ביותר, כאשר התבאר מענין האמצע בהקדמת הספר ובכמה מקומות בזה הספר שהאמצע הוא נבחר לקדושה". ובתפארת ישראל פ"ע [תתרצו.] כתב: "כאשר בחר הקב"ה, בחר בארץ ישראל, שהוא באמצע העולם. ובחר אחר כך במקדש, שהוא באמצע ארץ ישראל. ודבר זה מפני שכל דבר שהוא נוטה מן האמצע אינו ראוי לקדושה. כי כבר אמרנו פעמים הרבה מאד שכל דבר שיש לו רוחק מתיחס אל הגשמי, שהגשם יש לו רוחק. אבל האמצעי בשביל שאין לו רוחק, שהרי הוא באמצע, מתיחס אל הדבר הנבדל. ומפני זה בית המקדש הוא הקדוש, מפני שבית המקדש הוא באמצע". ובנצח ישראל פ"כ [תלה:] כתב: "כי ד' מלכיות הם כנגד ד' רוחות... וישראל מתיחסים אל הנקודה האמצעית. מפני שהצד מתיחס אל הגשמי, שהרי כל צד אשר יש לו רוחק, שהוא מתרחק מן האמצעי, אשר אין לו רוחק. וכל דבר אשר יש לו רוחק, הוא מתדמה אל הגשמי, אשר גדר הגשם הוא הרוחק. ומדריגת האומות שהם גשמיים, ולפיכך המלכיות הם ד', כנגד הצדדין שהם ד'. אבל ישראל, שיש להם מדריגה בלתי גשמית, הוא נגד האמצעי, שהרי האמצעי אין לו רוחק כלל, שאינו נוטה לשום צד, ולפיכך האמצעי מתיחס אל בלתי גשמי שאין לו רוחק. ולכך ישראל הם אחד, שהרי האמצע הוא אחד, והצדדין הם ד'". ושם פנ"ט [תתקב:] כתב: "האמצעי אין לו רוחק, שהרי הוא עומד באמצע, ולפיכך האמצעי מיוחד שהוא נבדל ביותר... שלכך בית המקדש, שהוא אוהל קדושה, הוא באמצע העולם". ובח"א לכתובות סח. [א, קנה.] כתב: "האמצעי אין לו רוחק... ודבר זה רמזו חכמים [ספרי במדבר ח, ב]... 'אל מול פני המנורה יאירו שבעת הנרות' [שם]... מכאן אמר רבי נתן האמצעי הוא משובח. וזה מפני כי הימין והשמאל יש להם רוחק, ולכך הם מתייחסים אל הגשמי. אבל האמצעי אין לו רוחק, מתייחס אל הנבדל מן הגשמי" [הובא למעלה פמ"ו הערה 22, ופ"ס הערה 348, וש"נ].
(90) בפשטות כוונתו לדברים שכתב עד כה בספר זה, וכפי שעד כה כתב הרבה פעמים בטוי זה, ותמיד כוונתו היתה לדברים שכתב למעלה בספר זה [ראה למעלה הקדמה שניה (פא.), פ"ט (תעד.), פ"ל (תקיב:), פמ"ג (רה:), פנ"ד (קסט:), שם (קעח:), פנ"ט (שנד.), פס"ו (לאחר ציון 37), ס"פ סז, ועוד]. זאת ועוד, דאם כוונתו היתה לדברים שכתב בספרים אחרים, אזי היה כותב "וכבר הארכנו בזה במקום אחר" [כפי שכתב בתפארת ישראל פ"ד (פא.), שם פ"ז (קכד.), שם פל"א (תסד.), שם פנ"ו (תתעז.), דר"ח פ"ד מי"א (רכג.), שם פ"ה מ"ו (ריז:), נתיב התורה פ"ה (רנב:), ועוד]. ואכן כדבריו כאן כתב למעלה בהקדמה שלישית [קכט.], פי"ט [רד:], פמ"ו [שסט.], ופס"ט [לאחר ציון 126]. וכן ביאר ענין זה בשאר ספריו, וכמלוקט למעלה פס"ט הערה 127, וכאן בהערות 87, 89. <b>ודע</b>, שגם בח"א לנדרים לט: [ב, יד.] כתב אות באות כדבריו כאן, וגם שם כתב "וכבר הארכנו בזה". ולא מצאתי שבח"א עד לשם האריך בזה [מלבד איזכור קצר בח"א לר"ה כא: (א, סוף קכב.), אם לא שנבאר שכוונתו לדברים שכתב בח"א שאינם בידינו (כמו על מסכת ברכות, ורובו של סדר מועד)]. ולכאורה זו ראיה שדבריו בח"א הם העתקה מדבריו בספריו הקדושים. וראה בבאר הגולה באר החמישי הערה 371, נתיב התורה פ"ג הערה 44, ושם פ"ח הערה 31, שגם שם הוכח כן. אמנם ראה בנתיב התורה פ"י הערה 130, שמשם מוכח להיפך.
(91) אף על פי שביאר למעלה שלאמצעי יש מעלה נבדלת מהגשמי מחמת שאין לאמצעי רוחק, מ"מ מכלל "העולם הגשמי" לא יצא, אלא שהאמצעי מורה על המימד הנבדל מהגשמי הנמצא בתוך עולם הגשמי. דוגמה לדבר; למעלה פ"מ [קא:] כתב: "כי ז' ימי בראשית הם ז' ימים של הטבע, כי בז' ימים נברא עולם הטבע". וכן בתפארת ישראל פ"א [לו:] כתב: "מפני כי עכו"ם הם מן העולם הטבעי, לכך הם שבעים אומות, כי עולם הטבע נברא בשבעת ימי בראשית, וכנגד שבעת ימי עולם הטבע היו שבעים אומות, כנגד כל יום עשרה... ועכו"ם לפי מעלתם נתן להם ז' מצות [סנהדרין נו:], שהם שבע מצות בני נח". ובדרשת שבת תשובה [פב:] כתב: "כי שבעה ימים הם ימי טבע, שהיא גשמית, שהם נגד שבעת ימי בראשית שברא הקב"ה את הטבע הגשמית". והשאלה העולה מאיליה היא, הרי שבעת ימי בראשית כוללים גם את יום שבת קודש, וכיצד קדושת שבת נכללת ב"שבעת ימי בראשית שברא הקב"ה את הטבע הגשמית" [לשונו בדרשת שבת תשובה]. ובעל כרחך לומר, כי מספר שבע מורה על השילוב של רוחני וגשמי, וכמו שכתב בדר"ח פ"ה מט"ו [שעד.]: "כי מספר שבעה מורה על... מדריגת הבלתי גשמי אשר הוא עומד בגשמי. ולפיכך תמצא בכל מקום כי במספר שבעה חול וקדושה; שבעת ימי שבוע, ששה ימי חול, והשביעי הוא קודש... וכל זה מפני כי מספר הששה הם חול, והם כנגד ששה קצוות הגשם, שהוא חול, ואילו השביעי הוא כנגד היכל הקודש, שהוא השביעי והוא באמצע, ודבר זה ידוע... ודבר זה מבואר באין ספק, כי כאשר יש שבעה, יש כאן חבור הקודש אל הגשמי". ובנצח ישראל ר"פ כא [תמד.] כתב: "העולם הזה יש בו שני דברים; כי הוא עולם גשמי כאשר ידוע, ומצד הזה אין בו קדושה. ומכל מקום אי אפשר שלא יהיה העולם הזה בו מדריגה קדושה בדבר מה... כי העולם הזה בא מן השם יתברך, שהוא קדוש, ומאחר שבא מאתו יתברך, אי אפשר שלא יהיה לעולם הזה התיחסות אליו יתברך. שלא יבא דבר מדבר אם אין לו התיחסות אליו בדבר מה... ומפני זה העולם אשר הוא בעל גשם, יש בו בחינה נבדלת בלתי גשמי. ובחינה זאת היא מצד הפועל, שהוא נבדל מן הגשמי. ויש בעולם הזה גם כן בחינה גשמית, וזה מצד הנברא עצמו, שהוא גשמי. וכנגד זה עמדו בעולם שתי בחינות מחולקות; האומות שהם נוטים אל הגשמי, וזהו בחינה אחת. והאומה הישראלית, האומה הקדושה, כנגד הבחינה השנית, שיש בעולם בחינה שראוי לעולם צד בחינה קדושה בלתי גשמית". ובדר"ח פ"ה מ"א [טו:] כתב: "עולם הזה נברא בה"א, כי הה"א יש בה שני חלקים, לרמוז כי העולם הזה יש בו שני דברים; שהוא עולם גשמי, ומכל מקום דבק בו גם כן מדריגה עליונה קדושה. והה"א היא ד', ובתוך הד' יש בו יו"ד". ובח"א לסנהדרין צט. [ג, רכד.] כתב: "אותה מעלה שיגיעו ישראל אליה אין לה חבור עם העולם הזה הגשמי, רק כמו החבור שיש אל היין לענב... כי ששת ימי בראשית ברא הקב"ה עולם הזה, ואל עולם הזה מצורף המדריגה עליונה הזאת שיגיעו ישראל אליה, ושניהם ביחד נבראו". נמצא שמספר שבע מורה על עולם הטבע, אך עולם הטבע גופא בהכרח פתיך ביה קדושה מסויימת שהרי הוא בא מהקב"ה, ומן הנמנע שדבר הבא מהקב"ה לא תמצא בו התייחסות מסויימת אל הקב"ה, והתייחסות זו מתבטאת בשבת קודש [ראה למעלה פ"מ הערה 152, וש"נ. ולפי דברים אלו תתיישב הקושיא שנתעוררה באור חדש פ"ה הערה 122, עיי"ש].
(92) לשונו למעלה [לאחר ציון 67]: "כי רז"ל יודעי מצפוני החכמה, כאשר עמדו על ענין העולם הזה אמרו, מאחר שיש לעולם הרכבה וחבור מדברים מחולפים, והעולם מורכב מהם, והפשוט הוא קודם למורכב, אם כן יש דברים יאמר עליהם שנבראו קודם שנברא העולם המורכב, והם דברים פשוטים", ושם הערה 71. וראה להלן ציון 173.
(93) הפשוטים הקודמים למורכבים.
(94) פירוש - הואיל והפשוט קודם למורכב, לכך הפשוט גם קודם לגשם הפשוט, כי כל גשם [אף הפשוט] הוא שלב שני לפשוט שקדם לו. לכך כנגד שבעת הדברים שהם הגשם הפשוט [שש פיאות והאמצעי שביניהן] קודמים שבעת הדברים שנזכרו במאמר [תורה, תשובה, גן עדן, גיהנם, כסא הכבוד, בית המקדש, ושמו של משיח], וכמו שיבאר.
(95) שהרי פאה היא צד [כמבואר למעלה הערה 84], ולכל צד יש רחקים המורים על הגשם, וכיצד שבעת הדברים שהוזכרו במאמר "כל אחד מתיחס לפיאה אחת פשוטה מבלי הרכבה".
(96) "רק" בלשון המהר"ל הוא כמו "אלא".
(97) פירוש - שבעת הדברים הפשוטים שהוזכרו במאמר אינם פיאות רוחניות, שכאמור אין כזו בריה שהיא "פיאה רוחנית". אלא שבעת הדברים האלו מתייחסים בעניינם "לפאה אחת פשוטה מבלי הרכבה" [לשונו למעלה], לאמר שהם השלב הפשוט והמקדים לפאה עצמה, וכמו שמבאר והולך.
(98) בח"א לנדרים לט: [ב, יד:] במקום המלים "והוא פשוט יותר מבלי חבור כלל" נכתב "והוא פשוט יותר שאין לו הרכבה הזאת".
(99) לפי זה "<b>קודם</b> שנברא העולם" אינו מבחינת הזמן, אלא ש"קודם" מבחינת הסבה, שדברים אלו הם הסבה לְמה שיבוא בעקבותיהם, כי הפשוט הוא סבה למורכב. ולמעלה פכ"ב [ערב:] כתב: "כאשר הוא זן ומפרנס, הוא קודֵם לאחר, שהרי הוא סבת האחר, שעל ידו נזון ומתפרנס האחר. ומפני שהוא קודם נאמר בו לשון 'היה', כי לשון 'היה' בא על קודם בסבה, כמו שהוא בא על קודם בזמן, כי שניהם הם ענין אחד, שהרי שניהם נקראים קודמים; כי יאמר פלוני קודם פלוני כאשר הוא קודם לו בזמן, ויאמר שהדבר קודם לאחר כאשר הוא קודם בסבה, כי הסבה קודמת למה שהוא סבה לו". ובמבוא לדרשות המהר"ל עמוד 16 הביאו את דברי הרמב"ם [באור מלות ההגיון, שער יב] שכתב: "יאמר אצלנו על מה שהוא קודם לדבר אחר, על ה' פנים; הראשון הוא הקדימה בזמן... החמישי הקדימה בסבה שיהיו שני דברים... האחד מהם סבה למציאות האחר, הנה נאמר בסבה שהיא יותר קדומה מן המסובב, כמו שנאמר שעלית השמש היא סבה למציאות היום" [ראה למעלה פכ"ב הערה 50].
(100) אודות שהתורה היא היושר, כן כתב בכמה מקומות. וכגון, למעלה פ"מ [עב:] כתב: "התורה גם כן דומה לדרך בענין אחר, שהרי ההולך בדרך אינו פונה ימין ושמאל, רק מכוון דרכו. כך התורה מכוון דרך האדם, מבלי נטות ימין ושמאל. ומפני שהתורה דומה לדרך, ראוי שתנתן התורה בדרך, כפי שהתורה בעצמה שהיא דרך". ובתפארת ישראל פי"א [קע:] כתב: "היושר הוא בתורה, ולפיכך על ידי התורה הוא שקונה הקירוב והחבור בו יתברך, כי אין ליושר יציאה כלל... כי התורה היא היושר בעצמו... ודבר זה ענין מופלג להבין איך על ידי התורה היא היושר, והוא הדרך אל הדבוק בו יתברך. ועל מדרגה ומעלה זאת אמרו בפרק רבי עקיבא [שבת פח.], דרש ההוא גלילאי עליה דרב חסדא, בריך רחמנא דיהיב לן אוריין תליתאי, לעם תליתאי, על ידי תליתאי, ביום תליתאי, בירחא תליתאי. וביאור ענין זה, שבא לתת שבח אל הקב"ה על התורה שנתן לנו השם יתברך. שכל הנבראים, מצד שיש בהם חסרון, כי אין נברא בלא חסרון, וכל בעל חסרון יש בו יציאה מן היושר, שהרי יש בו חסרון... ולא כך התורה, שהיא גזרת השם יתברך, שהוא היושר לגמרי. וזה שאמר 'בריך רחמנא דיהיב אוריין תליתאי', שכל דבר המשולש הוא שיש בו היושר בעבור השלישי, שהוא באמצע, אין נוטה מן היושר לא לימין ולא לשמאל. וכאשר יש ב' בלא ג', אין כאן יושר, שאין כאן האמצעי, שהוא היושר. וקאמר 'בריך רחמנא דיהיב לון אוריין תליתאי', שדברי התורה אינם יוצאים מן היושר". ובאור חדש פ"ט [תתתמז.] כתב: "כי התורה היא היושר הגמור, ואינה יוצא מן היושר". ובדרוש על התורה [כד:] כתב: "מה שנתנה [התורה] בחדש השלישי [שמות יט, א], וכל הנלוה לנתינתה היה במשולש [שבת פח.], הוא להורות על היושר שבה, שכל מצותיה הבאים בה הם ישרים ואמתיים. כי כל שיש בו שלישי יש בו היושר, מצד שהשנים הם שתי קצוות, והשלישי שביניהם הוא היושר מבלי לנטות אל אחת הקצוות" [ראה למעלה פ"מ הערה 41, ופנ"ד הערה 282].
(101) לשונו בח"א לשבת קנב. [א, פד.]: "כי הצדיק יש לו קישור כפי מדריגתו אשר אינו יוצא מן הדרך הישר והשווי כלל, רק נשאר בדרך הישר, והוא הנקרא דרך האמצעי... כי הצדיק אשר לא סר מן היושר ומדרך הממוצע שהוא הישר בעיני אלקים ובעיני אדם... הצדיקים שלא סרו מן הנקודה האמצעית... כי הרשע אשר היה הולך במעשיו לקצה, הפך הצדיק אשר לא סר מן היושר ומן נקודה האמצעית". ובח"א לשבועות ט: [ד, יב:] כתב: "כי הצדק הוא שיש בו היושר, ואינו נוטה מן המצוע כלל. והמצוע הוא כמו הנקודה, כאשר ידוע מן כל דבר שהוא באמצע, שהוא כמו נקודה קטנה... כי הצדיק, במה שהוא צדיק וישר, אינו יוצא מן האמצעי". ובח"א למנחות מד. [ד, פ:] כתב: "כי ישראל נקראים חלק שלישי לאומות, וכדכתיב [זכריה יג, ח] 'והיה פי שנים בכל הארץ יכרתו והשלישית תשאר'... והשלישי הם ישראל. וזה מפני כי ישראל הם כנגד חלק האמצעי שיש לו היושר, והאומות הם כנגד הקצות היוצאים מן היושר, ולכך יכרתו, שהם נוטים אל הקצה... ואילו ישראל שהם המצוע והיושר, והוא החלק השלישי". וברי הוא שמעלת הצדיקים וישראל היא שכל מעשיהם הוא לפי התורה, שאינה נוטה מן הנקודה האמצעית [ראה למעלה הקדמה שלישית הערה 46, ולמעלה פס"ז הערה 163].
(102) אודות שהיושר הוא האמצעי, כן כתב באור חדש פ"ד [תתמה:]: "בשלשה יש בו היושר, כי כל שלשה יש בו אמצע, שהאמצע הוא היושר, והשנים הם הקצוות". ובדר"ח פ"ה מ"ז [רמ:] כתב: "מה שהאמת הוא דומה אל האמצעי... כי האמת אין לו נטיה מן היושר כלל, וזהו ענין האמצעי, שאין לו נטיה מן היושר, שהרי הוא האמת בעצמו, ולא שייך אצלו נטיה. אבל השקר הוא נוטה מן היושר, ולפיכך אותיות 'שקר' הם בסוף אלפ"א בית"א, כל זה מפני כי השקר יש לו נטיה מן היושר". ובח"א לשבת קד. [א, מח.] כתב: "השקר... [אותיותיו] הם זה אצל זה [שבת קד.]... לפיכך אותיות 'שקר' בסוף, ואינו מתפשט כלל, והוא רחוק מן האמצע, כי האמצע הוא ראוי אל היושר. ולפיכך אותיות 'שקר' בסוף אלפא ביתא". ובגו"א בראשית פ"ב אות כא [סב:] כתב: "כל דבר שהוא באמצע הוא בשיווי, ואינו נוטה אל אחד הקצוות". ובתפארת ישראל פ"ל [תנג:] כתב: "האמצעי שבתוכם אינו נוטה לא לימין ולא לשמאל". ושם פס"ו [תתרלז:] כתב: "משפט האמצעי אשר אינו יוצא מן השווי והיושר... אינה נוטה לא לימין ולא לשמאל, רק עומדת באמצע וביושר כמשפט האמצעי". ובח"א לשבת נה: [א, לב:] כתב: "כי בנימין בן יעקב הוא מסולק מן החטא, כי החטא שהוא נוטה חוץ ליושר וזהו ענין חטא, אבל בנימין בן יעקב לא היה נוטה חוץ ליושר והיה כולו צדיק. וזה תדע כי היה בחלקו בית המקדש [יומא יב.], שהוא באמצע העולם, אינו נוטה מן היושר". ובח"א לסנהדרין קו: [ג, רנ.] כתב: "כי שלשה יש בהם האמצעי, שאין לו נטיה אנה ואנה, כמו שהוא כל אמצעי" [ראה למעלה פ"ט הערה 260, פמ"ג הערה 31, פנ"ד הערה 282, ופס"ו הערה 186]. <b>ודע שבספריו</b> תיבות "שווי" "יושר" ו"אמצע" הן תיבות מתחלפות זו בזו. וכגון, בגו"א בראשית פ"ב אות כא [סב:] כתב: "דע כי המזבח הוא באמצע מקום ישוב הארץ, ואותה האדמה היא בין הקצוות לגמרי, וכל דבר שהוא באמצע הוא בשיווי, ואינו נוטה אל אחד הקצוות". ובתפארת ישראל פס"ו [תתרלז:] כתב: "משפט האמצעי אשר אינו יוצא מן השווי והיושר". ובנצח ישראל פנ"ט [תתקב:] כתב: "כי הקצה במה שהוא קצה, הוא יוצא מן השווי, לכך נקרא 'קצה'. אבל האמצעי אין לו יציאה, רק הוא בשווי". ולהלן פע"א [לאחר ציון 43] כתב: "ואחר כך אמר [אבות פ"ה מ"ה] 'ולא נצחה הרוח לעמוד העשן', לפי שהוא נמשך בשווי, עולה ומתמר כמקל בקו ההולך ביושר ובאמצע, ולא נצחה הרוח לעמוד העשן הזה, וגם דבר זה ידוע". וכן כתב בדר"ח [שם]. ובדר"ח פ"ה מי"א [שכח:] כתב: "בעל פשע הוא יוצא מן היושר ומן השווי". ובנתיב השלום פ"ג [א, רכה:] כתב: "מי שבולם עצמו בשעת מריבה, שאינו יוצא מן השווי, והוא האמצע". וכן כתב בח"א לחולין פט: [ד, קא:]. הרי שמזכיר ג' דברים; שווי, יושר, ואמצע, כי כל אלו שייכים להדדי. כי "השווי" הוא שנשאר על קו האמצע והממוצע, וכמו שכתב בדר"ח פ"ה מ"ז [רלז.]: "השווי לגמרי היא האמצע, שאינו נוטה לשום צד". נמצאת למד שהשווי והיושר מורים על מעלת האמצע. ודע, שכל אלו הם מדות יעקב, שהוא תפארת [כמבואר למעלה בהקדמה שלישית הערה 47, ופכ"ד הערה 110], ונקרא "ישורון" [ישעיה מד, ב] מחמת שהוא אמצעי בין אברהם ויצחק [ראה למעלה פמ"ו הערה 141, וש"נ, ולהלן פע"א הערה 46].
(103) לאחר ציון 87.
(104) לשונו בנצח ישראל פכ"ז [תקסב.]: "ואמר 'שני אלפים תורה' [סנהדרין צז. "ששת אלפים שנה הוי עלמא; שני אלפים תוהו, שני אלפים תורה, שני אלפים ימות המשיח"], כי הזמן האמצעי מיוחד לתורה, ודבר זה בארנו בסוף חבור גבורות ה' [בפשטות כוונתו לדבריו כאן]... מפני שהאמצעי אינו גשם, כי כל גשם יש לו רחקים, והאמצעי אין לו רוחק, לכך מתייחס הזמן האמצעי, שאין לו רוחק, אל בלתי גשמי, כמו התורה, שאין שייך בה גשמות כלל". ובדר"ח פ"ה סוף מ"כ [תצד:] כתב: "כי אחר שסידר צד שמאל... וצד ימין... סידר האמצעי בין שתי הקצוות, שהיא בית המקדש והתורה ביניהם". ובח"א לזבחים קטז. [ד, עב.] כתב: "כי מתן תורה... אינו מתייחס לא מצד שמאל, ולא מצד ימין, רק מן האמצע, ומצד הזה אין מדריגה למעלה מזה".
(105) תשובה, גן עדן, כסא הכבוד, בית המקדש, ושמו של משיח [נדרים לט:].
(106) בח"א לנדרים לט: [ב, יד:] כתב משפט זה כך: "אין דבר שכלי נבדל לגמרי רק התורה". וכן כתב בהרבה מקומות. וכגון, למעלה הקדמה שלישית [קנג.] כתב: "ו'התפארת' [דהי"א כט, יא] זו מתן תורה [ברכות נח.]... כי התפארת הוא עניין נבדל ואינו גשמי, ואין דבר בלתי גשמי רק התורה". ולמעלה פנ"ב [פח.] כתב: "ועל אלו ג' דברים [חכמים, נבונים, וזקנים] יש מדריגה יותר חשובה, והיא ידיעת התורה, שהיא מפי השם יתברך על ידי נביאו, והיא יותר נבדלת מכל השגות שבעולם. שאין ספק כי השכל הנאצל, מחמת שזה השכל מתיחס אל האדם, שהוא קנינו, אין השגתו בדברים שיש בהם פשיטות גמור והם רחוקים לגמרי מענין החמרי, ולא היה אפשר להשיג אותם האדם שהוא בחומר. אבל התורה, שהיא מה', אמרות ה' אמרות טהורות מזוקקות שבעתים מכל חומר". ובאור חדש פ"ד [תשעה:] כתב: "ובגמרא [מגילה טו.] אמר רבי יצחק נפחא, שלחה ליה שמא עברו ישראל על חמשה חומשי תורה, דכתיב ביה [שמות לב, טו] 'מזה ומזה הם כתובים'... כי התורה הם גזירות מן השם יתברך, מבוררים ונגזרים בגזירה ממנו. לכך כתיב בה 'כתובים משני עבריהם מזה ומזה הם כתובים'. והיה זה לטעם מופלג מאוד, כי התורה הוא השכל הברור, והוא שכל הנבדל לגמרי, שהוא שכל ברור. ולפיכך היו כתובים משני עבריהם, כי הכתיבה משני עבריהם הוא הבירור הגמור, מורה על שכל נבדל, שאין לשכל הנבדל הזה חבור אל גשם. ולא כן כאשר לא היו כתובים משני עבריהם, והיה הכתב חרוץ רק למעט, ולא היה חרוץ לגמרי, כי אין מורה על שכל ברור לגמרי. אבל זה דומה לשכל שהוא מוטבע בחומר, כמו שכל האדם שאינו שכלי גמור, רק השכל עומד מוטבע בחומר, ויש לו נושא, הוא החומר. ומפני שיש לו נושא, הוא החומר, אינו שכל ברור. לכן אם לא היה חקוק משני עבריהם, היה אותו חלק שאינו חקוק כמו הנושא לחלק החקוק, ודבר זה מורה על דבר שאינו נבדל לגמרי, רק שכל מה, ואינו נבדל. אבל התורה חקוקה מעבר לעבר, מורה על שאין כאן נושא כלל, והוא מורה על שכל נבדל מן הגשם לגמרי". ובנר מצוה [פט.] כתב: "בקודש הקדשים היו הארון והתורה [שמות מ, כ-כא], שהיא שכלית בלתי גשמי". ובתפארת ישראל פי"ב [קצא:] כתב: "התורה השכלית, שאין לה בחינה חמרית כלל". ושם פי"ד [ריז:] כתב: "התורה אינה נתלה בגוף, והוא שכל נבדל בלבד, לכך תקרא התורה 'אור' [משלי ו, כג], כי האור הוא נבדל לגמרי, אינו נתלה בגשם". ובהקדמה לדר"ח [יא.] כתב: "התורה נקראת 'אור', כי האור אינו תולה בדבר, אבל הוא מופשט מן הגוף לגמרי, ולפיכך התורה דומה לאור... התורה היא בלא גוף, שהיא השגת השכל, אין לגוף עסק בה". ובהמשך שם [כז.] כתב: "התורה היא חכמת אלקים, אין בה דבר גופני". ובדר"ח פ"ד מ"ה [קכב:] כתב: "כי התורה היא שכלית נבדלת מן ענייני עולם הזה הגשמי, שהיא חכמה אלקית". ושם פ"ו מ"ב [יח:] כתב: "כי התורה היא נבדלת מן העולם הזה, כי התורה היא שכלית, וכל העולם הוא גשמי. ולפיכך כל העולם אין שוה לדבר אחד מן התורה. כי העולם, אף על גב שיש בו חכמה, אין בהם החכמה העליונה, שהיא שכל גמור, רק 'שכל האדם' נקרא. אבל התורה היא חכמה עליונה, חכמה גמורה". ובנתיב התורה פ"א [צו:] כתב: "כי התורה היא על כל מצות. ואף כי בית המקדש הוא קדוש, אין דומה לקדושת התורה, שהיא קדושה לגמרי, שהיא שכלית, ואילו בית המקדש הקדושה חלה על הבית, שהוא גוף וגשם, מה שאין כן בתורה שהיא אלקית בעצמה, ואין מצורף אליה דבר גשמי... ובזה בארו כמה גדול תלמוד תורה, כי מפני שהתורה היא שכלית אלקית, היא על הכל. שהכל יש לו צירוף וחבור אל הגשמי, זולת התורה האלקית, שהיא נבדלת לגמרי". ובנתיב הפרישות פ"א [ב, קיב:] כתב: "אף על גב שתמצא אצל המלאך קדושה, כדכתיב [דניאל ד, יד] 'ובמאמר קדישין שאלתא', אבל שיהיה קודש קדשים דבר זה לא נמצא בהם. אבל האדם נמצא אצלו שהוא קודש קדשים, והיינו שיש באדם סלוק הגשמי על ידי התורה, ובזה האדם קודש קדשים, כי התורה היא קודש קדשים... שהאדם דבק בקודש הקדשים, היא התורה השכלית העליונה, שאין המלאכים מגיעים שם... ומפני שהוא בעל גשם יש כנגד זה לאדם התורה האלקית, ובזה האדם הוא קודש הקדשים, כלומר המדריגה העליונה, שהיא קדושה על קדושה. ואל תתמה איך אפשר שתהיה לאדם הגשמי קדושה עליונה יותר קדושה מן המלאכים. כי דבר זה בודאי ובבירור, כי על ידי התורה נכנס האדם לקודש הקדשים, למקום שאין נכנסים מלאכי השרת". ובח"א לב"ק ט. [ג, א.] כתב: "כי התורה היא שכלית לגמרי, ואינה גשמית, ולכך היא כמו אור, שהרי האור אינו גשמי". <b>ואם תאמר</b>, הרי התורה עוסקת בדברים גשמיים, כמו דיני השור והבור, וכיצד אפשר לומר שהתורה נבדלת לגמרי מן החומרי. דע, שבתפארת ישראל פי"א [קעו.] הרחיב בזה, וז"ל: "יותר ראוי שתהיה ההצלחה על ידי התורה ממה שתהיה בזולת זה. כאשר נודע כי מעלת ההשגה לפי מעלת הנושא. שאם היה מרבה חכמה וכונה במלאכת הרצענות, והיה מוסיף דברי חכמה מאד, אין זה נחשב לכלום, כי אין הנושא של כלום. וכן אם הוא למוד חכמה ובינה בענין היסודות והגלגלים, אין הנושא מצד עצמו נחשב, שכל הנבראים בעולם אין בהם השלמות הגמור. ולפיכך כאשר קונה הידיעה באלו דברים שאין מעלתם בעצמם כל כך, אי אפשר שיהיה זה הצלחתו של אדם האחרונה. אבל התורה, היא דרכי השם יתברך וגזירותיו אשר גזר השם יתברך. ואל יחשוב כאשר קונה הידיעה בארבעה אבות נזיקין, שהוא קונה הידיעה בשור ובור, או שקנה ידיעה בענין האדם ובהנהגתו בלבד, ויקשה לך כי היה יותר במדרגה כאשר יקנה ידיעת הגלגל, וכיוצא בזה מן הנמצאים. דבר זה היה קשיא אם היה קונה ידיעה באדם עצמו, והמגיע אל האדם, אז היה אפשר לשאול קשיא זאת. אבל התורה היא גזרה מן השם יתברך ויתעלה שמו, והיא לעול על האדם, כמו שהיא כל התורה כולה, שהיא גזרה ועול על האדם. לכך כאשר יקנה האדם הידיעה בהיזק ד' אבות נזיקין, וכיוצא בו ממשפטי התורה, נחשב זה שקנה הידיעה בגזרת השם יתברך ויתעלה שמו, אשר גזר על האדם הנהגתו. וזהו ההפרש הגדול שיש בין ידיעת התורה, והידיעה בענין הגלגלים והיסודות עצמן; כי עצמן של דברים אלו אינם כל כך במדרגה, כי 'אף שמים לא זכו בעיניו' [איוב טו, טו], וגם 'במלאכים ישים תהלה' [איוב ד, יח], ואם כן לא קנה דבר מעלה כלל. אבל הידיעה בתורה, אף אם הידיעה בשור ובחמור, ובשאר דבריה אשר אינם חשובים בצד עצמם, אין המדרגה של השגה הזאת מצד עצמם, רק מצד שדברים אלו הם גזרת השם יתברך ויתעלה שמו על הברואים, זהו מדרגת הידיעה הזאת... ומצד הזה העוסק בתורה הוא העוסק בסדר אשר סדר השם יתברך, ואין זה דבר מצד האדם. ואדרבה, הגזרה היא עול על האדם. אם כן אין הידיעה הזאת מתיחסת שיקנה ידיעה באדם, רק הידיעה בגזרת השם יתברך וסדר שלו. ודבר זה הפוך כאשר יקנה הידיעה בגלגלים, שהוא בידיעת עצמן, ואין זה מדרגת מעלה כלל" [הובא למעלה פנ"ב הערה 251, וש"נ, וראה להלן הערה 137].
(107) כן הקשה [בהקשר אחר] בדר"ח פ"ה מ"ו [רכו:], ויובא בהערה הבאה. ומהמשך דבריו מוכח [ראה להלן הערה 140] ששאלתו היא לא רק לגבי תורה, אלא גם לגבי שאר הדברים שהוזכרו במאמר [כמו תשובה, ושמו של משיח], שאף הם לכאורה דברים שאין בהם ממש כלל, וכיצד ניתן לומר עליהם לשון "בריאה". ואודות שתיבת "בריאה" צריכה להאמר על דבר שיש בו ממש, כן ביאר הרמב"ן [בראשית א, א]: "אין אצלנו בלשון הקודש בהוצאת היש מאין אלא לשון 'ברא'" [הובא למעלה הערה 81]. הרי לשון "ברא" מורה על הוצאת יש מאין, וכל "יש" הוא דבר שיש בו ממש. ולמעלה פי"ד [י] כתב: "ידוע לכל משכיל כי הצורה דבר מקוים, ובמים אין קיום באשר הם נגרים ארצה. ומפני מיעוט צורתם לא נאמר במים בריאה ויצירה בפרשת בראשית... וכן החושך לא נאמר בו בריאה ויצירה". הרי שאין לומר לשון "בריאה" על דבר שאין בו ממש. <b>ויש להעיר</b>, כי לכאורה שאלה זו ["מה שייך בריאה בתורה, והיא דבר שאין בו ממש כלל"] אינה קשורה לדבריו עד כה, אלא זו שאלה חדשה שאפשר היה לעוררה ישירות על לשון חכמים ["שבעה דברים נבראו קודם שנברא העולם. אלו הן; תורה וכו''" (נדרים לט:)], דמה שייך לשון "בריאה" על התורה, הרי התורה היא דבר שאין בו ממש. וכמו כן היה אפשר להעיר כן על מאמר חכמים המפורסם [קידושין ל:] "כך הקב"ה אמר להם לישראל, בני, בראתי יצר הרע, ובראתי לו תורה תבלין". ומה ראה להעיר הערה זו דוקא כאן. ויש ליישב, שהיה ניתן לבאר שלשון "בריאה" הנאמר על התורה הוא מחמת העולם שנברא על פי התורה, וכמו שכתב בתפארת ישראל פמ"ט [תשסט:]: "כי כבר אמרנו פעמים הרבה כי התורה נחשב בריאה חדשה בעולם, כאשר יצא לעולם הסדר אשר סדר השם יתברך את העולם בתורה". אך שיאמר לשון "בריאה" על התורה לפני שיצא העולם לפועל, הוא דבר הנמצא רק במאמר זה, שאמרו בו שקודם שנברא העולם כבר נבראה התורה. ולולא דבריו עד כה היה ניתן לומר שאמרו כן על שם סופו, שהואיל ולבסוף יברא עולם על פי התורה, לכך כבר מתחילה אמרו לשון "בריאה" על התורה. אך לאחר שביאר שכאן בדוקא איירי קודם שהעולם יצא לפועל [כי הפשוט קודם למורכב], לכך רק כאן מתעוררת השאלה כיצד אמרו לשון בריאה על התורה [קודם שנברא העולם], הרי באותה שעה אין התורה דבר שיש בו ממש. <b>ועל פי זה</b> תתיישב קושיא נוספת; בכמה מקומות אמרו חכמים לשון בריאה על האור [ב"ר ג, א "האורה נבראת תחלה", וכן ב"ר מב, ג "האורה שנבראת ביום הראשון", ועוד]. ובתפארת ישראל פי"ד [ריח.] כתב: "התורה היא מיוחדת לאור, שאין אור גשמי, שאין בו דבר ממש". ולפי זה גם על האור יש לתמוה כיצד חכמים אמרו עליו לשון בריאה, הרי "אין בו דבר ממש". אמנם המשך לשון חכמים שם [ב"ר ג, א] הוא "האורה נבראת תחלה. משל למלך שבקש לבנות פלטין, והיה אותו מקום אפל. מה עשה, הדליק נרות ופנסין לידע היאך הוא קובע תימליוסים. כך האורה נבראת תחלה". הרי האור נברא כדי לאפשר את בריאת העולם שתבוא בעקבותיו. לכך אין לתמוה כיצד נאמר לשון "בריאה" על האור שאין בו ממש, כי איירי במה שהאור מאפשר לבריאת העולם שתתרחש, בדיוק כפי מה שנתבאר ביחס לתורה. <b>ויש בזה</b> הטעמה מיוחדת; בח"א לסוטה כא. [ב, ס:] השוה בנקודה זו בין האור לבין התורה, שכתב: "הדבר שהוא אור מורה על המציאות הגמור, כי אין דבר שיש לו מציאות יותר כמו האור, ולכך הוא נמצא ראשון בבריאת העולם... וכל דבר בעולם הוא נמצא על ידי האור, ואם אין האור, אין מציאות לשום דבר. ומפני זה אמרו [נדרים סד:] כי הסומא שאין רואה אור, והוא יושב בחושך, כאילו הוא מת ונעדר. והתורה היא אור הגמור... ומי שהוא אוחז בה, אי אפשר שתניח התורה אותו אל ההעדר". הרי התורה דומה לאור, ששניהם נותנים קיום לזולתם. לכך מעולם לא הוקשה כיצד ניתן לומר לשון "בריאה" על האור והתורה [הרי הם דברים שאין בהם ממש], כי כל העולם שיש בו ממש נתלה בהם. אך רק כאשר איירי בתורה שקדמה לעולם יש להקשות כיצד אמרו עליה לשון בריאה, הרי התורה לכשעצמה היא דבר שאין בו ממש. וראה הערה הבאה.
(108) כן כתב גם בדר"ח פ"ה מ"ו [רכו:], וז"ל: "ואין להקשות, דהא בלא קבלת הכתיבה אין דבר כלל, ומה שייך בריאה בדבר שאין בו ממש. ואין זה קשיא, שגזר הקב"ה בערב שבת האות שיהיה צורתו כך וכך, ועדיין לא היה מקבל הצורה עד שגזר על קבלת הכתב. דאין הבריאה מה שנבראו עשרה דברים בין השמשות בריאה ממש, אלא שגזר הבריאה בין השמשות. שאין נראה כי האיל של יצחק היה חי מששת ימי בראשית עד אברהם, רק שגזר על בריאתו, וזהו בריאתו" [ראה למעלה פכ"ט הערה 96]. וכן כתב בעוד מקומות. וכגון, למעלה פנ"ה [רח:] כתב: "בשר ודם אינו פועל... מפני שהוא פועל על ידי יגיעה, ואינו רוצה לטרוח. אבל הקב"ה, 'כי הוא אומר ויהי', ומחשבתו ודעתו הוא פעולתו בודאי". ובדר"ח פ"א מי"ח [תכד:] כתב: "כתוב בכל מעשה בראשית [בראשית פרק א] 'אלקים', שהוא לשון דיין, מפני כי השם יתברך גזר ההויה בכח דין על העולם, כמו הדיין שגוזר משפטו על הנדונין בכח דין, שהרי שם הדיין גם כן 'אלקים', שמזה תראה כי ההויה הוא דין בעצמו, כאשר יגזור ההויה כפי המשפט אשר ראוי. וזה אמרם [שבת י.] כל דיין שדן דין אמת לאמתו כאילו נעשה שותף להקב"ה במעשה בראשית... כי מעשה בראשית גם כן היו נבראים בגזירתו, והיו מקבלים גזירותיו ומשפטיו. לכך הדיין כאשר גוזר גזירותיו ומשפטיו, מתחבר למדה זאת שגזר השם יתברך על הנבראים, 'כי הוא אמר ויהי הוא צוה ויעמוד'". ובהמשך שם [תמז.] כתב: "השם יתברך מעמיד העולם בגזירתו, שנאמר 'הוא אמר ויהי הוא צוה ויעמוד', וגזירתו יתברך הוא הדין, שלכך נאמר בכל הבריאה 'אלקים'. וכאשר יש דין בעולם, והדין הוא הגזירה, והדיין נעשה שותף להקב"ה במעשה בראשית [שבת י.], שגזר על העולם הקיום במדת הדין, ובזה הקב"ה גוזר ומקיים העולם. ואם אין דין בעולם, הנה אין הקב"ה מקיים העולם בגזירתו יתברך גם כן". ושם פ"ה מ"א [כו:] כתב: "ובודאי גם שמים וארץ נברא בגזירת השם יתברך". ובגו"א בראשית פ"א סוף אות לה [כג:] כתב: "כל מעשה בראשית על ידי גזירת הקב"ה נעשה". ובנתיב התשובה פ"ד [ע.] כתב: "כי התשובה מיסודי העולם, וכמו שאמרו במסכת נדרים [לט:] שבעה דברים נבראו קודם העולם, ואחד מהם הוא התשובה. ודבר הנברא אי אפשר שלא יצא לפעל, שאם לא כן יהיה לבטלה הבריאה". הרי שקודם שנברא העולם היתה הגזירה שהדבר יצא לפעל, וכפי שנתבאר כאן. וראה להלן הערות 140, 185.
(109) אודות שהתורה [ובפרט ההלכה] היא "היושר והאמת", כן כתב בתפארת ישראל פי"ד [רכג:]: "והתבאר בזה איך התורה היא המורה הדרך להביא את האדם לחיי עולם הבא, כי התורה היא המצרף את האדם להוציאו מן הטבע, ומורה לו דרך הנבדל, שהוא נוכח ה' להתדבק בו יתברך. ובפרט מי ששונה הלכות, הם הפסקים והדינים שהם הלכה. כי מעלת התורה היא היושר באמת, וההלכה היא הדרך הישר בתורה, ולכך היא מוליכה את האדם בדרך היושר נכחו להתדבק בו יתברך, לא שאר חכמות". ושם פט"ו [רל:] כתב: "כי התורה מלמדת דרך האמת ודרך הישר". ובדר"ח פ"ג מי"ח [תסה.]: "עיקר התורה הוא ההלכה, וכמו שאמרו בפרק ד' דמגילה [כח:], תנא דבי אליהו, כל השונה הלכות מובטח לו שהוא בן עולם הבא, שנאמר [חבקוק ג, ו] 'הליכות עולם לו', אל תקרי 'הליכות', אלא 'הלכות עולם לו', עד כאן. והטעם הוא כי התורה היא המביאה את האדם לחיי עולם הבא, וכאשר ההלכה היא הלכה פסוקה, אינה נוטה מנקודת האמת לא לימין ולא לשמאל, ולכך נקרא 'הלכה', כי ההולך הוא הולך בדרך הישר, אינו נוטה לימין ולשמאל. ולפיכך הדרך הזה שאינו נוטה לימין ולשמאל, הוא הדרך שמביא האדם לעולם הבא לגמרי. אבל הנוטה לימין ואל השמאל, הוא שנוטה אל הקצה, ויש לו נטיה במה אל המיתה, כי הקצה יש לו סוף וקץ, ולפיכך אין בזה חיי עולם הבא לגמרי. רק הדרך שאינו נוטה אל הקצה כלל, ודבר זה ראוי אל עולם אשר הוא נצחי, שאין לו קצה וסוף". ובנתיב התורה פ"א [סט.] כתב: "ההלכה, שהוא האמת והישר. ואף ששאר התורה גם כן נקראת 'תורה', ויש עליה שכר גם כן, מכל מקום יש לו קצת נטיה מן דרך האמת... כי התורה היא שמביאה האדם אל השם יתברך ולהיות זוכה לעולם הבא, וביותר כאשר מכוין הלכה... כי ההלכה הוא אמתת התורה עד שאינו נוטה לא לימין ולא לשמאל, וזה לשון 'הלכה' אשר שמשו בו חכמים לומר 'הלכה כך וכך', כלומר הליכה היא יושר הדרך, שאינו נוטה לא לימין ולא לשמאל, הוא כך. ולכך דבר זה מביא אל חיי עולם הבא, כי הדרך אל עולם הבא צריך שלא יהיה נוטה לא לימין ולא לשמאל... וזה שאמר 'כל מי ששונה הלכות מובטח שהוא בן עולם הבא, דכתיב 'הליכות עולם לו'', כלומר שיש לו ההליכה והדרך אל עולם הבא על ידי הלכות של תורה".
(110) "קודם לכל" - אף לפני ששת הדברים האחרים שהוזכרו במאמר [תשובה, גן עדן, גיהנם, כסא הכבוד, בית המקדש, ושמו של משיח]. וראה להלן הערה 120. ודיוק לשונו ["לפי שגזירת היושר והאמת שיהיה העולם נוהג בו, הוא קודם לכל" (שצירף גזירת יושר ואמת להנהגת העולם)] יוסבר לפי מה שאמרו חכמים [ברכות לג:] "האומר על קן צפור יגיעו רחמיך... משתקין אותו... מאי טעמא... מפני שעושה מדותיו של הקב"ה רחמים, ואינן אלא גזרות". ובתפארת ישראל פ"ו [קא:] כתב: "פירוש, שאין ראוי שיהיו מדות השם יתברך, אשר הוא מנהיג עולמו בתמידות, על ידי רחמים, רק בדין ובגזרה. כי הגזרה הוא לפי חכמתו יתברך, ודבר זה ראוי למלך אשר מולך על הכל, להנהיג באמת וביושר. אבל הרחמנות אין בו מדת אמת, כי מרחם אף שאינו ראוי. ועם כי הוא יתברך עושה בודאי רחמים עם הבריות, מכל מקום עיקר המדה שהיא בתמידות הוא מדת הדין, שבה מנהיג את עולמו. ולכך תמצא בכל מעשה בראשית שם 'אלקים' [בראשית פרק א], לפי שבראו בדין, ומנהיגו בדין. רק ראה הוא יתברך שאי אפשר לעולם לעמוד בדין, שתף עם הדין מדת רחמים [רש"י בראשית א, א]. ומכל מקום הנהגה התמידית היא דין, לפי שהוא יושר, ודבר זה ראוי. והאומר 'על קן צפור יגיעו רחמיך' הוא עושה מדותיו, שהוא יתברך מנהיג בהן עולמו, רחמים, שהוא מנהיג עולמו בתמידות ברחמים, ודבר זה הוא יציאה מן היושר, מה שאין ראוי" [הובא למעלה פס"ט הערה 137, וש"נ]. וזהו ביאור דבריו כאן, שגזירת התורה, שהיא גזירת היושר והאמת, קודמת לכל, מחמת שהיא הקובעת את ההנהגה התמידית של העולם.
(111) יבאר טעם שני מדוע גזירת התורה קודמת לכל. ועד כה ביאר שהיושר והאמת של התורה מחייבים שתהיה ראשונה. ומעתה יבאר שהתורה היא סדר בריאת העולם, ולכך היא הקודמת לכל.
(112) "ציור וסדר" פירושו המימד השכלי של הסדר. וכן כתב למעלה פ"ס [תלב:]: "כי הגאולה יש לה שתי מדריגות; המדריגה האחת, מה שהם נגאלים בעצמם, יוצאים מרשות אחרים. והמדריגה השנית, סדר הגאולה וציור המושכל שלה, המופשט מן הגוף לגמרי, רק נקי, מופשט מן הגוף, והתקשרות סדר הגאולה בו יתברך". ושם מבאר שהמצה מורה על עצם הגאולה, ואילו ד' הכוסות מורות על הציור השכלי והסדר הפנימי של הגאולה, וכיצד היא מתקשרת בה'.
(113) לשונו למעלה פט"ז [סז:]: "הוא ענין נפלא, כי התורה היא סדר העולם, בה ברא הקב"ה את העולם". ומדרש זה הובא בהרבה מקומות בספריו. וכגון, בנצח ישראל פ"ג [מו:] כתב: "כי התורה שהיא שכלית, היא במעלה קודם הכל, והיא נבראת קודם לכל, ולכך כתיב [משלי ח, כב] 'ה' קנני ראשית דרכו קדם מפעליו מאז', כי כל פועל דבר מה, תחלה נמצא ממנו סדר הדבר אשר הוא רוצה לפעול. לכך השם יתברך אשר רצה לפעול העולם, בתחלה היה נמצא סדר העולם, כמו שבארנו במקום אחר, כי התורה הוא סדר הנמצא והנהגתו, ודבר זה ראשון והתחלה". ובדר"ח פ"ג מי"ד [שס.] כתב: "אמר 'חביבין ישראל שנתן להם כלי חמדה שבו נברא העולם' [אבות שם]. אמר 'כלי חמדה', מפני שהעולם נברא בתורה, כי התורה היא סדר מסודר מן השם יתברך, אשר גזר השם יתברך הסדר כפי חכמתו, כמו שבארנו במקום אחר. והסדר הזה היה מחייב את העולם. הנה התורה היא כלי שבו נברא העולם, כי הסדר המושכל, שהוא התורה, הוא היה כלי שבו היה פועל העולם... הסדר המושכל העליון, היא התורה אשר מתחייב מן השם יתברך, שהיה פועל כפי סדר המושכל הזה. וזה שאמר כי התורה היא כלי חמדה שבו נברא העולם". וכן כתב שם פ"ה מכ"ב [תקלא.], ושם פ"ו מ"ב [כד.]. ובבאר גולה באר הרביעי [תמו:] כתב: "כי התורה היא סדר הנמצאים, איך יתנהגו הנמצאים, וכל סדר המציאות בכלל נכלל בתורה. ודבר זה ידוע מאוד מדברי חכמים, במדרש אמרו, הקב"ה היה מביט בתורה וברא את העולם. והתורה אומרת [בראשית א, א] 'בראשית ברא אלקים', ואין 'ראשית' אלא תורה, שנאמר [משלי ח, כב] 'ה' קנני ראשית דרכו', עד כאן. הרי כי התורה היא סדר ונמוס הנמצאים. ואין בזה ספק, כי התורה בה מבואר איך ינהג האדם במעשיו בכל הנהגתו, וכך בתורה סדר כל הנבראים, ועל זה אמרו [אבות פ"ה מכ"ב] 'הפוך בה דכולה בה'". ושם בהמשך הבאר [תנג.] כתב: "כי כאשר ברא הוא יתברך עולמו, אמרו שהיה מביט בתורה וברא עולמו. ופירוש 'מביט בתורה' כמו שאמרנו, כי העולם ברא כפי החכמה אשר ראוי להיות סדר המציאות, והוא התורה". ובנתיב התורה ר"פ א [כד.] כתב: "כי התורה היא סדר האדם באיזה מעשה יהיה נוהג, ואיך יהיה מסודר במעשיו, וזהו ענין התורה. וכמו שהתורה היא סדר האדם, כך התורה היא סדר של העולם, עד שהתורה היא סדר הכל... שאין התורה רק סדר מציאות העולם בכללו. וזה שאמרו במדרש שהיה מביט בתורה וברא את עולמו, רוצה לומר שהתורה בעצמה היא סדר הכל, ולכך כאשר רצה השם יתברך לברא את עולמו ולסדר אותו, היה מביט בתורה, שהיא סדר הכל, וברא את עולמו". ובנתיב התשובה פ"ב [מה.] כתב: "כי זה ענין כל התורה, שהיא סדר העולם שסידר השם יתברך את העולם". וכן הוא בדר"ח פ"ג מי"ד [שס:], תפארת ישראל פכ"ד [שסד:], שם פס"ב [תתקסח:], נתיב יראת השם פ"ו [ב, לז.], ח"א לגיטין ו: [ב, צא:], ועוד. וראה הערה הבאה. <b>וממו"ר זצוק"ל</b> שמעתי הערה נפלאה; הנה לשון חכמים הוא "היה מביט בתורה ובורא את העולם", ולמה לא אמרו בקיצור "היה בורא את העולם לפי התורה", ומה ההדגשה שהבריאה נעשתה על פי <b>הבטה</b> בתורה דוקא. אמנם בהלכות כתיבת ספר תורה שנינו "צריך שיהיה לפניו ספר אחר שיעתיק ממנו, שאסור לכתוב אות אחת שלא מן הכתב" [שו"ע יו"ד סימן רעד סעיף ב]. ואף הקב"ה נהג כן בבריאת העולם, ולכך "היה מביט בתורה ובורא את העולם". ולמדנו ממאמר זה של חכמים, שלא רק שהעולם נברא על פי התורה, אלא שיש לעולם גופא גדר של תורה, עד כדי כך שבריאתו מחייבת הבטה בתורה קדומה יותר. באופן, שאין בריאת העולם אלא מהדורא תנינא של תורה. ודפח"ח [ראה למעלה הקדמה ראשונה הערה 77, פט"ז הערה 35, פכ"ג הערה 8, פמ"ו הערה 66, ופנ"ג הערה 60].
(114) לשונו בדרוש על המצות [נא:]: "כי כאשר ברא השם יתברך עולמו, בראו כפי הראוי אל התכלית שנברא עליו. כמו האדם כשבונה בית הוא בונאו עד שראוי לדירה ולעשות בו כל הראוי לו, כך ברא השם יתברך עולמו בשביל האדם, והאדם לעבוד את בוראו כמבואר, ועבודתו היא בתורה. הנה בנאו עד שהוא ראוי לאדם שבו ולתכליתו, דהיינו עבודת השם יתברך שע"י התורה. זהו שהיה מביט בתורה וברא העולם, שרצה לומר שהיה מביט בתורה שהיא עבודתו, והיה בורא העולם בענין הראוי ומתיחס לבא בו האדם אל תכלית זה" [הובא למעלה הקדמה ראשונה הערה 77].
(115) פירוש - הואיל וגזירת התורה נקראת "בריאה", וכמו שנתבאר, וגזירה זו קדמה לעולם, נמצא שהבריאה היא מעבר לששת ימי המעשה, אך הפסוק אומר שהבריאה היתה לששת ימי המעשה [יחזקאל מו, א "כה אמר ה' אלקים שער החצר הפנימית הפונה קדים יהיה סגור ששת ימי המעשה וביום השבת יפתח וגו'"], ולא מעבר לכך. ושאלתו היא לא רק ממה שהתורה נבראה קודם לעולם, אלא מכל שבעת הדברים שנבראו קודם לעולם, וכדמוכח בתשובתו.
(116) לעומת הנבראים שנבראו בששת ימי המעשה. ולמעלה פכ"ט [תק:] כתב: "כי הזמן מסודר להיות נבראים בו הבריות, כמו שהיה כל יום ויום מששת ימי בראשית נברא בו מה שראוי להיות נברא בו". ובכת"י למעלה פל"ו [תמ.] כתב: "ודבר זה ידוע למבינים כי ימי בראשית סבה לכל הדברים ההוים, וששת ימי בראשית הם סבה לטבע בעבור שהם ימי חול, ובין השמשות [סבה] לדבר שהוא על הטבע" [הובא למעלה פכ"ט הערה 95, ופנ"א הערה 46. וראה להלן הערה 155]. ויש לדייק בלשונו, שכתב כאן "אין נופלים תחת <b>המשך</b> זמן", ומיד במשפט הבא כתב "ואינם נופלים תחת הזמן", ולא שב וכתב "המשך הזמן". ונראה ש"המשך הזמן" מורה מדוע דברים בלתי גשמיים אינם נופלים תחת הזמן, שהואיל והזמן הוא מתמשך [מעבר לעתיד], זה מורה על גשמיותו, ובזה גופא מבואר שהדברים הנבדלים אינם יכולים ליפול תחת הזמן. באופן ש"המשך הזמן" הוא הסבה [להפקעת דברים נבדלים מליפול תחת הזמן], ו"זמן" סתם הוא המסובב [שדברים נבדלים אינם נופלים תחת הזמן]. ודבר זה מתבאר למעלה פמ"ו [שסה:], שכתב: "דע כי הזמן יש לו יחוס אל הגשם, ודבר זה מבורר למי שעיין בחכמה, כי ההמשך והחלוק אשר יש לזמן, הוא דומה להמשך וחלוק הגשם, שכל גשם יש לו משך, והוא נחלק". ובדר"ח פ"ד מ"ה [קכו:] כתב: "הזמן הוא נמשך חלק אחר חלק, אבל לא כן הדבר הנבדל, ולכך הוא חלף בפעם אחת". ובפתיחה לאור חדש [קמח:] כתב: "כי הזמן הוא מחובר מן העבר ומן העתיד, וזהו המשך הזמן". ובהמשך הפתיחה שם [קנא.] כתב: "מפני כי בה"א ברא השם יתברך עולמו, כדכתיב [ישעיה כו, ד] 'כי ביה ה' צור עולמים' [מנחות כט:]... ולא כמו עולם הבא שנברא בי' [שם], שהיא אות קטנה כמו נקודה, ולא יחלק. אבל אות הה"א, שאינו נקודה קטנה, רק שייך בה חילוק. ולפיכך נברא מזה הזמן, שהוא מתחלק" [הובא למעלה פמ"ו הערה 13]. הרי הבטוי המובהק להיות הזמן דבר גשמי הוא "המשך הזמן", ומחמת כן הדברים הנבדלים אינם יכולים ליפול תחת הזמן.
(117) לשונו למעלה פל"ו [תרנא:]: "לא יצאו ישראל במדריגה שיש בה זמן, רק במדריגה שאין בה זמן, כי כל הדברים נופלים תחת הזמן, ונבראים בזמן, זולת השם יתברך, שאינו נופל תחת הזמן". ולמעלה פמ"ז [תפב:] כתב: "כי כאשר תתבונן במדריגת משה תמצא בו שלא היה אדם טבעי שהוא תחת הזמן. שכן תמצא שעמד ארבעים יום בלא אכילה ושתיה [שמות לד, כח], ולא כהתה עינו ולא נס ליחו [דברים לד, ז]". ולמעלה פנ"א [יז:] כתב: "כי מה שהיו יוצאים [ישראל ממצרים] בחפזון בלי המשך זמן, מורה שיצאו במדריגה ובמעלה עליונה, והפעל שבא משם נעשה בלי זמן. לא כמו דברים הטבעיים, שכל פעולתם בהמשך זמן. אבל כאן היה גאולתם שלא בטבע, ולכך היה בחפזון בלי זמן". <b>וזהו יסוד</b> נפוץ בספריו. וכגון, למעלה בהקדמה שניה [נ.] כתב: "כי הטבע פועל בזמן, ולפיכך צריך לכל פעל טבעי המשך זמן, אבל פעל אשר אינו טבעי אין צריך לפעולתו זמן. כי הטבעי כח גשמי, וכל כח גשמי פעולתו בזמן, אבל הדברים הנבדלים פעולתם בלי זמן, שאינם כח בגשם, ולפיכך פועלים בלא זמן". ובהקדמה לאור חדש [עו:] כתב: "השם יתברך פעל דבר זה [של גאולת פורים], והיה על ידי נס, ולכך לא היה נעשה ענין המגילה הזאת בזמן נמשך. כי הדבר שהוא בזמן, הוא הטבע ומנהגו של עולם, שנעשה בזמן. אבל דבר שהוא מן השם יתברך, פעל זה נעשה בלא זמן נמשך. כמו שתמצא בכל המגילה שהיה הנס במהירות ובקפיצה, דכתיב [אסתר ה, ה] 'ויאמר המלך מהרו את המן וגו'', [אסתר ו, י] 'ויאמר המלך מהר קח את הלבוש ואת הסוס', [אסתר ו, יד] 'ועודם מדברים ויבהילו את המן וגו''. הרי כי הכל נעשה במהירות הגדול, מפני כי הוא מן השם יתברך, ואינו תחת המשך הזמן". ובדר"ח פ"א מי"ב [שמ.] כתב: "השלום, למדריגתו הוא דבר אלקי... וזהו שאמר [אבות פ"א מי"ב] 'הוי רודף שלום', בלא שהיית זמן לגמרי". ושם פ"ד מ"ד [פז:] הביא את מאמרם שאין מקיפין [ממתינין] בחילול השם [קידושין מ.], וכתב לבאר: "כי שאר החטאים, מפני שלא היה החטא במדריגה הנבדלת לגמרי, וכל דבר הוא תחת הזמן, ולפיכך אין עונש החטא יוצא לפועל מיד, אך יוצא העונש לפעל בזמן. אבל החטא בשמו יתברך, אשר השם בא על המהות המופשט הנבדל, ולא שייך זמן בדבר זה כלל, ולפיכך אין מקיפין בחילול השם, ויוצא העונש לפועל מיד, כי חטא במדריגה שאינה תחת המשך הזמן כלל". ובנתיב התורה פ"א [נה.] הביא את מאמרם [סוטה כא.] "'כי נר מצוה ותורה אור' [משלי ו, כג], תלה הכתוב את המצוה בנר ואת התורה באור, לומר לך מה נר אינה מגינה אלא לפי שעה, אף מצוה אינה מגינה אלא לפי שעה. ואת התורה באור, לומר לך מה אור מגין לעולם, אף תורה מגינה לעולם", וכתב לבאר בזה"ל: "ביאור דבר זה, כי התורה היא שכלית, וכל דבר שהוא שכלי אינו נופל תחת הזמן. ולפיכך אמרו שהתורה מגינה לעולם, כמו שראוי אל דבר שאינו תחת הזמן, אשר אין לו שנוי. אבל המצוה מגינה לזמן, מפני שהיא על ידי מעשה הגוף... והגוף יש לו התלות ושייכות בזמן. ולפיכך אין המצוה מגינה לעולם, כמו כל דבר שהוא גשמי, שהוא נופל תחת הזמן, ויש לו הפסק". ובנתיב העבודה ס"פ י [א, קט.] ביאר שהכריעה בברכה נעשית בפעם אחת כחיזרא [ברכות יב:, ופירש רש"י שם "שבט ביד אדם וחובטו כלפי מטה בבת אחת"], וז"ל: "כי הכריעה הוא מצד השם יתברך, אשר לפניו יכרע הכל, ולפיכך ראוי שיהיה בפעם אחד, כי הוא יתברך אינו גשם אשר פעולתו הוא בזמן... ולפיכך ראוי שתהיה הכריעה בלא זמן, רק בפעם אחד". וכן כתב בהקדמה לדר"ח [יג.], שם פ"א מי"ב [שלח:], שם פ"ב מט"ו [תתיד:], שם פ"ד מ"ד [פז.], ועוד [הובא למעלה הקדמה שניה הערה 46, פי"ח הערה 146, פכ"ח הערה 11, פל"ו הערה 39, פמ"ו הערה 17, ופנ"א הערה 70].
(118) יסוד נפוץ בספריו. וכגון, למעלה בהקדמה שניה [נ.] כתב: "פעל הטבעי פועל לפי טבעו ומנהגו אשר בעולם הטבעי, ופעל הנבדל לפי ענינו. והבדל יש ביניהם, כי הטבע פועל בזמן, ולפיכך צריך לכל פעל טבעי המשך זמן, אבל פעל אשר אינו טבעי אין צריך לפעולתו זמן. כי הטבעי כח גשמי, וכל כח גשמי פעולתו בזמן, אבל הדברים הנבדלים פעולתם בלי זמן, שאינם כח בגשם, ולפיכך פועלים בלא זמן". ולמעלה פמ"ו [שסז.] כתב: "כי הזמן נתלה בגשם, כי הזמן מתחדש מן התנועה, והתנועה היא לגשם. והמעיין ידע כי הזמן והתנועה והגשם משתתפים מתיחסים בכל דבר". ובגו"א שמות פי"ב אות מב [רטו.] כתב: "הענינים השכליים פעולתם שלא בזמן, לפי שהם אינם תחת הזמן, ואינם פועלים בתנועה שממנה הזמן". ושם פי"ג אות ז [רנה.] כתב: "כי הזמן הוא תולה בשמש בתנועת הגלגל". ובתפארת ישראל פ"מ [תרכג.] כתב: "הקדושה גם כן במן, כלומר שמה שלא ירד מן בשבת מורה שהיום קדוש [רש"י בראשית ב, ג]. שכל הויה היא בזמן, וכל זמן הוא תולה בתנועה, וכל תנועה היא לגשם שאינו קדוש. ולכך כל הויה אין בה קדושה, מטעם אשר אמרנו. ולכך קדושת שבת היה גורם שלא היה בו הוית המן". ובדר"ח פ"ב מ"ד [תקסא.]: "האדם בעל שנוי מצד הזמן, אשר הוא מתחדש מן הגלגל, כי הזמן מביא שנוי לעולם". ובדר"ח פ"ד מי"ח [שפו:] כתב: "כאשר יאמר 'ויהי בימי', שאמר ההויה היא בזמן, וכל הויה שהיא בזמן היא הויה בלתי נחה, כי הזמן הוא תולה בתנועה שהיא בלתי נחה, ולפיכך כל מקום שנאמר 'ויהי בימי' שתולה ההויה בזמן, אין כאן הויה נחה". ובנתיב התורה פי"ד [תקסו:] כתב: "זמן אשר מסבב השמש גלגלה". ובנתיב העושר פ"ב [ב, רכז:] כתב: "העושר הוא דבר גשמי... שנקראו 'מעות' כלומר מה הדבר נחשב, שהוא לעת מה, ואינו דבר תמידי... שהוא תחת הזמן, והזמן הוא בעל שנוי, שתלוי בגלגל, שהוא חוזר ואינו עומד קיים על מקום אחד, ולפיכך העושר משתנה". <b>ואמרו חכמים</b> [ב"ב טז:] "אבלות מגלגלת ומחזרת על באי עולם", ובח"א שם [ג, עו:] כתב: "יש לך לדעת כי ההפסד תולה בגלגל, כי הגלגל מחדש שנוי, והשנוי הוא הפסד, ולפיכך אמר שהאבילות הוא גלגל שחוזר בעולם ומחדש שנוי... ההפסד שהוא מפני השנוי, אשר כל השנוי בזמן, והזמן תולה בגלגל. ודברים אלו רמזו חכמים [מגילה י:] כל מקום שנאמר 'ויהי [בימי]' אינו אלא לשון צער". וכן כתב בח"א לשבת קנא: [א, פב.]. ובח"א לשבועות ט. [ד, יב.] כתב: "הזמן שהוא תולה בתנועה מן הירח, שהוא משלים סבוב שלו בחודש אחד. ומפני זה האריכו חכמי המחקר ואמרו כי הזמן תולה בגלגל היומי, לפי שהוא סובב ביום אחד... אבל דעת התורה אף על גב שהזמן הפשוט הוא תולה בגלגל היומי, מכל מקום הזמנים המקודשים אינם תולים בו, והם נמנים אל הירח". ובדרוש על התורה [כג:] כתב: "כי הזמן והמקום שייכים ומתייחסים זה לזה; שהמקום הוא בארץ, והזמן הוא התולה במערכת השמימי וגלגליו" [הובא הקדמה שניה הערה 46, למעלה פמ"ו הערה 17, וש"נ].
(119) אמרו חכמים [ב"ב עד.] "כל תלתין יומי מהדר להו גיהנם להכא כבשר בקלחת ["שמהפכין אותו כדי שתתבשל" (רשב"ם שם)], ואמרי הכי 'משה ותורתו אמת, והן בדאין'". ובח"א לב"ב עד. [ג, קא.] כתב: "ואם יקשה לך מה שאמר 'כל שלשים יום', ואין שייך ימים בשאול. אין זה קשיא למבין... שכמו שיש ימים ממש לבני אדם גשמיים, כך יש זמן לדברים שאינם גשמיים, ואינו זמן ממש, והוא שייך לדברים בלתי גשמיים". וכן הוא בתפארת ישראל ס"פ יח [רפב:]. ובמבוא לדרשת המהר"ל [עמוד 24] כתבו: "הזמן קשור בתנועת הגלגלים והמזלות הגשמיים, ובמקום שאין גשמיות אין תנועה, ואין מודד התנועה, שהוא הזמן... לפי שחשבון הימים הולך ונוצר מהילוך השמש ותנועתה, והרי בעולם שכולו רוחני אין בו תנועת הגשמיים, ואם אין תנועה, חשבון ימים מניין. ברם חשבון הימים מורה על שיעור הדברים, וכל יום מורה על שיעורו של אותו יום. והואיל ויש שיעורים שונים ודרגות שונות בכל העולמות, אפשר לומר 'כל שלושים יום מהפך אותם גיהנם כבשר בקלחת', שלושים יום כשיעור מוגדר לבני אדם". וראה למעלה פמ"ז הערה 238, ולמעלה פס"ח הערה 45.
(120) בח"א לנדרים לט: [ב, יד:] כתב משפט זה כך: "שמאחר שהפשוט קודם למורכב, והעולם הגשמי יש בו אמצעי, והתורה השכלית היא קודם למורכב". ונמצא שביאר כאן שתים ממעלותיה של התורה; (א) התורה היא שכלית ופשוטה. (ב) התורה היא ציור וסדר העולם. והצורך בשתי מעלות אלו הוא, שהמעלה הראשונה [שכליותה] באה לבאר מדוע התורה נבראה לפני העולם [כי הפשוט קודם למורכב]. והמעלה השניה [ציור וסדר העולם] באה לבאר מדוע התורה היא הדבר הראשון שנברא, אף לפני ששת הדברים השכליים האחרים שהוזכרו במאמר [נדרים לט: "שבעה דברים נבראו קודם שנברא העולם, אלו הן; תורה, ותשובה, גן עדן, וגיהנם, כסא הכבוד, ובית המקדש, ושמו של משיח"], ועל כך מבאר שהואיל והתורה היא הציור וסדר העולם, לכך היא קודמת לכל [ראה למעלה הערה 110]. ולפי זה מתיישב הקושי שהובא בנצח ישראל פ"ג הערה 57, עיי"ש.
(121) היא הדבר השני שהוזכר במאמר זה [נדרים לט: "שבעה דברים נבראו קודם שנברא העולם, אלו הן; תורה, ותשובה, גן עדן, וגיהנם, כסא הכבוד, ובית המקדש, ושמו של משיח"]. וצרף לכאן שנאמר [במדבר ב, טז] "כל הפקודים למחנה ראובן וגו' ושנים יסעו", וכתב על כך הרמב"ן [במדבר ב, ב]: "ראובן שהוא בעל תשובה, והתשובה מדה טובה, ורחמיו של הקב"ה באין לעולם בשעה שעושין תשובה... 'ושניים יסעו', שהתשובה היא שניה לתורה". וראה נתיב התשובה פ"א הערה 32.
(122) לכאורה כוונתו לומר שהמזרח נקרא "קדם" בכל מקום, ו"קדם" גופא הוא לשון התחלה [כי לא מצאתי מקרא שיכנה צד מזרח "התחלה"]. וכן כתב בגו"א בראשית פ"ד אות יז [קג:]: "רוח מזרחית קולטת בכל מקום כו'. והטעם כי מזרח נקרא 'קדמה', מלשון התחלה". והרבה פעמים נקרא צד מזרח "קדם" [בראשית ב, ח, שם פסוק יד, שם ג, כד, ועוד]. ונביא כאן את המקראות שנאמר בהם "מזרח" ו"קדם" ביחד, כמו [שמות כז, יג] "ורוחב החצר לפאת קדמה מזרחה חמשים אמה". ונאמר [שמות לח, יג] "ולפאת קדמה מזרחה חמשים אמה". ונאמר [במדבר ב, ג] "והחונים קדמה מזרחה דגל מחנה יהודה וגו'", ופירש רש"י [שם] "קדמה - לפנים הקרויה 'קדם', ואיזו זו, רוח מזרחית". ובגו"א שם אות ב [טו.] כתב: "רצה לומר כי 'קדמה מזרחה' שכתוב כפל לשון, הכתוב מפרש דבריו בעצמו, ואומר 'קדמה לפנים הקרוים קדם, ואיזהו וכו''... ואם תאמר, דלמה למכתב בקרא כפל לשון, לכתוב 'מזרחה'. ונראה שהכתוב מגיד לך מפני שיהודה הוא מלך [בראשית מט, י], ויש לתת אותו בצד שהוא חשוב יותר, וקודם לשאר צדדין, לכך נתן במזרח, שהוא גם כן קדם. וכמו שנתן לו השם כבוד זה להיות בצד אשר הוא קדם, כן נתן לו במה שיעלה תחלה. ואי כתב 'מזרחה' או 'קדמה' בלחוד, לא הוי ילפינן. אבל השתא כתב 'לפנים הקרוים קדם' מלשון תחלה וקדימה, ילפינן". ונאמר [במדבר לד, טו] "שני המטות וחצי המטה לקחו נחלתם מעבר לירדן ירחו קדמה מזרחה", ופירש רש"י [שם] "קדמה מזרחה - אל פני העולם, שהם במזרח, שרוח מזרחית קרויה 'פנים'". ובח"א לסנהדרין קט. [ג, רסא:] כתב: "כי ההתחלה הוא מזרח" [ראה למעלה הקדמה שלישית הערה 21, פ"ח הערה 170, ולמעלה ציון 50].
(123) לשון רש"י [שמות כז, יג]: "המערב קרוי 'אחור', כמו דאת אמר [דברים יא, כד] 'הים האחרון', 'ימא מערבא' [אונקלוס שם]". ורש"י [ב"ב כה.] כתב "המערב קרוי 'אחור', שנאמר [איוב כג, ח] 'הן קדם אהלך ואחור ולא אבין וגו''". ותוספות [ב"ב כה.] כתבו: "מערב קרוי 'אחור', דכתיב [תהלים קלט, ה] 'אחור וקדם צרתני', ודרשינן בחגיגה [יב.] לענין מזרח ומערב. וכתיב נמי [ישעיה ט, יא] 'ארם מקדם ופלשתים מאחור'". ובזוה"ק [ח"ב נה.] אמרו "קדם הוא מזרח, אחור הוא מערב". ולמעלה פמ"ב [קעט:] כתב: "ומערב נקרא 'אחור' פעמים הרבה". ובבאר הגולה באר הששי [רפז:] כתב: "מערב נקרא 'אחור'". וראה הערה הבאה שהובאו מקבילות נוספות שהמערב נקרא "אחור". ומוכיח מהמערב על המזרח, כי כבר השריש הרבה פעמים ש"ידיעת ההפכים אחת" [ראה למעלה פנ"ג הערה 89, וש"נ, פס"ו הערות 16, 111, ולהלן ציון 175].
(124) לא מצאתי במקרא שצד מזרח נקרא "פנים", אך ההתחלה ["קדם"] נקראת "פנים", וכמו שכתב למעלה פמ"ה [שנח:]: "כל חיות הוא התחלה ופנים". ובאור חדש פ"א [תלב.] כתב: "כלל הדבר, הזנב הוא בסוף הבעל חי, והפנים הוא התחלה". ובגו"א דברים פי"א אות לו [קצה.] כתב: "הפנים אינם גוף הדבר, אבל הם נבדלים מגוף הדבר עצמו. כי ההתחלה, שהוא הפנים... אינו גוף הדבר, ממה שהוא לא פנים" [הובא למעלה פמ"ה הערה 139]. ורש"י כתב כמה פעמים שהמזרח נקרא "פנים", וכמו שכתב [שמות כו, יג]: "אחורי המשכן - הוא צד מערבי, לפי שהפתח במזרח שהם פניו". ושם [פסוק כב] כתב רש"י: "לפי שהפתח במזרח, קרוי מזרח 'פנים', והמערב 'אחורים', וזהו סוף, שהפנים מן הראש". ושוב [שמות כז, יג] כתב רש"י: "לפאת קדמה מזרחה - פני המזרח קרוי 'קדם', לשון פנים". הרי "קדם" גופא הוא לשון "פנים". ושוב כתב רש"י [במדבר לד, טו]: "רוח מזרחית קרויה 'פנים', ומערבית קרויה 'אחור'". ובגו"א שמות פי"ט אות ד [נה:] כתב: "המזרח נקרא 'קדמה' [שמות כז, יג], והמערב נקרא 'אחור', נמצא כי הוא [צד מזרח] כמו הפנים". ובמשנה [חגיגה יא:] אמרו "מה לפנים ומה לאחור", ופירש רש"י [שם] "ומה לפנים - חוץ למחיצת הרקיע למזרח. ומה לאחור - למערב". ואודות שהמזרח נקרא "קדם", ראה למעלה הערה 122. וכן כתב למעלה [לאחר ציון 49]: "כמו שנקרא מזרח 'קדם', שהוא התחלה, כך מערב 'אחרון' נקרא". וכן כתב רש"י [במדבר ב, ג] "קדמה - לפנים הקרויה קדם, ואיזו זו, רוח מזרחית. והמערב קרוי 'אחור'". ובגו"א במדבר פ"ב אות ב [טו.] כתב: "המזרח נקרא 'קדם', שהרי המערב, שהוא נוכח מזרח, נקרא 'אחור', יתחייב על המזרח שנקרא 'קדם'". ולמעלה פמ"ה [שנט.] כתב: "כי התכלת דומה לים, אשר הוא במערב, שנקרא 'אחור', נגד מזרח שנקרא 'קדם'". ובח"א לסוטה לו: [ב, עה:] כתב: "מערב נקרא 'אחור', כמו שנקרא המזרח 'קדמה'". ורבינו בחיי [דברים ג, כז] כתב: "וצריך אתה לדעת כי ארבע רוחות העולם, שהם מזרח ומערב וצפון ודרום, יש להם [לכל אחד מהם] שלושה שמות; מזרח, קדם, פנים. מערב, ים, אחור... וביאור זה, כי נקרא רוח 'מזרח' כן על שם שמשם זריחת השמש. ו'קדם' כי מאותו רוח יקדים לזרוח. ו'פנים' על יצירתו של אדם שנבראו פניו למזרח [כן כתבו תוספות ב"ב כה. "דכשעמד אדם הראשון כשנברא היו פניו למזרח"], ואחוריו למערב". וראה למעלה ציון 51, ולהלן פע"א הערה 1.
(125) כמו שנאמר [תהלים קלט, ט] "אשא כנפי שחר אשכנה באחרית ים", וכתב הרד"ק [שם] "אם אמרתי אקח כנפי שחר ואעוף בהם ממזרח למערב, ואחרית ים, הוא המערב. ואמר 'באחרית ים', רוצה לומר סוף העולם, כי הים סובב הארץ, ואחרית ים הוא סוף העולם". ולמעלה הקדמה שלישית [קכז.] כתב: "כי המזרח מתיחס לו הבריאה, לפי שמן המזרח מתחדש העולם בכל יום כשעולה השמש מן המזרח, וכמו שתקנו [תפילת שחרית] 'המאיר לארץ ולדרים עליה ובטובו מחדש בכל יום תמיד מעשה בראשית'. ואל המערב, הוא צד שכנגדו, ששם שוקע האור, מתיחס הפסד הנמצאים". ובהמשך שם [קלב.] כתב: "כמו שהויית העולם מן המזרח, שמשם השמש עולה, כך הפסד העולם מתיחס אל המערב, ששם השמש שוקע". ולמעלה פ"ח [שצט.] כתב: "כי מזרח מעלתו יותר עליון מן שאר הרוחות, כי הוא התחלה שמשם האורה בא לעולם, ולכך זה הרוח יש לו עילוי יותר... שהוא התחלה". ובגו"א בראשית פ"ד אות יז [קג:]: "כי המזרח נקרא 'קדמה', מלשון התחלה, כי הוא התחלת העולם". ובח"א לב"ב כה. [ג, פא:] כתב: "נקרא מזרח 'קדמה', מפני כי משם התחלת התנועה של הכוכבים, וכל התחלה הוא קודם, וכל סוף הוא אחור". ובח"א לסנהדרין קט. [ג, רסא:] כתב: "אמרו במדרש [ב"ר לח, ו] שאמרו [אנשי דור הפלגה] אחד לאלף תרנ"ו שנים הרקיע מתמוטט, אלא בואו ונעשה לו סמוכות; אחד מן הצפון, ואחד מן הדרום, ואחד מן המערב, וזה שבכאן סומכו מן המזרח, עד כאן. פירוש, שאמרו כי התחתונים הם נבדלים מן העליונים, היינו הרוב, דהיינו שלשה צדדין, שהם רוב ארבע. אבל בודאי אין נבדלים לגמרי מן העליונים, כי ההתחלה, שהוא מזרח, יש לו חבור עם העליונים, שאם לא כן היו שני עולמות לגמרי. כי אף שאינו עולם אחד, גם כן אינו מחולק לגמרי. רק כי ההתחלה יש לו חבור עם העליונים, וזהו סמוכות שלו. ואין צריך סמוכות רק מג' צדדין, אבל מזרח, שהוא התחלה, אין צריך סמוכות". ורש"י [איוב כג, ח] כתב: "הואיל והמזרח קדמת העולם, נמצא המערב אחריו של עולם". וראה למעלה פמ"ב הערה 36, ופמ"ה הערה 139.
(126) לשונו בדר"ח פ"ד מי"א [רכג.]: "כי התשובה היא סלוק מן החטא... כי אין התשובה רק סלוק החטא" [ראה להלן הערה 134]. ובנתיב התשובה פ"ב [לז:] כתב: "יש לך לדעת ענין התשובה שהוא שב אל השם יתברך, ומסלק עצמו מן החטא. התשובה הזאת אי אפשר רק כאשר יש לו הפשיטות מן החטא לגמרי". ושם ר"פ ד [ס:] כתב: "כאשר כבר חטא ושב בתשובה, דבר זה התרחקות יותר מן החטא ממי שלא חטא והוא צדיק. שזה שלא חטא אין צריך להתגבר על יצרו כמו מי שהוא בעל חטא, ושב בתשובה, שזהו צריך להתגבר על יצרו, ומתרחק מן החטא לגמרי... כי זהו ענין בעל התשובה, שהוא מתפשט ומסתלק מן החטא".
(127) כמו שנאמר [דברים כח, ו] "ברוך אתה בבואך וברוך אתה בצאתך", ופירש רש"י [שם] "שתהא יציאתך מן העולם בלא חטא, כביאתך לעולם".
(128) לשונו בנתיב התשובה פ"ב [לב:]: "גדולה תשובה שמביאה רפואה לעולם [יומא פו.]... דע לך, דע לך כי התשובה היא לאדם מצד כי האדם נברא בהתחלתו בלא חטא. וכאשר הוא שב אל השם יתברך, אז האדם חוזר אל התחלתו. ומפני זה ראויה התשובה להביא רפואה לעולם, כי הרפואה גם כן שהוא שב להיות כבתחלה. וכאשר בני אדם עושים תשובה, וחוזרים אל התחלתם, העולם גם כן חוזר אל התחלתו לתקן כל קלקול שהוא בעולם. ולפיכך אמר 'גדולה תשובה שמביאה רפואה לעולם', כאשר העולם מתדבק בהתחלתו, והבן זה". ובנתיב התשובה פ"ד [עד.] כתב: "כי כאשר שב הדבר אל התחלתו, האדם בעצמו שב אל התחלתו כמו שהיה בלא חטא ועון, כמו שהיה האדם בתחלת בריאתו, ולכך יש כאן סלוק עון". ולמעלה פ"ח [תו:] כתב: "כי כל דבר שהתחלתו ועיקרו טוב, הנה יש לו תקנה להחזיר אותו למעלתו הראשונה. ולפיכך מאחר שהתחלת ישראל טוב, שהם בני האבות, יש להם תקון. לכך זכות אברהם יעמוד להם שמחזיר אותם להיות כבתחלה. ואם לא היה התחלתם [של ישראל] הטובה הזאת [זכות אברהם], כאשר חטאו היו נאבדים לגמרי חס ושלום, והבן דבר זה". ובח"א לע"ז יז. [ד, מ.] כתב ששורש תיבת "תשובה" הוא "שב", וכתב לבאר: "אין התשובה רק אם נשאר דבר אצלו, עד שאינו נפרש לגמרי מן השם יתברך. וכך מורה שם 'תשובה', כי השורש שהוא 'שב', השי"ן מורה כי לא הגיע אל האחרית, כי התי"ו היא אחרונה, וכמו שאמרו [אבות פ"ב מ"י] 'שוב יום אחד לפני מיתתך', ולאחר מיתה אין תשובה מועלת, ויהיה שב מן התי"ו שהיא קודם למיתה. עד ב', וכל זה בכלל תשובה. אבל מכל מקום צריך שיהיה נשאר בו דבר אחד, שהוא האל"ף. אבל אם פירש לגמרי, כמו מינות וע"ז, ובזה הוסר מן השם יתברך, ולא נשאר בו אף הדבר שהוא התחלה, כמו האל"ף, ובזה הוסר לגמרי, ואין תשובה לזה... כי כבר התבאר כי החוטא כאשר הוא שב בתשובה, צריך שלא היה לו פרישה גמורה מן השם יתברך. כי התחלת האדם כאשר נולד היה בלא חטא, וכאשר שב בתשובה הוא שב להיות כמו בראשונה, שהיה בלא חטא. ואם לא היה התחלתו טוב, אין כאן תשובה, רק על ידי שיש לו התחלה טובה ולא נתקלקל, חוזר בתשובה אל התחלתו, שהיה בלא חטא מתחלה. וכאשר נעשה לאיש אחר... אין כאן תשובה אל התחלתו, כי כבר נעשה לאדם אחר, ונתקלקל הכל". ואמרו חכמים [נדרים מא.] "אין החולה עומד מחליו עד שמוחלין לו על כל עוונותיו". ובח"א שם [ב, יט:] כתב: "כי החולה חוזר לבריאתו על ידי שהוא חוזר להיות כבראשונה, ואם לא כן לא היה חוזר לבריאתו אחר שנפסד טבעו... שהוא חוזר לימי עלומיו, שרצה לומר כאילו נברא מחדש, ובזה חוזר להיות כבראשונה. ומאחר שחוזר להיות כבראשונה, בזה מוחלין לו כל עונותיו כאשר חוזר לקדמותו, שהרי קדמותו היה בלא חטא. ואביא לך משל; האילן הזה שבא עליו הפסד בימות החורף, עד שהעלים נפסדים, והוא בעצמו ג"כ מקולקל, כאשר נתרפא מחוליו בחודש ניסן, אז חוזר לקבל כח מן השורש, ומתחדש כבראשונה. וכך הוא החולה אשר נשתנה מחמת החולי, אין חוזר לבריאותו רק מכח שהוא חוזר להוייתו הראשונה, ובזה הוא סילוק חטא שלו. ואם לא היה מגיע לאותה מדריגה שבה סילוק חטא שלו, לא היה חוזר לבריאתו, אחר שנפסד ונתקלקל טבעו. וזה שאמר שאין החולה עומד מחליו עד שמוחלין לו כל עוונותיו. רצה לומר כי אי אפשר לחולה שיעמוד מתוך החולי רק מכח המדריגה העליונה שבה חוזר לבריאתו, ובזה גם כן הוא מסולק מן החטא... כי אי אפשר שיוסר ממנו החולי אשר שנתקלקל טבעו, אלא אם כן חוזר להתחלה שלו, ואז יוסר ממנו הפסד וקלקול טבעו". ובח"א לב"מ פז. [ג, נב.] כתב: "כאשר חוזר החולי לבריאה הוא חוזר אל התחלתו הראשונה, ודבר זה רמזו חכמים במסכת נדרים [מא.] אין החולה עומד מחליו עד שמוחלין לו כל עוונותיו. ודבר זה מורה לך שאי אפשר לו לעמוד מחליו רק מצד המדריגה שבה חוזר הכלל ענינו הראשון להיות כבראשונה" [ראה למעלה פ"ח הערות 203, 205, פמ"ג הערה 153, ופמ"ו הערה 39]. והפחד יצחק, יוה"כ מאמר יט אות ד, כתב: "הבט נא וראה, כמה הטריח עצמו אותו זקן בנתיב התשובה שלו, לפרש ולבאר ולהסביר כי נקודת המוקד בכלליות ענין התשובה, היא השיבה אל ההתחלה. ולא עוד, אלא שחזר על זה כמה פעמים, אחת הנה ואחת הנה, עד שניכרת בדבריו השתוקקות מיוחדת להשריש בנו הנחה זו שמרכז כחה של תשובה הוא בשיבה אל ההתחלה".
(129) לשונו בגו"א בראשית פ"ד אות יז [קג:]: "רוח מזרחית קולטת בכל מקום כו'. והטעם כי מזרח נקרא 'קדמה', מלשון התחלה, כי הוא התחלת העולם. והרוצח שנגזר עליו שיהיה נע ונד, אין דבר קולטתו רק דבר שהוא התחלה, כי התחלה הוא שקולט הכל, ודבר זה ידוע שההתחלה מקבל וקולט הכל, שהכל נבנה על ההתחלה, ולפיכך רוח מזרחית קולטת ומקבל כל הנדים. ודבר זה מבואר". אמנם כאן יבאר זאת מצד שההתחלה קולטת את הבעל תשובה. וראה בספר אורי וישעי [שמות א (שובבים)], ענין נד [עמוד תשעג], שהביא דברי המהר"ל האלו, וביאר מדוע הרוצח בשוגג במיוחד זקוק לצד מזרח שתקלוט אותו.
(130) פירוש - מחמת שהתחלת האדם היא ללא חטא, לכך יש בידי האדם האפשרות להתנער מחטאו על ידי ששב אל התחלתו. וענין זה מבואר היטב בגו"א בראשית פ"ב אות כא [סב.], בביאור דברי רש"י [בראשית ב, ז] שכתב: "נטל עפרו [של אדה"ר] ממקום שנאמר [שמות כ, כא] 'מזבח אדמה תעשה לי', הלואי תהא לו כפרה ויוכל לעמוד", וכתב בגו"א [שם]: "שתהא לו כפרה. וקשה, והלא אין המזבח מכפר בלא קרבן, ולמה יהיה לו כפרה בשביל שהוא נברא ממקום המזבח. ויש לך לדעת כי הוא ענין מסתרי התורה, דע כי המזבח הוא באמצע מקום ישוב הארץ, ואותה האדמה היא בין הקצוות לגמרי, וכל דבר שהוא באמצע הוא בשיווי, ואינו נוטה אל אחד הקצוות, והוא המובחר. ולכן הובחר המזבח והמקדש לעבוד שם, שהוא מקום באמצע היישוב, אינו נוטה אל הקצוות, והקצוות אינם טובים, ולפיכך אמר שהאדם נברא ממקום המזבח, שהוא לגמרי באמצע העולם, ורוצה לומר שחומר האדם אינו כחומר שאר הנבראים, רק חומרו ממוצע מזוג בשווי לגמרי, אינו נוטה אל אחד מן הקצוות. וכן הפליגו חכמי הטבע להבדיל חומר האדם מחומר שאר בעלי חי, מפני שהוא יותר ממוצע. וכל זה כדי שיהא לו כפרה, שאם יקרה לו חטא, יהא נקל שיוסר החטא, כי החטא הוא בעבור שהוא נוטה אל אחד הקצוות, ואחר שהאדם נברא מן המצוע, נקל הוא לשוב אל האמצע, למקום שנברא, והוסר ממנו החטא, שהיא הנטייה אל אחד מן הקצוות. משל מי שהוא בעצמו יפה וטהור, אם קבל זוהמא ושום דבר מגונה, בקל יוכל להתכבס. אבל אם היה דבר מזוהם בעצמו ומגונה, נכנס אז הזוהמה בו. וזהו שאמרו רז"ל [ב"ר יד, ח] כי ברא את האדם מן המזבח כדי שיהיה לו כפרה, פירוש הסרת הזוהמא. ודבר נפלא הוא מאד מאד איך גורם זה שבראו ממקום המזבח שיהיה לו כפרה, ועיין עוד" [ראה למעלה פס"ט הערה 107 במה שנתקשה שם].
(131) בא לבאר מדוע היה צורך שהתשובה תברא קודם שנברא העולם, ולא היה סגי בצד מזרח הקיים משנברא העולם. שהרי צד מזרח הנמצא בעולם מורה על התחלת העולם, וכמו שנתבאר, ומדוע יש להקדים את התשובה שתברא קודם שנברא העולם.
(132) "ואין לומר שאין הרכבה רק באותן המורכבים מד' יסודות, אבל השמים וד' יסודות פשוטים אין בהם הרכבה. זה אינו, שהרי הגשם יש בו הרכבה, שהרי כל גשם מתחלק לחלקים, ואם כן כל גשם מורכב מן החלקים. וגדר הגשם הוא שיש לו התפשטות האורך והרוחב והגובה, ואלו הם גדר הגשם. ואם כן הגשם יש לו הרכבה מאלו הרחקים, שהם האורך והרוחב והגובה" [לשונו למעלה לאחר ציון 72].
(133) יסוד נפוץ בספריו. וכגון, למעלה פט"ז [פד.] כתב: "הצדיקים, בעבור שאינם נוטים אחר החומר, אשר בו החטא והיצר הרע". ולמעלה פנ"ו [רנד:] כתב: "ההעדר הוא מפאת החומר, כאשר ידוע מענין החומר שדבק בו ההעדר". ובגו"א בראשית פ"א אות לג [כב:] כתב: "דבר החומרי הוא סבה לחטא". ובדר"ח פ"ד מ"ד [פד.] כתב: "דבר זה שייך בכל החטאים, כי מצד שהאדם בעל גוף, אין החטא מצד המדריגה הנבדלת, רק מצד מדריגה גופנית". ושם מי"א [רכג:] כתב: "הגורם החטא הוא החומר, ואם לא היה החומר היה האדם כמו מלאך, ולא היה בו חטא כלל". ובתפארת ישראל פ"ד [פ:] כתב: "וידוע כי החטא הוא מצד החומר לא מצד הצורה". ושם פ"ע [תתשא:] כתב: "כשהוא עוסק בתורה, דבר זה הוא הסתלקות הגוף, ואז אין נמצא החטא שהוא מצד החומר... כי מצד הגוף הגשמי החטא נמצא". ובבאר הגולה הבאר הראשון [ק:] כתב: "החטא שהאדם חוטא הוא בא לאדם מצד החומר בלבד, כי מצד הצורה אין חטא כלל, ואלמלא לא היה החומר היה האדם קדוש וטהור מן החטא, רק כי ההעדר דבק בחומר. ודבר זה מבואר לכל, כי החטא הראשון היה בא מן האשה, שהיא חמרית בערך האיש, שהוא נחשב כמו צורה". ובנצח ישראל פ"ה [קד:] כתב: "על ידי הגוף בא החטא, שאם אין הגוף, היה האדם כמו מלאך". ובנתיב התשובה פ"א [כ.] כתב: "כל חטא בשביל שנמשך אחר הגשמי". ושם בפ"ד [סד:] כתב: "כי מצד הגוף החמרי הוא החטא... אבל מצד הנשמה, אין מצד הנשמה החטא". ובנתיב דרך ארץ פ"א [ב, רמז:] כתב: "כי החטא הוא מן החומר, כאשר התבאר פעמים הרבה". ובח"א ליבמות קה. [א, קמו.] כתב: "כי החטא והעון הוא מצד החומר". ובח"א לסנהדרין יד. [ג, קלו.] כתב: "כי החטא הוא באדם מצד החומר". ושם קו. [ג, רמז:] כתב: "כי האדם בעצמו מוכן הוא לחטוא, שהרי הוא אדם בעל גוף, אשר היה מוכן לחטא". ובדרשת שבת הגדול [ריש רב.] כתב: "כי האדמה ממנו החטא, מפני שהאדמה היא חומרית מצד החומר, ולכך כתיב [קהלת ז, כ] 'כי אדם אין צדיק בארץ אשר יעשה טוב ולא יחטא', שהרי הוא בעל חומר נברא מן האדמה, ולכך בא החטא". אמנם בגו"א בראשית פ"ו אות יא [קכג.] ביאר שיש בזה מחלוקת בב"ר [כז, ד], וכי מאן דאמר אחד סובר "כי החטא בא גם כן מהנשמה... ויש שסובר... שלעולם אין חטא בא לאדם כי אם על ידי הגוף" [ראה למעלה פט"ז הערה 100, ופנ"ו הערה 98]. ולהלן פע"א [לאחר ציון 14] כתב: "כבר אמרנו לך בפרק שלפני זה כי החטא הוא בגשם, וכל דבר הבלתי גשמי הוא מסולק מן החטא", וכוונתו לדבריו כאן.
(134) "אי אפשר שיהיה התשובה באדם בכח התחלה גשמית, שדבר זה אינו, כי בכח אותה התחלה לא היה כאן הבדל מן החטא. אלא בכח התחלה אלקית בלתי גשמית, והיא פשוטה" [לשונו בהמשך (לאחר ציון 138)].
(135) אמרו חכמים [יומא פו.] "גדולה תשובה שמגעת עד כסא הכבוד". ובנתיב התשובה פ"ב [לז:] כתב לבאר: "יש לך לדעת ענין התשובה, שהוא שב אל השם יתברך, ומסלק עצמו מן החטא. התשובה הזאת אי אפשר רק כאשר יש לו הפשיטות מן החטא לגמרי. וזה שאמר 'גדולה תשובה שמגעת עד כסא הכבוד', כי משם התחלת ההויה מן האדם. וכבר אמרנו כי התשובה הוא שחוזר אל התחלתו, והתחלת האדם מן תחת כסא, כי משם הנשמה חצובה [חגיגה יב:], ועד שם מגיע הפשיטות הזה. כי התשובה הזאת היא הפשיטות הגמור, ולכך אמר 'גדולה תשובה שמגעת עד כסא הכבוד'". <b>ואם תאמר</b>, מדוע היה צורך להדגיש שהתשובה מסולקת מהחטא, ולכך פשיטותה מגיעה עד לכסא. הרי היה מספיק לומר שהתשובה היא חזרה אל ההתחלה [כפי שכבר נתבאר פעמים מספר], ומחמת כן היא מגיעה עד הכסא, כי שם הוא התחלת האדם, כיון שנשמתו חצובה מתחת הכסא, ודל מהכא ענין הפשיטות והסילוק מן החטא, מ"מ התשובה תגיע אל הכסא, כי שם ההתחלה של הנשמות. ויש לומר, כי יש לאדם התחלות שונות; מצד גופו התחלתו היא מהתחתונים, ואילו מצד נשמתו התחלתו היא מן העליונים [כמו שכתב הרמב"ן (בראשית ב, א) שנשמת האדם משתייכת לצבא השמים, וגוף האדם משתייך לצבא הארץ]. לכך אע"פ שמוסכם הוא שהתשובה היא חזרה אל ההתחלה, אך מ"מ לא ידענו לאיזו התחלה מכוונת היא התשובה. ולפיכך הדגיש שם שהתשובה היא מסולקת מהחטא, ולכך היא בגדר הפשיטות הגמורה, ומחמת כן היא מכוונת אל מקום ההתחלה שמשם הנשמות מתחילות, והוא הוא תחת כסא הכבוד [נתבאר שם הערה 91]. והם הם הדברים שנתבארו כאן, שהתשובה צריכה להגיע להתחלה פשוטה ונבדלת, ולא להתחלה גשמית.
(136) לשונו בגו"א דברים פ"ד אות כ [פט.]: "כי אין ספק לך כי השמים והארץ הם רחוקים זה מזה 'כגבוה שמים מן הארץ' [תהלים קג, יא], וכפי גבהם וריחוקם זה מזה, הם רחוקים זה מזה בצד עצמם. כי המקיף, והוא השמים, הוא זך ודק, ופשוט בתכלית הפשטות. והארץ, שהיא הנקודה האמצעית, עכור וגס... השמים שהם יותר דקים וזכים ופשוטים". ומעין כן כתב בנתיב הצדק פ"א [ב, קלו:]: "האור נבדל לגמרי מכל גשם, וכל אשר יש בו גשם יותר, אינו מאיר בלבד, כי הגשמי יבטל האור... כן תמצא בעולם, שכל אשר הוא גשמי יותר, הוא עכור וחושך ביותר, עד הגלגלים, שאין ספק שחומר שלהם זך ודק ביותר, עד שכמעט אינו נחשב חומר. ולפיכך אמר [דניאל יב, ג] 'והמשכילים יזהירו כזוהר הרקיע', ונאמר [שמות כד, י] 'כעצם השמים לטוהר'" [ראה למעלה הערה 75, וסוף הערה הבאה].
(137) לשונו בגו"א בראשית פ"א אות טו [יא.]: "שאף שמים לא זכו בדין, כי כל הדברים הגשמים הם יוצאים מן הדין בצד שאינם בעלי צורה מופשטת, ואף המלאכים. ולפיכך לא היה להם קיום בדין אם לא שתף שם רחמים עם הדין". ולמעלה פ"ז [שלה.] כתב: "הקב"ה הוציאו [את אברהם] חוץ לשמים, כלומר שהיה דבק במעלה הנבדלת, לא במעלה הגשמית, כי השמים הם גשמים". ולמעלה פי"ז [צג:] כתב: "שמים שאינם נבדלים". ולמעלה פכ"ב בכת"י [תז:] כתב: "מדת הדין הפך מציאות, כי העולם לא היה בנין שלו רק מצד החסד. שאף על גב שהקב"ה ברא העולם בדין, שהרי כתיב [בראשית א, א] 'בראשית ברא אלקים', לא היה אפשר לו הקיום בצד הדין, כי אף 'שמים לא זכו בעיניו' [איוב טו, טו] מצד הדין. ולפיכך כאשר נשלמה הבריאה, שתף הקב"ה שם הרחמים עם הדין, [בראשית ב, ד] 'ביום עשות ה' אלקים'". ולמעלה פל"ד בכת"י [תעה.] כתב: "אין לך דבר שהוא במדריגתו יותר עליון וגבוה רק נשמת האדם. לכך מכות בכורות אחרונה לכל המכות, שהיא יותר במעלה מן השמים, לפי שהשמים הם גשמים, והנשמה אינה גשמית, לכך באה אחרונה". ולמעלה פס"ה [לאחר ציון 126] כתב: "כי המעשים המופלאים האלו הם למעלה מן השמים, שהם גשמיים". ובתפארת ישראל פי"א [קעא.] כתב: "כי התורה היא היושר בעצמו, אשר היושר הוא קירוב וחבור אליו יתברך. ואילו שאר חכמות אין בהם היושר, שאף 'שמים לא זכו בעיניו', ואף 'במלאכיו ישים תהלה' [איוב ד, יח], שכלם מחוסרי היושר. ולפיכך ההשגה באלו הדברים, אין בהשגה הזאת היושר, באשר ההשגה היא בנמצאים שהם מחוסרי היושר, ולכך אינם מביאים הקירוב אל השם יתברך". ובדר"ח פ"ב מ"ח [תרנד.] כתב: "אף השמים לא זכו בעיניו לומר שיהיו בעל הנחה, רק הם מתנועעים תמיד באין הנחה. וכל זה מפני כי הנחה היא ההשלמה, ודבר זה אינו ראוי לגשם, שאין הגשם כלל בעל השלמה". ובנתיב התורה פי"ד [תקסג:] כתב: "התורה היא משפט אלקי, ולא תמצא מעלה זאת בשמים, כי השמים הם גשמיים". ובמו"נ [ח"ג ס"פ יג] כתב: "וענין 'תהלה' ["הן בעבדיו לא יאמין ובמלאכיו ישים תהלה" (איוב ד, יח)] הוא ענין 'לא זכו בעיניו' [איוב טו, טו], רצוני לומר היותם בעלי חומר. ואף על פי שהוא הזך שבחומרים, ואשר אורו יותר עצום, אמנם בערך השכלים הנפרדים הוא חשוך, עכור, בלתי זך" [ראה למעלה הקדמה שניה הערה 318, פ"ז הערה 83, פי"ז הערה 23, פכ"ב הערה 95, פכ"ה הערה 96, פל"ד הערות 68, 144, פמ"ד הערה 70, פמ"ו הערה 61, פנ"ז הערה 34, פס"ה הערה 127, פס"ז הערה 41, ופרק זה למעלה הערה 106]. וראה הערה הבאה, והערה 184.
(138) יש להבין, מדוע מדגיש שביחס למעלת הקב"ה אין לשמים זכיה ["לא זכו בעיני השם יתברך, שהוא פשוט נבדל"], ולא כתב שזהו משום שיש לגשמי חסרון, לכך בעלי הגשם לא זוכים במשפטם. והרי כך כתב בגו"א בראשית פ"א אות טו [יא.]: "שאף שמים לא זכו בדין, כי כל הדברים הגשמים הם יוצאים מן הדין בצד שאינם בעלי צורה מופשטת... ולפיכך לא היה להם קיום בדין" [הובא בהערה הקודמת], ושם לא תלה זאת במעלת הקב"ה. וצריך לומר שהפסוק עצמו מחייב הדגשה זו, דכתיב [איוב טו, טו] "הן בקדשיו לא יאמין ושמים לא זכו <b>בעיניו</b>", ולא נאמר "ושמים לא זכו" סתם, אלא "שמים לא זכו בעיניו" דייקא. וזה מורה באצבע שהכל נידון בערכין, ואין השמים זוכים בדין לפי ראות עיני הקב"ה, "שהוא פשוט נבדל". וזה טעון ביאור, דמהי הסברה שדינו של הנידון יהיה תלוי במעלת הדיין, וככל שמעלתו גדולה יותר, דינו של הנידון יהיה חמור יותר, דמהיכי תיתי שהדיין ידון את הנידון לפי אמות מדה ומעלות של עצמו. ויל"ע בזה. <b>ואודות שהקב"ה</b> "פשוט נבדל", כן כתב למעלה הקדמה שניה [סה:]: "כי אמיתת עצמו לא נודע, רק שהוא נבדל מכל גשם וגוף ומכל הנמצאים, ועל זה נאמר 'קדוש ברוך הוא', שענין 'קדוש' נאמר על מי שהוא נבדל, כי הוא יתברך פשוט בתכלית הפשיטות". ולמעלה פכ"ה [תו:] כתב: "כי משה בקש לדעת שמו, והשיב לו הקב"ה [ד]אי אפשר לו להקרא לו שם, כי אם לפי מעשיו של אותה שעה יש לו שם. כי כל שם מורה על המהות, כמו שם 'אש' נקרא דבר שהוא חם ויבש. והנה יש כאן שני דברים; האחד, כאשר תבחין בו מצד שהוא נמצא בלבד, לא מצד המהות. והשני, מצד המהות, וזהו הרכבה. ועוד, כי כל שם הוא גדר הדבר, וכל גדר הוא מורכב מסוג והבדל, והוא יתברך פשוט בתכלית הפשיטות". ובתפארת ישראל פל"ז [תקמד.] כתב: "כי הכל במדרגה חמרית אל השם יתברך, שהוא יתברך נבדל מכל". ובדר"ח פ"ה מ"ו [רו:] כתב: "כי הוא יתברך פשוט בתכלית הפשיטות, ומפני כך כולל הכל, כי זהו ענין הפשוט שלא יוגדר בדבר מיוחד". ובהמשך שם [רח.] כתב: "מפני שהוא פשוט בתכלית הפשיטות... לא יוגדר בדבר מיוחד". ובנתיב התורה פ"ט [שע.] כתב: "תלמידי חכמים עצמם, איך יהיה להם חבור עם השם יתברך... דודאי השם יתברך נבדל מן הכל" [ראה למעלה הקדמה שניה הערה 119, פט"ז הערה 50, פכ"ה הערות 85, 88, ופס"ז הערה 25].
(139) נביא כאן כמה מקומות בספריו שבהם התייחס לדבריו כאן; בתפארת ישראל פמ"ח [תשמז.] כתב: "כי התשובה שישוב האדם מן החטא, ויקבל אותו השם יתברך בתשובה, הוא דבר גדול מאד המדרגה העליונה שיש לעולם. כי אחר שחטא האדם, ישוב אל התחלתו כאשר היה בראשונה. ובשביל כך אמרו... במסכת נדרים [לט:] שהתשובה נבראת קודם שנברא העולם, וכמו שבארנו בחבור גבורות ה'. ושם מבואר שהיא על כל העולם. ולפיכך התשובה בריאה חדשה בעולם". ובתפארת ישראל פנ"ז [תתצג:] כתב: "זה שפירש מן החטא, שהיה נוטה אל עולם הזה הגשמי, הוא יותר במעלה ממי שלא היה נוטה אחריו כלל. ולפיכך המדרגה זאת שהיא יציאה מן החטא, לא בא לו מצד עולם הזה, לפי שבעל תשובה מסלק החמרי אשר בו החטא, כי אין חטא נבדל מן החמרי, וסלוק החמרי אינו רק מצד עולם העליון, שאין במדרגה ההיא נמצא שום חמרי, ובאותה מדרגה עליונה הוא סלוק החמרי. וכבר הארכנו בזה בחבור גבורות ה' [דבריו כאן]". ובדר"ח פ"ד מי"א [רכג.] כתב: "כי התשובה, שהיא סלוק מן החטא, וכל סלוק מן החטא אי אפשר רק במדריגה נבדלת מן החומר... ורמזו החכמים עליו [נדרים לט:] שהתשובה נבראת קודם שנברא העולם, דהיינו שהתשובה היא מעלה עליונה נבדלת מן העולם הזה הגשמי, וכמו שהארכנו בזה [כוונתו לדבריו כאן]. כי אין התשובה רק סלוק החטא, שהגורם החטא הוא החומר, ואם לא היה החומר היה האדם כמו מלאך, ולא היה בו חטא כלל. ואם כן התשובה היא מצד המדריגה הנבדלת".
(140) רומז בזה ["וזאת התחלה הוא מה <b>שגזר</b> השם יתברך"] לדבריו למעלה [לאחר ציון 106], שכתב: "ואם תאמר, מה שייך בריאה בתורה, והיא דבר שאין בו ממש כלל. ואין זה קשיא למבין, 'כי הוא אמר ויהי הוא צוה ויעמוד' [תהלים לג, ט], כי הגזירה על דבר מה שהוא גוזר הוא נקרא בריאה". לכך חזר וכתב כאן תיבת "שגזר" כדי להורות שאיירי בגזירה שקדמה לעולם שתהיה תשובה [ראה למעלה הערות 107, 108, ולהלן הערות 157, 185].
(141) כמבואר למעלה ציונים 121-130.
(142) תמצית נקודתו היא שהתשובה באה לסלק את החטא מן האדם, וסילוק זה יכול להעשות רק ע"י דבר שהוא עצמו מסולק מהחטא, ד"מיגו דזכי לנפשיה, זכי נמי לחבריה" [ב"מ ח.]. וזה ניתן להעשות רק עם התחלה אלקית פשוטה, המופקעת מהחטא. אך אין בידי התחלה גשמית לעשות כן, כי הגשם עצמו שייך אל החטא, ואיך יועיל להפקיע האדם מן החטא, כאשר הוא עצמו אינו נבדל מהחטא. ועל כגון דא אמרו חכמים [ברכות ה:] "אין חבוש מתיר עצמו מבית האסורים", וק"ו שלא יוכל להתיר אחרים. וכן אמרו [עירובין צב.] "וכי רבי לא שנאה, רבי חייא מנין לו". דוגמה לסברה זו; בנתיב העבודה ר"פ יח [א, קלב.] כתב: "אמרו בפרק ערבי פסחים [פסחים קיח.], קשים מזונותיו של אדם יותר מן הגאולה, דאילו בגאולה כתיב [בראשית מח, טז] 'המלאך הגואל אותי מכל רע'. ואילו במזונות של אדם כתיב [שם פסוק טו] 'האלקים הרועה אותי מעודי'. פירוש זה, כי הגאולה היא כאשר אחד הוא תחת רשותו של אחר, והוא יוצא מרשות אחר לחירות. ולכך המלאך יכול להוציא אותו ולגאול אותו, כי המלאך אין נמצא דבר זה בו, שיהיה המלאך תחת רשותו של אדם... לכך כאשר אחד הוא תחת רשותו של אחר, הוא צריך לגאולה. ולא שייך שעבוד במלאך שיהיה צריך לגאולה, ולכך אפשר שיהיה המלאך גואל אותו, מאחר שלא נמצא בו החסרון הזה, הוא השעבוד במלאך. אבל הפרנסה שהוא קיום של אדם, כי אחר שנברא האדם צריך לקיום, הפרנסה מקיימת האדם. והנה העליונים גם כן צריכים אל הקיום מן השם יתברך, שהוא יתברך מקיים אותם. ואיך יהיה דבר זה על ידי מלאך, מאחר כי גם המלאך צריך לקיום. כי מאחר שגם המלאך צריך לזה, אינו יכול להשלים אחר. ולפיכך הפרנסה היא על ידי השם יתברך בעצמו. וזהו 'האלקים הרועה אותי מעודי', ואילו בגאולה כתיב 'המלאך הגואל אותי'" [הובא למעלה פס"ז הערה 174]. הרי המלאך יכול להיות גואל, אך אינו יכול להיות מפרנס, כי הוא עצמו זקוק לפרנסה, ואיך ישלים אחר. <b>דוגמה שניה;</b> באור חדש פ"ב [תקכז.] כתב: "מפני כך באה הגאולה על ידי מרדכי ואסתר, כי אם לא כן [פירוש, אם אסתר היתה פועלת לבדה ללא מרדכי], לא היה ראויה אסתר לגאול את ישראל, כי אין ראוי שתבוא הגאולה על ידי אשה, כי עצם האשה שהיא תחת בעלה משועבדת, ואין האשה מוכנת לגאול את אחר".
(143) כמו שנאמר [בראשית יג, ט] "אם השמאל ואימנה", ותרגם אונקלוס [שם] "אם את לציפונא אנא לדרומא". ורש"י [במדבר לה, טו] כתב: "רוח מזרחית קרויה 'פנים' ומערבית קרויה 'אחור', לפיכך דרום לימין וצפון לשמאל". ולמעלה הקדמה שלישית [קכז.] כתב: "ואל הדרום, שזה הצד נקרא 'ימין' בכל מקום". ובהמשך שם [קלו:] כתב: "צד דרום נקרא 'ימין'". ולמעלה פמ"ז [תקג.] כתב: "צד צפון שנקרא 'שמאל', ודרום 'ימין'". ובנצח ישראל פ"ה [פה:] כתב: "כי הדרום נקרא ימין בכתוב, וממילא צפון הוא השמאל". וכן הוא שם ר"פ ו [קמז:]. ושם פי"ז [שצז.] כתב: "הדרום נקרא ימין בכל מקום, כדכתיב [תהלים פט, יג] 'צפון וימין אתה בראתה'". וכן הוא שם פל"ד [תרמז:]. וכן כתב בבאר הגולה באר הששי [רפז.], דרשת שבת הגדול [קצו.], ח"א לב"ב כה. [ג, פ:], ח"א לסנהדרין נט: [ג, קסד:], ועוד [הובא למעלה הקדמה שלישית הערה 23, ופמ"ז הערה 320].
(144) לשונו למעלה פל"ט [כז.]: "נמצא כי המוח התחלת כח התנועה, והזרוע הוא מקבל כח התנועה. לכך ציותה התורה להניח תפילין בראש ובזרוע; להיות שם ה' על הראש, ששם התחלת כח התנועה במה שהוא חי, ועל הזרוע, כלי מקבל התנועה. אמנם הנחתן ביד שמאל [מנחות לז.], ולא בזרוע ימין, כי יד הימין קודם, ואחר כך השמאל, ומאחר שיש תפילין על הראש, ששם התחלת התנועה, אין תפילין על הימין, כי אם בשמאל, שהוא סוף וגמר". ובנצח ישראל פ"ה [פה:] כתב: "הימין אין שם רבוי כלל, כי הוא ראשון, ואין בראשון רבוי כלל. אבל השמאל הוא השני, ומשם הרבוי". ושם פ"ח [רז.] כתב: "יד הימין, שהוא התחלה... יד שמאל, שהיא השניה, והיא גמר". ואמרו חכמים [שבת סא.] "תנו רבנן, כשהוא נועל, נועל של ימין, ואחר כך נועל של שמאל... כשהוא רוחץ, רוחץ של ימין, ואחר כך רוחץ של שמאל. כשהוא סך, סך של ימין, ואחר כך של שמאל". ובדר"ח פ"א מ"א [קלו:] כתב: "ואחר באה הקבלה לזקנים, שהם סמוכים ליהושע לגמרי, שהם מקבלים בראשונה מצד הימין". וראה למעלה פמ"ז הערה 321. וצרף לכאן דברי הפחד יצחק ר"ה [מאמר ד, אות ח], שכתב: "הרצון של מתן שכרם של זכויות הוא הרצון המקורי הפועל בתור כח ראשון. ואילו הרצון של תשלום עונשם של חובות הוא רצון הפועל בתור כח שני, שאינו אלא נמשך מן הרצון המקורי לשם שיווי המשקל של מאזני המשפט. ואם באנו למנות אבות ותולדות ברצון, היינו אומרים שענין המתן שכר הוא פעולתו של רצון - אב, ואילו ענין תשלום העונש הוא פעולתו של רצון - תולדה". ואמרו חכמים [ברכות ד:] "תנא, מיכאל באחת, גבריאל בשתים". ובקונטרס שב דנחמתא לגר"י ענגל [בסוף ספר קונטרס ע' פנים לתורה] כתב: "מיכאל באחת וגבריאל בשתים... ונראה הטעם, כי נודע שמיכאל הוא מלאך החסד, וגבריאל הוא מלאך הדין [ראה למעלה פס"ח הערה 43, ולהלן פע"א הערה 55]. והנה הדין תמיד מורכב מחסד ודין, כי סבת הדין הוא החסד, כי עונשי השם יתברך אינם נקמניות חלילה, כי אם לטובת הנענש שיתעורר לתשובה, או לזכך הנפש מגיעול החטא, ותהיה נקיה באחריתה לשוב לשרשה למעלה. ואם כן שליחות גבריאל תמיד מורכבת משני דברים, מחסד ודין. מה שאין כן מיכאל, שהוא שליח החסד... ועל כן ענין שליחותו הוא רק דבר אחד, החסד לבד, וזהו 'מיכאל באחת גבריאל בשתים'" [הובא למעלה פכ"ג הערה 53].
(145) "שניות" היא רבוי מחולק שאינו מתאחד, ועומדת כנגד "אחדות". וכן כתב למעלה פ"ט [תצג.]: "לכך היו האבות שלשה, וזה מפני שהשנים נקראו 'שנים' מפני השניות, וכל שניות אין בו אחדות. אבל בג' אין בו שניות, בעבור השלישי הנוסף המקשר את השנים. ולכך נקראו ג' אבות, בעבור שהם מתאחדים להיות אבות ביחד לישראל, ובשנים אין האחדות רק שניות". ולמעלה פל"ח [תשכז.] כתב: "ומה שאמר [ר"ה יא.] 'הלילה הזה משומר ובא מן המזיקין' הוא ענין גדול מאוד, נתבאר במה שיום פסח נקרא 'ראשון' [ויקרא כג, ז]... כי הוא ראוי להקרא 'ראשון' מצד שהוא בחודש ראשון גם כן. ואין המזיקים שולטים בזה, כי אין מזיקים שולטים רק בשניות, כמו שידוע במה שאמרו חכמים [פסחים קט:] שלא לאכול זוגות ולשתות זוגות, כי המזיקים שולטים על זה, ואינם שולטים על אחדות... והלילה הזה אין בו שניות כלל, שהרי הוא ליל חג ראשון בחדש הראשון. ולפיכך הקשו בפרק ערבי פסחים [פסחים קט:] מהא דתקנו חכמים ארבע כוסות, שהם זוגות, וכי תקנו רבנן דבר דאתו לידי סכנה. ומתרץ, 'ליל שמורים' כתיב [שמות יב, מב], ליל המשומר ובא מן המזיקים. פירוש הזוגות אינו מזיק בלילה זה, כי הלילה הזה אין בו זוג, כי הוא ראשון לגמרי". וכן נאמר [בראשית א, ה] "ויהי ערב ויהי בוקר יום אחד", ופירש רש"י [שם] "לפי סדר לשון הפרשה היה לו לכתוב 'יום ראשון'... למה כתב 'אחד', על שם שהיה הקב"ה יחיד בעולמו, שלא נבראו המלאכים עד יום שני". ובגו"א שם אות כב [יד:] כתב: "אין הפירוש 'יום אחד' יום שהיה הקב"ה בו אחד, שזה היה דרש רחוק מאד. אלא פירושו כמשמעו, שהיום אחד. רק מפני שהוקשה להם דהוי למכתב 'יום ראשון'... וכתב 'יום אחד' להודיעך כי זה היום היה אחד, שלא היה ביום הזה שום שניות לגמרי, רק אחדות גמור". ובנצח ישראל פמ"ה [תשסג:] כתב: "כי השנים הם כנגד שני הפכים, שהם שנים, והם מחולקים, ואין להם אחדות כלל. ולכך שנים יש בו רבוי, ואין בו אחדות, אחר שהם נגד שני הפכים אשר לא יתאחדו". ובדר"ח פ"ג מ"ג [קה:] כתב: "כי שנים הם מחלוקים, ואין למספר זה מאחד כלל. ולפיכך לא תמצא מספר שנקרא לגמרי על שם רבוי כמו 'שנים', במ"ם הרבוי, כי שנים תחלת הרבוי" [ראה למעלה פס"ט הערה 142, וש"נ, להלן הערה 158, פע"א הערה 70, ו"הלכות פסח בקצרה" הערה 27].
(146) לשונו למעלה הקדמה שלישית [קמו.]: "כאשר זרעו של עשו בעולם יש התנגדות לישראל, וכאילו זרעו הוא השניות שיש בעולם, אם כן לא יתכן שיהיה שם כבודו נגלה ונמצא בעולם בשלימות, כי שמו בשלימותו הוא אחד". ובגו"א שמות פי"ז אות יג [שמח:] כתב: "כל זמן שאין אחדות בעולם, ונמצא זרעו של עשו בעולם שהם מתנגדים, והנה השניות בעולם... כי השניות והחלוק בעולם הזה, והחלוק אינו שלם". ובנצח ישראל פ"ס [תתקכד.] כתב: "כל זמן שעמלק בעולם, נמצא השניות בעולם, שהוא מתנגד לישראל". ובבאר הגולה באר הרביעי [תעד.] כתב: "דע, כאשר תמצא בתורה בכל מקום לשון 'חרון אף', תמצא זה בענין חטא עבודה זרה... ומזה יצא אל הרמב"ם ז"ל בספרו [מו"נ ח"א פל"ו] שלא נמצא 'חרון אף ה'' רק בעניין עבודה זרה. אמנם הקשו עליו [שמות ד, יד] 'ויחר אף ה' במשה'... [שמות כב, כג] 'וחרה אפי והרגתי אתכם וגו''. ואני אומר, שאין דעת הרב שלא ימצא לשון זה כלל על שום חטא בעולם מזולת עבודה זרה, רק שבעבודה זרה וכיוצא בו נמצא לשון 'חרון אף'. וזה כי הוא חֵטְא שהוא מתנגד אל כבודו יתברך לעשות אלהים זולתו, והמסכה צרה אליו. וזהו התנגדות אל ה', כי כל שניות הוא התנגדות, וזה מביא חרון אף, ולפיכך בעבודה זרה יש חרון אף. וכן כל כיוצא בזה" [הובא למעלה הקדמה שניה הערה 147].
(147) כמו שנאמר [בראשית ב, טו] "ויקח ה' אלקים את האדם וינחהו בגן עדן וגו'", ודרשו חכמים [ב"ר טז, ה] "'וינחהו'... להניחו ולהגן עליו ולעדנו מכל אילני עדן... נתן לו מצות שבת, כמו דאת אמר [שמות כ, יא] 'וינח ביום השביעי'". הרי שגן עדן הוא מקום מנוחה ועונג. ובמדרש הנעלם [בראשית ב, טו (צא:)] אמרו "'ויניחהו בגן עדן', כדי להיות לו מנוחה". ובדר"ח פ"ה מ"כ [תפו.] כתב: "וידוע כי הגן עדן שם השקט והשלוה... שנקרא 'עדן' [בראשית ב, טו], והעדן הוא השקט מנוחה ושאנן". והרי כך ישראל קדושים מתפללים [תפילת יזכור] "בגן עדן תהא מנוחתו". ובנר מצוה [קטז:] כתב: "כי האדם אחר מותו הוא מוכן שיהיה לו מנוחה", וכוונתו שם לגן עדן [כדמוכח שם]. ובח"א לב"ב עה. [ג, קח:] כתב: "בגן עדן, אשר שם הנחה והשקט ועונג". ובמאמר העיקרים לרמח"ל איתא "הנה הוכנו מקומות לנשמות בצאתן מן הגוף; אחד לנוח בו אם זוכה עד זמן התחיה. ואחד ליצרף בו בעונשין אם עונות בה, שמונעין אותה ממנוחה. והנה מקום המנוחה נקרא גן עדן". ובילקו"ש [ח"ב רמז תרנט] אמרו "בשעה שהרשעים יוצאין מגיהנם ורואים את הצדיקים בשלוה בגן עדן, נפשן מתמעטה עליהן". והרד"ק בספר השרשים [שורש עדן] הביא את הפסוק [נחמיה ט, כה] "ויתעדנו בטובך הגדול", וביאר שהוא כמו "ויתענגו".
(148) פירוש - אין כלפי הנמצאים בגן עדן שום התנגדות ודין, אלא מנוח ועונג.
(149) כי דרום נקרא "ימין", ויד ימין היא אחת, וכמו שביאר למעלה.
(150) "בראת גן עדן בראת גיהנם, בראת צדיקים ובראת רשעים" [סוטה כב.], ופירש רש"י [שם] "בראת צדיקים - לנחול גן עדן. בראת רשעים - לירש גיהנם". הרי גן עדן הוא ההפך גיהנם, כפי שצדיקים הם הפך רשעים. וכן אמרו [עירובין יט.] "תקנת גיהנם לרשעים, גן עדן לצדיקים".
(151) כמו שאמרו [עדיות פ"ב מ"י] "משפט רשעים בגיהנם שנים עשר חדש". הרי שהגיהנם הוא מקום דין. ולמעלה פל"ד [תקפז.] כתב: "גיהנם הוא העדר בריאה, ולפיכך כל אשר ראוי לו האבדון והעדר, יבא אל גיהנם, ששם העדר הבריאה וחסרון הבריאה". ולמעלה פמ"ז [תנח.] כתב: "ודע בכל מקום שאמרו 'אש של גיהנם' [פסחים נד.], רצה לומר כי אשר שם מתדבקים הרשעים, יוצא משווי המציאות. ולפיכך שם הוא דין הרשעים, שיצאו מן השווי ומן היושר בעולם הזה, ולכך נדונים בגיהנם, שהוא יוצא מן השווי בחזקו. ולפיכך נקרא 'אש של גיהנם', כי האש הוא כח פועל יוצא מן השווי לגמרי, מתנגד אל האדם. כי האדם יש לו מציאות שוה, לכך מתנגד אליו כח האש, היוצא מן השווי". ובנצח ישראל פל"ו [תרפ.] כתב: "אין הגיהנום רק חסרון המציאות, וכמו שמוכח עליו הכתוב שנקרא [ירמיה ב, ו] 'ציה וצלמות', שאין עליו שם מציאות כלל, ואינו נכלל במציאות. ולפיכך יבאו שם החוטאים, הם הרשעים, שהם אנשי חסרון". ובנתיב העבודה ר"פ ט [א, קג.] כתב: "כי אין הגיהנם רק ציה וצלמות [ברכות טו:], ששם החסרון בכל, ואין על הגיהנם שם מציאות כלל. ולכך נקרא... 'צלמות' ששם המיתה. ורוצה לומר ההעדר, שכל מיתה הוא העדר, והוא לחוטאים שהם בעלי חסרון, ולכך משפטם בגיהנם". ובח"א לב"ב עד. [ג, ק:] כתב: "קרא הגיהנם שפועל ברשעים 'אש', מפני כי האש יש לו חוזק גדול, והוא כנגד האדם. והגיהנם, שהוא דין רשעים, יש לו חוזק ותוקף נגד האדם, ולכך הגיהנם, שהוא דין הרשעים, נקרא 'אש'" [ראה למעלה פמ"ז הערות 153, 156].
(152) שהוא צד צפון. ובדר"ח פ"ה מ"כ [תצד:] כתב: "סידר צד שמאל, שהוא הגיהנם, וצד ימין, שהוא גן עדן". והקהלת יעקב ערך גן [ב] כתב: "הגן עדן הוא בדרום מימין, והגיהנם בצפון משמאל. וזה שאמר [קהלת י, ב] 'לב חכם לימינו ולב כסיל לשמאלו', לצד גיהנם. וזה שאמר [ירמיה א, יד] 'מצפון תפתח הרעה'". וראה להלן פע"א הערה 115.
(153) פירוש - ביום שני של הבריאה לא נאמר "וירא אלקים כי טוב", לעומת שאר ימי הבריאה.
(154) לשונו בנתיב העבודה ר"פ ט [א, קג.]: "וידוע כי הגיהנם נברא ביום שני, והשני הוא הפך האחד" [הובא למעלה פל"ח הערה 34, ופ"מ הערה 146]. ובתפארת ישראל פי"ח [רעו:] כתב: "כי התחלת יסוד הגיהנם נמשך מן מדרגה השניה. ודבר זה בארו חכמים בחכמתם במה שאמרו כי לכך לא נאמר 'כי טוב' בשני של בריאת עולם, שבו אברא גיהנם. וזה כי הגיהנם אין בו שלמות, שאילו היה בו שלמות לא באו שם הרשעים שאינם שלמים בעצמם. וכל מספר בעולם יש בו שלמות, חוץ ממספר שנים... ומזה נמשך הגיהנם, שהוא הבלתי שלם. ואין ספק בפירוש זה למי שיודע בסתרי החכמה. ובשביל כך לא נאמר בשני 'כי טוב', שלא נאמר 'כי טוב' רק על דבר השלם, ודבר שאינו מושלם אינו טוב... כי הגיהנם הוא מן השניות, שאין בו השלמה כלל". וכן חזר וכתב בח"א לב"ב עד. [ג, ק.]. וכן הזכיר ענין זה בקצרה בנתיב השלום ס"פ א [א, ריח:], ח"א לסנהדרין קט: [ג, רסה.], ושם קי. [ג, רסו.]. <b>ומה שאמרו</b> במדרש שהגיהנם נברא ביום שני, ובגמרא [נדרים לט:] אמרו שהגיהנם נברא לפני שנברא העולם, אין בזה התחלת קושיא, כי כבר ביאר למעלה [לפני ציון 108] שהגמרא עוסקת בגזירה שגזר הקב"ה שיהיה גיהנם, וזה היה לפני שנברא העולם [כי הפשוט קודם למורכב, וראה להלן ציון 157]. אך המדרש עוסק בבריאת הגיהנם בפועל, וזה היה ביום שני.
(155) פירוש - הגיהנם נברא ביום שני, כי הזמן של יום שני מתיחס לשניות שיש לגיהנם. ואודות שהזמן מתייחס לדבר המתהוה בו, כן כתב למעלה פכ"ט [תק:]: "כי הזמן מסודר להיות נבראים בו הבריות, כמו שהיה כל יום ויום מששת ימי בראשית נברא בו מה שראוי להיות נברא בו". ולמעלה פנ"א [יא.] כתב: "כי הדבר שנתהוה מתיחס אל הזמן שנעשה בו אותה הויה". ולמעלה פס"ח [לאחר ציון 44] כתב: "לכל הדברים תמצא שעה וזמן בפני עצמו, מחולק מן השני, כי יש זמן מיוחד לכח המים, ויש זמן מיוחד לכח האש, וכן כל דבר ודבר יש זמן מיוחד". ובגו"א בראשית פ"א סוף אות כב [טו.] כתב: "כי הזמן שהוא מתיחס אל הנמצא בו הוא ברור". ובנתיב השלום ס"פ ב [א, רכה.] כתב: "כי המחלוקת ראוי שיהיה נברא ביום ב' [ב"ר ד, ו], כי השני הוא מחולק, וראוי שיהיה נברא בו המחלוקת, שהוא חלוק דברים". ולמעלה [פנ"א הערה 46, ופס"ח הערה 45] הובאו הרבה מקבילות ליסוד זה, כי הוא נפוץ בספריו.
(156) נראה להטעים נקודה זו [הפשיטות של גיהנם] על פי מאמרם [שבת קיח.] "כל המקיים שלש סעודות בשבת, ניצול משלש פורעניות; מחבלו של משיח, ומדינה של גיהנום, וממלחמת גוג ומגוג". ובבאר הגולה באר השני [רה.] כתב: "תמיה בעיניהם, כי מה ענין ג' סעודות שאמרו, שיהיה בהם ניצול משלש פרעניות, שהם דיני גיהנם, חבלי המשיח, ומלחמות גוג ומגוג... אבל אין התמיה למי שמבין. כי כאשר מקיים ג' סעודות בשבת, ומודה כי הוא יתברך ברא עולמו בהשלמה, ניצול מג' פורעניות אלו שהם בעולם. דהיינו, כי יש דינה של גיהנם, ודבר זה כנגד הסעודה של לילה. ומפני שהוא מאמין כי השם יתברך ברא עולמו בהשלמה גמורה, דבר זה מציל מדינה של גיהנם, שהוא כמו לילה... מאחר שאוכל הסעודה שמורה על השלמת העולם, ראוי שלא יגיע אליו מה שהוא חסרון בעולם. לכך אמר שהוא ניצול מן אלו ג' פרעניות, כי אלו הם חסרון בעולם נחשבים. לא כמו שאר פרעניות [כמו רעב, חולי, וכיו"ב], שהם מצד חטא האדם, ובאים פרעניות לעולם מצד חסרון האדם, שהוא החטא. אבל אלו ג' פרעניות הם בעולם לא מצד החטא. אף כי בודאי הגיהנם מוכן לרשעים וחוטאים, מכל מקום עצם בריאה היה קודם שחטא האדם. ולא כן שאר פורעניות, הם באים לעולם אחר שחטא האדם. ומי שהוא מקיים ג' סעודות, מודה שהשם יתברך השלים העולם בהשלמה גמורה. ואף כי ברא השם יתברך הגיהנם, אין זה באמת חסרון, שאם לא היה הגיהנם, לא היה כאן עונש הרשעים, ולא היה כאן יראת העונש". ובח"א לשבת קיח: [א, נז:] כתב: "כי אלו ג' [פורעניות]... אינו במקרה, כמו רוב הפורענות שהם בעולם שהם במקרה מצד החטא. ואלו ג' פורענות הם בעצם, [ש]כך הם מששת ימי בראשית נגזרו אליו ג' פורענות... ואי אפשר שלא יהיה הצלה מן אלו ג' פורענות, שאלו ג' פורענות הוא מצד חסרון העולם, לכך יש בו אלו ג' פורענות מסודרים מן השם יתברך, לא מצד החטא, רק מצד עצם הבריאה... וג' סעודות של שבת המורים על הטוב שיש בבריאת השם יתברך, ולכך באו אלו ג' סעודות, ולפיכך מצד הטוב והשלימת שיש בבריאה, ינצלו מג' פורענות מצד חסרון הבריאה". הרי שהגיהנם נברא לפני החטא, ואינו באמת חסרון, ואינו מקרה, אלא מסודר מה', ולכך יש לגיהנם פשיטות של צד צפון.
(157) שוב מדגיש שמדובר בגזירת הקב"ה, וכמבואר למעלה הערה 140.
(158) יש להבין, שכשם שהגיהנם נברא ביום שני מחמת שזהו הזמן המתאים לענינו [שניות], כך היה צריך להיות עם גן עדן, שיברא ביום ראשון, כי "הימין נקרא יד אחת, והיא ראשונה, ואין בה שניות... ולפיכך הגן עדן, ששם המנוח והעונג, ואין התנגדות כלל, הוא כנגד צד דרום, שהיא אחת, ואין בה שניות" [לשונו כאן]. ומדוע גן עדן לא נברא ביום ראשון, שבמדרש [ילקו"ש ח"א רמז לד] אמרו "גיהנם נברא בשני, וגן עדן בשלישי". וצריך לומר שביום ראשון לבריאה לא נברא דבר, כי הוא מורה על אחדותו יתברך, וכמו שנאמר [בראשית א, ה] "ויהי ערב ויהי בוקר יום אחד", ופירש רש"י [שם] "לפי סדר לשון הפרשה היה לו לכתוב 'יום ראשון'... למה כתב 'אחד', על שם שהיה הקב"ה יחיד בעולמו, שלא נבראו המלאכים עד יום שני". ובגו"א שם אות כב [יד:] כתב: "אין הפירוש 'יום אחד' יום שהיה הקב"ה בו אחד, שזה היה דרש רחוק מאד. אלא פירושו כמשמעו, שהיום אחד. רק מפני שהוקשה להם דהוי למכתב 'יום ראשון'... וכתב 'יום אחד' להודיעך כי זה היום היה אחד, שלא היה ביום הזה שום שניות לגמרי, רק אחדות גמור". ו"אחדות גמור" שוללת אף בריאת המלאכים הנבדלים, וק"ו שאר נבראים. אך זה אינו, כי בבאר הגולה באר החמישי [קלג.] ביאר ששמים וארץ ורוחו של משיח נבראו ביום ראשון, ורק המלאכים נבראו ביום שני, משום שיש בהם חילוק ורבוי [כמו מיכאל וגבריאל, והובא להלן הערה 184]. ולפי זה הדרא קושיא לדוכתא, מדוע גן עדן לא נברא גם כן ביום ראשון, כפי ששמים וארץ ורוחו של משיח נבראו בו. ויל"ע בזה. <b>ויש להבין</b>, מה עניינו של גן עדן להברא ביום שלישי דייקא. ויש לומר, שיום שלישי הוא היום השייך לאחדות, וכמו שכתב למעלה פ"ט [תצג.]: "לכך היו האבות שלשה, וזה מפני שהשנים נקראו 'שנים' מפני השניות, וכל שניות אין בו אחדות. אבל בג' אין בו שניות, בעבור השלישי הנוסף המקשר את השנים. ולכך נקראו ג' אבות, בעבור שהם מתאחדים להיות אבות ביחד לישראל, ובשנים אין האחדות רק שניות" [ראה למעלה פנ"ח הערה 46, ופרק זה הערה 145]. וכשם שיום שני הוא הזמן התואם לבריאת גיהנם, כך יום שלישי הוא הזמן התואם לבריאת גן עדן.
(159) פירוש - לאחר שביאר שתורה היא כנגד אמצע, תשובה כנגד צד מזרח, גן עדן כנגד צד דרום, וגיהנם כנגד צד צפון, מעתה מבאר שכסא הכבוד כנגד צד מעלה. ובהמשך יבאר את השנים האחרונים [בית המקדש כנגד צד מערב, ושמו של משיח כנגד צד המטה].
(160) פירוש - צד מעלה מורה על ההתנשאות ביחס לדבר שנמצא תחתיו. ולמעלה פמ"ז [תקד.] כתב: "וחלק מדת הכבוד לנשר, כי אין מדת הכבוד רק התרוממות, שהוא מתרומם. ואין בעל חי יותר מתרומם מן הנשר... כי מדת התרוממות אחד הוא, והכל נכלל בשם 'התרוממות'. כי שאר הנבראים דרך שפלות על הארץ, ודרך הנשר למעלה, דרך כבוד ביותר. וזהו הכבוד בעצמו שיש לו משאר הנבראים". והפחד יצחק [שבועות מאמר ח אות ח] כתב: "עלינו לדעת כי כל עצמו של המושג 'כבוד' הנמצא בהכרתנו נובע הוא מתוך הרגשת חילוקי המדרגות הנמצאות בעולם. כי מכיון שישנן מדרגות רמות זו למעלה מזו, ומדרגות נמוכות זו למטה מזו, המדרגה הנמוכה צריכה היא להרים עיניה בכדי להסתכל בזו שלמעלה הימנה. הרמת עינים זו קרויה היא 'כבוד'". והמו"נ [ח"א פ"כ] כתב: "'רם' הוא... ענין רוממות המעלה, כלומר הגדולה והכבוד והיקר". וצרף לכאן מאמרם [שבת יא.] "כל עיר שגגותיה גבוהין מבית הכנסת לסוף חרבה, שנאמר [עזרא ט, ט] 'לרומם את בית אלקינו וגו''". ובח"א שם [א, ב:] כתב: "פירוש, כי הדבר הבלתי גשמי מתרומם ומתעלה על הדבר הגשמי, כי הגשמי פחות ושפל נגד הבלתי גשמי. וכאשר הוא מרומם הבית שהוא חול על הבלתי גשמי, דבר זה הפך הסדר, אשר ראוי שיהיה הבלתי גשמי מתרומם ומתעלה על הגשמי. כי השפלות ראוי לגשמי, וההתעלות ראוי לבלתי גשמי. וכאשר דבר יוצא מן הסדר, דבר זה חורבנו ובטולו, כאשר יש כאן הפך הסדר" [הובא למעלה פמ"ז הערה 323, וש"נ, ופנ"ט הערה 23].
(161) כי אם היה מתערב עמו צד המטה, שוב אין זה פשיטות, אלא הרכבה.
(162) דיוק לשונו מורה שכוונתו כדלהלן; בעולם הגשמי צד "מעלה" תמיד נאמר ביחס ולעומת דבר שנמצא למטה ממנו ["כי המעלה הוא ההתנשאות על הדבר"], ואין "מעלה" דבר העומד בפני עצמו, אלא ביחס לזולתו הנמוך ממנו. לכך "צד המעלה של עולם הגשמי יש עמו המטה". מה שאין בשאר צדדים [מזרח, מערב, צפון, ודרום], הרי שם "מזרח" אינו נאמר ביחס למערב, אלא הוא עומד בפני עצמו. לכך רק כאשר מדובר בצדדים של מעלה ומטה ציין המהר"ל שאין אחד ללא השני, ולא כתב כן על שאר צדדים. אמנם כל זה בעולם הגשמי, אך כסא הכבוד הוא "מעלה" בעצם ובפני עצמו, ולא רק ביחס ולעומת המטה והנמוך. וזהו שכתב על כסא הכבוד שהוא "המעלה במוחלט", ולא רק המעלה היחסי.
(163) מוכיח מפסוק זה שהכסא עצמו [ולא רק היושב עליו] הוא רם ונשא. וכן כתב הרד"ק [ישעיה ו, א] "'רם ונשא' הוא על הכסא". אמנם המלבי"ם [שם] כתב: "רם ונשא - מוסב על ה' הנזכר".
(164) כי אין אצלו יתברך ישיבה, וכמו שכתב הרמב"ם [הלכות יסודי התורה פ"א הי"א]: "כיון שנתברר שאינו גוף וגוייה, יתברר שלא יארע לו אחד ממאורעות הגופות... לא ימין ולא שמאל, ולא פנים ולא אחור, ולא ישיבה ולא עמידה".
(165) פירוש - "מדריגת מלכות עולם" היא קישור הקב"ה לעולם על ידי היותו מלך העולם, וזו מדריגה עליונה, וזה נקרא "כסא הכבוד", "ולא יהיה השם יתברך מסולק מן העולם לגמרי, רק יהיה התנשאות מלכות עולם על הנמצאים" [לשונו בסמוך].
(166) לשון רש"י [בראשית מא, מ] "כסא - לשון של המלוכה, כמו [מ"א א, לז] 'ויגדל את כסאו מכסא אדוני המלך'". ונאמר [ש"ב ז, טז] "ונאמן ביתך וממלכתך עד עולם לפניך כסאך יהיה נכון עד עולם", ותרגם יונתן [שם] "כורסי מלכותך יהי מתקן עד עלמא". ונאמר [מ"א ה, יט] "בנך אשר אתן תחתיך על כסאך", ותרגם יונתן [שם] "בריך דאתן תחותך על כורסי מלכותך". ונאמר [מ"א א, מז] "ויגדל כסאו מכסאך", ותרגם יונתן [שם] "וירבי ית כורסוהי מכורסי מלכותך". ונאמר [תהלים פט, ה] "עד עולם אכין זרעך ובניתי לדר ודור כסאך סלה", ות"י [שם] "עד עלמא אתקין בניך ואבני לדר ודר כורסי מלכותך לעלמין". ונאמר [תהלים צג, ב] "נכון כסאך מאז מעולם אתה", וכתב הרד"ק [שם] "יכירו כי נכון הוא כסא מלכותך מאז ומעולם אתה". ובגו"א שמות פי"ז אות יג [שנ.] כתב: "כי 'הכסא' רוצה לומר בכל מקום המלכות, כדכתיב 'רק הכסא אגדל', ורוצה לומר המלכות אגדל. וכן 'כסאו כשמש נגדי' [תהלים פט, לז]".
(167) לשונו למעלה הקדמה שלישית [קמז.]: "וכן 'אין הכסא שלם [עד שימחה זרעו של עשו]' [ילקו"ש ח"ב רמז תקמט]. ורצה לומר 'הכסא' היינו המלכות, שנקרא כסא, שנאמר 'רק הכסא אגדל ממך', ורצה לומר רק המלכות אגדל. ורצה לומר שאין מלכותו נגלה בעולם בשלימות". ובגו"א שמות פ"ו אות כ [קט.] כתב: "כי כסא כבודו מורה על מלכותו... וכן יורה לשון 'כסא' על המלכות, כדכתיב [בראשית מא, מ] 'רק הכסא אגדל', שפירושו רק כסא המלכות". ושם פי"ז אות יג [שנ.] כתב: "וכן 'אין הכסא שלם', כי 'הכסא' רוצה לומר בכל מקום המלכות, כדכתיב 'רק הכסא אגדל', ורוצה לומר המלכות אגדל. וכן [תהלים פט, לז] 'כסאו כשמש נגדי', ורוצה לומר אין מלכותו יתברך שמו בשלימות בעולם הזה". ובבאר הגולה באר הרביעי [תקנז:] כתב: "מורה כסא כבודו על שהוא מלך". ובתפארת ישראל פכ"ב [שכז.] כתב: "כי הכסא הוא עצם המלכות, כמו שאמר 'רק הכסא אגדל ממך'". וכן כתב בדרוש על התורה [יג:], נצח ישראל פ"ס [תתקכד.], ח"א לסוטה יז. [ב, ס.], ח"א לסנהדרין צה. [ג, קצה:], ועוד [ראה למעלה פס"ז הערה 166. ודע שהבטוים "גזר בחכמתו" או "כך גזרה חכמתו" (מו"נ ח"ג פי"ג) אינם נפוצים בספריו, וכתבם רק פעמים בודדות].
(168) פירוש - קודם שנברא העולם הקב"ה גזר שתהיה בעולם מדריגת מלכות ה' בעולם. ואודות שיש למלכות ה' מדריגה עליונה, זו אינה צריכה לפנים. ובח"א לר"ה כא: [א, קכג.] כתב: "כי מצד מדריגות המלכות יש מדריגה גדולה, ובפרט מלך ישראל, כמו שלמה שנאמר [דהי"א כט, כג] 'וישב על כסא ה'', שהיה מולך על עליונים ועל תחתונים [סנהדרין כ:], אשר ראוי אליו מצד המלכות מדריגה פנימית". הרי למלכות ישראל יש מדריגה פנימית מחמת שהיא ישיבה על כסא ה', וק"ו בן בנו של ק"ו כלפי מעלה. וראה למעלה פמ"ו הערה 190, ופמ"ז הערה 355.
(169) כן ביאר כמה פעמים שיש להוציא מדעת הכופרים הטוענים חלילה שעזב ה' את הארץ. וכגון, למעלה פמ"ז [תמד.]: "ודע כי ג' אמונות הם יסוד הדת, וכאשר חס ושלום תפול אחת מהם, תפול הדת בכללה; האחת, הוא ההשגחה, שהוא משגיח בתחתונים, ולא כמו שאומרים המינים [יחזקאל ח, יב] 'עזב ה' את הארץ'". ובתפארת ישראל פל"ט [תרא.] כתב: "כי לא שייך לומר כי שמו יתברך נבדל מן העולם הזה, כי בודאי העולם הוא תלוי בו יתברך, וממנו הכל, וכל אשר בעולם הוא ממנו, ואין השם יתברך נבדל מן העולם". ובבאר הגולה באר הרביעי [תמו:] כתב: "דע, כי יש דעות פלוסופים שאמרו 'עזב ה' את הארץ', והוא מסולק מן התחתונים. ובמאמר הזה באו לבאר הפך דעתם וכוונתם, כי הוא יתברך אינו מסולק מן העולם, ורצונו מתאחד עם הנמצאים". ושם בהמשך הבאר [תסב:] כתב: "להוציא מלב המתפלספים, אשר אמרו כי 'עזב ה' את הארץ', לשפלות ולפחיתות העולם השפל". ובדר"ח פ"ג תחילת מ"ז [קפג.] כתב: "אף על פי שכתוב [תהלים קטו, טז] 'השמים שמים לה' והארץ נתן לבני אדם', לא שיהיה השם יתברך מסולק מן העולם הזה, שאם כן לא היה השם יתברך עם האדם, אבל אין השם יתברך מסולק מאתו". ובדרשת שבת הגדול [ר:] כתב: "שלא יעלה על הדעת כמו שהיו אומרים, אף על גב שהוא יתברך מלך העולם, עם כל זה עזב הארץ, ואינו משגיח בעולמו לגדולתו ולרוממותו, כי לפעמים לפי גדלות ורוממות המלך אינו רוצה למלוך על עם שהוא שפל בעיניו... וכן דוד המלך ע"ה היה תמיהה בעיניו, שאמר [תהלים קמד, ג] 'ה' מה אדם ותדעהו בן אנוש ותחשבהו'". וכן הרמב"ם בפיהמ"ש [הקדמתו לפרק חלק] כתב: "כי הוא השם יתברך יודע מעשיהם של בני אדם, ואינו מעלים עינו מהם. לא כדעת מי שאמר עזב ה' את הארץ". והרמב"ן [שמות יג, טז] כתב: "הנה מעת היות עבודת גלולים בעולם מימי אנוש, החלו הדעות להשתבש באמונה... ומכחישים בהשגחה, ויעשו אדם כדגי הים, שלא ישגיח הא-ל בהם, ואין עמהם עונש או שכר, יאמרו 'עזב ה' את הארץ'" [הובא למעלה פמ"ז הערה 85, וש"נ. וראה למעלה פס"ז הערות 7, 13].
(170) פירוש - מדריגת "כסא הכבוד" מורה שמלכות ה' חלה על העולם, וזו מדריגה עליונה מצד עצמה [כמבואר בהערה הקודמת]. וכן זו מעלה לעולם, וכפי שכתב למעלה פמ"ו [תו:]: "ראש השנה ויום הכפורים הוא במה שהוא יתברך מלך ואדון העולם, שיש לעולם מעלה יתירה מאוד מאוד... שהוא יתברך מלך ואדון העולם... כי מלכותו, שהוא מלך העולם, מצד הקדושה שיש לעולם, ומפני כך מולך עליהם המלך הקדוש... כי הקדושה היא המלכות... ולפיכך נבחר חודש השביעי להיות בו מלכותו. וכמו שהוא יתברך מלך העולם, שענינו שהוא מושל עליהם, כמו האדון על העבד, שהוא מושל עליו... יש לעבד בזה מעלה, במה שאדון הגדול הוא אדון לו... כי מלכות זה הוא למעלת העולם, שהשם יתברך הוא מלכו, ואין העולם חסר מלכותו".
(171) "המעלה הפשוט" - מעלה ללא צירוף מטה, וכמו שביאר למעלה.
(172) בעצם, ולא באופן יחסי כלפי המטה, וכמבואר למעלה הערה 162. ובח"א לב"מ פה: [ג, מא.] כתב: "ראו הנביאים את השם יתברך יושב על כסא רם ונשא, ודבר זה מורה התעלות, כאשר הוא מתעלה ונישא על דבר".
(173) כמה פעמים למעלה [לאחר ציונים 70, 92, 97, 157].
(174) פירוש - לאחר שביאר שתורה היא כנגד אמצע, תשובה כנגד צד מזרח, גן עדן כנגד צד דרום, גיהנם כנגד צד צפון, וכסא הכבוד כנגד צד מעלה, מעתה יבאר שבית המקדש כנגד צד מערב. ובהמשך יבאר ששמו של משיח כנגד צד המטה. והטעם שהביא את המאמר ממסכת נדרים הוא בשביל מה שהולך לבאר על בית המקדש, וכמבואר למעלה הערה 59.
(175) כמבואר למעלה הערה 123.
(176) לאחר ציונים 30, 47. וראה להלן פע"א הערה 3.
(177) לשונו להלן ר"פ עא: "התבאר לך כי בית המקדש הוא שלימות אחרון לעולם, ודבר מבואר הוא זה. ולכך כאשר אמרו [הגש"פ] 'כמה מעלות טובות למקום', מספר המעלות זו אחר זו, עד המעלה האחרונה 'ובנה לנו בית הבחירה לכפר על כל עונותינו'. הנה זהו המעלה האחרונה במה שבנה להם בית המקדש, שבאותה מדריגה ומעלה אחרונה הגיעו ישראל אל הדביקות בו לגמרי, במה שיהיה שכינתו ביניהם בקביעות". ולמעלה פ"ח [תלב.] כתב: "כי בית המקדש הוא בארץ, והוא שלימות העולם הגשמי". בבאר הגולה באר הרביעי [תלה:] כתב: "בית המקדש הוא עיקר הקדושה האלקית". ובהמשך שם [תלט.] כתב: "כי בית המקדש הוא שלימות העולם בכלל, מפני ששכינתו עם הנמצאים... כי בית המקדש שלימות המציאות בכלל". ושם באר הששי [שמז:] כתב: "על ידי הבית הזה היה חבור ישראל לאביהם שבשמים, ועל ידו היה חבור כל העולם אל השם יתברך, והיה עולם אחד". ובדר"ח פ"ה מ"ה [קנד:] כתב: "יש לך לדעת, כי אי אפשר שלא יהיה עשרה נסים במקדש, כי מאחר שהמקדש הוא קדוש, ושמו יתברך במקדש, אם לא נעשו בו הנסים, אם כן היה שוה בית המקדש לשאר מקומות, ודבר זה אי אפשר שיהיה בית המקדש שוה לשאר מקומות, שהרי לכך נקרא 'מקדש', שהוא קדוש ונבדל מן הטבע". ובנתיב התורה פי"ד [תקנא.] כתב: "כי בית המקדש עלוי העולם הזה ממדריגה הגשמית אל מדריגה העליונה הנבדלת. כי כאשר לא היה בית המקדש בעולם, נקרא העולם הזה עולם גשמי לגמרי, שאין כאן קדושה נבדלת. אבל על ידי בית המקדש מתעלה העולם הזה אל מדריגה יותר עליונה, הוא המדריגה האלקית הנבדלת, כי בית המקדש היה בית קדוש אלקי". ובגו"א בראשית פכ"ח אות כג [סז:] כתב: "בית המקדש במה שהוא בית וועד השכינה, ושם יבוא האדם לעבוד את ה', יש בו שני צדדים; מתייחס לעליונים ותחתונים, והכל שוים בו. ולא יאמרו העליונים 'לנו הוא זה' במה שרשות בני אדם בו, ולא יאמרו בני אדם 'לנו הוא זה' במה שהוא מקדש ה'... בית המקדש נברא בשתי ידים [כתובות ה.] במה שהוא כולל הכל, והוא החבור בין עליונים ותחתונים, ראוי שיהיה נברא בשתי ידים. שהידים הם מורים על חלוק והבדל צד, ואילו בית המקדש יש בו כח הכל כמו שנתבאר, שהוא הוועד בין עליונים ותחתונים". ובנצח ישראל פכ"ו [תקמו.] כתב: "שאלה גדולה מאוד, מאחר כי הוא יתברך ויתעלה 'אלקי עולם' נקרא, ואיך אפשר לומר כן, מאחר כי בית המקדש הוא עיקר פאר העולם, אם כן לא היה ראוי שיהיה שמו יתברך נקרא על העולם לומר 'אלקי עולם', כאשר בית המקדש חרב בעונינו". ובנר מצוה [עד.] כתב: "אל בית המקדש, שיש לו מעלה אלקית קדושה". ובח"א לכתובות ה. [א, קמט.] כתב: "כי הצדיקים היו בונין את בית המקדש, והיה בית המקדש מקבל קדושתו יתברך, עד שהיה [קדושת] בית המקדש מאמתתת עצמו, לא קדושה מצד מה, רק קדושה מאמתתו, לכך כתיב [שמות טו, יז] 'מקדש ה' כוננו ידיך'... רצה לומר שהוא יתברך היה מכונן אותו ומקדש אותו מאמתת עצמו, וזהו בשתי ידים" [ראה למעלה פ"ח הערה 314, פכ"ג 137, פל"ד הערה 121, פמ"ז הערות 397, 565, פנ"ט הערה 15, פס"ה הערה 30, למעלה הערות 15, 29, ולהלן פע"א הערות 4, 13, 21].
(178) פירוש - צד מערב הנמצא בעולם הזה הגשמי. ובח"א לנדרים לט: [ב, טו:] כתב משפט זה כך: "שהמערב הוא השלמה לעולם הגשמי".
(179) כפי שביאר למעלה [לאחר ציון 75] שהתחלקות הצדדים היא הבטוי הראשון של ההרכבה שיש בעולם הגשמי. וראה למעלה הערה 76.
(180) לשונו להלן פע"א [לאחר ציון 12]: "כי בית המקדש העיקר שלו אינו העצים והאבנים, שהם טפלים אצל עיקר המקדש, שהוא המדריגה הנבדלת שיש במקדש, כמו שטפל הגוף של אדם אצל הנשמה". ובנתיב התורה פ"ט [שעט.] כתב: "יש למקדש, שבו השכינה שורה, דביקות עם השם יתברך".
(181) בח"א לנדרים לט: [ב, טו:] הוסיף כאן: "וידוע כי השכינה במערב [ב"ב כה.], ולכך בית המקדש, שבו השכינה, הוא פשיטת המערב" [ראה למעלה הערות 24, 49].
(182) הוא הדבר השביעי והאחרון הנזכר במאמר [נדרים לט:].
(183) לשונו למעלה פכ"ה [תח:]: "כי השם מורה על ענין מיוחד... שכל שם מורה על דבר מיוחד". ובתפארת ישראל פ"ג [נז:] כתב: "ויראה ששמו מורה על הדבר העצמי לו, שהוא מיוחד בו האדם מכל". ובבאר הגולה באר החמישי [קב:] כתב: "כל שם מורה על מהות הדבר, ואם כן איך יקרא 'ראה' [דברים יד, יג "והראה ואת האיה והדיה למינה"], והרי כל הבעלי חיים רואים". ובדר"ח פ"ד מ"ד [פג:] כתב: "השם הוא מורה על המהות, כי השם הוא בא על מהות הדבר ועצמו שבו הוא נבדל מזולתו". ובנתיב השלום פ"א [א, ריג:] הביא את המאמר [שבת י:] ששמו של הקב"ה "שלום", וכתב: "בדבר זה תראה כמה גדול מדריגת השלום, כי שמו יתברך נקרא 'שלום'... ובודאי דבר זה צריך טעם למה שמו של הקב"ה שלום... וזה כי הוא השם יתברך עושה שלום בין כל הנמצאים, ואם לא היה השם יתברך עושה שלום בין ההפכים שהם בעולם, אין העולם מתקיים... לכך בשם הזה אשר שמו 'שלום' הוא יתברך נבדל מן הנמצאים, כי כל הנמצאים אין שלום בהם, והם צריכים אל השלום, חוץ מן השם יתברך, אשר מאתו השלום אל הכל. ומאחר שבענין זה הוא נבדל מהכל, לכך ראוי שיהיה שמו 'שלום', כי זה ענין השם מורה על דבר מיוחד שנבדל בו מאחר". ובתחילת דרוש על התורה [ט:] כתב: "נקרא 'אדם' על שם שנברא מן האדמה [ב"ר יז, ד]. אשר יש להסתפק בזה, למה נתייסד הוא בפרטית להקרא 'אדם' על שם האדמה, יותר מכל הנבראים שכלם מן האדמה נבראו". <b>ודברים אלו</b> יוטעמו על פי דברי הפחד יצחק חנוכה [תחילת מאמר ה], שכתב: "בודאי ששמו של דבר מתיחס הוא אל המיוחד שבו, ולא אל המשותף שבו. וכבר הזכרנו דבריו של המהר"ל [בחידושי ההלכות שלו למסכת שבת] שביאר את פתיחת מסכת שבת [ב.] במלאכת הוצאה, דהוא משום דאין מלאכת הוצאה נוהגת ביום טוב. והכוונה היא כנ"ל, שהשם 'שבת' מתיחס הוא יותר אל המיוחד שבו, שהוא מלאכת הוצאה, מאשר אל שאר המלאכות, אשר בהן הוא משתתף עם המקראי קודש בכלל" וקודם לכן, בתחילת מאמר ג כתב: "סברת דבריו של המהר"ל היא כי הגילוי המובהק של תוכן ענינו של כל מועד הוא דוקא במקום המיוחד לו לבדו" [ראה למעלה פכ"ה הערה 90, פכ"ט הערה 104, פל"ז הערה 46, פמ"ד הערה 46, פנ"ז הערה 66, ופס"ד הערה 55].
(184) יש להבין, במה שונה "שמו של משיח" שנברא קודם שנברא העולם, מ"רוחו של משיח" שנבראה ביום ראשון, וכמו שאמרו במדרש [ב"ר ח, א], והביאו בבאר הגולה באר החמישי [קכו.] בזה"ל: "במדרש... אמר ריש לקיש [בראשית א, ב] 'ורוח אלקים מרחפת על פני המים', זה רוחו של משיח, כמו דאת אמרת [ישעיה יא, ב] 'ונחה עליו רוח ה''... ועל זה שואלים, כי למה זה ועל מה זה שברא המשיח בששת ימי המעשה... כי האדם הוא מורכב האחרון... והפשוט הוא קודם המורכב. ולפיכך האדם שהוא מורכב אחרון, הוא נברא אחרון אל הכל, כמו שהתבאר. אבל רוחו של משיח נבדל לגמרי. ואף אם יש לו גוף, רוחו נבדל מן הגוף. וכיון שרוחו נבדל, ולכך הוא פשוט. ולפיכך נברא רוחו ראשון קודם הכל... ואין לשאול, אם כן, למה נברא רוחו של משיח קודם המלאכים, וכי יותר נבדל הוא מן המלאכים. כי מה שנבראו המלאכים ביום ב' [רש"י בראשית א, ה], ושמים וארץ נבראו קודם המלאכים, כבר פירשו במדרש [ב"ר א, ג] שאם היו נבראים המלאכים ביום ראשון, היו אומרים מיכאל היה מותח בדרומו, וגבריאל בצפונו, והמה אלהות לעולם. לכן נברא העולם קודם ביום הראשון, ואחר כך נבראו המלאכים... המלאכים אינם אחד, כי יש מיכאל, ויש גבריאל, לכך אין ראוי להם הבריאה ביום שהוא אחד... אבל המשיח, מפני שעל ידו יהיה כל העולם אחד, ולא יהיה העולם מחולק, ראוי לו שיהיה נברא ביום א', שהוא יום אחד. זהו הטעם הברור שנברא המשיח ביום הראשון, שהוא אחד" [ראה למעלה הערה 158 במה שנתקשה שם]. ונמצא ש"רוחו של משיח" היא פשוטה, ומחמת כן נבראה ביום ראשון. ואילו "שמו של משיח" הוא גם כן פשוט, אך מחמת כן נברא קודם שנברא העולם. ומה הביאור לחילוק זה. ובעל כרחך לומר ש"שמו של משיח" הוא לגמרי מנותק מהעולם הגשמי, כי מדובר במעלתו המיוחדת והנבדלת, והפשוטה לגמרי. ובדר"ח פ"ג מי"ד [שנב.] כתב: "אין גשמות בכל השמות, כי השם בא על הדבר מופשט מן הגשמי, כמו שידוע מענין השם, המורה על המהות. ומאחר שהשם בא על המהות, אין כאן דבר גשמי". ובנתיב שם טוב פ"א [ב, רמד:] כתב: "כי השם הוא על המהות, והמהות הוא מופשט מן הגשמי" [הובא למעלה פכ"ד הערה 25]. אך "רוחו של משיח" סו"ס נכללת בנבראים בעולם הגשמי, ונהי שהיא פשוטה, אך אינה פשוטה לגמרי. תדע לך, שבבאר הגולה [שם] תמה על "רוחו של משיח" ד"כי יותר נבדל הוא מן המלאכים". לאמר שהמלאכים יותר נבדלים מ"רוחו של משיח", והמלאכים עצמם יש בהם נטיה מסויימת לחומרי [כמבואר למעלה הערה 137], וק"ו ל"רוחו של משיח".
(185) כמבואר למעלה [לאחר ציון 106].
(186) פירוש - לאחר שביאר שתורה היא כנגד אמצע, תשובה כנגד צד מזרח, גן עדן כנגד צד דרום, גיהנם כנגד צד צפון, וכסא הכבוד כנגד צד מעלה, ובית המקדש כנגד צד מערב, מעתה יבאר ששמו של משיח כנגד צד המטה.
(187) שמעתי לבאר דברי קודש אלו, שכשם שאין עליון על העליון, כך אין מטה מתחת למטה, כי העליון והמטה הם הקצוות, ואין מעבר לקצה. ו"מעבר" לעליון הוא מה שהוא יותר עליון, ו"מעבר" למטה הוא מה שהוא יותר מטה. ומבחינה זו המטה שוה למעלה, שאין מעבר להם, כי הם תכלית הקצוות.
(188) לשונו בח"א לנדרים לט: [ב, טו:]: "דבר זה הוא כנגד צד המטה, כי משיח הוא ראשית לבני אדם שהם בתחתונים, ולפיכך משיח יש לו יחוס, שהוא ראשון ועליון לתחתונים".
(189) לשון הפסוק במילואו הוא "הנה ישכיל עבדי ירום ונשא וגבה מאד", ותרגם יונתן [שם] "הא יצלח עבדי משיחא ירום ויסגי ויתקוף לחדא". ובתנחומא [תולדות אות יד] אמרו "זה משיח בן דוד... שנאמר 'הנה ישכיל עבדי ירום ונשא וגבה מאד', 'ירום' מאברהם... 'ונשא' ממשה... 'וגבה' כמלאכי השרת", והובא בגו"א שמות פ"ד אות יד [עו:]. וראה למעלה פכ"ט הערות 58, 89.
(190) פירוש - אין למטה מהמטה, לכך המטה הוא "ראשית", שאין קודם לו מטה. והטעם שמדגיש שהמטה הוא "ראשית", כדי להורות את השויון בין המטה המעלה ומשיח, שכולם נקראו "ראשית" ו"ראשון" [כמו שמבאר והולך], ולכך המשיח מתייחס לצד המטה. ואודות שאין דבר קודם להתחלה [שאם כן ההתחלה היתה המשך, ולא התחלה], כן כתב למעלה פ"ה [רנג:]: "כי כל התחלה, לפניה וסמוך לה העדר, שבשביל כך הוא התחלה. ולפיכך לא היה נולד אברהם בארץ אחרת, שאם כן לא היה התחלה, ומפני שאברהם הוא התחלה היה נולד במקום שראוי להיות התחלה שקודם התחלה הוא ההעדר". ובנתיב גמילות חסדים פ"א [א, קמט:] כתב: "דבר שיש לו התחלה, הרי הוא נמצא אחר ההעדר" [ראה למעלה פ"ה הערה 25, ופל"ד הערה 10].
(191) לשונו למעלה [לאחר ציון 41]: "לפיכך כתיב [בראשית א, א] 'בראשית ברא אלקים את השמים ואת הארץ', שקולה הארץ כמו שמים, ושניהם נקראו 'ראשית'; שכמו שיפול שם 'ראשית' על ההתחלה, כך יפול שם 'ראשית' על התכלית, שהוא ראשית מצד ההשלמה". וראה למעלה הערה 42.
(192) כמו שאמרו [פסחים ה.] "בשכר שלשה 'ראשון' זכו לשלשה 'ראשון'; להכרית זרעו של עשו, לבנין בית המקדש, ולשמו של משיח... דכתיב 'ראשון לציון הנה הנם'".
(193) פירוש - אין מי שיתנשא עליו. ובעוד שכאן מבאר ששמו של משיח מתייחס לצד מטה משום "שיהיה מושל בתחתונים", הרי בח"א לנדרים לט: [ב, טו:] סלל לו מסילה נוספת, וכלשונו: "וגם כן יש לך לדעת, כי המשיח הוא מתהוה מצד כי יש לישראל השפלות יותר מכל, כמו שאמרו בפרק חלק [סנהדרין צז.] 'דור שבן דוד בא [בית הוועד יהיה לזנות והגליל יחרב]', שמבואר תכלית השפלות שיהיה להם אל דור שבן דוד בא. ואי אפשר שיבא המשיח, שיהיה מתרומם מאד מאד, רק כי אם הגיעו קודם אל השפלות שאי אפשר לספר. ולכך 'שמו של משיח', רצה לומר ענין המשיח, הוא מצד המטה לגמרי, כאשר יהיה לישראל המטה לגמרי, ואז יהיה עולה. ואי אפשר לפרש יותר. והתבאר לך פירוש אמתת המאמר". וראה למעלה פי"ח הערה 25.
(194) לשונו למעלה [לאחר ציון 72]: "ואין לומר שאין הרכבה רק באותן המורכבים מד' יסודות, אבל השמים וד' יסודות פשוטים אין בהם הרכבה. זה אינו, שהרי הגשם יש בו הרכבה, שהרי כל גשם מתחלק לחלקים, ואם כן כל גשם מורכב מן החלקים. וגדר הגשם הוא שיש לו התפשטות האורך והרוחב והגובה, ואלו הם גדר הגשם. ואם כן הגשם יש לו הרכבה מאלו הרחקים, שהם האורך והרוחב והגובה".
(195) תורה, תשובה, גן עדן, גיהנם, כסא הכבוד, בית המקדש, ושמו של משיח [נדרים לט:].
(196) למעלה [לאחר ציונים 43, 173].

Chapter 71

(1) פירוש - הפרק הקודם הסתיים במלים "ובארנו לך כי בית המקדש הוא שלימות העולם, ולפיכך הוא מתיחס לצד מערב, שהוא השלמה". וקודם לכן [לאחר ציון 48] כתב: "הובחר צד המערב, שהשכינה במערב [ב"ב כה.], שהוא אחרון, כמו שנקרא מזרח 'קדם' [במדבר ב, ג], שהוא התחלה, כך מערב 'אחרון' נקרא" [ראה למעלה פ"ע הערות 123, 124]. ושוב כתב [לאחר ציון 173]: "וכן מה שאמרו [נדרים לט:] שנברא בית המקדש קודם שנברא העולם, זהו מצד המערב. כי המערב נקרא 'אחור', וכל דבר שהוא אחור הוא השלמה, כמו שמבואר למעלה. ובית המקדש הוא השלמה, שהוא משלים העולם". וזהו שכתב כאן "התבאר לך כי בית המקדש הוא שלימות אחרון לעולם". וראה להלן הערות 77, 132.
(2) לשונו למעלה פ"ח [תלב.]: "כי בית המקדש הוא בארץ, והוא שלימות העולם הגשמי". ובבאר הגולה באר הרביעי [תלט.] כתב: "כי בית המקדש הוא שלימות העולם בכלל, מפני ששכינתו עם הנמצאים... כי בית המקדש שלימות המציאות בכלל". ושם באר הששי [שמז:] כתב: "על ידי הבית הזה היה חבור ישראל לאביהם שבשמים, ועל ידו היה חבור כל העולם אל השם יתברך, והיה עולם אחד". ובנצח ישראל פכ"ו [תקמו.] כתב: "שאלה גדולה מאוד, מאחר כי הוא יתברך ויתעלה 'אלקי עולם' נקרא, ואיך אפשר לומר כן, מאחר כי בית המקדש הוא עיקר פאר העולם, אם כן לא היה ראוי שיהיה שמו יתברך נקרא על העולם לומר 'אלקי עולם', כאשר בית המקדש חרב בעונינו". ובנתיב התורה פי"ד [תקנא.] כתב: "כי בית המקדש עלוי העולם הזה ממדריגה הגשמית אל מדריגה העליונה הנבדלת. כי כאשר לא היה בית המקדש בעולם, נקרא העולם הזה עולם גשמי לגמרי, שאין כאן קדושה נבדלת. אבל על ידי בית המקדש מתעלה העולם הזה אל מדריגה יותר עליונה, הוא המדריגה האלקית הנבדלת, כי בית המקדש היה בית קדוש אלקי" [ראה למעלה פ"ע הערה 177, ראה להלן הערה 77].
(3) מלשונו משמע ש"שלימות אחרון" פירושה התכלית הנרצית, שכתב כאן "הנה זהו המעלה האחרונה במה שבנה להם בית המקדש, שבאותה מדריגה ומעלה אחרונה הגיעו ישראל אל הדביקות בו לגמרי". וכן להלן [לאחר ציון 75] כתב: "נתבאר לך כי על ידי בית המקדש הגיעו למעלה עליונה. ובשביל כך היה בית המקדש תכלית המעלה, שעל ידי בית המקדש יושלם הכל". אך למעלה פ"ע [מציון 29 ואילך] עסק גם בענין בית המקדש, וביאר שיסוד הארץ ראוי למקום בית המקדש משום ש"השלמת הכל" נעשית על ידי יסוד הארץ. וכן ביאר [שם] ששבט בנימין וצד מערב הם השלמת הדבר. ושם אין הכוונה הגעה לתכלית הנרצית, כי אין יסוד הארץ התכלית הנרצית יותר משאר יסודות, ואין שבט בנימין התכלית הנרצית יותר משאר שבטים, ואין צד מערב התכלית הנרצית יותר משאר צדדים. אלא שהסוף משלים את כל מה שהיה לפניו, כי רק בסוף הדבר יש גמר וסיום לדבר, ועד אז הדבר אינו אלא חצי דבר. כגון, נאמר [בראשית כה, כד] "וימלאו ימיה ללדת וגו'", ותרגם אונקלוס [שם] "ושלימו יומהא למילד", ששלמו ונגמרו ימי הריונה. <b>דוגמה מובהקת</b> להשלמה של גמר וסיום נמצאת בדבריו בתפארת ישראל ס"פ מט [תשעח.], שכתב: "כי מדרגת הזכר שהוא התחלה, והאשה משלמת את הזכר, וההשלמה הוא בסוף". ובח"א ליבמות סד. [א, קמג.] כתב: "ועוד יש לך לדעת כי האיש הוא הזכר הוא התחלה, והנקיבה אינה התחלה, רק היא בסוף, ואינה רק השלמת הזכר, והשלמת הדבר הוא בסוף" [הובא למעלה פנ"ו הערה 87]. והאשה משלמת את הזכר לא משום שהיא תכלית הזכר, אלא משום שעל ידה הזכר נשלם ונגמר, ובלעדיה הזכר נחשב לפלג גופא [זוה"ק ח"ג פג:, וראה למעלה פ"ח הערה 333]. <b>וכן כתב</b> כמה פעמים. וכגון, למעלה פי"ג [תקצה:] כתב: "כי ההשלמה היה חושים בן דן, שהיה אחרון, שכן תמצא בדן ודגל שלו באחרונה... וחושים בן דן השלים המנין". ולמעלה פל"ט [כח.] כתב: "אין תפילין על הימין כי אם בשמאל, שהוא סוף וגמר. נמצא כי זרוע שמאל גמר קבלת כח התנועה, ושלימות הדבר בגמר שלו. לכך בזרוע שמאל דוקא שם יתן תפילין, שהם שם ה', עד שיהיה שם ה' על התחלת התנועה, שהוא החיים, ובגמר". ולמעלה פ"ס [תכח.] כתב: "כי אין ספק כי שלימות הדבר בא בסוף הדבר ובגמר שלו, כאשר כולו נגמר ונשלם". ובנצח ישראל פי"ט [תכג.] כתב: "התשלומין הם בסוף ובהשלמה, ודבר זה אמרו ז"ל גם כן באמרם [ב"מ סה.] אין שכירות משתלמת אלא בסוף. וכמו שהוא מורה הלשון שנקרא 'תשלומין' מלשון שלם, כאשר נשלם הדבר אז כאן השכר. ואין השכר רק בשביל שלימות הדבר, והשלימות הוא בסוף הדבר, כי אין השלימות בחצי דבר. ולפיכך אם האדם מבקש שכרו בעולם הזה, כאילו הוא מבקש שיהיה סופו בעולם הזה". וכיצד מבאר כאן ששלימות המקדש היא מצד שהיא תכלית העולם, ולמעלה ביאר זאת מצד שהיא גמר וסיום העולם. <b>ובעל כרחך</b> לומר שאע"פ שנאמרו בזה שתי הדגשות שונות [בסוף יש הגעה לתכלית הנרצית, וכן גמר וסיום הדבר], מ"מ שניהם יסוד אחד. והוא שרק כאשר הדבר נגמר ושלם, אז הוא מגיע לתכליתו הנרצית. אך כל עוד שאין הדבר נגמר ושלם, אין הוא בר הכי להגיע לתכלית מעלתו. וכן כתב להדיא לגבי בית המקדש בנר מצוה [צה.]: "לא הוקם בארץ [המשכן] עד אחד בניסן [שמות מ, ב], כי אין התחתונים ראוים לקבל האור הזה, הוא אור בית המקדש, רק כאשר העולם בשלימות, והוא בחודש ניסן, שאז העולם בשלימות, ואז הוקם המשכן בארץ, להיות השלמה אחרונה אל העולם". ובהמשך שם [קב:] כתב: "כאשר הושלם העולם, קבל העולם צורה אלקית, כמו שהגוף מן האדם כאשר הושלם, מקבל הנשמה האלקית". ובח"א לסנהדרין כ: [ג, קלט.] כתב: "כאשר העם שלמים למטה, אז יושלמו מלמעלה, לבנות להם בית הבחירה, ותהיה השכינה עמהם, ובזה יושלמו לגמרי" [ראה למעלה פי"ב הערה 25, פנ"ו הערה 87, פס"ט הערה 71, פ"ע הערה 30, והערה הבאה].
(4) לשונו למעלה פמ"ז [תקמג.]: "תכלית השלימות כשבאו אל בית המקדש, וכאשר יבנה בית המקדש, אז הביאם אל השלימות. ודבר זה יתבאר לקמן אצל 'כמה מעלות טובות', שהיה תכלית המעלות שבנה להם בית הבחירה". ולמעלה פנ"ט [שמג.] כתב: "היו ט"ו מעלות שהעלה הקב"ה אותם, עד המעלה החמשה עשר, היא מעלה קדושה נבדלת, שהמעלה החמשה עשר היא קדושה, ולכך המעלה הט"ו היא 'ובנה לנו בית המקדש', שהרי המקדש קדוש בודאי, והעלה אותם עד שהגיעו ישראל למדריגה הקדושה". ובהמשך הפרק שם [שנה.] כתב: "ובית המקדש באחרונה, שהיה שכינתו בתוכם, וזו היא החבור לגמרי". ולהלן בסוף הפרק כתב: "כלל הדבר, שבית המקדש היה המדריגה האחרונה והצלחה אחרונה לישראל, ושלימות הכל". ובתפארת ישראל פכ"ח [תכז:] כתב: "לא היה מתן תורה תכלית הדבקות בו, רק בנין בית הבחירה... ותכלית הלקיחה היה בנין בית המקדש". ובבאר הגולה באר הששי [שמז:] כתב: "על ידי הבית הזה [בית המקדש] היה חבור ישראל לאביהם שבשמים, ועל ידו היה חבור כל העולם אל השם יתברך, והיה עולם אחד". ובנתיב העבודה פי"ח [א, קלו.] כתב: "נתן [ה'] לישראל השלמה שאין השלמה עליה, ובזה נתן להם ירושלים ובית המקדש, והשלמה הזאת היא על הכל. ולכך בהגדה של פסח שזכר 'כמה מעלות טובות', זכר באחרונה 'ובנה לנו בית המקדש', והוא האחרון, כי היא השלמה אחרונה". ובח"א לסנהדרין כ: [ג, קלט.] כתב: "כאשר העם שלמים למטה, אז יושלמו מלמעלה, לבנות להם בית הבחירה, ותהיה השכינה עמהם, ובזה יושלמו לגמרי... השלמה אחרונה הוא מה שהשכינה ביניהם, ואין על זה" [ראה למעלה פכ"ג הערה 137, פמ"ז הערה 492, פנ"ט הערות 16, 97, פ"ע הערה 177, ולהלן הערות 76, 132].
(5) מה שהוסיף "בקביעות", כדי לבאר שהמעלה האחרונה היא "אילו הכניסנו לארץ ישראל, ולא בנה לנו את בית הבחירה, דיינו". ו"בית הבחירה" מורה על בית המקדש, ולא על המשכן, ויחוד בית המקדש [לעומת המשכן] היא קביעתו, וכמו שכתב הרמב"ם [הלכות בית הבחירה פ"א הלכות א-ב]: "כבר נתפרש בתורה משכן שעשה משה רבינו, והיה לפי שעה, שנאמר [דברים יב, ט] 'כי לא באתם עד עתה וגו''. כיון שנכנסו לארץ העמידו המשכן בגלגל ארבע עשרה שנה שכבשו ושחלקו, ומשם באו לשילה... ושס"ט שנה עמד משכן שילה. וכשמת עלי חרב, ובאו לנוב, ובנו שם מקדש. וכשמת שמואל, חרב, ובאו לגבעון, ובנו שם מקדש. ומגבעון באו לבית העולמים". הרי המשכן "היה לפי שעה", ואילו בית המקדש בירושלים נקרא "בית העולמים". ולמעלה ר"פ ע [לאחר ציון 5] כתב: "ואל החבור הקדוש הזה, שהוא חבור השם יתברך עם הנמצאים התחתונים, שאמרנו לך שהוא חבור נבחר יותר מן חבור העליונים, כמו שהארכנו, אי אפשר שלא יהיה לזה מקום קבוע. שאם היה דרך עראי, כל דבר עראי הוא מקרה, ואינו בעצם. וכבר הוכחנו למעלה שאין חבור הזה מקרה, אבל הוא סדר אלקים. ואם שלא היה מקום קבוע לחבור הזה בהיותם במדבר, וגם אחר כך, היינו שהזמן נותן שלא היה לישראל מנוחה גמורה עד ימי שלמה, שאז הניח להם השם יתברך מכל אויביהם מסביב, וכדכתיב בקרא, ואז ראוי אל מקום קבוע. לא כאשר לא היה לישראל בעצמם מנוחה, ואיך יהיה מקום קבוע. ועל פי זה נקרא 'שלמה', על שם השלום והמנוחה בימיו, ואז ראוי אל מקום קבוע". וראה למעלה פנ"ט הערה 56, ופ"ע הערות 7, 9, 10.
(6) לפנינו בגמרא ובעין יעקב איתא "אמר רבי יצחק בן טבלאי".
(7) לשון הפסוק במילואו "פתח לבנון דלתיך ותאכל אש בארזיך". ופסוק זה הובא קודם לכן בגמרא [שם]. וכן פירש המהרש"א [שם] שאיירי בפסוק מזכריה. ונאמר [דברים ג, כה] "אעברה נא ואראה את הארץ הטובה וגו' ההר הטוב הזה והלבנון", ופירש רש"י [שם] "ההר הטוב הזה - זו ירושלים. והלבנון - זה בית המקדש". ודבריו בגו"א שם אות יח [סו:] יובאו בהערות 9, 17, 18.
(8) תיבת "בארץ" כאן לכאורה אינה מובנת. אך כוונתו מתבהרת על פי דבריו בנצח ישראל פ"ה [קח.], שהביא את דבריו כאן, וכלשונו: "ועוד יש בזה דברים גדולים, ונתבארו בחבור גבורות ה' למה נקרא בית המקדש 'לבנון'. והמדקדק בזה יבין... שבשביל שבית המקדש נבדל במעלתו <b>משאר חלקי האדמה</b>, הוא מלבין חטא ישראל וכו'" [וממשיך לבאר שם כדבריו כאן]. לאמר שקדושת בית המקדש מורה שבית המקדש נבדל מן החומרי, והבדלה מן החומרי בולטת יותר כאשר בית המקדש נמצא בארץ החומרית, ומ"מ חוקי החומר אינם חלים עליו, וכפי שכתב בנצח ישראל "נבדל במעלתו <b>משאר</b> חלקי האדמה".
(9) "כי הלבון יש בו זוהר" [לשונו בהמשך], ועומד כנגד עכירות החומר, וכמו שמבאר. וכן משמעות דברי רש"י, שעל הפסוק [שיה"ש ד, טו] "ונוזלים מן לבנון" כתב: "ממקום נקיות בְּאֵין עכירת טיט", הרי "לבנון" מתפרש מלשון נקיות וליבון. ובזוה"ק [ח"ג רלה:] אמרו "ונוזלים מן לבנון. דאיהו לבונא דמוחא". ובעוד שכאן ביאר ששם "לבנון" של המקדש הוא מחמת הליבון והזוהר, הרי בגו"א דברים פ"ג אות יח [סו:] ביאר זאת מצד האילנות הנקראים "לבנון", וכלשונו: "נקרא... בית המקדש 'לבנון'... שהוא מקום על הר מוציא אילנות, והאילנות הם נקראים 'לבנון', והם נבדלים מן הארץ לגמרי. כן בית המקדש הוא נבדל מן מקום הארץ בקדושתו, עד שהיה קודש קדשים". ובנצח ישראל פ"ה [קז:] כתב: "בית המקדש נקרא 'לבנון', כי לבנון הוא נבדל מן הארץ, שהרי זה לבנון, ואין שם 'ארץ' עליו, רק הוא מחובר לארץ. כך בית המקדש, נבדל משאר חלקי הארץ בקדושתו להתרוממותו על כל הארץ, ואין שם 'ארץ' עליו, והוא נבדל ממנו, רק הוא עומד בארץ כמו הלבנון" [הובא למעלה פ"מ הערה 126].
(10) אודות שהחומר הוא עכור וחשוך [לעומת הנבדל], כן כתב למעלה פמ"א [קסו:]: "החמור, שהוא חמרי, אין מצדו רק חושך ולא אור". ולמעלה פמ"ז [תפג:] כתב: "לא היה מונע לו [למשה] מן החמרי העכור מלהסתכל באספקלריא המאירה". ולמעלה פס"ה [לאחר ציון 18] כתב: "הגשמי או אשר מצורף אל הגשם, אין בו תפארת, כי יש בו עכירות וגסות גשמי". ולמעלה פס"ז [לאחר ציון 181] כתב: "זהו ענין החומר שאין לו מציאות בפועל, וענינו חושך וסתר, ולא אור". ולמעלה פ"ע [לאחר ציון 27] כתב: "בעלי החומר גס מאוד ועכור". וזהו יסוד נפוץ בספריו. וכגון, בנצח ישראל פ"ז [קצ:] כתב: "תדע שכל אשר הוא יותר חמרי, הוא עכור. שתמצא הארץ שהיא יותר גשמית, היא עבה ועכורה לגמרי. והמים יש להם גשם דק, יש בהם בהירות יותר. והרוח יש לו דקות הגשמי יותר, והוא עוד יותר בהיר. וכן תמיד כאשר ידוע". ובנר מצוה [צג.] כתב: "כאשר תבחין בנמצאים הגשמיים, שכל שהוא גשמי יותר, הוא עכור וחושך. וזה, כי הארץ היא גשמית, ולכך הארץ היא חשוכה לגמרי. והמים אינם כל כך גשמיים כמו הארץ, שיש לארץ גסות ועבות החמרי יותר, לכך המים הם זכים יותר. והרוח עוד יותר מסולק מן הגשמי, ולכך הרוח הוא יותר זך ויותר דק". ובנתיב הצדק פ"א [ב, קלו:] כתב: "כל אשר הוא גשמי יותר הוא עכור וחשוך יותר... הגלגלים, אין ספק שחומר שלהם זך ודק ביותר, עד שכמעט אינו נחשב חומר, ולפיכך אמר [דניאל יב, ג] 'והמשכילים יזהירו כזוהר הרקיע'... ויסוד האש שאין חומר שלו דק כ"כ אינו מזהיר כ"כ, ויסוד הרוח אין חומרו דק כ"כ, ויסוד המים חומרו יותר עב, והוא גשמי יותר... והארץ חומר שלה יותר עב ויותר גס, הוא חושך לגמרי". ובדרשת שבת הגדול [רז:] כתב: "כי הדבר אשר הוא עומד בחומר העכור, נקרא שהוא בחושך". ובנתיב הענוה ס"פ א [ב, ד:] כתב: "ידוע כי אין לך בכל הנמצאים מסולק מן הגשמית כמו השמש, עד שיש לו גוף זוהר, עד שכמעט אין לו גשמית". וכן כתב בגו"א דברים פ"ד אות כ [פט.], ח"א לקידושין מט: [ב, קמו.], ח"א לב"מ פד. [ג, לה.], ועוד [ראה למעלה הקדמה שלישית הערה 52, פכ"ח הערה 52, פמ"א הערה 132, פמ"ז הערה 241, פס"ה הערה 19, פס"ז הערה 183, פ"ע הערה 28, ובסמוך הערה 12].
(11) מצינו שלצבע לבן יש זוהר, שתיבת "צח" פירשה רש"י [שיה"ש ה, י]: "דודי צח - לבן, כמו [איכה ד, ז] 'צחו מחלב'". ואילו הרד"ק [ספר השרשים שורש צחח] כתב: "'צחו מחלב'... ענין כולם הזכות והבהירות". הרי ש"צח" הוא לבן, וגם "הזכות והבהירות", כי הלבן הוא זך ובהיר. ולמעלה פכ"ח [תע.] כתב: "היה לו [למשה] חלוק לבן, המורה על השכל, שהוא לבן וצח". ואמרו חכמים [סנהדרין צח:] שאחד משמותיו של המשיח הוא "חיורא דבי רבי". ובח"א שם [ג, רכא.] כתב: "ויש לך להבין מאוד לשון 'חיורא דבי רבי', כי הלבנות הוא זוהר". ובנתיב העבודה פט"ו [א, קכד:] כתב: "'בכל עת יהיו בגדיך לבנים' [קהלת ט, ח]... רצה לומר שהאדם יהיה מזכך גופו כמו שהוא הלובן, שהוא זך". ובדרשת שבת הגדול [ריא.] כתב: "זה שאמר [קהלת ט, ח] 'בכל עת יהיו בגדיך לבנים', כלומר שיהיה מטהר ומזכה גופו שיהיה גופו טהור. וקרא זה 'בגדיך לבנים', כי הגוף הוא כמו בגד לנשמה, ואמר שיהיה לבן, דהיינו זך ונקי".
(12) אמרו חכמים [סנהדרין ק.] "כל המשחיר פניו על דברי תורה בעולם הזה, הקב"ה מבהיק זיוו לעולם הבא, שנאמר [שיה"ש ה, טו] 'מראהו כלבנון בחור כארזים'". ורבינו בחיי [בראשית טו, ה] כתב: "כשם שיש בכוכבים מי שאורו מזהיר ומבהיק יותר מחבירו, ומדריגותיהם חלוקות זו למעלה מזו באורה ובהשגה, כך עתידין חכמים שבישראל שיהיו מדריגות חלוקות, אור תורתו של זה למעלה מאור תורתו של זה". ולמעלה הקדמה שלישית [קלד:] כתב: "כל נבדל הוא מפואר, לפי שמסולק ממנו עכירות הגשמי, שהנבדל נקרא 'אור', שאין בו עכירות". וכן חזר וכתב בהמשך ההקדמה [קנג:, קנד:]. ולמעלה פי"ז [צג:] כתב: "מדריגת משה שהיה נבדל מן הגשמית, עד שהיה לו מעלה נבדלת לגמרי, שהרי כשנולד נתמלא הבית אורה [סוטה יב.], והאור מורה על דבר הנבדל מן הגשם, וזה ידוע, כי אין באור דבר גשמי מורגש. ולפיכך נקרא השם יתברך בשם 'אור', כדכתיב [תהלים כז, א] 'ה' אורי וישעי'. ולפיכך נתמלא כל הבית אורה". ולמעלה פמ"ו [שצח:] כתב: "ובחג השבועות קנו המעלה הנבדלת השכלית בחודש זיו, שהוא מוכן לקבל אור התורה". ובדר"ח פ"ג מי"ד [שלג.] כתב: "השם יתברך נקרא 'אור', כי האור בכל מקום בא על דבר נבדל בלתי גשמי, שהרי האור אינו גשמי כלל... שהאור מורה על דבר נבדל בלתי גשמי. וזהו ענין הצלם, שהכתוב רצה לומר כי האדם הזה הגשמי דבק בו ענין נבדל לגמרי בלתי גשמי, וזה זיו צלמו... ומצד האור הנבדל הדבק באדם כאשר הוא מסולק ומופשט מן הגשמי, הוא צלם אלקים לגמרי". ובתפארת ישראל פי"א [קפא.] כתב: "התורה היא שכל גמור, ובשביל טעם זה תקרא התורה 'אור', שנאמר [משלי ו, כג] 'כי נר מצוה ותורה אור'". ושם פי"ד [ריז:] כתב: "לכך תקרא התורה 'אור' [משלי ו, כג], כי האור הוא נבדל לגמרי, אינו נתלה בגשם... אין האור גשמי, שאין בו דבר ממש". ובנר מצוה [צג:] כתב כן לגבי בית המקדש, וכלשונו: "מפני כי מקום בית המקדש הוא נבדל מן הגשמי, כאשר ידוע מענין בית המקדש שהוא נבדל ומסולק מן הגשמי. ובשביל זה אמרו בפרק קמא דבתרא [ב"ב ד.] על הורדוס כבה אורו של עולם, שהרג את החכמים, שהם אורו של עולם, לכך יעסוק בבית המקדש, שהוא אורו של עולם. ולכך אמרו שהאור שאינו גשמי, רק מסולק מן הגשמי, נברא ממקום בית המקדש [ב"ר ג, ד]. והדברים ידועים למשכילים ולנבונים". ובנתיב האמת פ"א [א, סוף קצו:] כתב: "כי האור יש לו מדריגה נבדלת מן החומר... כי האור מורה על מעלה נבדלת מן הגשמי. ותראה כי הדברים שאינם מאירים הם גשמיים, וכמו שבארנו פעמים הרבה, ולפיכך הזכות והבהירות מורה על שהוא מסולק מן הגשמי". ובח"א לב"ק ט. [ג, א.] כתב: "כי התורה היא שכלית לגמרי, ואינה גשמית, ולכך היא כמו אור, שהרי האור אינו גשמי" [ראה למעלה הקדמה שלישית הערה 53, פי"ז הערה 25, ופמ"ו הערה 149].
(13) לשונו למעלה פ"ע [לאחר ציון 179]: "בית המקדש הוא נבדל בעצמו, כי מעלת בית המקדש אינו העצים והאבנים, רק קדושתו האלקית שדבק במקדש". ובגו"א שמות פ"ל אות כ [תטו.] כתב: "אין חשיבות המשכן הדברים החומרים, רק עצם הציור שהיה מסודר מן השם יתברך". ובדר"ח פ"ה מ"ה [קנד:] כתב: "מאחר שהמקדש הוא קדוש, ושמו יתברך במקדש... אי אפשר שיהיה בית המקדש שוה לשאר מקומות, שהרי לכך נקרא 'מקדש', שהוא קדוש ונבדל מן הטבע". ובתפארת ישראל פי"ח [ער:] כתב: "הוא יתברך השוכן בבית הזה נבדל מכל הנמצאים, וזהו קדושת הבית". ובנתיב התורה פ"ט [שעט.] כתב: "יש למקדש, שבו השכינה שורה, דביקות עם השם יתברך". ובח"א לכתובות ה. [א, קמט.] כתב: "כי הצדיקים היו בונין את בית המקדש, והיה בית המקדש מקבל קדושתו יתברך, עד שהיה [קדושת] בית המקדש מאמתתת עצמו, לא קדושה מצד מה, רק קדושה מאמתתו, לכך כתיב [שמות טו, יז] 'מקדש ה' כוננו ידיך'... רצה לומר שהוא יתברך היה מכונן אותו ומקדש אותו מאמתת עצמו, וזהו בשתי ידים". ועוד אודות המדריגה הנבדלת של המקדש, ראה למעלה פ"ע הערה 177, שהובאו מקבילות נוספות לכך. <b>ויש להעיר</b> מדבריו בנתיב התורה פ"א [צו:], בביאור מאמר חכמים [מגילה טז:] "גדול תלמוד תורה יותר מבנין בית המקדש", שכתב: "כי התורה היא על כל מצות. ואף כי בית המקדש הוא קדוש, אין דומה לקדושת התורה, שהיא קדושה לגמרי, שהיא שכלית, ואילו בית המקדש הקדושה חלה על הבית, שהוא גוף וגשם, מה שאין כן בתורה שהיא אלקית בעצמה, ואין מצורף אליה דבר גשמי" [הובא למעלה פנ"ב הערה 251, ופנ"ט הערה 97]. ושם פ"י [תיד.] כתב: "תלמוד תורה גדול מבנין בית המקדש... כי בית המקדש אף שיש בו קדושה עליונה, מכל מקום הקדושה הוא על עצים ואבנים ועל מקום מן הארץ, אבל התורה היא שכלית". הרי שביאר שם שקדושת המקדש חלה על עצים ואבנים, ומחמת כן היא פחותה מקדושת התורה השכלית. ואילו כאן מבאר שאין עיקר הקדושה העצים והאבנים, ואדרבה, העצים והאבנים טפלים אצל עיקר המקדש, וכפי שהגוף טפל לנשמה. וצריך ליישב, שמ"מ קדושת המקדש חלה על עצים ואבנים, אע"פ שהם טפלים לקדושת המקדש, מ"מ ללא העצים והאבנים לא היתה לקדושת המקדש על מה לחול. וכמו שהנשמה נמצאת עם הגוף, וללא הגוף לא היתה לנשמה על מה לחול, וכמו שכתב בתפארת ישראל פי"ג [רה:]: "הנשמה אי אפשר שתהיה בעולם כי אם על ידי גוף". וזה מורה על התייחסות מסויימת בין המקדש לדברי גשם וחומר. מה שאין כן התורה, שהיא שכלית לגמרי, ואין לה שום התייחסות לחומר וגשם.
(14) אמרו חכמים [ברכות י.] "מה הקב"ה זן את כל העולם, אף נשמה זנה את כל הגוף". ולמעלה פס"ה [לאחר ציון 170] כתב: "היינו דאמרינן בפרק קמא דברכות, מה הקב"ה זן את העולם, כך הנשמה זנה את הגוף, פירוש נותן לו קיום". ובנתיב העבודה פי"ח [א, קלב:] כתב: "הנה תראה ותבין כי הלב מפרנס כל האיברים בעצמו, וכולם מקבלים חיות ממנו. וכן כל הנבראים מקבלים קיום מן השם יתברך. וזה אמרם בפרק קמא דברכות 'מה הקב"ה זן את כל העולם, אף הנשמה זנה את כל האיברים'. הרי מדמה הנשמה בזה להקב"ה בענין המזונות" [הובא למעלה פס"ה הערה 171]. ובגמרא [סנהדרין צא.] השוו את הנשמה והגוף לחיגר וסומא, שהחיגר רוכב על הסומא ומנהיגו. ובגו"א דברים פ"ד אות כא [צז:] כתב: "אל תביט ותשגיח אל הגוף, כי בטל הטפל אצל העיקר, שהעיקר הוא ענין אלקי באדם, ואין בחינה בטפל, רק בעיקר". ולמעלה הקדמה ראשונה [כו:] כתב: "כמו הנשמה שבאדם, שהיא נבדלת מגוף האדם, ובמה שהיא נבדלת מן הגוף מחיה אותו ומנהיגו" [ראה שם הערה 93]. ובתפארת ישראל פי"ג [רה:] כתב: "הנשמה אי אפשר שתהיה בעולם כי אם על ידי גוף, שהוא מלבוש הנשמה" [והמלבוש בודאי בטל לאדם הלובשו]. ובדר"ח פ"ג מ"י [רמב:] כתב: "האדם קדוש, רצה לומר שיש בו נשמה נבדלת. ואף שהאדם בעל גוף, אמרו כי הגוף בטל אצל הנשמה". ובנתיב יראת השם פ"ג [ב, כח.] כתב: "כי הנשמה היא עצם האדם". ובנר מצוה [צח.] כתב: "הגוף... בו הכח אשר מקבל הנשמה, אבל הגוף עצמו הוא כלי לבד". ובדרשת שבת הגדול [רכ.] כתב: "הגוף בטל אצל הנשמה, והכל הוא מצד הנשמה". וראה למעלה פמ"ג הערה 120, פמ"ד הערות 45, 46, 127, פמ"ז הערה 295, ופנ"ז הערה 181. <b>ואודות השוואת</b> עיקר המקדש לנשמת האדם, כן כתב בנצח ישראל פ"ד [סב:]: "דע, כמו שיש חלופי נבראים הרבה בעולם, ובחר באדם לעבדו בפרט, והוא נבחר מכל אשר הוא על הארץ. כך המקומות מן העולם הם הרבה בעולם, ובחר במקום אחד מיוחד, הוא המקדש. וכמו שנתן הנשמה אל האדם, שהוא ניצוץ כבודו יתברך, כך הזריח השם יתברך במקדש את כבודו ואורו. ולפיכך היכל הקודש, שהוא מקודש אל ה', מתדמה לגמרי אל היכל האדם, אשר שם כבוד הנשמה. ודבר זה רמזו חכמים ז"ל גם כן במה שאמרו [ברכות לג.] כל אדם שיש בו דעת כאילו נבנה בית המקדש בימיו". וכן כתב שם פנ"א [תתכב.]. ובדר"ח פ"ה מכ"א [תצט.] כתב: "זהו אמרם במסכת ברכות [לג.], אמר רבי אלעזר, כל אדם שיש בו דעה כאילו נבנה בית המקדש בימיו. וביאור זה כי האדם מתדמה אל בית המקדש; שכמו שבית המקדש הוא נבדל מכל האדמה, כך האדם נבדל מכל הנבראים שעל פני האדמה. אבל אם האדם הוא בעל חומר, אין לו דמיון אל בית המקדש, שהוא נבדל בקדושתו. אבל אם יש בו דעה, שהוא השכל הנבדל, ואז האדם נבדל בקדושתו מכל הנבראים שעל פני האדמה, כמו בית המקדש, שהוא גם כן נבדל בקדושתו מכל האדמה... ובא לומר כי האדם הוא דמיון בית המקדש. ולפיכך יקדש האדם עצמו להיות קדוש גם כן, עד שהוא כמו בית המקדש גמור". ובנתיב התורה פ"ט [שעח:] כתב: "יש באדם השכל, שהוא נבדל מן הגוף, לכך יש לו דביקות עם השם יתברך. כמו שיש למקדש, שבו השכינה שורה, דביקות עם השם יתברך". וכן כתב שם פי"ד [תקנא.], והובא בחלקו למעלה פנ"ט הערה 15, ופס"ה הערה 30.
(15) פ"ע [לאחר ציון 130].
(16) לשונו למעלה פ"ע [לאחר ציון 130]: "ואמרו [נדרים לט:] כי התשובה נבראת קודם שנברא העולם. כי ההתחלה שחוזר אליו בעל תשובה צריך שיהיה התחלה פשוטה נבדלת לגמרי, כי ההתחלה שאינו פשוטה אינה נבדלת מן החטא. שכל דבר שאינו פשוט, והוא מורכב, הוא גשמי, והגשמי שייך בו החטא. ובעל התשובה צריך שיהיה נבדל מן החטא, ואינו נבדל מן החטא ומסתלק ממנה רק בשביל התחלה הפשוטה הנבדלת, שאין שייך בה חטא לגמרי, ולא בהתחלה גשמית". וראה שם הערה 133.
(17) בגו"א דברים פ"ג אות יח [סז:] כתב: "שכאשר יעבדו במקדש, שהוא קדוש אלקי, יסולק מהם החטא שהוא לאדם החומרי". הרי תלה שייכות ישראל למקדש במה שהם עובדים במקדש.
(18) לשונו בגו"א דברים פ"ג אות יח [סז.]: "וזהו שדרשו ז"ל למה נקרא שמו 'לבנון', שהוא מלבין עונותיהם של ישראל. פירוש, כי מפני זה נקרא 'לבנון', על שהמקום הזה הוא נבדל בקדושתו ממקום הארץ, שהארץ היא חומרי ביותר, לכך בית המקדש מלבין עון ישראל. שהאדם שחטא, שנטה אחר יצר של חומרו, המקום הזה שהוא נבדל בקדושתו מן הארץ, שלכך נקרא 'לבנון' על שם שהוא נבדל מן הארץ החומרית ביותר, ולכך הוא מלבין עונותיהן... ופירוש זה ברור". ובנצח ישראל פ"ה [קח.]: "ועוד יש בזה דברים גדולים, ונתבארו בחבור גבורות ה' למה נקרא בית המקדש 'לבנון'... שבשביל שבית המקדש נבדל במעלתו משאר חלקי האדמה, הוא מלבין חטא ישראל. כמו שאמר שם למה נקרא בית המקדש 'לבנון', שמלבין עונותיהם של ישראל. כי אין הסרת החטא רק מצד המעלה הנבדלת האלקית, ובשביל זה נקרא 'לבנון'. כי בית המקדש מעלתו שהוא נבדל מן הגשמי, הוא האדמה, כמו הלבנון שהוא נבדל מן האדמה. ולכך הוא מכפר ומלבין עונותיהם". ובח"א לשבת ל. [א, יב:] כתב: "כי בית המקדש מצד קדושתו הוא נבדל מן החמרי, ומפני זה על ידו סלוק החטא. כי החטא הוא מצד החומר. ודבר זה רמזו ז"ל במה שאמרו שנקרא בית המקדש 'לבנון' מפני שמלבין עונותיהם של ישראל, ומכל שכן שראוי שימחול חטא דוד, שנקרא הבית על שמו".
(19) "ונבחרו אלו הנסים, כי החל מן המדריגה האחרונה עד המדריגה העליונה על כל" [לשונו בסמוך], לכך הם "נסים כוללים". ובדר"ח פ"ה מ"ה [קנז.]: "מורה מספר עשרה ["עשרה נסים נעשו לאבותינו בבית המקדש" (אבות פ"ה מ"ה)], כי היה שם קדושה לגמרי בכל, לא קדושה פרטית בדבר מה מיוחד. לכך נעשו עשרה נסים, שמספר עשרה הוא מספר כללי, שהיתה קדושת בית המקדש קדושה עליונה" [ראה למעלה פל"ד הערה 113, וש"נ].
(20) אודות שהטבע הוא חומרי, כן כתב למעלה בהקדמה שניה [נ:], וז"ל: "כי הטבע כח גשמי". ובאור חדש פ"ו [תתרו:] כתב: "מצות העומר בשביל שהוא יתברך מנהיג הטבע... ולפיכך הבאת העומר הוא מן השעורין דווקא [מנחות פד.], כי הטבע הוא חמרי כאשר ידוע, ולפיכך שייך בזה דוקא שעורין, ולא ענין אחר". ובתפארת ישראל פ"ב [נ.] כתב: "הטבע הוא כח חמרי בלבד", ושם חזר על יסוד זה כמה פעמים. וכן כתב שם פ"ז [קכ.]. ובבאר הגולה באר הראשון [נב:] כתב: "הטבע פועלת הדבר שהוא גשמי ברצון השם יתברך". ולכך יש ריחוק והבדלה בין דברים רוחניים לטבע, וכמו שכתב בתפרת ישראל פי"ט [רפח.], וז"ל: "כי הטבע היא חמרית, היא מבדלת בין השם יתברך ובין הבריות". ובנצח ישראל בפכ"ח [תקעב.] כתב: "עולם הזה הוא טבעי גשמי... וידוע כי הגשמי מתנגד לבלתי גשמי". ושם פל"ד [תרמט.] כתב: "כי העולם הטבעי הוא מתנגד לדבר אלקי. ודבר זה בארנו בכמה מקומות, רמזו עליו חכמים [פסחים מט:] שאמר רבי עקיבא, כשהייתי עם הארץ אמרתי מי יתן לי תלמיד חכם ואנשכנו כחמור. כי עם הארץ שאינו שכלי, רק טבעי חמרי, והוא מבטל השכלי הנבדל מן החומר לגמרי". ובאור חדש פ"ו [תתרו:] כתב: "מצות העומר בשביל שהוא יתברך מנהיג הטבע... ולפיכך הבאת העומר הוא מן השעורין דווקא [מנחות פד.], כי הטבע הוא חמרי כאשר ידוע, ולפיכך שייך בזה דוקא שעורין, ולא ענין אחר". ובנר מצוה [פח.] כתב: "כל דבר שהוא קדוש הוא נבדל מן הטבע, שהיא גשמית חמרית". ובח"א לע"ז ב: [ד, כא:] כתב: "הטבעי הוא גשמי, והוא נבדל מן השם יתברך,  שהוא בלתי גשמי" [הובא למעלה פס"ה הערות 18, 152, וש"נ, ולהלן פע"ב הערה 4].
(21) לשונו בדר"ח פ"ה מ"ה [קנד:]: "יש לך לדעת, כי אי אפשר שלא יהיה עשרה נסים במקדש, כי מאחר שהמקדש הוא קדוש, ושמו יתברך במקדש, אם לא נעשו בו הנסים, אם כן היה שוה בית המקדש לשאר מקומות, ודבר זה אי אפשר שיהיה בית המקדש שוה לשאר מקומות, שהרי לכך נקרא 'מקדש', שהוא קדוש ונבדל מן הטבע" [הובא למעלה פנ"ח הערה 29, פנ"ט הערה 15, ופ"ע הערה 177]. ובנתיב העבודה פי"ח [א, קלו:] כתב: "בית המקדש שהוא בית קדוש אלקיי, הוא השלמת אלקית לגמרי. ולכך אמרו 'עשרה נסים נעשו בבית המקדש', כי כל בית המקדש מעלתו אלקית לגמרי, עד כי מושלמים ישראל בתכלית ההשלמה אלקית".
(22) לשון המשנה [אבות פ"ה מ"ה]: "עשרה נסים נעשו לאבותינו בבית המקדש; לא הפילה אשה מריח בשר הקדש, ולא הסריח בשר הקדש מעולם, ולא נראה זבוב בבית המטבחים, ולא אירע קרי לכהן גדול ביום הכפורים, ולא כבו גשמים אש של עצי המערכה, ולא נצחה הרוח את עמוד העשן, ולא נמצא פסול בעומר ובשתי הלחם ובלחם הפנים, עומדים צפופים ומשתחוים רווחים, ולא הזיק נחש ועקרב בירושלים מעולם, ולא אמר אדם לחברו צר לי המקום שאלין בירושלים".
(23) יבאר כיצד עשרת נסי המקדש מקבילים לעשר הספירות. והפחד יצחק פסח [מאמר נח, אות ה], כתב: "כמה פעמים נתבאר במהר"ל כי כל עניני המקדש באים הם בהתאם למצב הפנימי של העולמות". וכוונתו לדברי המהר"ל כאן ובדר"ח פ"ה מ"ה [קסז:], שבמקדש היה בטוי לפנימיות העולמות והספירות, ולכך נעשו עשרה נסים המקבילים לעשר ספירות, כי המקדש הוא מקום חבור עליונים ותחתונים, וסדר ההשתלשלות מהעליונים לתחתונים. ויבאר שעשרת הנסים שבמשנה הוזכרו מלמטה למעלה [ממלכות לכתר]. ועשר הספירות מלמטה למעלה הן; מלכות, יסוד, הוד, נצח, תפארת, גבורה, חסד, בינה, חכמה, כתר. וראה להלן הערה 59 במה שהוקשה שם.
(24) דע, שכדבריו כאן כתב כמעט אות באות בדר"ח פ"ה מ"ה [קסז:]. וראה להלן 74.
(25) לשונו למעלה פנ"ג [קז.]: "קרא השם יתברך 'מקום', כי המקום בו עומד הדבר אשר הוא מקום לו, והמקום עודף עליו, והוא יתברך מקומו של עולם [ב"ר סח, ט], מפני שהוא כולל הכל, ואין נמצא יוצא ממנו, ועודף [הקב"ה] עליהם מבלי תכלית, לכך ראוי לקרותו מקום... שנקרא מקום בעבור שהוא כולל הכל" [ראה למעלה פס"ז הערה 12]. ובגו"א בראשית פל"ז אות מ [רלא.] כתב: "כי הוא יתעלה כולל הכל, ולפיכך נקרא בשם 'מקום' [ב"ר סח, ט], מפני שהוא כולל הכל, כמו המקום שהוא כולל מה שבתוכו".
(26) פירוש - "מקיף הכל" עומד כנגד ספירת כתר, שהכתר מקיף הכל, וכמו שנאמר [שופטים כ, מג] "כתרו את בנימין", ופירש רש"י [שם] "הקיפו את בנימן ככתר המקיף את הראש, וכן [תהלים כב, ג] 'אבירי בשן כתרוני', וכן [חבקוק א, ד] 'כי רשע מכתיר את הצדיק'". ובח"א לב"ב טז. [ג, עד.] כתב: "נודע זה בכתר, אשר הוא מאחד ומחבר אותם ביחד, והבן זה". וכן כתב השערי אורה בשער העשירי [הספירה הראשונה], וז"ל: "הספירה הזאת נקראת גם כן 'כתר', והטעם, כמו שהכתר סובב על הראש, כך הספירה הזאת סובבת ומקפת כל הספירות, לפי שהיא עולם הרחמים הסובבים והמקיפים בכול". וראה להלן ציון 73.
(27) כאן כתב "בלימה" במילה אחת, ובדר"ח פ"ה מ"ה [קסח.] כתב משפט זה כך: "כי אלו עשרה נסים נגד עשר ספירות בלי מה", בשתי מלים. ושתיהן מקורן מספר היצירה [פ"א משניות ב, ג], שאמרו שם: "עשר ספירות בלי מה במספר עשר אצבעות... עשר ספירות בלימה, עשר ולא תשע". ונאמר [איוב כו, ז] "תולה ארץ על בלימה", וביאר המצודות ציון [איוב שם] "בלימה - היא שתי תיבות, בלי מה". והרמב"ן [בספר היצירה פ"א מ"ב] כתב: "הזכיר הספירות בלשון 'בלימה', שאתה חייב לבלום פיך מלדבר, ולבך מלהרהר, שהם פנימיות לאותיות, ולא נכתבו בתורה כמו האותיות". ובספר חכמוני [ח"ב פ"א] כתב: "פירוש 'בלימה' בלי מאומה, ללמדך שכל אומן הרוצה לעשות בנין, אם אין לו אבנים וכו' אינו יכול לעשות בנין וכו' והקל הגדול הגבור והנורא ברא העולם בלי מאומה". הנה ביאור הרמב"ן הוא לתיבת "בלימה", מלשון בולם, וביאור החכמוני הוא לתיבת "בלי מה". וכן הזכיר ענין זה בח"א לנדרים לב: [ב, יב.], וח"א לב"מ פד. [ג, לג.].
(28) פירוש - ספירת מלכות [נוקבא] היא הספירה האחרונה, וכמו שמבאר.
(29) כי זהו ענין של "נוקבא", וכידוע. והרי כל מהות האשה היא קבלה, וכמו שביאר בדרוש על התורה [יב:], שהביא את מאמרם [שבת פח:] שהמלאכים טענו כנגד בואו של משה לקבל התורה "מה לילוד אשה בינינו", וכתב: "ואמרו המלאכים 'מה לילוד אשה בינינו'. רצו בזה כי מה שייך ילוד אשה בין העליונים, אשר באין ספק מצד הוולדו מן האשה נמשך אחרי גדרה וענינה, במה שהיא מושפעת ומקבלת. והעליונים למעלתם ומדריגתם המה משפיעים, ואינם מקבלים. ולפיכך אין יחס ושייכות לילוד אשה בין המלאכים. כי כל ילוד אשה, בבחינתו זאת ודאי רוצה לקבל, כאשה הזאת המיוחדת לקבלה, אשר הוא ילוד מאתה, ואין קבלה בעליונים". ובאור חדש פ"ב [תקכג:] כתב: "האשה דומה לירח, לא לשמש, כי האשה היא מקבלת מן הזכר, כמו שמקבל הירח האור מן השמש". ובתפארת ישראל ס"פ נא [תתט.] כתב: "האשה היא המקבל". ובנתיב האמונה פ"א [א, רז.] כתב: "השמים והארץ הם כמו זכר ונקבה, שהזכר משפיע והנקבה מקבלת. וכך השמים משפיעים, והארץ מקבלת". ובח"א לקידושין ע. [ב, קמח.] כתב: "נשא אשה שלו לשם ממון אין כאן ברכה שראויה להיות... כי נשא אשה לקבל הזכר ברכה ממנה, הפך הסדר אשר ראוי, כי האשה מקבלת מן האיש". ובח"א לב"ב נח. [ג, פג.] כתב: "דע כי האשה נקראת 'בית'... אמרו ז"ל בכל מקום [שבת קיח:] לא קראתי לאשתי רק ביתי. וזה כי האיש נמשל ונדמה צורה, והאשה חומר. וידוע כי החומר מקבל אל הצורה, וכל מקבל הוא בית לאשר הוא מקבל, כי הבית מקבל הדבר בתוכו". ובח"א לב"מ נט. [הוצאת כשר, כרך א, סוף עמוד קכד] ביאר שהעשירות תלויה באשה, וכלשונו: "הטעם שהעושר תלוי באשה, כי העושר הוא ברכה, וכל ברכה צריך שיהיה כאן מקבל, והאשה היא המקבל... שהאשה היא חומרית מקבלת, והאיש הוא צורה משפיע". ובח"א לב"מ נט. [ג, כו:] כתב: "האשה מוכנת לקבלה על ידי האיש, באשר האשה כלי מוכן לקבל, כי היא ביתו של אדם" [ראה למעלה פי"ב הערה 58, פ"כ הערה 89, פכ"א הערה 9, פמ"ז הערה 506, פנ"ו הערה 168, ופס"ח הערה 70].
(30) בא לבאר את הנס שיש בזה, והוא שלמרות שמדת מלכות "לית ליה מגרמיה כלום", מ"מ "היה לה כח ולא הפילה". וראה הערה הבאה.
(31) פירוש - ספירת מלכות מקבלת מהספירות שמעליה, וכפי כח הקיבול שיש לה, כך הוא כח ההשפעה. דוגמה לדבר; נאמר [דברים לב, יח] "צור ילדך תשי וגו'", ופירש רש"י [שם] "כשבא להיטיב לכם, אתם מכעיסין לפניו, ומתישים כחו מלהיטיב לכם". ובגו"א שם אות יב [תפח:] כתב: "ואם תאמר, איך יתכן לומר כי הם מתישים כחו חס ושלום, והלא כתיב [איוב לה, ו] 'אם חטאת מה תפעל לו'. אמנם דקדקו לומר [ספרי שם] שהם מתישין הכח, רוצה לומר הכח שהוא מאתו מתישין, לא חס ושלום שיהיו מתישין אותו יתברך, כי לא נאמר 'מתישין אותו', רק מתישין כחו. ודע, כי ענין זה, שכאשר יש מקבל יש נותן, וכאשר אין מקבל, דהיינו כאשר אין ישראל ראויים לקבל, אז כאילו אין כאן מקבל. וכאשר אין מקבל, יסולק כח הנותן. וזהו התשת כח, כי כאשר אין כאן מקבל, אז לא נמצא כח פועל. ודבר זה ענין נפלא מאוד". ובבאר הגולה באר הרביעי [תסט.] כתב: "כי אין הפועל פועל רק כאשר יש כאן מקבל מוכן לקבל הפעל". ובדר"ח פ"א מ"א [קכה:] כתב: "מה מועיל כח הנותן כאשר יש חסרון במקבל". ובפתיחה לאור חדש [קצט.] כתב: "על ידי התורה ישראל מתעלים, והשם יתברך, שהוא מלך ישראל, על ידי זה מתעלה, על ידי ישראל". ומקורו בזוה"ק [ח"ב לב:]: "תא חזי, מכל עמין דעלמא לא קיימין לאשגחא בעובדיהון בר בישראל בלחודייהו, בגין דאלין בנין לקודשא בריך הוא. וכד לא אשתכחו עובדין דישראל כדקא יאות... כביכול מתישין חילא דקודשא בריך הוא. וכד עבדין עובדין דכשרן, יהבין תוקפא וחילא לקודשא בריך הוא, ועל דא כתיב [תהלים סח, לה] 'תנו עז לאלקים', במה, בעובדין דכשרן" [ראה למעלה פס"ד הערה 370]. נמצא שספירת מלכות היא כח הקליטה של המקבל ["אין מלך ללא עם" (תפארת ישראל פכ"א)]. וזהו שכתב כאן "ועם כל זה היה לה כח, ולא הפילה, ודבר זה ידוע".
(32) כאמור, בדר"ח פ"ה מ"ה [קסט.] כתב כן אות באות. וקודם לכן [קנח.] הרחיב בענין זה, וביאר בתרי טעמי מדוע לא היה הפסד במקדש, וכלשונו: "ויש לשאול, הנסים האלו שנעשו בבית המקדש, למה דוקא אלו נסים נעשו בבית המקדש. יש לך לדעת, כי העולם הזה הוא עולם הויה והפסד. ובית המקדש יש לו מעלה נבדלת מן עולם הויה והפסד, ראוי שיהיו כל מעלותיו, והנסים שנעשו שם, הרחקה מן ההפסד. שכבר בארנו פעמים הרבה, כי ההעדר הזה אשר אמרנו הוא דבק בחומר בלבד, אבל דברים הנבדלים אינם בעלי הפסד. ולפיכך בית המקדש שהיה בו קדושה, ראוי שיהיה לו הרחקה מן ההפסד שנמשך אחר הדברים הטבעיים החמריים, ואינו במחיצת הנבדלים [ראה להלן פע"ב הערה 8]. <b>ויותר מזה</b>, כי בית המקדש שהוא עיקר מציאות העולם, והוא נקרא 'אור העולם', כמו שאמרו ז"ל בפרק קמא דבבא בתרא [ד.], הוא כבה אורו של עולם, ילך ויעסוק באורו של עולם. וכבר התבאר כי האור הוא המציאות, והוא הפך ההפסד. ולכך כל הנסים שנעשו בבית המקדש הם ההרחקה מן ההפסד". ושם מבאר כיצד כל הנסים האלו הם שמירה מהפסד, עיי"ש [ראה למעלה פ"ה הערה 24].
(33) "והבן זה" [הוספה בדר"ח פ"ה מ"ה (קסט.)]. ורומז לספירת יסוד, המורה על קיום הדברים. ובנתיב הצדק פ"א [ב, קלז:] כתב: "הצדיק מאחר שיש לו הצדק, שהוא דבר קיום נצחי, ומפני כך גם כן כתיב [משלי י, כה] 'וצדיק יסוד עולם', שיש לו מדריגת הקיום ביותר". וצרף לכאן דבריו בגו"א בראשית פמ"א אות מד [רצה.] שהתבואה של יוסף לא הרקיבה במצרים, ואילו תבואת המצריים הרקיבה, כי יוסף היה נימול, ואילו המצריים היו ערלים. הרי שמדת יוסף [יסוד] מקיימת את התבואה מלהרקיב. ושמעתי מחכ"א שאמר ש"קיום" הוא גמטריה "יוסף". ובזוה"ק [ח"ג רנו.] אמרו "תרין בדי ערבות, נצח והוד... לולב יסוד, דומה לשדרה, דביה קיום דכל גרמין".
(34) כמו שאמרו [גיטין ו:] "זבוב מאיסותא", ושם בח"א [ב, צב.] ביאר זאת. ובנתיב כח היצר ס"פ ב [ב, קכו:] כתב: "אמר רב יצה"ר דומה לזבוב ויושב על שני מפתחי לב [ברכות סא.]... פירוש זה כי היצה"ר דומה לזבוב, כי הזבוב הוא דבר מאוס... ולכך אמר כי היצר הרע, שהוא כח התאוה, שהוא מתאוה לדברים פחותים, דומה לזבוב. ואין דבר מאוס כמו הזבוב, ולכך יצה"ר שבאדם מתאוה לדברים פחותים ומאוסים, כמו זנות וערוה... ואין דבר פחות ושפל ומגונה כמו הזבוב... כי הדומה מתאוה אל הדומה, ולכך אמר כי היצר הרע דומה אל זבוב, שהוא מאוס, והמאוס אוהב את הדברים המאוסים".
(35) בדר"ח פ"ה מ"ה [קסט:] הוסיף כאן "וזהו ענין אחד, שהוא הוד ויופי בית המקדש". וכוונתו שספירות הוד ונצח שייכות להדדי, כאשר ההוד הוא ענין אחד, והנצח הוא ענין שני, וכמו שמבאר. וההוד ויופי של ביהמ"ק עומדים כנגד מאיסת הזבוב, ולכך "לא נראה זבוב בבית המטבחיים". וספירת הוד מחייבת את הנס של מניעת זבובים מבית המטבחיים. ולמעלה בסוף הקדמה שלישית [קנה:] כתב: "נקרא בית המקדש 'הוד' [ברכות נח.], לפי ששם הודו של הקב"ה, וכאילו בא לומר... כי מצד ההוד של השם יתברך היה בית המקדש, שבו הודו של השם יתברך". ואודות יופי בית המקדש, הנה אמרו [ב"ב ד.] "מי שלא ראה בנין הורדוס, לא ראה בנין נאה מימיו". ונאמר [תהלים נ, ב] "מציון מכלל יופי וגו'". וראה למעלה פמ"ז הערה 394, ופס"ה הערה 31.
(36) בדר"ח פ"ה מ"ה [קסט:] הוסיף כאן "שיהיה עומד בטהרתו לנצח". ופירושו, הנס הזה איפשר שהכהן גדול יתמיד בטהרתו, ולא יטמא בטומאה היוצאת מגופו. הרי שספירת נצח מחייבת את הנס שהכהן הגדול ישאר בטהרתו. וכן נאמר [ישעיה כה, ח] "בלע המות לנצח", הרי סילוק טומאת מיתה נעשה מחמת נצח. ושמעתי ממו"ר זצ"ל לבאר שכל ענינה של טומאה הוא כאשר דבר מגיע למבוי סתום, ולכך "טמא" ו"אטם" ו"טומטום" הן בנות אותיות דומות. מה שאין טהרה, פירושה הוא פתיחה ומרחב, וזו תיבת "טיהרא", שהוא צהרים [רש"י בראשית מג, טז], שהוא עיצומו של יום, ומלשון "צוהר", שהוא פתיחה שדרכה נכנס האור [רד"ק ספר השרשים שורש צהר]. לכך מדת הנצח מחייבת טהרה, כי היא ההפך לסגירה וסתימה. וצרף לכאן שאמרו חכמים [ב"ב עג:] "חדא דליא לי אטמא" [אווז אחד הגביה את ירכו]. ובבאר הגולה באר החמישי [לט:] כתב: "האטמא הוא הירך, והוא העמוד שעליו נשען הבעל חי, והוא קיום שלו, ודבר זה רמז על הקיום הנצחי... ונגד הנצח אמר 'חד דליא לי אטמא'". הרי שוב חזינן השייכות של מדת נצח ל"אטמא" בצד הטוב.
(37) כי הספירות נצח והוד שייכות להדדי, כאשר נצח הוא לימין ["נעימות בימינך נצח" (תהלים טז, יא)] והוד הוא לשמאל [עיין ציוני ס"פ יתרו], ולכך המקביל להוד הוא "ענין אחד", והמקביל לנצח הוא "ענין שני". וראה בגו"א במדבר פכ"א הערה 187, כי שתי הרגלים הם כנגד נצח והוד. ובספר מבוא לחכמת הקבלה חלק א שער ג פרק ג, כתב: "חסד וגבורה רומזים אל הזרועות, נצח והוד אל הרגלים. והטעם, כי אפשר להשתמש בכל יד לחוד, מבלי להזדקק לחברתה. מה שאין כן הרגלים, אין הולכים בעולם הזה על רגל אחת... וכן פירש הגאון רבי יצחק אייזיק חבר ז"ל בסוף ספר מגן וצנה".
(38) הנס שלא נראה זבוב, והנס שלא ראה קרי.
(39) כמבואר למעלה הערה 34. והטור [יו"ד סוף סימן קד] כתב: "כתב הרשב"א [בתורת הבית הקצר ב"ד ש"א (טז:)], דברים המאוסים שנפשו של אדם קצה בהן, כנמלים וכזבובים ויתושין, שכל אדם בדיל מהן למיאוסן, אפילו נתערבו בתבשיל ונמחה גופן לתוכו, אם ההיתר רבה עליו, מותרין" [ולא צריך ביטול בששים]. ובנתיב התורה פי"א [תנב:] כתב: "הקדושה היא נבדלת מן פחיתות הצורה, כי הזבוב שהוא בעל חי מאוס, יש לו פחיתות הצורה".
(40) אין כוונתו שטומאת קרי היא הטומאה החמורה ביותר, שהרי רש"י [ויקרא טו, ב] כתב: "טומאה קלה, קרי. טומאה חמורה, זיבה". והרא"ם [שם] פירש שקרי היא טומאת ערב בלבד [ויקרא טו, טז], ואילו זיבה היא טומאת שבעה וקרבן [שם פסוקים יג, יד]. אלא כוונתו היא שהריחוק מקדושה נמצא בקרי במיוחד. וכן ביאר בגו"א שמות פי"ט סוף אות כ [עז.], וז"ל: "ואף על גב דעדיין לא נתנה תורה שיהיה שכבת זרע מטמא [ומדוע הוזהרו לפני מעמד הר סיני שלא לגשת לאשה שמא תפלוט שכבת זרע (רש"י שמות יט, טו)], אין זה קשיא, שאף על גב דאדם אינו מוזהר עליו, מכל מקום אין שכינתו שורה במקום טומאה, ועכשיו בא לשכון כבוד ה' עליהם, הזהיר אותם על הטומאה. אף על גב דבלאו הכי היו טמאי מתים וטמאי שרץ ונבלה ומצורע וכל הטומאות, לא הקפידה תורה על זה, רק על טומאת קרי הבא מקלות ראש, ואין השם יתברך שוכן כבודו עמהם, אבל שאר הטומאות, שאינם באים מחמת קלות ראש, לא". הרי שטומאת קרי היא הטומאה המרוחקת ביותר משכינתו יתברך, וכנראה לכך כוונתו כאן.
(41) כי כבר נתבאר למעלה שהמיאוס עומד כנגד ספירת הוד, והטומאה עומדת כנגד ספירת נצח, והוד הוא בשמאל, ונצח הוא בימין. ועל הנצח נאמר [תהלים טז, יא] "נעימות בימינך נצח", וכמבואר בבאר הגולה באר החמישי [מ:]. ובספר פרדס רימונים [שער א פרק ג] כתב: "ב' שוקים, שהם נצח שוק ימין, הוד שוק שמאל". והעמודים של יכין ובועז הם כנגד נצח והוד [שם שער כא פרק ג]. ובמאמר החכמה לרמח"ל כתב: "והנה עשר הספירות נחלקים לג' חלקים, ונקראים ג' קוים; חכמה חסד ונצח נקראים קו החסד, ונקרא על דרך המשל ימין. בינה גבורה הוד קו הדין, ונקרא שמאל. כתר תפארת ויסוד קו הרחמים, ונקרא אמצע, ומלכות כלל כולם". <b>והנה בדר"ח</b> פ"ה מ"ה [קע:] הוסיף כאן: "ובארנו זה בברכות [י:] אצל 'איש קדוש עובר עלינו' [מ"ב ד, ט], דפליגי רב ושמואל, חד אמר שלא ראתה זבוב על שולחנו, וחד אמר שלא ראתה קרי על מטתו". והנה לא זכינו לחידושי אגדות שלו למסכת ברכות, אך מצינו שביאר המאמר בנתיב התורה פי"א [תנב:], וז"ל: "למאן דאמר שלא עבר זבוב, פירוש שהקדושה היא נבדלת מן פחיתות הצורה, כי הזבוב שהוא בעל חי מאוס, יש לו פחיתות הצורה. ולמאן דאמר שלא ראתה קרי, הקרי הוא פחיתות הגוף החמרי. ומחלוקת שלהם מאיזה מהם הקדושה יותר רחוק; למאן דאמר זבוב, הקדושה יותר רחוק מן פחיתת הצורה, ולכך לא ראתה זבוב על שלחנו. ולמאן דאמר שלא ראתה קרי על מטתו, הקדושה יותר רחוק מן פחיתות החמרי, כי הקרי הוא פחיתת חמרי. ויש לך להבין מחלוקת שלהם, שלא נמצא קרי, שהוא מצד מיוחד. או שלא נמצא זבוב, שהוא גם כן מצד מיוחד. וגם התבאר זה במקום אחר" [ראה למעלה פט"ו הערה 36 שנתבאר שם שאע"פ שלא נתפרש בגמרא מי אמר זבוב ומי אמר קרי, אלא סתמו את הדברים ("חד אמר שלא ראתה זבוב על שולחנו, וחד אמר שלא ראתה קרי על מטתו"), אך לפי מה שנתבאר שם מסתבר מאוד לומר שרב הוא זה שאיירי בפחיתות הצורה ("לא ראתה זבוב"), ושמואל איירי בפחיתות החומר ("לא ראתה קרי"), ולשיטתם בכל מקום]. ובנתיב הפרישות ס"פ ג [ב, קיט:] הביא מאמר חכמים [נדה טז:] שאמרו "ארבעה דברים הקב"ה שונאן... הנכנס לביתו פתאום... והאוחז באמה ומשתין מים, ומשתין מים ערום לפני מטתו, והמשמש מטתו בפני כל חי". וכתב שם לבאר לגבי הדבר השני והשלישי, וז"ל: "האוחז באמה ומשתין מים, כי דבר זה ערוה וזנות, והוא משחית זרעו, והקב"ה שונא אותו כאשר אינו נוהג בקדושה ובפרישה. והמשתין מים לפני מטתו, והוא דבר מאוס ומשקץ נפשו, וגם דבר יוצא מן הקדושה... כי כל שקוץ ותעוב הוא יוצא מן הקדושה לגמרי. ודבר זה תבין גם כן ממה שהתבאר למעלה אצל 'איש קדוש עובר עלינו', רב ושמואל חד אמר שלא ראתה קרי על מטתו, וחד אמר שלא נראה זבוב על מטתו. כי הן קרי שהוא טומאה, הן הזבוב שהוא דבר מאוס, הוא יוצא מן הקדושה, ואשר יש בו קדושה הוא רחוק מן אלו שני דברים. וכנגד אלו שנים זכר כאן האוחז באמתו ומשתין, שגורם שיראה קרי. ומשתין מים לפני מטתו, הוא משקץ נפשו בטינופת". וכן כתב בח"א לנדה טז: [ד, קנד:].
(42) בדר"ח פ"ה מ"ה [קע:] כתב משפט זה כך: "ולפיכך אחר שאמר 'לא הסריח בשר הקודש', אמר 'ולא נראה זבוב בבית המטבחים, ולא אירע קרי לכהן גדול', כי במקום זה הוא התחלת נטייה לשמאל ולימין". ופירושו, כי ספירות מלכות ויסוד עומדות על קו האמצע [כמבואר בתחילת ההערה הקודמת], והתחלת הנטיה לימין ושמאל היא משם ולמעלה, וזהו שכתב כאן "ולפיכך אחר שאמר 'לא הסריח בשר קודש', אמר 'ולא נראה זבוב וכו'', מפני כי במקום זה הוא נטיה לשמאל ולימין".
(43) פירוש - הואיל ולאחר הזכרת ספירת יסוד יש נטיה לשמאל [הוד] וימין [נצח], באה המשנה להדגיש שנסי המקדש מנעו שתהיה בנטיה זו יציאה ממדריגת הקדושה שעלולה להמצא בשמאל [מיאוס] ובימין [טומאה]. לאמור, שהנטיה שהיתה במקדש לשמאל וימין היתה כראוי, ולא חרגה מעבר לראוי.
(44) הנה במשנה אמרו קודם "ולא כבו גשמים אש של עצי המערכה", ורק אחר כך אמרו "ולא נצחה הרוח עמוד העשן", ואילו כאן מחליף הסדר, ומבאר קודם "ולא נצחה הרוח עמוד העשן", ואחר כך "ולא כבו גשמים וכו'". ועוד קשה, שבדר"ח פ"ה מ"ה עד לנקודה זו נקט פעמיים [קסב., קסו.] כסדר שלפנינו ["ולא כבו גשמים" ואח"כ "ולא נצחה הרוח"], ורק כאן, שמבאר המשנה על פי הספירות,  מהפך את הסדר. אך כבר נתבאר בדר"ח [פ"ג מי"א הערה 1145] שדרכו להתאים את סדר המשנה לפי סדר הספירות, ומחמת כן מהפך את סדר המשנה להתאימו לסדר הספירות [תפארת, גבורה, חסד, חג"ת מלמטה למעלה, וכמו שיתבאר]. ודע, שזו הפעם הרביעית שעשה כן בספר דרך חיים, ושלש הפעמים הראשונות הם; (א) שם פ"ב מ"ה [תקעח.] במשנה [שם] אמרו "אין בור ירא חטא, ולא עם הארץ חסיד", ואילו בהסברו האחרון שם הפך את הסדר ל"לא עם הארץ חסיד ואין בור ירא חטא". והביאור הוא כנ"ל, שכאשר בא לבאר את המשנה על פי חכמה פנימית [כפי שעשה שם], אזי מבאר את הסדר בהתאם לכך, ויש לנקוט חסד לפני גבורה. (ב) שם פ"ג מי"א [רסב:], לאחר שביאר ארבע פעמים שהבבא של "המפיר בריתו של אברהם אבינו" נזכרה לפני הבבא של "המלבין פני חברו ברבים". מבאר בביאורו האחרון ש"המלבין פני חבירו ברבים" קודם ל"מפיר ברית של אברהם אבינו". כי רק בביאורו האחרון ביאר את המשנה כפי ההתאמה הפנימית לסדר הספירות, ולכך הפך את סדר המשנה שיתאים לסדר הזה. (ג) שם פ"ג סוף מי"ד [שסז.] ביאר את הבבא האמצעית של המשנה ["חביבין ישראל שנקראו בנים למקום"] לאחר שביאר את הבבא השלישית ["חביבין ישראל שנתן להם כלי חמדה"]. וכן עשה בנצח ישראל פי"א [שז.], ושם בהערה 280 הוקשה הדבר. אך מעתה לא יקשה, שהואיל ומבאר שם את סדר המשנה בהתאם לחכמה הפנימית, לכך הסדר הוא בינה [צלם] חכמה [תורה] כתר [בנים], ובהתאם לכך יסדר את דברי המשנה. וראה למעלה פס"ד הערה 261.
(45) אמרו חכמים [יומא נג.] "עיקר מעלה עשן היה מתמר ועולה כמקל, עד שמגיע לשמי קורה". אמנם שם מדובר בעשן של הקטורת, ואילו בגמרא [יומא כא.] אמרו "עשן המערכה אפילו כל הרוחות שבעולם באות ומנשבות בו, אין מזיזות אותו ממקומו", הרי שלא מדובר במשנתינו בעשן של קטורת. אמנם מקור דבריו הוא באבות דרבי נתן [פל"ה מ"ז], שאמרו שם: "לא נצחה הרוח עמוד העשן, ובזמן שיצא עמוד עשן מן המזבח העולה, היה מתמר ועולה כמקל עד שמגיע לרקיע". וכן הרמב"ם פירש [אבות פ"ה מ"ה] שאיירי בעמוד עשן העולה מן הקרבנות. וכן הוא בתויו"ט [שם]. ובספר מגן אבות [שם] כתב: "לא גברה הרוח, ואפילו רוח סערה שהיא מצויה לנצח העמוד של עשן שלא יהא מתמר ועולה כתמרות עשן בדקל ובעמוד. זה היה נס גדול מפני קדושת הקרבנות, שאע"פ שהעזרה היתה רחבה הרבה... וזה נס גדול היה. ואע"פ שהקטורת היתה מתמרת ועולה, לא נחשב נס מפני שהיו נותנין בה עשב הנקרא 'מעלה עשן'... ועוד שהיתה בפנים במקום מכוסה, ולא היה העמוד גדול. אבל במזבח החיצון נחשב נס גדול".
(46) פירוש - ספירת תפארת היא בקו האמצע [ראה למעלה הערה 41]. והזכיר כאן ג' דברים; שווי, יושר, ואמצע, כי כל אלו שייכים להדדי, וכמבואר למעלה פ"ע הערה 102. וכל אלו הם מדות יעקב, שהוא תפארת, ונקרא "ישורון" [ישעיה מד, ב], מחמת שהוא אמצעי בין אברהם ויצחק [תפארת ישראל פי"א (קעג.)]. וצרף לכאן דברי חכמים [ברכות סד.] "מאי דכתיב [תהלים כ, ב] 'יענך ה' ביום צרה ישגבך שם אלקי יעקב', אלקי יעקב ולא אלקי אברהם ויצחק, מכאן לבעל הקורה שיכנס בעביה של קורה", ופירש רש"י [שם] "אם בא לטלטלה ממקום למקום לתתה בבנין, כלומר יעקב שכל הבנים שלו וטרח בגידולם, יבקש עליהם רחמים". הרי יעקב מורה על קורה ועמוד. <b>ויש בזה</b> הטעמה מיוחדת; בתפילות ימים נוראים אומרים "וכל הרשעה כולה כעשן תכלה כי תעביר ממשלת זדון מן הארץ". ו"ממשלת זדון" היא המלכות הרביעית [עשו, וכמבואר בסוף ההקדמה לנצח ישראל (ו.)], ואנו מתפללים עליה שתכלה כעשן. וכנגד "ולא נצחה הרוח את עמוד העשן" המורה על התפארת [יעקב], אומרים ישראל קדושים על מלכות רביעית [עשו] שהיא "כעשן תכלה" [שמעתי מהרה"ג רבי דוד בוכבינדר שליט"א].
(47) "מכח האש של מעלה" - מחמת כח האש של מעלה [מ"ם המוצא], ואין כוונתו ליותר מכח האש של מעלה [מ"ם היתרון]. ובגו"א ויקרא פ"א אות מג [לג:] כתב: "האש שירד מן השמים בימי שלמה, היה כל ימי מקדש ראשון, ובכל יום היו מביאין אש מן ההדיוט להוסיף על המערכה". וכבר כתב בדר"ח פ"ה מ"ד [קלא:] שנסי המשנה התרחשו רק בבית ראשון, שבו היתה אש מן השמים. נמצא שכח האש של בית ראשון היה מחמת האש שירדה מן השמים. ובגו"א במדבר פ"ד אות ט [לט:] כתב: "מה שהיה כארי רובץ דוקא בצורה זאת, ובמקדש שני אמרינן שהיה רובץ ככלב, כדאמרינן בשלהי פרק קמא דיומא [כא:], יש לפרש לפי שהארי יותר רובץ בחוזק מן הכלב, כן האש שהיה במשכן ובמקדש ראשון היה בכח נדבק למטה, ואינו זז משם. אבל במקדש השני לא היה הרביצה מן האש של מעלה בכח גדול אצלינו, אלא היה ככלב, לפי שלא היה קדושה העליונה רובץ אצלינו כל כך בדביקות גמור, ולפיכך מדמה אותה לרביצת הכלב, ובמקדש ראשון לרביצת הארי, שנאמר אצלו [במדבר כד, ט] 'כרע שכב כארי מי יקימנו'". ואודות חוזק אש העליונה, אמרו חכמים [יומא כא:] "תנו רבנן, שש אשות הן; יש אוכלת ואינה שותה... יש אש דוחה אש ["ממקומה להלן" (רש"י שם)]... יש אש דוחה אש, דגבריאל", ופירש רש"י [שם] "שירד להציל חנניה מישאל ועזריה, שצינן את הכבשן מבפנים והקדיח מבחוץ לשרוף את זורקיהן לתוכו, כדאמרינן בערבי פסחים [פסחים קיח.]". הרי אש של מעלה דוחה אש של מטה. ולמעלה פל"ו [תרעט:] כתב "אין אש שורף אש, וזה ידוע". אך שם [הערה 143] נתבאר שאין אש של מטה שורפת אש של מטה, אך אש של מעלה שורפת אש של מטה. וכן כתב בדרשת שבת הגדול [ריז.], וז"ל: "'ואש המזבח תוקד בו' [ויקרא ו, ב], שהיה האש נשרף במזבח, שהרי כתיב 'ואש המזבח תוקד בו', רצה לומר תוקד על ידי המזבח. וזה כי המזבח שהוא אל השם יתברך, שהוא קדוש נבדל מן הגוף, והוא יותר אש מן אש המזבח, ולפיכך היה נאכל אש המזבח במזבח".
(48) פירוש - אע"פ שבדרך כלל מים מכבים אש, מ"מ הגשמים לא כבו אש של עצי מערכה, "כי כח האש היה כח גדול וחזק מכח האש של מעלה", ואין מים מכבים אש של מעלה, וכמו שאמרו בתנחומא ויגש אות ו: "'המשל ופחד עמו עושה שלום במרומיו' [איוב כה, ב], 'המשל' זה מיכאל, 'ופחד' זה גבריאל. מיכאל מן המים וגבריאל מן האש, והן עומדין לפני השכינה ואינן מזיקין זה את זה, הוי אומר 'עושה שלום במרומיו'" [כן הוא גם בבמדב"ר יב, ח, ודב"ר ה, יב]. לכך האש המשיכה במלוא עוזה. וגבריאל ואש מורים על גבורה [כמבואר בבאר הגולה באר הרביעי (תקכא.). וראה למעלה פכ"ז הערה 31, פמ"ג הערה 94, פמ"ז הערה 185, פנ"ה הערות 76, 77, פס"ד הערה 280, ופס"ח הערה 43]. ומה שטרח לתלות נס זה באש של מעלה, ולא הסתפק בנס שהגשמים לא כבו את אש של עצי המערכה של מטה [ללא תלות באש של מעלה], כי רוצה להדגיש שהעדר הכבוי נבע ממהות האש החזקה [שהיא גבורה], ומהות האש הזו היא אש של מעלה, וכמו שאמרו [יומא כא:] "אש דוחה אש, דגבריאל" [הובא בהערה הקודמת]. וכן בנר מצוה [צג:] כתב: "האש של מעלה, שהוא יסוד האש". ולמעלה פל"ד [תקצד:] כתב: "הקב"ה מביא אש מן יסוד האש", ושם הערה 56. ורק כאשר הגורם של הנס נובע מאש של מעלה, שהיא מהות האש, אז יש כאן נס שבא מספירת גבורה, כי אותה אנו מבקשים.
(49) ופירש רש"י [שם] "מהחל חרמש בקמה - משנקצר העומר שהוא ראשית הקציר". הרי שפסוק זה מורה שהעומר הוא ראשית הקציר. ומוסיף כאן שהעומר הוא ראשית קציר שעורים, ואילו שתי הלחם הן ראשית קציר חטים. ומה שלא הביא מקרא להורות ששתי הלחם הן ראשית קציר חטים, כפי שהביא ראיה שהעומר הוא ראשית קציר שעורים, כי בנוגע לשתי הלחם הוי מקרא מפורש, וזיל קרי בי רב הוא, שנאמר [שמות לד, כב] "וחג שבועות תעשה לך בכורי קציר חטים וגו'", ופירש רש"י [שם] "בכורי קציר חטים - שאתה מביא בו שתי הלחם מן החטים. בכורי - שהיא מנחה ראשונה הבאה מן החדש של חטים למקדש, כי מנחת העומר הבאה בפסח מן השעורים היא". אך אין מקרא מפורש שמבאר שהעומר הוא "ראשית קציר שעורים", לכך הוזקק להביא מקרא על כך.
(50) וזה כנגד ספירת חסד. ואודות שחסד הוא "ראשית והתחלת העולם", כן כתב בנתיב גמילות חסדים פ"א [א, קנ.]: "מפני מעלת החסד שהיה באברהם אמרו במדרש [ב"ר יב, ט] 'אלה תולדות שמים וארץ בהבראם' [בראשית ב, ד], בזכות אברהם נברא העולם, עד כאן. ולמה בשביל אברהם נברא העולם יותר. אבל דבר זה כי אברהם היה בו מדת החסד, ודבר זה הוא ראשון וקרוב אל השם יתברך יותר מהכל, וזה מפני כי הוא יתברך הטוב בעצמו. ולכך מדת החסד, שהוא הטוב, קרוב אליו יותר מכל. וכאשר נברא העולם, היה נברא בשביל דבר שהוא ראשון וקרוב אליו, ושאר דברים נבראים בשבילו. ולכך הכל נברא בשביל אברהם, שהיה מדתו החסד, והוא ראשון אל הכל". והרי מדת חסד היא המדה הראשונה לכל המדות, וכמבואר בנתיב גמילות חסדים פ"א [א, קנ.], וח"א לסוטה יד. [ב, נח:]. ובפחד יצחק ר"ה [מאמר א, אות ד], כתב: "בעוד שבדרך כלל מדותיו יתברך מתגלות לנו רק באופני הנהגת הבריאה אחר התהוותה, הנה מדת חסדו יתברך מתגלה לנו בעצם העובדה של התהוות הבריאה. 'עולם חסד יבנה' [תהלים פט, ג]. עצם יציאת העולמות מן האין אל היש, היא מציאות חסד של יצירת מקור לעונג בלי גבול. האדם לא נברא אלא להתענג על ה'. ורק לאחר מכן, לאחר שמדת החסד שמשה רקע לבנינו של עולם, רק אז מתחילות הן שאר המדות להתגלות בהנהגת העולם הבנוי מכבר. ונמצא כי בעוד שכל המדות שולטות בהנהגת העולמות, הנה מדת החסד שולטת בהתהוות העולמות" [ראה למעלה הקדמה ראשונה הערה 88, הקדמה שלישית הערה 21, פ"ה הערה 16, פ"ח הערה 170, פכ"ג הערה 54, פכ"ז הערה 37, פל"ט הערה 119, פמ"ד הערה 155, ופ"ע הערה 122]. וכן אברהם אבינו, שמדתו חסד ["חסד לאברהם" (מיכה ז, כ)], והוא "תחילה לגרים" [חגיגה ג.]. וראה להלן הערה 56.
(51) פירוש - הגמרא ביומא בתחילה הביאה את רשימת הנסים במשנה כדלהלן; (א) לא הפילה אשה מריח בשר הקודש. (ב) ולא הסריח בשר הקודש מעולם. (ג) ולא נראה זבוב בבית המטבחים. (ד) ולא אירע קרי לכהן גדול ביום הכפורים. (ה) ולא נמצא פסול בעומר ובשתי הלחם ובלחם הפנים. (ו) עומדים צפופים ומשתחוים רווחים. (ז) ולא הזיק נחש ועקרב בירושלים מעולם. (ח) ולא אמר אדם לחברו צר לי המקום שאלין בירושלים. ולפי זה יש רק שמונה נסים, ולא עשרה. ועל כך מבארת הגמרא "פסולי תלתא הוו חשבינהו ["פסול עומר ושתי הלחם ולחם הפנים תלת ניסי חשבתינהו" (רש"י שם)]". ופירושו, שאין מחשבים את הבבא "ולא נמצא פסול בעומר ובשתי הלחם ובלחם הפנים" לנס אחד, אלא לשלשה נסים, ואז יש עשרה נסים במקדש. ולפי זה נשמטו שני הנסים שהוזכרו בגירסתנו במשנה: "ולא כבו גשמים אש של עצי המערכה, ולא נצחה הרוח את עמוד העשן". וכן רש"י במשנה [אבות פ"ה מ"ה] כתב: "כתוב במשנה 'לא כבו גשמים, ולא נצחה הרוח', וכמדומה לי שהוא שבוש, דהא בפרקא קמא דיומא קתני לה משנה אגב גררא, ולא קתני הני תרתי... והנך תלתא, עומר ושתי הלחם ולחם הפנים בתלתא חשיב להו, והוו להו נמי עשרה". <b>ויש לברר</b> לפי דבריו עד כה, כנגד מה עומד לחם הפנים [שהוזכר במשנה יחד עם העומר ושתי הלחם]. דבשלמא העומר ושתי הלחם הם ראשית קציר חטים ושעורים, וכמו שביאר. אך מה מאפיין את לחם הפנים, וכיצד הוא עומד כנגד ספירת חסד. ואף אם תמצא לכך הסבר [כידוע שהמשכת הפרנסה ושפע שייכת ללחם הפנים (ראה זוה"ק ח"ב קנה., ולהלן הערה 60)], מ"מ עדיין תמוה שלא הזכיר עד כה את לחם הפנים כלל. ודוחק לומר שלא גרס זאת, כי בהסברו הבא [שיביא בסמוך] ביאר גם את ענין לחם הפנים. ויל"ע בזה.
(52) פירוש - העומר הוא עשרון אחד [מנחות עו:], וכמבואר בהמשך. ונאמר [שמות טז, לו] "והעומר עשרית האיפה הוא", והוא עשרון אחד [רש"י שם], וזהו שיעור לחלה אחת [זבחים נז:].
(53) שנאמר [ויקרא כג, יז] "ממושבתיכם תביאו לחם תנופה שתים שני עשרנים וגו'".
(54) שנאמר [ויקרא כד, ה] "ולקחת סולת ואפית אותה שתים עשרה חלות וגו'".
(55) נראה לבאר דברי קודש אלו בהקדם מאמר חכמים [ברכות ד:] "תנא, מיכאל באחת ["בפריחה אחת" (רש"י שם)], גבריאל בשתים", ומיכאל הוא חסד וגבריאל הוא דין [כמבואר למעלה פס"ח הערה 43]. ובקונטרס שב דנחמתא לגר"י ענגל [בסוף ספר קונטרס ע' פנים לתורה] כתב: "ברכות דף ד: מיכאל באחת וגבריאל בשתים... ונראה הטעם, כי נודע שמיכאל הוא מלאך החסד, וגבריאל הוא מלאך הדין. והנה הדין תמיד מורכב מחסד ודין, כי סבת הדין הוא החסד, כי עונשי השם יתברך אינם נקמניות חלילה, כי אם לטובת הנענש שיתעורר לתשובה, או לזכך הנפש מגיעול החטא, ותהיה נקיה באחריתה לשוב לשרשה למעלה. ואם כן שליחות גבריאל תמיד מורכבת משני דברים, מחסד ודין. מה שאין כן מיכאל, שהוא שליח החסד... ועל כן ענין שליחותו הוא רק דבר אחד, החסד לבד, וזהו 'מיכאל באחת גבריאל בשתים'". וצרף לכאן את דברי הפחד יצחק ר"ה [מאמר ד, אות ח] שכתב: "הרצון של מתן שכרם של זכויות הוא הרצון המקורי הפועל בתור כח ראשון. ואילו הרצון של תשלום עונשם של חובות הוא רצון הפועל בתור כח שני, שאינו אלא נמשך מן הרצון המקורי לשם שיווי המשקל של מאזני המשפט. ואם באנו למנות אבות ותולדות ברצון, היינו אומרים שענין המתן שכר הוא פעולתו של רצון - אב, ואילו ענין תשלום העונש הוא פעולתו של רצון - תולדה" [הובא למעלה פ"ע הערה 144]. לכך חסד הוא אחד, ודין הוא שנים. וביתר הטעמה; חסד נבחן רק מצדו של הנותן, שמשפיע מטובו, ואין בחינה מצד המקבל [כמבואר למעלה פס"ט הערות 106, 145]. אך דין נעשה רק ביחס לזולתו [כמבואר בדר"ח פ"ד מ"ח (קסה.), שלכך קרובים פסולים לדין (נדה מט:), והובא למעלה פכ"ג הערה 185, ופס"א הערה 74], לכך דין מחייב את מציאות המקבל. ובנוגע לי"ב חלות, שמעתי לבאר שיש יב קוי אלכסון, המחברים את שש קצוות בבית, והחיבורים ביניהם הם שנים עשר קוי אלכסון [ספר היצירה פ"ה מ"ב, וכמו שכתב למעלה פי"ג (תקצב.)]. ומספר שש עומד כנגד תפארת, כי אות וי"ו משמו הגדול מורה על תפארת [זוה"ק ח"ג רלו., של"ה בראשית, פרשת ויצא, תורה אור (ג), וקהלת יעקב ערך ואת, ג. וראה בסמוך הערה 59]. ועיין בספר אוצרות יוסף לגר"י ענגל, דרוש ד [אות ד, ד"ה והנה], שהביא דברי המהר"ל האלו, וביאר מה שהעומר היה חלה אחת, כנגד אברהם.
(56) פירוש - אברהם הוליד את יצחק, שהוא בן הגבירה [שרה], לעומת ישמעאל שהוא בן האמה [הגר]. אך עשו הוא גם כן בן הגבירה, ולכך אף עשו שייך ליצחק, וכמו שיבאר. ובגו"א דברים פל"ג אות ג [תקו.] כתב: "יש בעשו שאין בישמעאל... עשו אינו בן הפלגש, כמו ישמעאל שהיה בן הפלגש". ויסוד זה מבואר בקרא [יהושע כד, ג-ד], שנאמר "ואקח את אביכם את אברהם מעבר הנהר ואולך אותו בכל ארץ כנען וארבה את זרעו ואתן לו את יצחק, ואתן ליצחק את יעקב ואת עשו וגו'", הרי ישמעאל לא הוזכר כלל בקרא, אך עשו הוזכר. ובחידושי הגרי"ז על התורה [בראשית כח, א] ביאר נקודה זו. <b>ומוכיח מהבנים</b> על האבות, כי כבר השריש שהבן מגלה ומורה על פנימיות האב [למעלה פ"ט (תפה.), ופס"ז (לאחר ציון 89), ושם בהערה 90 הובאו מקבילות רבות ליסוד זה]. לכך מה שאברהם הוליד בן אחד מהגבירה מורה על מהות אברהם, שמדת אברהם היא חסד ["תתן חסד לאברהם" (מיכה ז, כ)], ולכן הוא מוליד בן אחד, כי האחד מורה על מהותו, וכמו שנאמר [ישעיה נא, ב] "הביטו אל אברהם אביכם ואל שרה תחוללכם כי אחד קראתיו". ולמעלה פ"ט [תצה.] כתב: "אברהם הוא התחלת הכל, שהוא הראשון, והרי נקרא מטעם זה 'אחד', כמו שאמר הכתוב 'כי אחד קראתיו'". וכן כתב למעלה פל"ו [תרפא:], וכמו שיובא בהמשך ההערה. ובדר"ח פ"ו מ"י [שנו.] כתב: "כתיב בפירוש 'הביטו אל אברהם אביכם ואל שרה תחוללכם כי אחד קראתיו'... כי אברהם שהיה התחלה, וכל התחלה במה שהוא התחלה הוא אחד, ולפיכך אמר 'כי אחד קראתיו'. ולא מצאנו בכל האבות שכך נאמר על שום אחד, חוץ מאברהם... וזה שאמרו במסכת פסחים [קיז:] 'והיה ברכה' [בראשית יב, ב], בך חותמין ולא בהם. ולמה חותמין באברהם. אבל מפני שאין ראוי לחתום רק באחד, שאין חותמין בשתים כדאיתא במקומו [ברכות מט.], ולפיכך אין לחתום רק באברהם בלבד, לפי שאברהם היה התחלה, וכל אשר הוא התחלה הוא אחד" [הובא למעלה פ"ג הערה 83, פ"ט הערה 264, ופל"ו הערה 151]. וכן נאמר [יחזקאל לג, כד] "אחד היה אברהם". ואברהם הוא התחלה מצד שמדתו היא חסד [כמבואר למעלה הערה 50]. נמצא שחסד הוא אחד. <b>ויש להבין</b>, מהי המשמעות שיצחק בא מהגבירה, לעומת ישמעאל שבא מהשפחה. ועוד, הרי ארבעה מתוך שנים עשר השבטים שנולדו ליעקב באו מהשפחות; דן ונפתלי באו מבלהה שפחת רחל [בראשית ל, פסוקים ו, ח], וגד ואשר באו מזלפה שפחת לאה [בראשית ל, פסוקים יא, יג]. ומדוע אצל אברהם אין מונים את בן השפחה, ואילו אצל יעקב מונים ארבעת בני השפחות. ובדר"ח פ"ה מ"ה הערה 689 נשארה קושיא זו בצ"ע. אך נראה ליישב על פי דבריו למעלה פל"ו [תרעז.], שהביא את המדרש [שמו"ר טו, יב] ש"צלי אש" [שמות יב, ח] בשביל אברהם שהצילו מכבשן האש, "ומצה" [שם] בשביל שרה שלשה עוגות למלאכים [בראשית יח, ו]. ובהמשך הפרק [תרפא.] כתב: "ומצות נגד שרה. ולא היה רמז אל אחת מן האמהות, חוץ משרה, לפי שאברהם היה לו יתרון, שהיה אבינו אברהם ראשון לאבות. שאף על גב שכלם אבות, לא היה ראשון רק אברהם, שהיה ראשון. ואברהם נקרא 'אחד', דכתיב [ישעיה נא, ב] 'הביטו אל אברהם אביכם ואל שרה תחוללכם כי אחד קראתיו'. וזה הטעם שנקרא 'אחד', מפני שהיה ראשון, ובזה היה אחד. ולענין אחדות שלו נכלל עמו אשתו, כי האיש עם האשה הם אחד, כי אין אחד זולת הקב"ה, ולכך ברא לו הקב"ה הנקבה, שאם לא כן היה האדם יחיד בתחתונים, כמו שבארו רז"ל [פדר"א פי"ב] על 'לא טוב היות האדם לבדו אעשה לו עזר כנגדו' [בראשית ב, יח]. נמצא כי אחדות האדם על ידי אשתו, וכדכתיב [שם פסוק כד] 'והיו לבשר אחד'. לכך אמר 'הביטו אל אברהם אביכם ואל שרה תחוללכם כי אחד קראתיו', ומה שאמר 'כי אחד קראתיו' על שניהם אומר, כי עם אשתו קראו אחד". נמצא שב"אחד" של אברהם נכללת שרה עמו, והרי על "אחד" זה מוסבים דבריו כאן [שהחסד הוא אחד], לכך בהכרח שאצל אברהם דוקא מונים את בן הגבירה, כי אברהם הוא "אחד" רק עם שרה, ולא עם שפחת שרה. וצרף לכאן דבריו בגו"א שמות פכ"א אות טז [קמא:], שכתב לגבי עבד עברי [שנותנים לו שפחה כנענית רק אם נשוי לאשה ישראלית (רש"י שמות כא, ג), ולא אם אינו נשוי]: "כי אם יש לו אשה, הרי השפחה זאת אינה זוגו, ואין זה רק שפחה שלו, ומותר בה. אבל אם אין לו אשה, אסור ליתן לו שפחה, דהא תהיה לו זאת השפחה לזוג לו לגמרי, ואסור שתהיה השפחה זוגו של ישראל". לכך רק אצל אברהם מצינו ש"בן הגבירה" הוא לעיכובא, כי ה"אחד" שלו הוא רק עם שרה. אך אצל יעקב שלא איירי במדת "אחד", אין "בן הגבירה" לעיכובא.
(57) יעקב ועשו, ששניהם בני רבקה. וכבר נתבאר למעלה [הערה 55] שחסד הוא אחד, ודין הוא שנים, ומדת יצחק היא דין [כמבואר למעלה פס"ט הערה 96, וש"נ], ולכך היו ליצחק שני בנים מהגבירה. ויש להעיר, כי למעלה פס"ו [לאחר ציון 95] כתב: "יצחק מדתו מדת הדין, אינו מתחלק כלל, ולפיכך לא בנה רק מזבח אחד". וכן מדבריו בח"א לב"ב קמג: [ג, קכח.] עולה שלדן בן יעקב היה רק בן אחד [חושים (בראשית מו, כג)] משום שמדתו דין [הובא למעלה פס"ו הערה 97]. ואילו כאן מבאר שמדת הדין מחייבת שני בנים, ולא בן אחד. ויל"ע בזה.
(58) בדר"ח פ"ה מ"ה [קעה.] הוסיף כאן: "ולפיכך העומר עשרון אחד, ושתי הלחם שני עשרונים, ולחם הפנים שנים עשר". ואע"פ שפשטות לשונו בדר"ח מורה שלחם הפנים היה שנים עשר עשרונים ["העומר עשרון אחד, ושתי הלחם שני עשרונים, ולחם הפנים שנים עשר"], בודאי שאין זו כוונתו, שהרי כל חלה היתה שני עשרונים, ומקרא מלא הוא [ויקרא כד, ה] "ולקחת סולת ואפית אותה שתים עשרה חלות שני עשרונים יהיה החלה האחת". ואמרו במשנה [מנחות עו:] "העומר היה בא עשרון... שתי הלחם שתי עשרונים... לחם הפנים עשרים וארבע עשרונים". והרמב"ם [הלכות תמידין ומוספין פ"ה הלכות א-ב] כתב: "מצות עשה לסדר לחם הפנים בכל יום שבת... ודבר ברור בתורה שהוא שתים עשרה חלות, כל חלה שני עשרונים". לכך בהכרח שכוונתו היא לשתים עשרה חלות, ולא לשנים עשרה עשרונים [למרות הקושי הלשוני שיש בזה]. ושמעתי ממו"ר זצ"ל לבאר כי יב קוי אלכסון מורים על בית, כי הם המחברים את שש הקצוות להדדי, ויעקב הוא המורה על בית, ולכך קרא לביהמ"ק בשם "בית" [פסחים פח.]. וזה משתייך למדת תפארת, וכמו שנאמר [ישעיה מד, יג] "כתפארת אדם לשבת בית". עוד הוסיף לבאר, שמספר 12 הוא חבור של שתי הספרות של אחת ושתים, כי יעקב משלב לתוכו את האחידות של אברהם והכפילות של יצחק, ולכך מספר 12 מורה על יעקב, שהוא האמצעי בין אברהם ויצחק [כמבואר למעלה פ"ט (תצז:), ושם הערות 251, 257, ופנ"ז הערה 80].
(59) כמו שנאמר [ויקרא כד, ו] "ושמת אותם שתים מערכות שש המערכת על השלחן הטהור לפני ה'". ומה שמתמקד על מספר שש, כי מספר שש מורה על תפארת [שש קצוות], ובשם הויה אות וי"ו מורה על תפארת [כמבואר למעלה הערה 55]. ובשל"ה [דברים, פרשת זאת הברכה, תורה אור (א)] כתב: "המדה הזאת זאת הארץ אשר תנחלו, כי היא ארץ עליונה ובה י"ב גבולים, ונגדם י"ב שבטים שחלקו ארץ שלמטה, כי היא מתלבשת שש בשש, תפארת הוא משש קצוות". והרי אף השבטים גופא נתחלקו כך; ששה שבטים באו מלאה, וששה משבטים משאר נשותיו של יעקב. <b>וקשה</b> לפי הסבר זה, שהרי עד כה ביאר שהספירות הוזכרו מלמטה למעלה [ממלכות עד נצח, וכפי שביאר למעלה (לאחר ציון 22) "כי החל מן המדריגה האחרונה עד המדריגה העליונה על כל", ושם הערה 23], ומדוע שלשת הנסים האלו, המורים על חג"ת, הוזכרו בסדר מלמעלה למטה [עומר (חסד), שתי הלחם (גבורה), ולחם הפנים (תפארת)]. ולפי הסברו הקודם [לאחר ציון 43] לא קשה, כי אכן ביאר שחג"ת נזכרו מלמטה למעלה ["לא נצחה הרוח" (תפארת), "לא כבו גשמים אש" (גבורה), "לא נמצא פסול בעומר ובשתי הלחם" (חסד)], ויל"ע בזה.
(60) יש להבין, כיצד העומר מורה על חסד [אברהם], ושתי הלחם על דין [יצחק], ולחם הפנים על תפארת [יעקב]. כי אמנם שלשת האבות מורים על חג"ת, וכמו שמוכח ממספר בנים שהולידו, אך כיצד שלשת הדברים האלו המוזכרים במשנה [עומר, שתי הלחם, ולחם הפנים] מורים כן. ונראה לומר לגבי העומר ושתי הלחם, שאמרו חכמים [מנחות סח.] "בזמן שבית המקדש קיים, עומר מתיר. בזמן שאין בית המקדש קיים, האיר מזרח מתיר. מאי טעמא, תרי קראי כתיבי, כתיב [ויקרא כג, יד] 'עד הביאכם', וכתיב [שם] 'עד עצם היום הזה', הא כיצד. כאן בזמן שבית המקדש קיים, כאן בזמן שאין בית המקדש קיים". והטורי אבן [ר"ה ז:] הוכיח מכמה מקומות שגם בשתי הלחם אם הן לא הובאו מאיזה טעם שיהיה, מ"מ איסור חדש במקדש יהיה מותר, כמו בעומר. והקשה, דמנין לומר כן, הרי בעומר אמרו כן מחמת תרי קרא, אך בשתי הלחם שאין לנו תרי קרא, שמא איסור חדש במקדש במקומו עומד, כל עוד שלא הובאו שתי הלחם. והשפת אמת [מנחות סח:] כתב ליישב, שהעומר בא להתיר איסור חדש שהיה קיים קודם הקרבתו, שנאמר [ויקרא כג, יד] "ולחם וקלי וכרמל לא תאכלו עד עצם היום הזה וגו'". לכך הוצרכנו לגזה"כ להתיר איסור זה בזמן שאין בית המקדש קיים. אך אין לומר ששתי הלחם באות להתיר איסור שהיה קיים לפני הקרבתן, שהרי איסור הקרבת שאר מנחות לפני הקרבת שתי הלחם אינו מפורש בתורה, אלא ילפינן כן ממה שנאמר בשתי הלחם [ויקרא כג, טז] "מנחה חדשה", ודרשו חכמים [מנחות פג:] "שתהא חדשה לכל המנחות", ופירש רש"י [שם] "כלומר שיביאו שתי הלחם קודם שיביאו שום מנחה מן החדש". לכך פשוט הוא שאם שתי הלחם לא הוקרבו, אז אין שום איסור חדש נוהג יותר במקדש, כי סבת האיסור [הקרבת שתי הלחם] לא נתקיימה, עכת"ד השפת אמת. וכן כתב הכלי חמדה פרשת פנחס [עא: ד"ה ואולי]. וכן כתב מרן הגר"י הוטנר זצ"ל בקובץ הערות לספרא דרבינו הלל [עמוד עא, סוף טור ימיני], וז"ל: "שתי הלחם אינן כלל בגדר מתיר חדש במקדש, אלא דמכיון דכתבה תורה דמצות שתי הלחם היא שתהיינה חדשה, אם כן אם הוא מקריב מקודם מנחה אחרת מן החדש, הרי זה מבטל מצות 'חדשה' שנתנה התורה. וממילא פשוט שאין אנו צריכים כלל גבי שתי הלחם להיתירא דעיצומו של יום, דהרי עבר זמנו בטל קרבנו, ושוב אין כאן מקום לאסור מנחה מן החדש כל עיקר כשנתבטלה מצות שתי הלחם... דבאמת שתי הלחם לאו מתירים הם, אלא שאדרבה, חובת הקרבתן גורמת האיסור, וכל שאינם עומדים להיות קרבים, איסורא דחדש במקדש ממילא הוא דאזיל ליה". נמצא שהעומר הוא "מתיר", ושתי הלחם הן "אוסר", לכך ברי הוא שהעומר הוא חסד [מתיר], ושתי הלחם הן גבורה [אוסר]. ובאור חדש פ"ו [תתרד.] הביא את המדרש [ויק"ר כח, ו] שאברהם אבינו ירש את ארץ ישראל בזכות העומר, וביארו שם [תתריז.]. ומוכח שישנה זיקה מיוחדת בין אברהם לבין העומר. ולחם הפנים מורה על דביקות במקור, שלכך הלחם היה חם בשעת סילוקו כבשעת סידורו [חגיגה כו:], וכמבואר בפחד יצחק פסח [מאמר נח]. וזה מקביל למדרגת יעקב שלא מת [תענית ה:], שתמיד דבק במקור, וכמו שביאר בגו"א בראשית פמ"ט אות כד [תכט:].
(61) יבאר תחילה ענין "רווחים", ולאחריו ענין "משתחוים", ורומז לספירת בינה, וכמו שיתבאר. ומעתה יבאר ששלשת הנסים האחרונים של המשנה ["עומדים צפופים ומשתחוים רווחים, ולא הזיק נחש ועקרב בירושלים מעולם, ולא אמר אדם לחברו צר לי המקום שאלין בירושלים"] מורים על הרחבה ומניעת צרה וצמצום, כי הם כנגד שלש ספירות העליונות [בינה חכמה וכתר].
(62) למעלה הקדמה שניה [קטז.], ויובא בהערה הבאה.
(63) לשונו למעלה הקדמה שניה [קטז.]: "אמרו [אבות פ"ה מ"ה] 'עשרה נסים נעשו לאבותינו בבית המקדש', ואחד מהם 'עומדים צפופים ומשתחוים רווחים'. הנה גם דבר זה הוא נמנע לפילוסופים, שזהו הכנס גשם בגשם לפי שעה, כי מה שהשתחוו רווחים לפי שעה שנתגדל המקום, ולא היתה העזרה גדולה ממה שהיתה קודם. אמנם לפי דברי חכמי אמת אין זה יציאה מן הטבע, כי דבר שהוא דרך נס ודרך פלא אינו טבעי, ואינו משתתף עם הטבע כלל, עד שיהיה קשה, אבל הוא דבר בלתי טבעי. ולפיכך כאשר היו משתחוים היו בריוח, כי היה זה על ידי עולם הנבדל, שמשם הנסים באים אל העולם, ושם הוא הכל מרווח. כאילו יצאו מעולם הטבעי להיות עומדים בעולם שאינו טבעי, אשר לא ישתתף עם הטבעי, ולא ידחק הבלתי טבעי את הטבעי, ונשאר המקום בגדלו לשאר אנשים, אך אל המשתחווים היה בריוח". וכוונתו לספירת בינה, שעל כך מורה שם י-ה, וכפי שכתב השערי אורה בשער החמישי, הספירה הששית: "ולפעמים נקראת הבינה בשם 'י-ה'". ותיבת "בינה" היא אותיות "בן י-ה" [זוה"ק ח"ב קטו:]. וראה למעלה פס"ד הערה 316, ובסמוך הערה 65 [משמע מדבריו ש"מרחב י-ה" הם שתי מלים נפרדות. ובגמרא (פסחים ריש קיז.) נחלקו אמוראים בזה].
(64) לשונו למעלה הקדמה שניה [קטז:]: "ויש רמז מופלג במה שהיה דווקא השתחוייתם בהרחבה, כי ההשתחויה הוא לשם י-ה. ובזה תבין מה שאמרו בסוף מסכת סוכה [נג:] 'לי-ה אנו משתחוים, ולי-ה אנו מודים'. ושם זה מרחיב בצר, דכתיב [תהלים קיח, ה] 'מן המצר קראתי י-ה ענני במרחב י-ה', והוא דבר פלא למבין". והנה סתם ולא ביאר מדוע ההשתחויה היא לשם י-ה [רק ציין שהואיל וזה כך, ממילא משם זה באה ההרווחה מצר]. ונראה, שלשון הגמרא [לפי הגהות הב"ח] הוא: "אנו לי-ה ולי-ה עינינו. איני, והאמר רבי זירא, כל האומר 'שמע' שמע' כאילו אומר 'מודים' מודים' ["דתנן (ברכות לג:) משתיקין אותו משום דמיחזי כשתי רשויות" (רש"י שם)]. אלא הכי קאמר, המה משתחוים קדמה, ואנו לי-ה משתחוים, ועינינו לי-ה מיחלות ["דכיון דאתרי מילי קמדכר ליה תרי זימני, ולאו אחדא מילתא תרי זימני, לית לן בה (רש"י שם)]". ובעין יעקב שם הלשון הוא: "אנו לי-ה משתחוים, ולי-ה עינינו מיחלות". הרי הגמרא השוותה אמירת י-ה פעמיים לאמירת "שמע" ו"מודים" פעמיים. ובנתיב התשובה פ"ה [פא.] ביאר את הצד השוה שבין "מודים" ל"שמע", וז"ל: "כי כל ההודאה מצד שהוא מודה אל השם יתברך, ודבר זה מורה על אחדותו יתברך. ולכך אמרו ז"ל [ברכות לג:] האומר 'מודים' 'מודים' משתקין אותו, כמו מי שאומר 'שמע' 'שמע'. ומה שההודאה היא מורה על אחדותו, אין כאן מקומו, והתבאר בנתיב התפלה, עיין שם" [ראה למעלה פי"ב הערה 85, ופס"ד הערה 285, שבנתיב העבודה נתבאר שבהודאה האדם מוסר את עצמו אל ה', ומבטל את עצמו אל ה']. ואף אנן נאמר שהואיל והגמרא השוותה אמירת י-ה פעמיים לאמירת "מודים" פעמיים, מוכח מכך ששם י-ה מורה על אחדותו, לאמר שאין עוד מלבדו. ומחמת כן ההשתחויה היא לשם י-ה, כי ההשתחויה היא ההתבטלות לאחד, וכפי שכתב בח"א לב"ב כה. [ג, עט:], וז"ל: "ביאור זה שלכך תנועות צבא השמים למערב, מפני שזהו השתחויה לסבה ראשונה, כי בטול מציאות אל הסבה הראשונה, וזהו ההשתחויה שאמר דוד [נחמיה ט, ו] 'וצבא השמים לך משתחוים'. כי מצד השקיעה דבר זה השתחויה שלהם, כי ההשתחויה הוא הכנעה למי שהוא משתחוה אליו, והרי השקיעה אין לך הכנעה יותר מזה, ומפני כי ההכנעה שהוא לצבא השמים הוא מצד העלה יתברך, והשכינה במערב [ב"ב כה.], לכך השקיעה שהוא ההכנעה שלהם... כי הנמצאים שבים אל השם יתברך להודיע כי הוא יתברך אחד". ובדר"ח פ"ה מ"ו [רז.] כתב: "כי שם י-ה מורה שהוא הכל, כי כל השמות הם בשם המיוחד, ושם י-ה כולל שם המיוחד, והוא במלואו יו"ד ה"א, והוא כ"ו, כמספר שם המיוחד [הויה]. לכך מתמיה על הרשעים [תהלים צד, ז "ויאמרו לא יראה י-ה"], כי אשר הוא הכל, אי אפשר שיהיה נעלם ממנו דבר, שאם כן היה מסולק ממנו אותו דבר שלא ידע, ולא היה הכל" [הובא למעלה הקדמה שניה הערה 400].
(65) לשונו למעלה פס"ד [לאחר ציון 313]: "כאשר קראו בשם י-ה מן המיצר, היו נענים בשם י-ה כמו שקראו, כי בשם 'י-ה' דוקא קראו. והטעם, כי שם י-ה מרחיב בצרה, 'כי בי-ה ה' צור עולמים' [ישעיה כו, ד], ומאחר שבשם הזה נברא העולם [מנחות כט:], מרחיב בצרה. כי במדריגה הזאת שממנו נברא העולם אין צרות, כי הוא יתברך סדר העולם בטוב, ואין חסרון בסדר הבריאה כלל. לפיכך שם זה מרחיב בצרה, שלא יהיה צרה, ואין להאריך. לפיכך כתיב 'מן המיצר קראתי י-ה ענני במרחב י-ה'". ופירושו, שהעולם נברא ממקום בינה, וכמו שכתבו בדר"ח פ"ה מט"ז [שפ:]: "[מספר] שמונה, כי המספר הזה הוא מקום בינה, שמשם נברא ונמצא העולם, כמו שידוע לנבונים". ואין צרות בבינה, וכמו שכתב השערי אורה שער ט, וז"ל: "הבינה נקראת 'רחובות הנהר' [בראשית לו, לז], ועל ידיה באות התשועות והגאולות, כמו שביארנו, לפיכך [תהלים קיח, ה] 'ענני במרחב י-ה', באותה הספירה השלישית הנקראת 'רחובות'. ויצחק אמר 'כי עתה הרחיב ה' לנו' [בראשית כו, כב]... והנה על ידי הבינה, שהיא רחובות, והיא סוד חמישים, יצאנו ממצרים, והיא סוד התשועות והגאולות, כמו שביארנו, ולפיכך 'עזי וזמרת י-ה ויהי לי לישועה' [שמות טו, ב]. התורה אמרה ברמז, והנביא גילה יותר ואמר 'הנה אל ישועתי אבטח ולא אפחד כי עזי וזמרת י-ה ויהי לי לישועה' [ישעיהו יב, ב], אין שם מקום פחד, שאין שם קצרים. התורה אמרה 'עזי וזמרת י-ה' וגו'', והנביא פירש, כלומר 'עזי וזמרת י"ה'" [הובא למעלה הקדמה שניה הערה 398, ופס"ד הערה 316]. הרי שם י-ה מורה על המעלה הנבדלת, כי היא השמינית [כמבואר כאן], ומקום בינה הוא מעבר לשבע תחתונות, ולכך אין בו הצרות שיש בשבע ספירות תחתונות.
(66) יבאר כיצד נס זה מורה על ספירת חכמה.
(67) אמרו חכמים [ברכות לג.] "אפילו נחש כרוך על עקבו, לא יפסיק. אמר רב ששת, לא שנו אלא נחש, אבל עקרב פוסק", ופירש רש"י [שם] "לפי שהעקרב מסוכן לעקוץ יותר משנחש מוכן לישך". ולמעלה פל"ב [תקנא:] כתב: "הנחש בקלות ממית האדם, שהרי זורק ארס וממית". ובדר"ח פ"ה מ"ה [קסד:] כתב: "היזק נחש ועקרב, כיון שבתחלת הבריאה אמר הקב"ה [בראשית ג, טו] 'ואיבה אשית בינך ובינו', כאילו היה דבר זה כסדר העולם, שכך נתן השם יתברך סדר העולם". ובנצח ישראל פל"א [תר.] כתב: "כי העקרב הוא ממית, כמו שאמרו [אבות פ"ב מ"י] 'עקיצתן עקיצת עקרב'... והוא ההעדר הגמור". ושם פל"ו [תרעה:] כתב: "הדוב הוא יותר רע מן הארי... והנחש עוד יותר רע ומזיק". ושם פ"מ [תשז.] כתב: "העקרב שנושך האדם... [אך] הנחש אינו ממית כל כך כמו העקרב".
(68) אמרו חכמים [ב"ק ב:] "אדם דאית ליה מזלא... בהמה דלית לה מזלא", ופירש רש"י [שבת נג:] "מזליה - מלאך שלו, ומליץ עליו". הרי שיש לאדם שמירה מיוחדת מהמזיקים, ועם כל זה הנחש והעקרב ממיתים את האדם, וזה מורה על כחם העליון. ובח"א לע"ז כ: [ד, נ.] כתב: "דעת חכמים ז"ל בענין מלאך המות, כי אין המיתה לאדם נמצא בעצמו. וזה כי הנפש שהיא צורה לאדם, מצד עצם צורה זאת ראוי לה העמידה והקיום. ואם כי שאר צורות טבעיות מגיע אליהם הפסד ושנוי, דבר זה שייך בצורה הטבעית שהיא חמרית לגמרי, אבל הנפש של אדם שיש לו חיות, אין ראוי שיגיע אליה ההעדר. רק ע"י כח עליון ממנו מגיע דבר זה, וכח זה נקרא 'מלאך המות', פירוש שממנו הפסד חיות הנפש" [הובא למעלה פל"ד הערה 178]. ובבאר הגולה באר החמישי [פז.] כתב: "המלאך המות בחלקו הוא ההפסד והשנוי בעולם. ואין תמיה אם ימצא כח אחד שבחלקו ההפסד והחסרון, שגם כן ימצא כוכב מאדים, שבחלקו החורבן וההפסד, כך ימצא כח רוחני ממונה על ההעדר וההפסד". <b>דוגמה לדבר</b>; באור חדש פ"א [תמח.] כתב: "המן הוא... נגד כח מאדים, שהרי מספרו 'מאדים', ולכך היה כחו להשמיד ולהרוג הכל, כי זה כח מאדים, שהוא לרע". ואמרו חכמים [גיטין נז:] "מבני בניו של המן למדו תורה בבני ברק. מבני בניו של סיסרא למדו תינוקות בירושלים. מבני בניו של סנחריב למדו תורה ברבים. מאן אינון, שמעיה ואבטליון". ובנצח ישראל פ"ז [קעד.] כתב: "דע, כי מה שספרו כאן מן הרשעים שזרעם נתגייר בישראל ולימדו תורה ברבים, הוא ענין נפלא. כי יש לך לדעת, שהרשעים כאשר הם מופלגים ברשעות, ויש להם כח גדול מאוד כמו שהיה לאלו שזכר, אי אפשר שלא יהיה מצורף כח שלהם אל כח עליון, כח השם יתברך, רק שהיה זה אצלם בטומאה. אבל אצל הבנים, כאשר נתגיירו, נצרף ונזדכך ונתלבן, ולפיכך היו בניהם גדולים מלמדים תורה ברבים. ואי אפשר שלא יהיה כך. שכל כח כמו אלו, שהיה להם כח גדול, הוא מאת השם יתברך, וכיון שהוא מאת השם יתברך יש בזה צד בחינה מה של קדושה, שהרי הוא מן השם יתברך. ואם אצל האב היה בטל כח הקדושה אצל הטומאה, אבל בבנים נתלבן כח זה, ולכך לימדו תורה ברבים" [הובא למעלה פ"ה הערה 110]. ובח"א לחולין קלט: [ד, קטז.] כתב: "כי המן הוא מזרע עמלק שכחו סמאל הרשע, שהיה רוכב על הנחש ומסית את האשה לאכול מן עץ הדעת, והביא המיתה לעולם. וכך היה המן רוצה להביא העדר ומיתה לישראל, שהם בפרט נקראו 'אדם'" [הובא למעלה פס"ו הערה 182]. הרי כשם שמי שיכול להביא העדר לישראל ["שהם בפרט נקראו 'אדם'"], בהכרח שכחו עליון, כך מי שיכול להביא העדר על האדם, בהכרח שכחו עליון.
(69) לשונו בדר"ח פ"ה מ"ה [קעז.]: "ואחר כך אמר 'ולא הזיק נחש ועקרב בירושלים', כי עוד הרחיב השם יתברך בין המזיקים לאדם, עד שלא נכנסו בגבול האדם. וגם דבר זה הרחבה מן השם יתברך, כאשר לא היה להם צוררים מצירים ומעיקים, הם הנחש והעקרב, שהם מצירים לאדם, והרחיב השם יתברך להם, ואלו דברים לא הזיקו בירושלים". ומבאר שמניעת היזק הנחש ועקרב לא היתה מפאת שינוי בטבע הנחש והעקרב [שהפסיקו מצדם להזיק], אלא "שלא נכנסו בגבול האדם", שמדריגת האדם היתה כל מרוממת עד שהאדם היה מחוץ למחיצת המזיקים. וכן אמרו חכמים [שבת קנא:] "אין חיה שולטת באדם עד שנדמה לו כבהמה", ובדר"ח פ"ג מ"ד [קלו:] כתב על כך: "רוצה לומר כי מפני צלם אלקים שיש לאדם, אין החיה שולטת באדם, אלא אם כן מסולק ממנו הצלם האלקי". ובנצח ישראל פנ"ה [תתנד:] כתב: "כאשר אדם בשלימותו כתיב [בראשית ט, ב] 'ומוראכם וחתכם על כל חית הארץ'. וכאשר אין אדם צדיק, ואינו מקבל כח מן השם יתברך, אז הארי גובר". ובח"א לגיטין סח. [ב, קכו:] כתב: "כי הצדיק הוא בן עולם הבא, ושם אין מזיקים להזיק. כמו שאמרו [תו"כ ויקרא כו, ו] 'מזמור שיר ליום השבת' [תהלים צב, א], למי שעתיד להשבית המזיקים מן העולם" [ראה למעלה פ"ד הערה 71].
(70) שמעתי לבאר דברי קודש אלו, שהואיל וההיזק של נחש ועקרב מורה על כח ההעדר שיש להם, לכך הספירה של חכמה מופקעת מהם ומכחם, שספירה זו נקראת "יש", וכפי שכתב בשערי אורה שער ט: "דע כי הספירה הזאת [חכמה] נקראת בתורה 'יש' [בראשית כח, יב "אכן יש ה' במקום הזה"]. וצריך אתה לדעת הטעם. כי הספירה הראשונה שהיא הכתר, לפי שנעלמה מעיני כל חי, ואין מי שיוכל להתבונן בה, נקראת 'אין'... ואם בא אדם לשאול בה דבר, תשובת שאלתו היא 'אין', כלומר אין מי שיוכל להתבונן בסוד עומקה ומעלתה. ולפיכך אינה מסויימת באות ידועה, אלא ברמיזה, בקוצה של יו"ד. אבל תחילת התפשטות המחשבה וראשית התגלות הסדר הוא הספירה השניה הנקראת חכמה... ובספירה השניה שהיא החכמה היא סוד התחלת השאלה. ולפי שהראשונה מרוב התעלמותה נקראת 'אין', השניה לפי שיש בה קצת שאלה... ולפיכך נקראת 'יש'... וזהו 'יש' שישראל לבדם דבקים בו שייכנסו לחיי העולם הבא, ואז יהיו יונקים מכל מיני שפע וטובה וברכה שאין להם שיעור וקיצבה, מזאת הספירה הנקראת 'יש'". ובפירוש בית השער שם [אות עט] כתב: "כי כל 'יש' רוחני הוא בחינה בלא גבול, ואין לה שיעור וקצבה, והיא קיימת בכל עת". ולכך מחמת ספירה זו מתחייב הנס שלא הזיקו נחש ועקרב בירושלים, כי ספירה זו [הנקראת "יש"] עומדת כנגד אלו שהם בעלי כח ההעדר. <b>וצרף לכאן</b> את מאמרם [ברכות ה.] "כל הקורא קריאת שמע על מטתו, מזיקין בדילין הימנו". ובנתיב העבודה פי"ט [א, קמד.] כתב: "יש לשאול, מה ענין קריאת שמע אל המזיקים. אבל פירוש דבר זה, כי המזיקים כחם כח השניות, ודבר זה ידוע כי המזיקין שולטים דוקא בשניות. ולכך אסרו חכמים [פסחים קיג.] לאכול ולשתות זוגות, מפני שהמזיקים כחם על השניות דוקא. וטעם דבר זה ידוע לחכמים, כי המזיקים אינם בראשונה, ולא נבראו בעצם ובראשונה כמו שנבראו שאר הנבראים, אבל הם נמשכים אחר העולם הזה, ואינם עיקר הבריאה... ואין להם אחדות עם העולם, ומפני זה הם מזיקים את העולם, ומפני זה כחם השניות דוקא. ולפיכך כל מי שקורא ק"ש, שאומר [דברים ו, ד] 'שמע ישראל ה' אלקינו ה' אחד', כאילו אוחז חרב של ב' פיפיות [ברכות ה.]. ואמר 'שתי פיפיות', מפני כי המזיקים הם מימין ומשמאל, ואוחז חרב של שתי פיפיות להכרית המזיקים משני צדדים, מימין ומשמאל, כי כאשר קורא ק"ש דבק באחדות, ונצול מן השניות, שהם המזיקים, ודבר זה מבואר" [ראה למעלה פל"ח הערות 34, 36, פנ"ה הערה 111, ופ"ע הערה 145]. ואולי נחש ועקרב מורים על שני המזיקים האלו, כי הנחש הוא משמאל [ח"א לשבת קנ. (א, פ.)], והעקרב מימין [ביאורי הגר"א לתקו"ז (פד: טור שמאל)], וכאשר נמצאים בספירה של חכמה, שוב אין שליטה למזיקים מימין ושמאל.
(71) יבאר כיצד נס זה מורה על ספירת כתר.
(72) מעין מה שכתב לגבי א"י בגו"א במדבר פכ"ו אות טז [תמב:], וז"ל: "ארץ ישראל, אין ספק בזה שהיו יכולים להתפרנס ממנה, דכיון דהקב"ה הנחיל אותם את הארץ, אין ספק שהיה מנחיל אותם ארץ שהיה די להם. שכן הבטיח הקב"ה ליתן להם ארץ טובה ורחבה [שמות ג, ח]... דאין לומר כלל כי הקב"ה נתן להם הארץ שלא היה מספיק ליושב בה". ועוד אודות ההרחבה של ירושלים, אמרו חכמים [ילקו"ש ח"ב רמז תעב] "עתידה ירושלים להיות מגעת לשערי דמשק... מה התאנה הזו צרה מלמטה ורחבה מלמעלה, כך עתידה ירושלים להיות מרחבת ועולה, והגליות באות ונינוחות בה... מרחבת ועולה מכל צדדיה, והגליות באות ונינוחות תחתיה, לקיים מה שנאמר [ישעיה נד, ג] 'כי ימין ושמאל תפרוצי'".
(73) שזו ספירת כתר, וכמבואר למעלה הערה 26.
(74) לעומת הפסוק [בראשית מד, יב] "ויחפש בגדול החל ובקטון כלה וגו'". ולמעלה [לאחר ציון 21] כתב: "ונבחרו אלו הנסים, כי החל מן המדריגה האחרונה עד המדריגה העליונה על כל. וזה כי התחיל באשה לומר 'ולא הפילה אשה מריח בשר הקדשים', וסיים 'ולא אמר אדם צר לי המקום שאלין בירושלים', הרי שסיים במקום, שהוא כולל מקיף הכל. וזהו המדריגה העליונה שהוא כולל ומקיף הכל. כי אלו עשרה נסים נגד עשר ספירות בלימה, החל באחרונה".
(75) בדר"ח פ"ה מ"ה [קעט.] כתב משפט זה כך: "ונזכר הכל כסדר כאשר תבין". ושם הוסיף את הדברים הבאים: "ויש לך להבין כי אלו נסים האחרונים, דהיינו 'עומדים צפופים ומשתחוים רוחים', וכן 'לא הזיק נחש ועקרב', 'ולא אמר צר לי המקום וכו'', כלם הם הרחבת הדברים, שהם מעיקים זה לזה, כמו כאשר היו שנים עומדים צפופים, והם מעיקים זה את זה, ומשתחוים רוחים, שלא היו מעיקים ומצירים זה את זה. וכן הנחש ואדם, מצירים מעיקים זה את זה, שהם שונאים צרורים מעיקים זה את זה. וכן לא היה צר זה את זה במקום בירושלים. הרי ג' עליונים, כולם שהיה הנס שהשם יתברך הרויח. כי מצד ג' ספירות העליונות אין צרות ומעיקות כלל, רק הכל בהרוחה, לכך היו אלו ג' נסים העליונים... ודברים אלו ברורים מאוד".
(76) כי בבית המקדש ישראל זכו לעשרה נסים המורים שדביקותם בה' מגיעה עד למקום העליון ביותר [כתר]. וכן כתב למעלה בתחילת הפרק: "זהו המעלה האחרונה במה שבנה להם בית המקדש, שבאותה מדריגה ומעלה אחרונה הגיעו ישראל אל הדביקות בו לגמרי, במה שיהיה שכינתו ביניהם בקביעות". והנסים באים מחמת דביקות האדם בה', וכמבואר למעלה פס"ד הערות 4, 400, ולהלן פע"ב הערה 38.
(77) כפי שכתב למעלה בתחילת הפרק: "התבאר לך כי בית המקדש הוא שלימות אחרון לעולם, ודבר מבואר הוא זה. ולכך כאשר אמרו [הגש"פ] 'כמה מעלות טובות למקום', מספר המעלות זו אחר זו, עד המעלה האחרונה 'ובנה לנו בית הבחירה לכפר על כל עונותינו'", וראה למעלה הערות 1, 2, 3, ולהלן הערה 132.
(78) משלי ד, כג "מכל משמר נצור לבך כי ממנו תוצאות חיים". ובזוה"ק [ח"ג רכא:] איתא "שייפין לא יכליל מיקם בעלמא אפילו רגעא חדא בלא לבא". ולמעלה פס"ה [לאחר ציון 168] כתב: "דע שכל האברים מקבלים החיות מן הלב, ולא תוכל לומר כי זה האבר מקבל חיות מאבר אחר, ואותו האבר מקבל החיות מן הלב, רק כל האברים מקבלים החיות מן הלב". ובתפארת ישראל פכ"א [שיג.] כתב: "הלב מקבל החיות למעלתו ולחשיבותו, והוא שולח החיות לכל האברים, ואין בכל אבר ואבר החיות בפני עצמו". ובדר"ח פ"ה מ"ח [רנג.] כתב: "בודאי חיותו של אדם בלב הוא". ושם מ"כ [תפט.] כתב: "כל האיברים מקבלים החיות מן הלב, אשר הוא באמצע גוף האדם, והלב מקבל פרנסה תחילה, ואחר כך ממנו מקבלים שאר אברים, שהלב שולח פרנסה לכל האברים". ובנתיב התורה ר"פ א [כב:] כתב: "כי לב האדם שם החיים". ושם פ"ד [קפה.] כתב: "כי הלב בו תלוי חיותו ומציאותו". ובנתיב העבודה פי"ח [א, קלב:] כתב: "הנה תראה ותבין כי הלב מפרנס כל האיברים בעצמו, וכולם מקבלים חיות ממנו". ובבאר הגולה באר השביעי [שפג:] כתב: "דע כי האדם הוא מאברים רבים; מידים ורגלים, ושאר אברים, עד רמ"ח אברים. וכולם אין בהם חיות מצד עצמם, כי אם באבר אחד [הלב], אשר הוא יושב ראשונה במלכות, מקבל החיות תחלה... אין החיות אל הרגל מצד עצמו, רק שמתפשט אליו החיות, ומקבל אותו מן הלב... שעל ידו מקבלים החיות. ולפיכך צריך שיהיו כל האברים דביקים אל הלב... אשר הלב מביא החיות אל שאר האברים. וכאשר נסתם השביל המביא החיות אל האבר, אותו האבר הוא מת ובטל, בעבור שנפסק ונכרת מן אשר מביא לו החיות". ובח"א להוריות י. [ד, נח:] כתב: "הלב הוא מלך על כל האברים, משלח הפרנסה והחיות לכל האברים, ובשביל כך הלב משרת אל כל האברים ביחד". ובדרשת שבת הגדול [רט:] כתב: "ידוע כי המלך דומה כמו הלב באדם, וממנו מתפשט החיות לכל האברים. והלב הוא אחד באדם... כי כמו שהלב הוא מיוחד, וכל האברים מקבלים ממנו החיות. כך המלך מיוחד, וכל העם מקבלים ממנו חיותם" [ראה להלן הערה 87]. ובספר חכם צבי סימן עו איתא: "מעשה אירע בימי הגאון מוהר"ל מפראג שלא נמצא לב בתרנגולת, ובאת השאלה לפני הגאון מהר"ל, והתיר את התרנגולת, באומרו שאי אפשר לשום בריה לחיות בלא לב אפילו רגע אחד, ובודאי אחר שחיטה נאבד, והוא היתר גמור" [ראה למעלה פ"ח הערות 305, 309, פל"ט הערות 67, 103, פמ"ב הערה 85, פמ"ד הערה 26, פס"ה הערות 169, 170, 171, ולהלן הערה 88].
(79) לשונו למעלה פ"ח [תל.]: "כי כמו שבאדם הלב... שממנו החיות... כך בכלל העולם בית המקדש... וכמו שהלב הוא באמצע האדם, וממנו מקבלים חיות ושפע כל האברים, כך בית המקדש באמצע העולם, ממנו מקבלים כל הארצות חיות ושפע". ובדר"ח פ"ה מ"כ [תפח:] תלה השפעת החיות של ביהמ"ק בארץ ישראל, וכלשונו: "כי בית המקדש... עיקר העולם. כי כמו שבאדם הלב... עיקר האדם... שממנו החיות... כך בכלל העולם יש בהם בית המקדש... עיקר העולם. שכמו שכל האיברים מקבלים החיות מן הלב, אשר הוא באמצע גוף האדם, והלב מקבל פרנסה תחלה, ואחר כך ממנו מקבלים שאר איברים, שהלב שולח פרנסה לכל האברים. וכן כל העולם שותה מתמצית ארץ ישראל, כי ארץ ישראל שותה תחלה [תענית י.]. ובית המקדש הוא עיקר ארץ ישראל, ובאמצע ארץ ישראל". ובברכות ההפטרה אמרינן "רחם על ציון כי היא בית חיינו", וציון הוא מחנה שכינה [נצח ישראל פ"ד (סה:)]. ואמרו חכמים [תנחומא תרומה אות ט] "עד שלא נבנה בהמ"ק היה העולם עומד על תרונוס של שתי רגלים, משנבנה נתבסס העולם ועמד בישובו". הרי שבית המקדש נותן קיום לכל העולם [ראה למעלה פמ"ז הערה 520 בביאור מדרש זה].
(80) תנחומא קדושים אות י: "כשם שהטבור הזה נתון באמצע האיש, כך א"י נתונה באמצע העולם... וירושלים באמצעיתה של א"י, ובית המקדש באמצע ירושלים, וההיכל באמצע בית המקדש, והארון באמצע ההיכל, ואבן שתיה לפני הארון שממנה נשתת העולם". ולמעלה בהקדמה שלישית [קכט:] כתב: "האמצעי מתיחס תמיד אל הקדושה והמעלה הנבדלת מן הגשמית, כמו שהיתה הארץ הקדושה ובית המקדש מכוון באמצע העולם. וזה מפני כי הצדדים, מפני שהם צדדים יש להם רוחק, וכל רוחק הוא גדר הגשם, אשר יש לו רחקים. אבל האמצע אין לו רוחק כלל, רק עומד באמצע, נבדל מן הצדדים שהם רחקים, ולפיכך האמצעי נבדל מן הגשם. אלו הם שש צדדי העולם עם היכל הקודש, הוא האמצעי". ובתפארת ישראל פכ"ב [שלא.] כתב: "האמצעי לעולם נבחר; שהרי ארץ ישראל, שהיא באמצע הישוב, נבחרה לקדושה. וירושלים באמצע ארץ ישראל, נבחרה יותר. ובית המקדש באמצע ירושלים, נבחר יותר לקדושה. ולפיכך האמצעי מורה על הבחירה". ושם פ"ע [תתרצו.] כתב: "וכאשר בחר הקב"ה, בחר בארץ ישראל, שהוא באמצע העולם. ובחר אחר כך במקדש, שהוא באמצע ארץ ישראל. ודבר זה מפני שכל דבר שהוא נוטה מן האמצע אינו ראוי לקדושה. כי כבר אמרנו פעמים הרבה מאד שכל דבר שיש לו רוחק מתיחס אל הגשמי, שהגשם יש לו רוחק. אבל האמצעי, בשביל שאין לו רוחק, שהרי הוא באמצע, מתיחס אל הדבר הנבדל. ומפני זה בית המקדש הוא הקדוש, מפני שבית המקדש הוא באמצע". ובנצח ישראל פנ"ט [תתקב:] כתב: "האמצעי אין לו רוחק, שהרי הוא עומד באמצע, ולפיכך האמצעי מיוחד שהוא נבדל ביותר... שלכך בית המקדש, שהוא אוהל קדושה, הוא באמצע העולם" [ראה למעלה פ"מ הערה 120, פנ"ד הערה 13, ופ"ס הערה 348].
(81) מוכיח ומשוה בין כלל העולם לאדם, כי האדם נקרא "עולם קטן", ומה שנמצא בזה נמצא בזה בהקבלה. ואודות שהאדם הוא "עולם קטן", כן כתב כמה פעמים, וכגון בנתיב האמת פ"ג [א, רב.], וז"ל: "כי האדם הוא עולם קטן". וכן כתב בדר"ח פ"א מ"ה [רסט:], ח"א לנדרים כב. [ב, ד:], ח"א לנדה יג. [ד, קנב:], ועוד. וראה מו"נ [ח"א, פע"ב], ורבינו בחיי [בראשית א, כז], ובהערת הרב שעוועל שם. והמקור לכך נמצא באבות דרבי נתן [פל"א מ"ג] "אף כך הקב"ה... ברא את כל העולם כולו... ויצר באדם כל מה שברא בעולמו". ושם מפרש בפרוטרוט כיצד דברים הקיימים בעולם נמצאים בהקבלה אצל האדם [הובא למעלה פ"ה הערה 128, פ"ח הערה 307, ופט"ז הערה 20]. <b>ואודות שהלב</b> הוא באמצע גוף האדם, כן הוא בזוה"ק [ח"ג קסא.] "באמצעיתא דגופא דתמן שריא לבא". והמו"נ [ח"א פע"ב] כתב: "הלב בכל בעל חי הוא באמצעיתו, ושאר האברים סובבים ומגינים עליו שלא תבואהו נזק מבחוץ". וכן נתבאר בשתי ההערות הקודמות. ובגו"א בראשית פ"ו אות לו [קמה.] כתב: "לעולם האמצעי יותר טוב לשמירה, כמו הלב שהוא נתון באמצע האדם לשמירה". וכן כתב בדר"ח פ"ב מ"ט [תשיח:], ויובא בהערה הבאה. ובנצח ישראל פ"ה [פה.] כתב: "ירושלים היא באמצע הארץ, דומה ללב אשר הוא באמצע הגוף". ובח"א לשבת קיח: [א, נה:] כתב: "השבת בימים נחשב כמו הלב באדם... הלב באמצע האדם, והשבת היא באמצע הימים". ובח"א לע"ז ג: [ד, כה.] כתב: "בית המקדש הוא נקרא 'לב העולם', כי בית המקדש באמצע העולם, כמו שהלב באמצע האדם". וכן כתב בנצח ישראל פל"ז [תרפו.], באר הגולה באר הרביעי [תכח:], ח"א לר"ה י: [א, צו.], שם כג. [א, קכה:], ח"א לסוטה ד: [ב, ל.], ועוד [ראה למעלה פ"ח הערה 308, ופ"ס הערה 308]. <b>אך למעלה</b> פכ"ג [שיד.] כתב: "'בלבת אש מתוך הסנה' [שמות ג, ב], מתוך שני חלקים של סנה ולמעלה, כשם שהלב נתון משני חלקים ולמעלה [שמו"ר ב, ה]. ביאור הדבר, כי השליש העליון הוא יותר בקדושה, כמו הלב באדם, שהוא בחלק שלישי ולמעלה". ובמכילתא שמות טו, ח אמרו "'בלב ים' [שם], היאך לבו של אדם נתון, משני חלקים ולמעלה". ובדעת זקנים לבעלי התוספות [שמות טו, ח] איתא "בלב ים - כמו שהלב נתון בגוף האדם, יש שני שלישים למטה ממנו, ושליש למעלה ממנו". ושם במדבר טו, לח אמרו "הלב הוא תלוי בשליש גופו של אדם". ובתוספות שאנץ סוטה יז. כתבו "קיימא לן דלבו של אדם הוי בשליש גופו". ואילו בשאר מקומות מבאר שהלב נתון באמצע גוף האדם. ובספר מגדים חדשים [ברכות יג:] עמד על שאלה זו [ועמד על הסתירה בדברי המהר"ל], וכתב: "ואפשר דמה שכתבו שהוא באמצע הגוף, היינו ברוחב הגוף". והביא את האבן עזרא [שמות טו, ח] שכתב "בלב ים - באמצע הגוף, כנגד רוחב הגוף". ושוב הביא שכך הקשה בספר תורת הקנאות [סוטה יז. (ד"ה מפני שהתכלת)], וכתב שפעמים לא חשיב הרגלים, דלמטה מהארכובה אין חיות האדם תלויה בהם [יבמות קכא.], והזוה"ק נתכוון בגופא דחיות תליא ביה [הובא למעלה פכ"ג הערה 66].
(82) בבאר הששי [ש.], שהאריך לבאר בכמה אנפי מה שאמרו [תנחומא קדושים אות י] שא"י וביהמ"ק הם באמצע העולם, שאין הכוונה לאמצע גשמי, אלא לאמצע רוחני, יעו"ש. וקודם לכן בבאר הרביעי [תכח:] הזכיר בקצרה שהלב הוא באמצע [אך אין הבאר הרביעי "בספר באר הגולה <b>בסופו</b>", כי יש בו שבע בארות]. ונמצא שמבאר שלשה טעמים מדוע בית המקדש הוא באמצע העולם; (א) האמצע מיוחד לקדושה, שאין לו הרוחק של הגשמי [כמובא למעלה הערה 80]. (ב) האמצע נשמר יותר [כמובא למעלה תחילת הערה הקודמת]. (ג) האמצע הוא ההתחלה והשורש, וכמו שכתב בדר"ח פ"ב מ"ט [תשיח:]: "כי הלב הוא המקור והשורש של בעל חי. מורה על זה מה שהוא באמצע הגוף, כי כל דבר שהוא באמצע הוא שורש והתחלה אל הכל. ולפיכך הלב שהוא באמצע האדם, הוא שורש והתחלה אל האדם בכלל, דהיינו אל כל כחות האדם. ולפיכך כאשר הלב הוא טוב, נמצא הכל בטוב".
(83) לפנינו בגמרא איתא "אמר רב זוטרא בר טוביה". ודבריו קרובים יותר לגירסת עין יעקב, שאמרו "אמר רב זוטרא בר טוביה אמר רב". וכבר נתבאר למעלה כמה פעמים שדרכו להביא כגירסת העין יעקב [ראה למעלה פס"ה הערה 160, וש"נ]. וראה בסמוך הערה 85.
(84) של בית המקדש.
(85) לפנינו בגמרא "הושיעא", אך בעין יעקב איתא "אושיעא", וכדרכו הביא כגירסת העין יעקב. וכן המשך דבריו קרובים יותר לגירסת העין יעקב.
(86) בגמרא ובעין יעקב לא הביאו פסוק זה [אלא רק בהמשך המאמר], ובמקום זאת הביאו את הפסוק [תהלים עב, טז] "ירעש כלבנון פריו". וראה להלן הערה 115.
(87) כמו שאמרו בתיקוני זהר, תיקון כא [נ:] "כגוונא דאית בישראל, דאינון רישין, רישי עמא. ומנהון עיינין, הדא הוא דכתיב [במדבר טו, כד] 'והיה אם מעיני העדה'. ואית מנהון לבא, דאינון לקבל שבעין סנהדרין, ומשה ואהרן על גבייהו... אבל אחרנין דאינון כשאר אברין". ואמרו חכמים [שמו"ר מ, ג] שצדיקי העולם הם כנגד חלקי אדה"ר, "יש שהוא תלוי בראשו של אדם, ויש שהוא תלוי בשערו, ויש שהוא תלוי במצחו, ויש בחוטמו, ויש בעיניו". ובח"א לב"מ פה: [ג, מב:] הביא מדרש זה, וכתב: "כי לפי עניין אדם הראשון היו נבראים, כי מה שהיה בו אבר חשוב, זה נעשה ממנו פרנס הדור או דורשיו מעין אותו אבר, עד שהיה כל העולם מתיחס לאדם הראשון". ובתפארת ישראל פמ"ז [תשמ.]: "דבר זה ידוע, כי כלל מין האדם נחשב כמו אדם אחד. וכמו שנמצאו אברים חשובים באדם, כך נמצא במין האדם בני אדם חשובים. ולפיכך אמר כי יש תלוי בשערו, ויש בחוטמו. כי לפי ענין האברים אשר היה לאדם הראשון, היו הפרנסים. כי כמו שיש אברים מסוימים ניכרים באדם, כך היו אנשים מסוימים בבני אדם, וכל אחד יש לו חשיבות מיוחד. וכך היו הפרנסים שעמדו לישראל, לכל אחד היה חשיבות בפני עצמו, שהיו הפרנסים מחולקים לפי חשיבות האברים". ובבאר הגולה באר השביעי [שפד.] כתב: "הנה כל בני אדם נחשב כמו אדם אחד פרטי. ויש אנשים שהם מתיחסים ביחוס האבר הראשיי אל האדם, וכן שאר האברים, לפי מדריגת ומעלת כל אחד ואחד, מתיחס כפי מה שראוי. וזה כי הנשיא או המלך, אשר הם על העם, נקראים 'ראש', שהם כמו ראש האדם. והחכמים שבהם מנהיגים העם בחכמתם ובתורתם, כמו הסנהדרין והדיינים, נקראים 'עיני העם', וכדכתיב [במדבר טו, כד] 'אם מעיני העדה נעשתה לשגגה', ודרשו ז"ל [שיהש"ר א, טו] 'עיני העדה' אלו סנהדרין, שהם עיני העדה. שהם כמו העינים מנהיגים את האדם, ואחרי העינים האדם הולך. וכן הסנהדרין הם מנהיגים את העם, והעם הולכים אחריהם. ומזה הטעם נקראו ג"כ החכמים המלמדים לעם חכמה 'לב העם' [פתיחתא דאיכ"ר אות טז], כמו שיקראו 'עיני העדה' אותם אשר מנהיגים העם. ודבר זה הוסכם הוא מהחכמים, כי בני אדם בכלל דומה לאדם פרטי, ודברו מזה הרבה, והאריכו בדברים אלו. והוא באמת דעת חכמים ז"ל במדרשיהם, ואין כאן מקומו. מ"מ נלמד כי מדריגת האנשים מתיחסים אל האברים". ובנצח ישראל פל"ז [תרפז.] ביאר שהשבטים מקבילים לאברי האדם. וכן כתב בדרשת שבת הגדול [רט:], והובא במקצתו למעלה הערה 78. ובח"א לסוטה מו: [ב, פה.] כתב: "כי האדם נקרא על שם אדמה [ב"ר יז, ד], שנברא מן האדמה, ואליו נתנה האדמה, והיא מתיחסת אל האדם לגמרי. ותמצא אברים חשובים ויש פחותים לפי מה שהם, ולפי ערך האברים כך הם חלקי האדמה. כי יש באדם ראש, וכנגד זה יש א"י, שהוא ראש עפרות תבל. וכן יש באדם עגבותיו, והם תחתית האדם. כנגד זה יש מקום שהוא עמוק, כמו מצולה... ואלו מפני חשיבותם ראוי להם הישוב. וכן יש באדם אברים בלתי חשובים, וזה גוזר שאותו מקום אינו ישוב כלל לפי ערך אדם הראשון, שלו נתנה הארץ... וכן אמרו במסכת סנהדרין [לח.] אדם הראשון ראשו מא"י, גופו מבבל, אבריו משאר ארצות, עגבותיו מאקרא דאגמא". ובח"א לקידושין ע: [ב, קמט.] כתב: "ישראל נמשלים כאילו היה איש אחד. וכמו שיש לאדם אברים מתחלפים, יש אברים חשובים ויש פחותים, כך יש באומה ישראל מדריגות מתחלפות. המלך שבהם דומה ללב, שהוא מלך האברים. העינים הם סנהדרין... והכהנים הם כנגד המוח עם המצח, אשר שם הנשמה הטהורה, כנגד הכהנים שהם קדושים וטהורים". ובח"א לסנהדרין לח: [ג, קנג:] כתב: "כל הפרנסים והמנהיגים מסודרים מן אדם [הראשון]... כי זה דומה לעין, וזה לפה, וזה ללב מן אדם הראשון" [ראה למעלה פכ"ט הערה 112, פמ"א הערה 22, ופס"ז הערות 75, 77, וש"נ].
(88) כמבואר למעלה הערה 78. ולמעלה פמ"ד [רסז:] כתב: "ימשכו כל האברים אחר הלב, והוא עיקר".
(89) כמו שנאמר [במדבר יז, כג] "ויהי ממחרת ויבוא משה וגו' והנה פרח מטה אהרן לבית לוי ויצא פרח וגו'", ותרגם אונקלוס [שם] "ואפק לבלבין". והגר"א [שו"ע או"ח סימן רכו ס"ק א] כתב: "שמוציאין פרח, היינו דמלבלבי... כמו שנאמר 'והנה פרח מטה אהרן ויצץ', ומתרגמינן 'ואפיק לבלבין כו''". ונאמר [תהלים צב, יג] "צדיק כתמר יפרח וגו'", ותרגם יונתן [שם] "צדיקא היך דקלא ילבלב פרין". ובערוך ערך לבלב כתב: "בדברי חז"ל פריחה". ויש לדייק בלשונו, שכתב כאן "כאשר האילן <b>חוזר</b> אל כח חיותו לגדל הפרי נקרא 'לבלוב'", הרי איירי בחזרה לגדל הפרי, ומשמע מכך שהפריחה הראשונה אינה נקראת "לבלוב". וכך קצת משמע ממאמר חכמים [ברכות מג:] "האי מאן דנפיק ביומי ניסן וחזי אילני דקא מלבלבי, אומר 'ברוך שלא חיסר בעולמו כלום וברא בו בריות טובות ואילנות טובות להתנאות בהן בני אדם'", שהמיוחד בחודש ניסן הוא היותו בא לאחר חודשי החורף, שבהם נשרו העלים. ובאור חדש פ"א [שלב:] כתב: "כי הוא יתברך אשר הוא מלך העולם, מפרנס הנבראים, כמו שנראה בימי הקיץ, שאז הארץ מוציא פירות, והאילנות מוציאים פריים. והרי אמרו [ברכות מג:] היוצא בימי ניסן ורואה האילנות מלבלבין, אומר ברוך 'שככה יש לו בעולמו'. ודבר זה ברור, כי בימי הקיץ, שכל הדברים מתחדשים, זהו תפארת מלך העולם". אך לכאורה מהמקורות שהובאו כאן מבואר שאף הפריחה הראשונה נקראת "לבלוב". ויל"ע בזה.
(90) לא מצאתי מקור מפורש לומר ש"לבלוב" הוא מלשון "לב". אך מכללא איתמר, שאמרו חכמים [ברכות נז.] "הרואה לולב בחלום אין לו אלא לב אחד לאביו שבשמים". וכן תיבת "לולב" הוא "לו לב" [זוה"ק ח"א רסז:]. ו"לולב" הוא מלשון "לבלוב" [ערוך ערך לולב א], ומלשון "לב" [שם]. לכך ניתן להקיש "לבלוב" ל"לולב", וכמו ש"לולב" הוא מלשון "לב", כך הוא "לבלוב". ובתפילת "י-ה א-לי" [לשלש רגלים] אומרים "בנתיבות לב לבלב".
(91) בא לבאר שלבלוב וחיות האילן מתבטאים בהוצאת פירות, כדי לבאר את המשך המאמר שלבלוב וחיות המקדש הוציאו פירות ["בשעה שבנה שלמה בית המקדש, נטע בו כל מיני מגדים של זהב, והיו מוציאין פירותיהן בזמנם" (לשון המאמר שהביא למעלה)].
(92) בעוד שכאן מבאר ש"מי שאין לו בנים חשוב כמת" מצד שאינו מוציא פירות לחוץ, הרי בשאר ספריו כתב ארבעה הסברים אחרים; (א) בגו"א בראשית פ"ל אות ג [פז:] כתב שזהו משום שהחיים בעצם אין להם הפסק, וכלשונו: "מי שאין לו בנים שחשוב כמת. ונראה הטעם כי החיים אין להם הפסק, כמו 'באר מים חיים' [שיה"ש ד, טו], שנקרא 'באר מים חיים' מפני כי המקור הזה תמיד נובע, והמיתה היא העדר הדבר והפסקו. ולפיכך מי שאין לו בנים, שיש הפסק לתולדתו, נקרא מת, ולא נקרא חיים אלא מי שהוא כמו באר שנקרא 'חיים', שתמיד הולך ונובע. וכן מי שיש לו תולדות פרה ורבה, ויש לו מקור נובע, בזה נקרא חיים. אבל מי שיש לו הפסק, הוא כמו מת". וכן כתב בח"א ליבמות סד. [א, קמא.]: "כי הדבר שאינו פוסק נקרא 'חיים', כמו המעיין שיש לו מקור שאינו פוסק. ומפני כך, האדם שהוא עוסק בפריה ורביה הוא חי, כי הוא דבק במקור שאינו פוסק, שיש לו זרע. אבל מי שאינו עוסק בפריה ורביה יוצא מן המעיין החיים, שאין לו זרע" [ראה למעלה פ"כ הערה 47]. (ב) בח"א לנדרים סד: [ב, כב: (בהסברו הראשון)] ביאר זאת מצד נטיה לקצה, וכלשונו: "כי לא יחשב האדם שיש לו מציאת, רק כאשר אינו נוטה לשום קצה, כי כאשר נוטה לקצה הוא בעל מיתה... ומי שאין לו בנים, ידוע כי המזרח הוא נקרא פנים וקדמה, שהרי הפנים הוא בקודם, ומן מזרח תולדת הבנים. ורמז לזה [ישעיה מג, ה] 'ממזרח אביא זרעך'. וכאשר אין לו בנים הוא נוטה אל קצה והעדר המזרח" [ראה למעלה פמ"ה הערה 138]. (ג) בח"א לנדרים סד: [ב, כג. (בהסברו השני)] כתב שזהו משום התמעטות הצלם, וכלשונו: "מי שאין לו בנים שמוליד בדמות ובצלמו, אין לו צלם ודמות, כי הצלם הזה עומד להדפיס בו אחר, כמו שהוא כל צלם. ואמרו [יבמות סג:] מי שאינו עוסק בפריה ורביה כאילו ממעט את הדמות. ואף אם יש לו תאר פנים, אין זה צלם שראוי לאדם, אלא אם כן הוא עוסק בפריה ורביה, ואז יש לו הצלם הנבדל האלקי, ודבר זה ענין מופלג בחכמה". (ד) בנתיב היסורין פ"ב [ב, קעו:] כתב שזהו משום ריחוקו מה', וכלשונו: "מי שאין לו בנים חשוב כמת... כי מי שאין לו בנים והולך ערירי, נכרת מן השם יתברך, ואין כאן אהבה וחבור".
(93) יש בזה הטעמה נפלאה; אמרו חכמים [עירובין נד.] "אמר ליה שמואל לרב יהודה, שיננא, פתח פומך תני, כי היכי דתוריך חיין ותתקיים בידך, שנאמר [משלי ד, כב] 'כי חיים הם למוצאיהם ולכל בשרו מרפא', אל תקרי 'למוצאיהם', אלא 'למוציאיהם בפה'". ומדוע דוקא כאן נקרא הדיבור בשם "מוציאיהם בפה", ולא כרגיל "דיבור" סתם. ואמנם כך הוא לשון המקרא ["חיים הם למוצאיהם"], אך זה גופא טעון ביאור. אמנם לפי דבריו כאן הדברים הם כמין חומר; דיבורו של אדם הוזכר כאן לא מצד כח הדיבור גרידא, אלא מצד החיים שיש בדיבור [כמבואר בנתיב התורה פ"ד (רכו.), והובא למעלה פכ"ח הערה 26]. והרי הגדרתה של חיות היא הוצאת תולדות לפועל, וכמבואר כאן. והואיל והדיבור הוזכר כאן מצד כח החיים הגנוז בו, וכל חיים "הוא מוציא כח לחוץ", לכך בהכרח שהדיבור לא יוכל להזכר אלא במטבע לשון של "מוציא", שהדיבור יוצא לעולם מפיו של אדם, "כי אין דבר שהוא יציאה מן הכח אל הפועל כמו הדבור, שפותח פיו ומוציא הדבור אל הפועל" [לשונו בדר"ח פ"ו מ"ט (שכו:), והובא למעלה פנ"ב הערה 144, וש"נ]. וכשהרציתי דברים אלו למו"ר זצ"ל, הוטבו בעיניו, והוסיף לזה את המקרא [דברים ח, ג] "כי על כל מוצא פי ה' יחיה האדם", שחיות האדם מתקשרת כביכול לחיותו יתברך, במה שה' יתברך הוציא מפיו דברי תורה לעמו ישראל. ובני הרה"ג רבי חנוך דוב שליט"א צירף לזה את דברי רש"י [סנהדרין סה: ד"ה לא] שכתב "קולו נמוך לפי שאין בו חיותא". הרי שלא רק עצם הדיבור מורה על החיות, אלא אף עוצמת הדיבור מורה על עוצמת החיים, כי ככל שהעוצמה גדולה יותר, יש בזה "מוציא כח לחוץ" יותר. וככל שהקול נמוך יותר, חסר ב"מוציא כח לחוץ" יותר, שזהו חסרון חיות. ועוד הוסיף בני שליט"א, שאמרו חכמים [תענית ז.] "מאי דכתיב [דברים כ, יט] 'כי האדם עץ השדה', וכי אדם עץ שדה הוא, אלא משום דכתיב [שם] 'כי ממנו תאכל ואותו לא תכרת', וכתיב [שם פסוק כ] 'אותו תשחית וכרת', הא כיצד. אם תלמיד חכם הגון הוא, 'ממנו תאכל ואותו לא תכרת'. ואם לאו, 'אותו תשחית וכרת'", ופירש רש"י [שם]: "אלא מקיש אדם לעץ השדה, מה עץ השדה אם עץ מאכל הוא ממנו תאכל ואותו לא תכרות, כך תלמידי חכמים אם הגון הוא 'ממנו תאכל', למוד הימנו. ואם לאו, 'אותו תשחית', סור מעליו". ומדוע כאשר סר מעליו ואינו לומד אצל הת"ח, זה נקרא "אותו תשחית וכרת". אלא הם הם הדברים; כאשר נמנע מת"ח להעמיד תלמידים [הקרויים "בנים" (רש"י דברים ו, ז)], ואין הוא יכול להוציא כחו לחוץ, בזה הופקע ממנו שם "חיים", ואין לך "אותו תשחית וכרת" גדול מזה. ודפח"ח.
(94) אמרו חכמים [סוטה מו.] "מפני מה אמרה תורה הביא עגלה [ערופה] בנחל [דברים כא, ד]. אמר הקב"ה, יבוא דבר שלא עשה פירות [עגלה בת שנתה לא ילדה"" (רש"י שם)], ויערף במקום שאין עושה פירות ["נחל איתן קשה" (רש"י שם)], ויכפר על מי שלא הניחו ["שהרגוהו" (רש"י שם)] לעשות פירות. מאי 'פירות', אילימא פריה ורביה, אלא מעתה אזקן ואסריס הכי נמי דלא ערפינן, אלא מצות". ומדוע דוקא כאן נקראו מצות בשם "פירות". אלא הם הם הדברים; העגלה הערופה באה לכפר על גדיעת חיי אדם בטרם עת. והואיל וחיות מתבטאת בהוצאת פירות לחוץ, לכך כשבאים להורות על האסון של סילוק החיים, מורים זאת על ידי מניעת הפירות שהיו אמורים להיות בעולם. <b>ובמאמרי פחד יצחק</b> סוכות, מאמר נז, נכתב: "מעשה בשני תלמידים של חידושי הרי"ם, ושניהם תלמידי חכמים שהיו מרקדים בשמחת תורה. ואמר על אחד מהם שהוא יתייעף לפני חברו, וכך היה. כששאלוהו לפשר דבר, ענה; האחד [שהתעייף] רקד מכוח שמחת התורה שלמד בעבר עד עכשו. ואילו השני רקד מכוח שמחת קבלת התורה על כל אותה תורה שילמד בעתיד מתוך קבלה זו". ולפי דברי המהר"ל כאן הדבר מחוור מאוד; התורה שילמד בעתיד מורה על חיות שתתממש בעתיד, ורקידתו בשמחת תורה היא הליכה לקראת חיים חדשים. לעומת זאת התורה שכבר למד בעבר, הרי זו חיות שכבר נתממשה, ורקידתו בשמחת תורה היא על חיים שכבר באו לעולם. וכבר השריש כמה פעמים שבהליכה לקראת הדבר יש יותר עוצמה מאשר כשיש כבר את הדבר, וכמו שכתב בדר"ח פ"ד מי"ח [שעט.]: "אשר הוא מתנועע אל דבר הוא נחשב עמו לגמרי ביותר, כי המתנועע אל הדבר הוא מצד הדבר שאליו הוא מתנועע, כאילו הוא דבר אחד עם מי שאליו התנועה. וכבר רמזו חכמי אמת דברים אלו בפרק כל כתבי [שבת קיח:], אמר רבי יוסי, יהא חלקי עם המתים בדרך מצוה, עד כאן. ולמה אמר 'עם המתים בדרך מצוה', ולא 'עם עושי מצוה'. אבל המתים בדרך מצוה הנה הוא מתנועע אל השם יתברך, וכאשר הוא מתנועע אל השם יתברך נחשב שהוא עם השם יתברך לגמרי. כי התנועה אל הדבר כאילו הוא אחד עמו. מה שאין כך מי שעשה כבר המצוה וקנה אותה, הרי קנה המדריגה שיש לעושי מצות, אבל לא יאמר בזה שהוא מתעלה להתדבק בו יתברך לגמרי. אבל כאשר הוא מת בדרך מצוה, והיה מתעלה להתדבק בו, ומתוך זה הוא מת, הרי מתדבק עם השם יתברך" [ראה למעלה הקדמה שניה הערה 283, פל"ה הערה 25, פל"ח הערה 25, פנ"ט הערה 36, ופס"ו הערה 58]. נמצא שהיחס שבין שני התלמידים הללו הוא כיחס בין מי שכבר חי, למי שבדרך לחיות, וברי הוא שעוצמת החיים של השני גדולה הרבה יותר מזו של הראשון.
(95) פירוש - חיות בית המקדש מתבטאת בנטיעה המוציאה פירות. ויש בזה הטעמה מיוחדת; הנה  מצינו בתפילת מוסף של שבת בקשה מיוחדת שלא מצינו בשאר מקומות [לפי נוסח אשכנז], והיא "שתעלנו בשמחה לארצנו <b>ותטענו בגבולנו</b>". ומדוע בקשת הנטיעה מיוחדת לשבת קודש. אמנם לפי דבריו כאן הדבר מחוור היטב; הנה ביאר שהמקדש הוא לב וחיות העולם, ולכך הוא מוציא פירות אל החוץ, וכלשונו "כי מאחר שבית המקדש דומה ללב העולם, אמר שנטע בו כל מיני מגדים". וגם שבת קודש היא כמו לב האדם, וכפי שכתב בח"א לשבת קיח: [א, נה:]: "השבת בימים נחשב כמו הלב באדם... הלב באמצע האדם, והשבת היא באמצע הימים, כמו שאמרו ז"ל [פסחים קו.] ג' ימים נחשב לקמיה שבתא, וג' ימים לאחריה... הרי לך כי השבת היא הלב". באופן שבית המקדש הוא "לב" במקום, ושבת היא "לב" בזמן. וכן כתב המלבי"ם [ויקרא יט, ל]: "קדושת ה' מתפשטת בעולם, שנה, נפש. וכמו שבנפש, הלב יש בו סגולה יותר מכל הגוף. כן בעולם בחר במקום המקדש, ובשנה בחר ביום השבת, זה הלב במקום, וזה הלב בזמן". ורבי צדוק הכהן בפרי צדיק בראשית סוף אות א כתב: "קדושת שבת כעין קדושת המקדש, רק דהמקדש במקום, ושבת הוא בזמן". וכמו שחיות הלב של בית המקדש מתבטאת בנטיעה המוציאה פירות, כך חיות הלב של שבת תתבטא באופן זהה. וכאן יש להבין, דבשלמא על השפע הנמשך מהמקדש ניתן לומר שהוא בבחינת נטיעה במקום המקדש, אך מה שייך לומר בחינת נטיעה בזמן, שהרי כל נטיעה היא במקום. ויש לומר, שישראל עצמם הם יהיו הנטיעה בארץ ישראל המוציאה פירות, כי כנסת ישראל היא בן זוג של שבת [ב"ר יא, ח, וראה למעלה פמ"ה הערה 28], ופעימות לבבה של שבת קודש מתבטאות בנטיעת ישראל בגבולם. וכן כתב השפת אמת [פרשת מסעי שנת תרס"ב]: "בני ישראל מוכנים הם רק לארץ ישראל, ושם הם נשרשים ועושין פירות, ואינם יכולין להתדבק במקום אחר, וגרים אנחנו בכל אלה המקומות. ועל זה מבקשים ש'תעלנו לארצנו ותטענו בגבולנו'". לכך ברי הוא שדוקא בשבת קודש נתייחדה התפילה "ותטענו בגבולנו". והדברים משמחים.
(96) פירוש - לא מדובר בפועל בנטיעה מוחשית של אילנות ופירות, אלא ב"כל מיני שפע" הנמשכים ממקום המקדש [ראה להלן הערה 100]. ובנתיב העבודה פי"ח [א, קלו:] כתב: "כי הברכה באה מלמעלה למטה, אשר המעלה והמטה הם נבדלים זה מזה. וצריך שיהיה כאן אמצעי אשר הוא שייך למעלה ושייך למטה, שעל ידו הברכה באה למטה, וזה בית המקדש. כי ביהמ"ק הוא מחבר עליונים ותחתונים, ולכך על ידו באים הברכות לעולם מעליונים לתחתונים. וכן תמצא במדרש [ספרי במדבר יז, ה] שדרשו על [בראשית כח, יב] 'והנה סולם מוצב ארצה וראשו מגיע השמימה' על בית המקדש, שהוא כמו סולם שיורדים בו מלמעלה ועולים בו מלמטה, דהיינו שמחבר עליונים ותחתונים". וקודם לכן בנתיב העבודה פי"א [א, קי.] כתב בקיצור: "בית המקדש שעל ידו בא הברכה לעולם, והוא היה צנור להביא הברכה, כמו שידוע". ובנצח ישראל פ"ה [פ:] כתב: "משחרב בית המקדש לא היתה ברכה בארץ. ובדבר זה אין להאריך, כי כבר פרשו ז"ל במסכת סוטה [מח.] כי הברכות היו בארץ בשביל בית המקדש, כדאיתא התם". ושם פ"ט [רלח.] כתב: "כי כאשר היה בית המקדש קיים היה ברכה בעולם, עד שהיה להם השובע בכל דבר". ושם פכ"ב [תפ.] כתב: "כאשר בית המקדש היה בעולם, היה מקבל ברכה על ידי בית המקדש, שהוא קדוש, והיה דביקות לעולם הזה בעולם הקדוש" [ראה למעלה פכ"ב הערה 58, פס"ד הערה 125, ולהלן הערה 102]. וכן כתב בח"א לסוטה מט. [ב, פט.]. והכלי יקר [בראשית מט, כ] כתב: "ידוע שכל השפע והשובע בא לעולם מן המקדש".
(97) לשונו למעלה ס"פ ג [ריב.]: "מדמה עיקר צורת ישראל לזהב, כי הזהב הוא כינוי אל הצורה, אשר הוא זכה וצרופה". ובדר"ח פ"ו מ"ט [שיג.] כתב: "שלימות עולם התחתון החומר הוא הזך והצרוף, והוא נקרא 'כסף', שהוא זך וצרוף. ונקרא הצורה הפשוטה הזכה 'זהב'. ראוי שיקרא החומר הנקי 'כסף', שהוא נקי, והצורה הטהורה 'זהב', כי הוא נחמד למראה, כי הצורה משימה הדבר נראה בפועל". ובתפארת ישראל פמ"ו [תשיח.] כתב: "הזהב יש לו מעלה מיוחדת מה שהוא נחמד לעיני האדם, ונהנה האדם ממנו, כדכתיב [תהלים יט, יא] 'הנחמדים מזהב ומפז רב'. ואין דבר זה שייך בכסף, כי עם זכותו, אינו נחמד למראה" [ראה למעלה פ"ג הערה 90, פכ"ד הערה 96, ופס"ז הערה 178]. ובספר השרשים לרד"ק, שורש זהב, כתב: "לפי שהזהב זך ונקי, יקרא גם כן הדבר הזך והנקי 'זהב', [איוב לז, כב] 'מצפון זהב יאתה', רצונו לומר הרוח הזכה והנקיה... [זכריה ד, יב] 'המריקים מעליהם הזהב', רצונו לומר השמן הזך והנקי". ואמרו חכמים [יומא מד:] "שבעה זהבים הן". והעיון יעקב [שם] כתב: "כי הזהב הוא שפע ברכה היורד משמים לארץ, ונגד שבעה רקיעים הם ז' מיני זהבים, זו למעלה מזו".
(98) כמו שאמרו [ר"ה טו:] "תנו רבנן, אילן שחנטו פירותיו קודם חמשה עשר בשבט, מתעשר לשנה שעברה. אחר חמשה עשר בשבט, מתעשר לשנה הבאה".
(99) כמו שאמר שלמה [קהלת ג, א-ד] "לכל זמן ועת לכל חפץ תחת השמים, עת ללדת ועת למות עת לטעת ועת לעקור נטוע, עת להרוג ועת לרפוא עת לפרוץ ועת לבנות, עת לבכות ועת לשחוק עת ספוד ועת רקוד", ושם ממשיך לפרט עוד. ורש"י [שם פסוק א] כתב "לכל זמן - אל ישמח האוסף בהון מהבל, כי אם עכשיו הוא בידיו, עוד ירשוהו צדיקים, אלא שעדיין לא הגיע הזמן, כי לכל דבר יש זמן קבוע מתי יהיה". ואמרו בגמרא [מגילה כז:] שרב הקפיד על רב הונא שלא אמר לו "וכן למר" בשעה שנתברך. ופירש רש"י [שם] "וכן למר - אף אתה תהא מבורך לכך, שמא היה עת רצון, ותתקיים אף בי". ורש"י [שמות לג, יח] כתב: "ויאמר הראני נא וגו' - ראה משה שהיה עת רצון, ודבריו מקובלים, והוסיף לשאול להראותו מראית כבודו". ולמעלה פנ"א [כט:] כתב: "לשנה הבאה שנוי השנה יגרום גם כן שנוי זה, שנהיה בארעא דישראל", ושם הערה 142. ולמעלה פנ"ד [קפח.] כתב: "כי התפלה עד שתתקבל צריך... עת רצון לפני הקב"ה שישמע התפלה". ובגו"א בראשית פט"ו אות ז [רנה.] כתב: "כאשר ראה [אברהם] שעה רצויה אצל הקב"ה, שאמר [בראשית טו, א] 'שכרך הרבה מאד', שזה לא נאמר לו מעולם, ולפיכך אמר להקב"ה [בראשית טו, ח] 'במה אדע', ושאל אות". ובח"א לר"ה טז: [א, קט:] כתב: "כי לא כל שעה מערכת שלו מגין עליו, כי ימצא לו שעה גם כן שיש לאדם מערכת כללי טוב, והרי יש שעות שאפשר שאינם טוב, ובאותו רגע ובאותה שעה חל עליו דין המיתה". וכן הזמן המסוגל לקבלת ברכה מחכם הוא בבוקר [ראה זוה"ק ח"ג רד., זהר חדש פרשת בראשית (מדרש נעלם, עמוד יב ד"ה יאיר), והחיד"א במדבר קדמות מערכת ב, אות י]. וכן הבני יששכר [מאמרי השבתות, מאמר ג אות ה] כתב: "הנראה על פי מה שדרשו בזהר חדש [בראשית יב.] שבקדרותא דצפרא, בעת שמתחיל האור להתנוצץ, אז מסוגל וטוב שתתקיים הברכה שמברכין לאיש הישראלי". וכן ליל שבת הוא זמן מסוגל לברכה, וכפי שכתב בספר החיים לאחי המהר"ל [ח"ג פרנסה וכלכלה פרק ו (ד"ה ונוהגים העולם)]: "ונוהגים העולם שהאב מברך את הבן, וכן הרב את תלמידו ביום הקדוש הזה, לפי שצנורי הברכות פתוחים בו". והמגיה שם [מהדורת "שפתי צדיקים עמוד קו, הערה 5] הביא את דברי הזוה"ק [ח"ב פח.] "כל ברכאן דלעילא ותתא ביומא שביעא תליין".
(100) מדגיש שוב שלא מדובר בפירות מוחשיים, אלא ב"נתינת שפע הברכה והפרנסה" [כמבואר למעלה הערה 96], וכיסודו שחז"ל דיברו על המהות, ולא על המוחש [ראה למעלה פמ"ז הערה 297]. ועל פי תתיישב קושית גלוני הש"ס [תענית כד:], שהקשה איך הכהנים נתפרנסו מפירות אלו, הרי אין נהנין ממעשה נסים [תענית כד:]. אך לפי המבואר לק"מ, כי לא מדובר באכילת פירות ממשית, אלא בשפע היוצא מבת המקדש. והמהר"ל מוסיף כאן תיבת "הפרנסה", כי כך אמרו במאמר [יומא לט:] "ומהן היתה פרנסה לכהונה", וכמו שיבאר בהמשך. ואמרו חכמים [כתובות י:] "'מזבח' מזיח, ומזין, מחבב, מכפר", ו"מזין" פירושו "מפרנס" [רש"י ב"ב י. "מזונותיו של אדם - שכר שיתפרנס ממנו"]. ולמעלה פ"ס [תמט.] כתב: "האכילה הוא העיקר, והיא חיותו של אדם, שממנו יתפרנס האדם, ואם לא היה פרנסת האדם במזון, היה נפסד". <b>ואודות שביהמ"ק</b> משפיע פירות, כן נמצא בגמרא ערוכה [סנהדרין ק.]: "עתיד הקב"ה להוציא נחל מבית קדשי הקדשים, ועליו כל מיני מגדים ["כל מיני פירות מתוקים" (רש"י שם)], שנאמר [יחזקאל מז, יב] 'ועל הנחל יעלה על שפתו מזה ומזה כל עץ מאכל לא יבול עלהו ולא יתום פריו לחדשיו יבכר ["בכל חדש וחדש יתבשלו בו פירות" (רש"י שם)] כי מימיו מן המקדש המה יוצאים והיה פריו למאכל ועלהו לתרופה'". ובנצח ישראל פנ"ב [תתלא:] הביא מאמר זה, וכתב: "ביאור ענין זה, לפי מעלתו העליונה שיהיה בית המקדש דבק בעולם העליון הנסתר, שממנו הושפע ומשתלשל המציאות, ונטיעת העולם משתלשל ממנו. ולפיכך יוצא מן הקדוש הפנימי השפע, הוא הנחל, שיוצא מן המקום העליון. ומורה זה על הברכה העליונה בלי קץ, והבן זה" [ראה למעלה פי"ב הערה 112, ופס"ד הערה 384]. ובח"א לסנהדרין ק. [ג, רל.] כתב: "משם השפע בעולם, והוא הנחל היוצא מבית המקדש, ויציאת השפע בעולם אל הפעל, הדבר המתחייב מזה נקרא 'אילנות', שהם יוצאים על שפת הנחל". ואע"פ שבגמרא בסנהדרין מדובר על בית המקדש השלישי שיהיה לעתיד ["עתיד הקב"ה להוציא נחל מבית קדשי הקדשים"], ואילו בגמרא ביומא [לט:] מדובר על הבית שבנה שלמה ["בשעה שבנה שלמה בית המקדש נטע בו כל מיני מגדים של זהב, והיו מוציאין פירות בזמניהן"], אך זה כבר השריש שמלכות דוד והתחלת מלכות שלמה עומדות בבחינת מלך המשיח, וכלשונו בנצח ישראל ר"פ לג [תרלב.]: "כבר התבאר לך כי העולם הזה אין ראוי שיהיה העולם אחד, עד זמן המלך המשיח, ואז 'לא ישא גוי אל גוי חרב' [ישעיה ב, ד], ויהיה העולם אחד, בלא שום חלוק ופירוד. ומפני כך ישראל שהם אומה יחידה, קודם ביאת המשיח היתה מחולקת לשתים; שבט יהודה, ועשרת השבטים לבד, ומלך לכל אחד ואחד. ועם שראוי לאומה היחידה האחדות ולא החלוק, עם כל זה מפני שאין עולם הזה מסוגל לאחדות גמור, היה לישראל חלוק המלכות. ולא היה מלך אחד רק בימי דוד, מפני שדומה היה מלכותו לזמן מלך המשיח... כי אחר שלמה מיד התחיל החלוקה מן ירבעם ואילך, וכדכתיב [מ"א א, כט] 'ויצא ירבעם מירושלים', ואז נתן לו אחיה השילוני לירבעם מלכות [שם פסוק לא]. שלא היה ראוי העולם הזה לאחדות, כי אם בימי דוד שהיה מעין דוגמא של מלך המשיח. ואחר דוד היה ראוי שיהיה נחלק, רק מפני כי שלמה בנה בית המקדש, שהוא אחד ואין כיוצא בו, לכך היה מלכותו גם כן אחד... ומלכות שלמה לא היה מלכות אחד רק זמן מעט" [הובא למעלה פ"ס הערה 116]. הרי בשעה שבנה שלמה את בית המקדש היתה מלכותו בבחינת מלכות מלך המשיח, ולכך ניתן להשוות את יציאת הפירות שהיתה בזמנו ליציאת הפירות שתהיה לעתיד לבא.
(101) כן כתב בכמה מקומות, ובפרט לגבי הולדה. וכגון, למעלה פס"ג [לאחר ציון 112] כתב: "כי הלידה במדת הדין, כדכתיב [בראשית ל, כב] 'ויפתח אלקים את רחמה', והדבר הזה ידוע למבינים ולחכמים". ובגו"א בראשית פי"ב אות ה [ריג:] כתב: "הברכה היא מכח יצחק יורדת לעולם, 'הרוצה להעשיר יצפין' [ב"ב כה:], והוא ידוע למבינים". ואמרו חכמים [שבת פט.] "'מדבר פארן' [במדבר י, יב], שפרו ורבו עליו", וכתב על כך בתפארת ישראל פכ"ו [ת:]: "פירוש, כאשר רצה השם יתברך להרבות את ישראל... לא היה ראוי לזה רק המדבר. ודבר זה ידוע למבינים בחכמה, כי המדבר הוא מיוחד למדת הדין... וכל הוצאת תולדות הוא בכח גבורת מדת הדין... שכאשר היה מדת הדין כנגדם, היו פרים ורבים ביותר. וכמו שתמצא בכל הבריאה שיצאת לפעל בכח שם 'אלקים', שהוא מדת הדין... ולפיכך מדת הדין הוא מיוחד לרבוי התולדות". ושם פמ"א [תרמט:] כתב: "וידוע כי כל התולדות באים לעולם במדת הדין, כמו שנזכר בכל מעשה בראשית שם 'אלקים'". ובבאר הגולה באר הששי [רטו:] כתב: "יציאת הנשמה הוא בגבורה. וכן הלידה, שנאמר 'ויפתח אלקים את רחמה'". ובנתיב התוכחה פ"א [ב, קצ.] כתב: "כל זמן שתוכחה בעולם, נחת רוח בעולם, וטובה וברכה בעולם [תמיד כח.], כי הברכה הוא ממדת הדין, שהוא מדת התוכחה". ובח"א לב"מ פה. [ג, לח.] כתב: "הרוצה להעשיר יצפין [ב"ב כה:], והוא מכח מדת הדין, כאשר תבין דברי חכמה ודברי יושר ואמת. וכמו שאמרו ביצחק [ב"ר סד, ז] 'זבל פרדותיו של יצחק ולא כספו וזהבו של אבימלך'... כי אין העושר רק מכח מדת הדין" [ראה למעלה פנ"ב הערה 163, ופס"ג הערה 114, וש"נ].
(102) כמו הברכה, וכפי שכתב בנתיב התורה פי"א [תסט.]: "אמרו [ברכות מב.] תכף לתלמיד חכם ברכה... כי התלמיד חכם הוא הכנה שעל ידם תבא הברכה לעולם, וזולת זה אין העולם הזה ראוי לברכה, כאשר הברכה היא מעולם העליון הנבדל. ולכך על ידי תלמיד חכם שיש בו השכל הנבדל, ויש לו דביקות בעולם העליון, מביא הברכה לעולם". ובנצח ישראל פכ"ב [תפ.] כתב: "כאשר בית המקדש היה בעולם, היה מקבל ברכה על ידי בית המקדש, שהוא קדוש, והיה דביקות לעולם הזה בעולם הקדוש". וכן כתב בנתיב העבודה פי"א [א, קי.], ושם פי"ח [א, קלו:], והובא למעלה הערה 96. וראה למעלה פס"ד הערה 125.
(103) פירוש - לא רק ברכה, אלא "כל דבר שהוא בא מעולם העליון לתחתונים, בא במדת הדין". ובבאר הגולה באר הששי [רטז:] כתב: "מביא המטר מעליונים לתחתונים, והוא בגבורה". וכן התורה באה מן העולם העליון לתחתונים [תפארת ישראל פכ"ז (תיב.)], ועל כך נאמר [תהלים עו, ט] "משמים השמעת דין" [ע"ז ג.], ופירש רש"י [שם] "השמעת דין - מתן תורה". ויש בזה הטעמה מיוחדת; שמעתי ממו"ר זצ"ל להעיר, שבכל מקום בש"ס התורה נקראת "רחמנא", והמלים "אמר רחמנא" מוזכרות בש"ס מאות פעמים. אך עם כל זה מצינו כמה פעמים את הבטוי "מפי הגבורה". וכגון, [שבת פח:] "כל דיבור ודיבור שיצא מפי הגבורה", [עירובין נד:] "משה למד מפי הגבורה", [יבמות קה:] "וכי משה היה הגון ללמוד תורה מפי הגבורה", [ב"מ נח:] "אם היה גר ובא ללמוד תורה, אל יאמר לו פה שאכל נבילות וטריפות שקצים ורמשים, בא ללמוד תורה שנאמרה מפי הגבורה", [מכות כד.] "'אנכי' [שמות כ, ב] ו'לא יהיה לך' [שם פסוק ג] מפי הגבורה שמענום", [רש"י במדבר יז, כג] "אין משה אומר כלום מלבו אלא מפי הגבורה". עד כאן הערתו. ולפי דברי המהר"ל כאן הענין מחוור היטב; הנה בכל המקומות שהוזכר הבטוי "מפי הגבורה" איירי במסירת התורה מפיו יתברך לתחתונים [דוק ותשכח], והואיל ו"כל דבר שהוא בא מעולם העליון לתחתונים, בא במדת הדין", לכך דוקא במקומות אלו צוינה מדת הדין באמירת "מפי הגבורה". אך "רחמנא" נאמר לאחר שהתורה כבר נמצאת בידי התחתונים.
(104) לשונו בדר"ח פ"א מ"ב [קצה.]: "כי העולם הזה עומד בחסדו, בפרט מה שהוא יתברך משפיע אל העולם המזונות, זה יותר מכל החסדים. וכל הנבראים הם עומדים בחסדו, כמו שאמר [תהלים פט, ג] 'עולם חסד יבנה', ואין לך דבר שהוא חסד כמו פרנסת האדם, וכמו שסיים [תהלים קלו, כה] 'נותן לחם לכל בשר כי לעולם חסדו'". ובנתיב העבודה פי"ח [א, קלח:] כתב: "מפני כך זכר דוד המלך במזמור 'הודו לה' כי טוב וגו'' כ"ו פעמים 'לעולם חסדו', ובאחרונה שהשלים מספר כ"ו כנגד מספרו של שם הגדול, זכר 'נותן לחם לכל בשר כי לעולם חסדו', כי זה הוא על הכל מה שהוא יתברך נותן לחם לכל בשר, לכך הוא נזכר באחרונה, ובו יושלם מספר כ"ו 'לעולם חסדו', שהם כנגד מספר השם המיוחד" [הובא למעלה פס"ה הערות 113, 159]. אך יש להעיר מדבריו בנתיב העבודה פי"ח [א, קלז:], שכתב: "'הזן את העולם כלו בטובו [בחן בחסד וברחמים]' [ברכה ראשונה בברכת המזון]. רצה לומר השם יתברך מצד טובו מפרנס את הכל. ואחר כך אמר כי פרנסת השם יתברך את העולם הוא מצד ג' פנים; כי יש שראוי לו הפרנסה מצד הדין, והם הצדיקים שהם בעולם, וזהו שאמר 'הזן את העולם בחן'... ויש שמפרנסו השם יתברך מצד החסד, והם בני אדם שהם כמו בהמות, ואין להם דעת, ופרנסתם מצד החסד. ויש אשר פרנסתם מצד הרחמים, והם הקטנים אשר לא ידעו מאומה, ויש לרחם עליהם" [ראה למעלה פמ"ו הערה 57, ופס"ד הערה 24]. ולפי זה מה שאמרינן "מכלכל חיים בחסד" מוסב רק על בני אדם שאין להם דעת, וזהו דוחק מבואר.
(105) "כי כל שפע בא לעולם על ידי דין" [לשונו להלן לפני ציון 115]. ורבינו בחיי בכד הקמח ערך אבל [ד"ה וכבר ידעת] כתב: "השלחן ששם לחם הפנים, ומשם באה הפרנסה והשובע לכל העולם, היה בצפון" [ראה להלן הערה 115]. וככל דבריו כאן יש לבאר גם לגבי "מחיה מתים ברחמים רבים", שהגלוי של תחה"מ יהיה בדין, אע"פ שהתחיה עצמה היא ברחמים רבים. ואמרו חכמים [ברכות נח:] "הרואה קברי ישראל אומר; ברוך אשר יצר אתכם בדין, וזן אתכם בדין, וכלכל אתכם בדין, ואסף אתכם בדין, ועתיד להקימכם בדין". והרי"ף [ברכות מג: בדפי הרי"ף] כתב: "הרואה קברי ישראל אומר; ברוך אשר יצר אתכם בדין, וזן אתכם בדין, והמית אתכם בדין, ועתיד להחיותכם בדין".
(106) העוסקת בגבורתו יתברך, וגבורתו יתברך היא מדת הדין, וכמבואר להלן הערה 111. ואודות שכל הנזכר בברכת "אתה גבור" משתייך לגבורתו יתברך, כן כתב למעלה פמ"ג [רכז.]: "ומה שאמר [סוטה יא:] שהיו מולידות תחת התפוח. דבר זה יש לך לדעת, כי ההולדה נמשך מן מדת הדין, כמו שתקנו בברכות 'אתה גבור', שמדבר על גבורתו יתברך, 'ומתיר אסורים וסומך נופלים', 'ומתיר אסורים' זהו שפותח לולד שיוצא לאויר העולם". ונאמר [בראשית כא, א] "וה' פקד את שרה כאשר אמר ויעש ה' לשרה כאשר דבר", ופירש רש"י [שם] "פקד את שרה - בהריון. כאשר דבר - בלידה". ובגו"א שם אות ב [שמז.] כתב: "אצל הריון כתיב לשון 'אמירה', ואצל הלידה לשון 'דבור'. הדבור הוא קשה [מכות יא.], והלידה הוא במדה זאת, כמו שזכרו מפתח הלידה בברכת אתה גבור, והבן זה". ובבאר הגולה באר הששי [רטז.] כתב: "לכך נזכרו כלם [מיתה, לידה, וגשמים] בברכת 'אתה גבור לעולם ה''; 'מלך ממית ומחיה', והכל בדין ובגבורה. 'ומתיר אסורים' זהו הלידה, שמוציא אותו מן האסורין, כמו שהוא ידוע. 'ומוריד הגשם' זו רדיא, שגם הוא בגבורה, שמביא המטר מעליונים לתחתונים, והוא בגבורה. והנה כל אלו הם בגבורה".
(107) יסוד נפוץ בספריו. כגון, למעלה פ"כ [רלו.] כתב: "'ומעלמת עין מן הרשעים' [סנהדרין קג:], כי עם השפע שמשפיע לא תמצא רק ברכה, ולא מדת הדין, לכך היא מעלמת עין מן הרשעים". ולמעלה פכ"א [רנט:] כתב: "זה הוא 'וירא' [שמות ב, כה], כי הרואה נותן עיניו בדבר מצד הדין". ובגו"א בראשית פכ"ז אות א [לד:] כתב: "ראוי ליצחק ראיות העין בכח הקדושה". וכן אמרו [חגיגה ה:] "כל מקום שנתנו חכמים עיניהם, או מיתה או עוני". ובנתיב הדין פ"ב [א, קצא:] כתב "כי העין הוא דין, כמו שאמרו 'כל מקום שנתנו חכמים עיניהם או מיתה או עוני'. ומזה תלמוד כי העין עושה דין, ולכך סנהדרין נקראים [במדבר טו, כד] 'עיני העדה' [שיהש"ר א, טו]". ובדר"ח פ"ד מכ"ג [תצ.] כתב: "אין הדין חל רק כאשר הדבר הוא נגלה בפועל לפני הדיין, ואז אפשר לו לדון". ושם פ"ה מ"ג [פ.] כתב: "יש לך לדעת כי הנסיון שהקב"ה מנסה את הצדיק, כדי שיהיה נמצא צדקתו בפעל נגלה, ולא שיהיה צדיק נסתר. ולא היה ראוי אברהם לכל המעלות אשר נתן השם יתברך אליו רק כאשר היה נמצא צדקתו בפעל. ולפיכך נאמר אצל הנסיון [בראשית כב, א] 'והאלקים נסה את אברהם', ולא כתיב 'וה' נסה את אברהם'. כי הנסיון הוא שרצה השם יתברך שתהיה הידיעה בצדקתו של אברהם במדת הדין, לא במדת הרחמים. ואין הידיעה במדת הדין רק כאשר נמצא נגלה בפעל לגמרי, ואז הידיעה בצדקתו הוא במדת הדין". ובנצח ישראל פי"ג [שכד.] כתב: "והבן מלת 'בעיינהו' דקאמר, שהיו רואים אותו מצד מדת הדין". ובח"א לשבת עז: [א, מב:] כתב: "העזים הם הולכים בראש ענא, ומי שהולך בראש ענא נמצא בו מדת הגלוי. והכבשים שהם הולכים באחרונה, יש בהם מדת הסתר, שאינם נגלים. ומזה תבין ותדע כי העזים כחם ממדת הגלוי, והוא מדת הדין. והפך זה הכבשים, כחם ממדת ההסתר". ובח"א לב"מ נט. [ג, כה:] כתב: "דבר שהוא יציאה מן הדין לגמרי, אין הפרגוד ננעל, כי הדין הוא גלוי... כי נעילת הפרגוד כאשר אין כאן דבר שהוא יציאה לגמרי מן הדין המחויב, אבל אלו שהם הפך הדין המחויב, אין כאן נעילה וסתימה". ובח"א לע"ז כ: [ד, נא.] כתב: "פעל הדין צריך שיהיה בגלוי, כי מאחר שפעל זה הוא בכח דין, הוא בגלוי, נראה לכל גם כן. ואם אינו נראה, הרי אין כאן דין גמור, כי לפי חוזק הדין ראוי שיהיה נגלה, ודבר זה מבואר". ונאמר [ויקרא כו, מב] "וזכרתי את בריתי יעקב ואף את בריתי יצחק ואף את בריתי אברהם אזכור וגו'", ופירש רש"י שם "ולמה לא נאמרה זכירה ביצחק, אלא אפרו של יצחק נראה לפני צבור ומונח על המזבח". ובגו"א שם אות נא [ערה.] כתב: "אלא אפרו של יצחק כו'. דבר זה ענין גדול למה אפרו של יצחק נראה תמיד, כי מפני שיצחק מסר נפשו למדת הדין להיות נשחט ונשרף על קדושת השם, מדת הדין אינו נסתר כלל, והוא ידוע למבינים". ולשון חכמים הוא "אין לדיין אלא מה שעיניו רואות" [ב"ב קלא.], והם הם הדברים [ראה למעלה פכ"א הערה 56, פכ"ב הערה 97, ופס"ד הערה 25].
(108) לשונו בנצח ישראל ר"פ לו [תרע.]: "כמו שמצד הפסד הויה ראשונה יהיה השתנות, כן יהיה גם כן שנוי בעולם מצד הויה החדשה שיהיה בא אל העולם. שכמו שכל הפסד הוא שנוי, כך כל הויה שנוי בעולם, והוא נקרא [כתובות קיא.] 'חבלי משיח'. ונקרא 'חבלי', שכמו שהאשה יגיע לה חבלים, מפני השנוי של הויות הולד הבא לעולם. שכל הויה הוא שנוי, ומצד ההויה החדשה הוא השינוי. וכך כאשר יצא לפעל ענין חדש, הוא עולם המשיח, והוא יציאה לפעל ההויה החדשה, ודבר זה הוא שינוי בודאי. ולפיכך יהיה חבלי המשיח, כי כמו אשה כאשר יצא הולד לאויר עולם, יש לה חבלים, מצד ההויה והבריאה שבא לעולם". ובהמשך הפרק שם [תרעח.] כתב: "ביום השבת נשלמה הבריאה, ואין כאן עוד הויה יוצאת לפעל, שעצם הויה הוא שנוי". ובתפארת ישראל פמ"ז [תשלח.] כתב: "כל הולדה הוא הויה, וכל הויה הוא שנוי". ושם פ"נ [תשצד.] כתב: "לא יקרה לתורה... הויה והפסד, שהיתה התורה נכנסת בגדר השנוי". ובפתיחה לאור חדש [קמח:] כתב: "עצם ההויה הוא השתנות מענין לענין". ובדר"ח פ"א מי"ח [תיט:] כתב: "עולם האמצעי, הם גופים שלימים, ואין מקבלים הויה ושנוי אחר בריאתם". ובנתיב הליצנות פ"א [ב, ריז:] כתב: "כל הויה הוא שנוי". ובח"א לשבת קמ: [א, עו:] כתב: "ענין חדש, כאשר לא הורגל ענינו... הוא נחשב שנוי, והוא רע. אמרו במכילתא בפרשת יתרו [שמות יט, ה] 'כל ההתחלות קשות', וזה מפני שההתחלה היא שנוי" [ראה למעלה פ"ה הערה 26, ופס"א הערה 133].
(109) כי להוציאו מחזקתו הראשונה בעי כח וחוזק, וכמו שאמרו חכמים [ב"ק מו.] "המוציא מחברו עליו הראיה", וללא ראיה, מהיכי תיתי שיוציא מחזקתו הראשונה. ולמעלה פכ"ז [תמח.] כתב: "דרך הצרעת להיות נרפא, וכל נס שאינו שנוי גמור מענינו הראשון אינו חזק כל כך. אבל הויית המים דם היה שנוי גמור, שנשארו המים דם, ולא חזרו המים כבראשונה". וראה להלן "הלכות פסח בקצרה" הערה 58.
(110) לשונו בגו"א בראשית פ"ב אות יד [נז.]: "לשון 'אלקים' מלשון חוזק, כמו [יחזקאל יז, יג] 'ואת אילי הארץ לקח'". ו"אלקים" הוא שם של דין [ב"ר לג, ג]. ובח"א לשבת עז: [א, מב.] כתב: "מדות הדין שהוא מידת לילה, והלילה היה קודם היום, ומפני שכח מדת הדין הוא ממהר לצאת לפעל מכח חוזק המדה, ולפיכך היה הלילה קודם היום" [הובא למעלה פ"ס הערה 137, וש"נ, ולהלן "הלכות פסח בקצרה" הערה 56]. ובח"א לכתובות קה: [א, קסב.] כתב: "כי הדין לחוזק כחו הוא מחזיק ונותן יסוד קיים לארץ, כי כל כך הדין חזק... וכל דבר שהוא חזק יש לו כח לקיים העולם". ואמרו חכמים [ע"ז כ:] "אמר אבוה דשמואל, אמר לי מלאך המות, אי לאו דחיישינא ליקרא דברייתא, הוה פרענא להו בית השחיטה כבהמה". ובח"א שם [ד, נא.] כתב: "פעל זה הוא דין... שהוא העדר חיות האדם, ודבר זה דין גמור... לכך ראוי שיהיה פועל בכח, כפי אשר ראוי אל פעל שהוא במדת הדין, שכל דין הוא בכח. ולכך אמר לו מלאך המות אי לא הוי חייש ליקרא דברייתא... היה פורע בית השחיטה. כי המיתה של אדם בא בכח עליו, וכל דבר שהוא בא בכח הוא בא בסימינין, מפני כי שם ממהר האדם למות ביותר... כי לפי חוזק הדין ראוי שיהיה נגלה". הרי שמדת הדין היא בכח וחוזק. אמנם כאן כתב לאידך גיסא; "וכל כח וחוזק הוא במדת הדין". וכן בח"א למכות יב. [ד, ג.] כתב: "אין מתיחס החוזק רק למדת הדין, שכל דין יש בו חוזק". הרי החוזק הוא דין, והדין הוא חוזק. ובנצח ישראל פי"ג [שכב.] כתב: "כי אין ספק כי המשפט והדין יש לו כח יותר, ואין כח וחוזק הדבר רק באמצע, לא בתחלה, שעדיין אינו בכחו, ולא בסוף, שכבר אינו בכחו, רק האמצע יש לו כח. ולכך הלוים אינם כשרים לעבודה רק מבן שלשים עד בן חמשים [במדבר ד, ג], כידוע שמדת הלוים מדת הדין, ולכך ראוי שיהיו בתוקפם ובחזקם, ולא כאשר הם דרדקי, ולא כאשר הם זקנים, רק כאשר הם בעיקר כחם באמצע ימיהם. וכך האבות שהם שלשה, אין מדה זאת לראשון שבהם, ולא לאחרון שבהם, רק ליצחק שהוא באמצע. כי כל דבר הוא בחזקו ובתקפו באמצע, ולכך האמצעי שבאבות נתן לו המדה הזאת" [ראה למעלה פס"ד הערה 111].
(111) כי מדת הדין היא גבורה, וכמו שאמרו בתיקוני זהר תיקון א [יז:] "דין איהו גבורה". והמלאך הממונה על הדין הוא גבריאל [ראה למעלה פכ"ג (שיב:)], מלשון גבורה. ובתפארת ישראל פכ"ו [ת:] כתב: "כל הוצאת תולדות הוא בכח גבורת מדת הדין" [הובא בהערה 101]. ובבאר הגולה באר הששי [ריח.] כתב: "מפני שכולם הם בגבורה, וכל גבורה בכח דין". ובח"א לב"ב עה. [ג, קיא.] כתב: "צורתו הנבדלת של גבריאל מתיחס אל אש... ממנו הדין, ופעל דין וגבורה בעולם". הרי שגבורה ודין בני חדא בקתא אינון [הובא למעלה פמ"ג הערות 94, 96]. <b>והנה בכמה מקומות</b> בספריו ביאר ששם "אלקים" מורה על מדת הדין, ובכמה מקומות אחרים ביאר שהוא מורה על הפעולה ["ולפיכך בכל מעשה בראשית נאמר 'אלקים', שבא השם הזה על שהוא יתברך פועל הכל" (לשונו למעלה פס"ה לאחר ציון 120). ובדר"ח פ"ד מ"ח (קסה.) כתב: "נקרא הדיין 'אלהים' (רש"י שמות כ, א), ושם הזה בא על מי שפועל באחד. ולכך בא שם 'אלקים' במעשה בראשית, כאשר היה פועל העולם"]. וכאן שילב ביניהם;   כל הוצאה לפועל היא שנוי, וכל שנוי מזקיק כח וחוזק, וכל כח וחוזק הוא במדת הדין. וראה למעלה פמ"ו הערה 61, ופס"ה הערה 121, שנלקטו שם מקבילות נוספות בענין זה.
(112) כמו שנאמר [שמות יד, כא] "ויט משה את ידו על הים ויולך ה' את הים ברוח קדים עזה כל הלילה וגו'", ופירש רש"י [שם] "ברוח קדים שהיא עזה שברוחות, היא הרוח שהקב"ה נפרע בה מן הרשעים, שנאמר [ירמיה יח, יז] 'ברוח קדים אפיצם', [הושע יג, טו] 'יבוא קדים רוח ה'', [יחזקאל כז, כו] 'רוח הקדים שברך בלב ימים', [ישעיה כז, ח] 'הגה ברוחו הקשה ביום קדים'". ונאמר [יחזקאל א, ד] "וארא והנה רוח סערה באה מן הצפון", ופירש רש"י [שם] "לפי שבאה בחימה להשחית את ישראל לכך נדמית לרוח סערה וענן". ונאמר [נחום א, ג] "ה' בסופה ובשערה דרכו", ופירש רש"י [שם] "הם שלוחיו להפרע מהבבליים, שנאמר במצרים [שמות יד, כא] 'ברוח קדים עזה', ובדור המבול [איוב ד, ט] 'מנשמת אלוק יאבדו', בצור נאמר [יחזקאל כז, כו] 'רוח קדים שברך'". ונאמר [תהלים קמח, ח] "אש וברד שלג וקיטור רוח סערה עושה דברו", ופירש רש"י [שם] "אמרו רבותינו [חגיגה יב:] שהדברים הללו היו תחלתם גנוזים בשמים, ובא דוד והורידן לארץ, לפי שהם מיני פורעניות, ואין נאה להם להיות גנוזין במגוריו של הקב"ה". ונאמר [מ"א יט, יא] "ויאמר צא ועמדת בהר לפני ה' והנה ה' עבר ורוח גדולה וחזק מפרק הרים ומשבר סלעים וגו'", ובזוה"ק [ח"ג רכז.] אמרו על כך "אינון קליפין דסחרין לארבע חיון דמטטרו"ן". ובערוך לנר [נדה נב.] כתב: "יש לפרש דרוח סערה נקראו הקליפות שלוחי הדין, כמו שכתב הזוהר על 'ורוח גדולה וחזק וגו''". ובזוה"ק [ח"א יא:] אמרו "אקרי רוח האי עונשא למאן דעבר על פקודי אורייתא". ושם [ח"ב קצט.] אמרו "אטיל קודשא בריך הוא רוח סערה תקיפא, דא איהי גזירת דינא, דקיימא תדיר קמי קודשא בריך הוא, ובעאת דינא דבר נש מקמיה". ושם [ח"ג נה.] אמרו "תרין רוחין משתכחין בעלמא, חד רוחא דדינא, וחד רוחא דמסאבא וכו'". ואמרו חכמים [ב"מ פו.] "ההוא יומא דנח נפשיה [דרבה בר נחמני] דלייה זעפא ["גבה רוח סערה" (רש"י שם)] ודרי לההוא טייעא. כי רכיב גמלא מהאי גיסא דנהר פפא, ושדייה בהך גיסא". ובח"א שם [ג, מז.] כתב: "רבה מדתו שהיה עוקר הרים, ומפני זה גם כן היה זעף הזה, לפי שהזעף הוא בכח ובחזקה ועוקר הרים, ובא להודיע על מדת רבה. וכאשר הגיע מיתה לרבה, שהיה עוקר הרים בכח פלפול, ולכך נמשך אחר זה רוח סערה מפרק הרים משבר הרים לגודל כחו. וכל דבר זה עניין מושכל, כאשר בא לומר כי גדול היה כח הדין לעקור את מי שמדתו פלפול... כי כאשר רצו לומר כי נעשה דין גדול בעולם אמרו כך". ובנתיב הצדק ר"פ א [ב, קלה.] כתב: "בספר משלי [י, כה] 'כעבור סופה ואין רשע וצדיק יסוד עולם'. שלמה המלך עליו השלום רצה לומר, כשם שרוח סערה חזק מאוד והוא עובר מהרה מן העולם, וכך הוא הרשע הוא בעל זרוע ובעל כח, והוא עובר מן העולם מהרה. וכמו שאצל רוח סערה הכח והחוזק שלו גורם אליו שיעבור מהרה מן העולם, כך הרשע החוזק והכח שלו גורם אליו שיעבור מהרה מן העולם... ולכך אמר 'כעבור סופה ואין רשע'".
(113) פירוש - "משיב הרוח" נזכר בברכת "אתה גבור", המורה על הדין. ואמרו במשנה [ברכות לג.] "מזכירין גבורות גשמים בתחיית המתים", ופירש רש"י [שם] "מזכירין גבורות גשמים - 'משיב הרוח'".
(114) פירוש - הטעם ש"משיב הרוח" נזכר בברכת "אתה גבור" הוא משום שהרוח מנשבת בחוזק, וזאת משום שהרוח מתייחסת למדת הדין, ומדת הדין היא בכח וחוזק.
(115) פירוש - לאחר שנתבאר שהרוח מתייחסת למדת הדין [ולכך "משיב הרוח" נאמר בברכת "אתה גבור"], מובנים דברי הגמרא [יומא לט:] "כיון שהרוח מנשבת בהן היו נושרין פירותיהן, שנאמר [תהלים עב, טז] 'ירעש כלבנון פריו'", שמדת הדין מוציאה לפועל את השפע הזה, וכמו שמבאר והולך. וכן גם מבואר במאמר אחר של חכמים [כתובות קיא:]: "תנו רבנן, 'יהי פסת בר בארץ בראש הרים' [תהלים עב, טז], אמרו עתידה חטה שתתמר כדקל ועולה בראש הרים. ושמא תאמר יש צער לקוצרה, תלמוד לומר [שם] 'ירעש כלבנון פריו', הקב"ה מביא רוח מבית גנזיו, ומנשבה עליה, ומשרה את סלתה ["הקב"ה מוציא רוח מבית גנזיו, ומשיר לארץ את הסלת" (פירוש הרא"ש ויקרא כה, לח)], ואדם יוצא לשדה ומביא מלא פיסת ידו, וממנה פרנסתו ופרנסת אנשי ביתו". הרי שוב חזינן שהמלים "ירעש כלבנון פריו" נדרשו על רוח המפרנסת את האדם ואנשי ביתו.
(116) "באה הפרנסה בדין" [לשונו למעלה לפני ציון 105], ואמרו [ב"ב כה:] "הרוצה להעשיר יצפין, וסימנך שלחן בצפון" [ב"ב כה:], ו"שלחן" מורה על השפע, כמו שכתב רש"י [שמות כה, כד] "ועשית לו זר זהב - סימן לכתר מלכות, שהשולחן שם עושר וגדולה, כמו שאומרים [יבמות מו.] 'שולחן מלכים'". ורש"י [יומא עב:] כתב: "[זר] של שלחן סימן לכתר מלכות, שהשולחן הוא סימן לעושר מלכים". ובאבות פ"ו מ"ו אמרו "אל תתאוה לשלחנם של מלכים", ובדר"ח שם [קכד:] כתב: "שלא יתאוה לעושר של מלכים. כי עיקר המלכות הוא העושר... וכמו שאמרו במסכת בבא בתרא [כה:] 'הרוצה להעשיר יצפין, וסימנך שלחן בצפון'. הנה השלחן הוא סימן העושר, שהמלך יש לו ערים ומדינות וכסף וזהב". ובח"א לב"ק לב. [ג, ה:] כתב: "וכן אמרו 'שלחן של מלכים', כלומר שיש בשלחן של מלכים כל תענוג". וצד צפון מורה על שמאל ודין [ראה למעלה פכ"ט הערה 46, ופ"ע הערה 152].
(117) הפירות שהרוח השירה.
(118) לשון הגמרא [יומא לט:] "וכיון שהרוח מנשבת בהן היו נושרין פירותיהן... ומהן היתה פרנסה לכהונה".
(119) פירוש - אם היה נאמר "פרנסה לכהנים" היה ניתן להגביל פרנסה זאת לכהנים שהיו במשמר באותו השבוע [תענית כו.], שמבית המקדש היה יוצא שפע לפרנס את הכהנים העובדים בו מדי שבוע ושבוע. אך עכשיו שאמרו "פרנסה לכהונה", אזי איירי בפרנסה לכל שבט הכהונה, בין אלו שנמצאים במשמרות כהונה, בין שאר כהנים, וכמו שמבאר והולך.
(120) אודות שהפרנסה היא קיום המתפרנס, כן כתב למעלה פנ"ב [סז:]: "הפרנסה הוא קיומו". ולמעלה פס"ה [לאחר ציון 98] כתב: "השם יתברך מקיים הנמצאים על ידי הפרנסה שנותן להם", ושם הערה 99 הובאו מקבילות נוספות לזה. ויש להבין, מה ראה להוסיף תיבת "קיום" דוקא כאן, והרי בגמרא לא הזכירו תיבה זאת, אלא אמרו "ומהן היתה פרנסה לכהונה". ויש לומר, שכל עוד שהיה ניתן להעמיד שאיירי בפרנסה של כהנים מסויימים העובדים במשמר של אותו שבוע, אזי היה ניתן לומר שאיירי בפרנסה במובן הצר שלה, לאמר לדברים שזקוקים לו הכהנים באותו שבוע. אך עכשיו שאמרנו "פרנסה לכהונה", שאיירי בכל צאצאי אהרן, א"כ לא מדובר רק בפרנסה במובן הצר שלה [צרכים המיידים היום יומים], אלא במובן הרחב שלה [בקיום תמידי]. דוגמה לחילוק זה הם דברי חכמים [שבת קכח:] "בהמה שנפלה לאמת המים, מביא כרים וכסתות ומניח תחתיה, ואם עלתה עלתה. מיתבי, בהמה שנפלה לאמת המים, עושה לה פרנסה במקומה, בשביל שלא תמות. פרנסה אין, כרים וכסתות לא. לא קשיא, הא דאפשר בפרנסה, הא דאי אפשר בפרנסה; אפשר בפרנסה, אין. ואי לא, מביא כרים וכסתות ומניח תחתיה". הרי פרנסה במובן הצר שלה היא "במקומה, שלא תמות". אך במובן הרחב שלה היא "כרים וכסותות, ואם עלתה, עלתה".
(121) נראה שבא להדגיש, שהואיל וכוונת המאמר הזה היא להורות על השפע הבא לעולם מבית המקדש, לכך חכמים דייקו בלשונם שלא להגביל שפע זה, אלא להרחיבו כנחלה שאין לה מצרים. לכך נקטו בלשונם "כהונה", ולא "כהנים", וכמו שנתבאר.
(122) אין כוונתו שלכהנים יש בעלות על בית המקדש, אלא שישנה שייכות בין בית המקדש לכהנים כפי שיש בין הבית לבני הבית [המשך דבריו]. והשם המלא להלכות כלי המקדש ברמב"ם הוא "הלכות כלי המקדש והעובדים בו", הרי הכהנים הם כמו כלי המקדש. ובגו"א ויקרא פכ"א אות כג [קלט:] ביאר שהפסוק [ויקרא כא, יב] "ולא יחלל את מקדש אלקיו" אינו מוסב על המקדש, אלא על קדושת הכהן. ובגו"א במדבר פכ"ה אות טז [תיט:] כתב: "לא נמשחו אהרן ובניו אלא כשנמשח המשכן [ויקרא ח, ל], אבל למשוח אותו אחר כך, לא יתכן", ושם הערה 47. ובח"א לחולין צב. [ד, קיא:] כתב: "אין מקדש בלא כהן". וביחס לכהן גדול מצינו שעניני בית המקדש בכלל מוטלים עליו, דמצינו שנקרא "נגיד בית האלקים" [דהי"א ט, יא, עפ"י הירושלמי שקלים פ"ה ה"ב]. ורש"י [ישעיה כב, טו] כתב על שבנא "ממונה היה על בית המקדש, יש אומרים כהן גדול". וכן הוא הממונה על הגזברים והאמרכלים, שממונים על אוצרות המקדש, ועל הסגן הממונה עליהם [רמב"ם הלכות כלי המקדש פ"ד הט"ז]. וכן בכל הכהנים, מלבד עבודת הקרבנות, מתפקידי הכהנים גם עניני בית המקדש בכלל, ואף האמרכלים הממונים על עניני המקדש, והגזברים הממונים על אוצרות המקדש ועל נכסי הקדש, יש מהראשונים שנראה מדבריהם שכהנים היו [רמב"ם הלכות כלי המקדש פ"ד הי"ט, ומאירי הוריות יג.]. והמצוה של שמירת המקדש מוטלת על הכהנים עם הלוים [תמיד כו., ורמב"ם הלכות בית הבחירה פ"ח ה"ב].
(123) לשונו בגו"א שמות פכ"א אות לו [קנה.]: "אף למאן דאמר מזונות תקנו לה רבנן [כתובות מז:]... לא שהוא חייב לה מן התורה מזונות, אלא שכן האדם דרך לעשות, שהוא מפרנס אשתו ובניו. וראיה לזה, שהתורה חייבה לפרנס אשת עבד עברי ובניו [רש"י שמות כא, ג], ואי לאו שכן כל העולם נוהג, למה יהיה מוטל עליו לפרנס. אלא שדרך כל העולם שעושים כך, אבל שהתורה חייבה אותו, לא". והרמב"ן [שמות כא, ג] כתב: "דרך כל הארץ לפרנס אדם אשתו ובניו הקטנים". וכיוצא מן הכלל אמרו [עירובין כב.] "מי שמשים עצמו אכזרי על בניו ועל בני ביתו כעורב", שאינו מפרנסם, וכמו שפירש רש"י [שם]: "עורב אכזרי על בניו - כדכתיב [תהלים קמז, ט] 'לבני עורב אשר יקראו', והקב"ה מזמן להן יתושים ונכנסין לתוך פיהן".
(124) לשונו בח"א לסנהדרין צב. [ג, קפד.]: "מפני כי האכילה היא כמו אכילת כהנים, דמשלחן גבוה זכו [קידושין נב:]. דמיון המלך שיש לו עבדים, נזונים משלחן המלך". והרמב"ם [הלכות שמיטה ויובל פי"ג הי"ג] כתב: "ויזכה לו בעולם הזה דבר המספיק לו, כמו שזכה לכהנים ללוים". וראה למעלה פ"כ הערה 75.
(125) כמו שנאמר [מלאכי ג, י] "הביאו את כל המעשר אל בית האוצר ויהי טרף בביתי וגו'", וכתב הרד"ק [שם] "הביאו ויהי טרף בביתי - ללוים ולכהנים העובדים לפני". והמצודות דוד [שם] כתב: "ויהי טרף בביתי - למען יהיה מזון מצוי לאנשי ביתי, הם הכהנים והלוים". וכן נאמר [דהי"ב כג, ו] "ואל יבוא בית ה' כי אם הכהנים והמשרתים ללוים המה יבאו וגו'".
(126) דבריו צריכים ביאור, כי עד כה לא הביא כלל את הפסוק "בית אהרן ברכו את ה'". אמנם למעלה פס"ד [לאחר ציון 96] הביא את הפסוק [תהלים קטו, י] "בית אהרן בטחו בה'", ובהמשך הפרק [לאחר ציון 286] הביא את הפסוק [תהלים קיח, ג] "יאמרו נא בית אהרן כי לעולם חסדו". ויותר קשה, שלא ביאר שם כלל את מה שכתב כאן "היה השם יתברך מפרנס את הכהונה, שנקראים בני ביתו, כמו שהתבאר למעלה", אלא ביאר שבית אהרן עובדים את ה' מאהבה. ויל"ע בזה.
(127) לשון הגמרא [שם]: "וכיון שנכנסו גוים להיכל יבשו, שנאמר [נחום א, ד] 'ופרח לבנון אומלל'". והובא למעלה [לאחר ציון 86]. ורש"י [נחום שם] כתב: "ופרח לבנון אומלל - חכמי ישראל פירשו כלפי מיני מגדים שנטע שלמה בבהמ"ק, שהיו של זהב, וכיון שנכנסו בבליים להיכל יבשו".
(128) פירוש - שליטת הגוים על המקדש היא היפך חיות המקדש והוצאת פירות החוצה.
(129) כמבואר למעלה [מציון 87 ואילך].
(130) אודות שכניסת הגוים להיכל מורה היא שליטתם על ההיכל, כן כתב כמה פעמים. וכגון, אמרו חכמים [תענית כט.] "בשבעה נכנסו נכרים להיכל", ובנצח ישראל פ"ח [ריג.] כתב: "יום ז' שנכנסו ושלטו בו גוים". ושם בהמשך הפרק [ריד:] כתב: "בז' בו אז נכנסו גוים להיכל ושלטו עליו". ועוד אמרו חכמים [שבת כא:] "שכשנכנסו יוונים להיכל", ובח"א שם [א, ד.] כתב: "כי עיקר רשעת היונים שטמאו את ההיכל, וכמו שאמרו שכשנכנסו יונים להיכל, רצה לומר שהם טמאו את ההיכל". והביאור הוא לפי מה שאמרו חכמים [ע"ז נב:] שהיונים טימאו את אבני המזבח, ולמדו כן מהפסוק [יחזקאל ז, כב] "ובאו בה פריצים וחללוה". ורש"י [ע"ז נב:] כתב: "דכתיב ובאו בה פריצים וחללוה - מכיון שנכנסו עובדי כוכבים להיכל, יצאו כליו לחולין". והמלבי"ם [יחזקאל שם] כתב: "וחללוהו - ויוציאום לחולין, כמו שאמרו חז"ל בע"ז [נב:] שכיון שבאו בה פריצים, יצאו מקדושתם". וברי שסילוק הקדושה מורה על שליטת הגוים.
(131) נראה ביאורו, כי כבר השריש כמה פעמים שהמשועבד הוא חסר מציאות. וכגון, למעלה ר"פ ו [רפד:] כתב: "כי זרעו הקדוש במצרים היו נתונים ביד לוחציהם, וידוע כי במה שהם נתונים תחת ידם הרי זה מיעוט מציאות". ולמעלה פ"ז [שמו.] כתב: "כי השעבוד הוא מורה על מיעוט המציאות, כי אשר הוא משועבד לאחרים הרי נתלה באחר, ואין זה נקרא מציאות, כיון שתלוי באחר". ולמעלה פ"ט [תעד.] כתב: "המשועבד הוא תלוי בזולתו, ודבר זה שייך לחלושי המציאות". ובדר"ח פ"א מ"ב [קצא:] כתב: "כי אין אל העבד שום מציאות מצד עצמו, רק שהוא משמש לרבו. וכל אשר משמש לזולתו, אין עליו שם בפני עצמו". ושם פ"ג מי"ד [שמ.] כתב: "כל דבר שהוא תחת רשות אחר, הרי אין לו מציאות גמור בעצמו, שהרי הוא אינו נמצא מצד עצמו, והוא נכנס תחת רשות אחר". ובנצח ישראל פ"ל [תקפו.] כתב אודות יצ"מ בזה"ל: "קודם זה היו [ישראל] תחת האומות, וכאילו לא היה להם מציאות כלל, כי אין לאחד מציאות כאשר הוא תחת יד אחר" [ראה למעלה פ"ז הערה 132, פ"ח הערה 323, פ"ט הערה 157, פ"י הערה 34, פכ"ה הערה 45, פמ"ג הערה 206, פמ"ז הערה 273, פנ"ב הערה 178, פנ"ד הערה 29, ופנ"ט הערה 42]. לכך ברי הוא ש"אשר שלטו הגוים עליו, הוא בטול כח". וצרף לכאן מאמרם [ביצה לב:] "תנו רבנן, שלשה חייהן אינם חיים, ואלו הן; המצפה לשלחן חבירו, ומי שאשתו מושלת עליו, ומי שיסורין מושלין בגופו". הצד השוה לשלשה אלו הוא שהאדם נשלט על ידי דבר שחוץ לעצמו. ואף "המצפה לשלחן חבירו" מכלל זה, כי באותו עמוד בגמרא [ביצה לב:] אמרו "כל המצפה על שלחן אחרים, עולם חשך בעדו", ובח"א לסנהדרין קח: [ג, רנט.] כתב: "המזונות שבידי אדם כאילו אינם כלל, כאשר מציאותו וחיותו של המקבל תלוי באדם. וכמו שאמרו ז"ל כל המצפה לשלחן חבירו העולם חשך בעדו. רצה לומר כאילו אין לו מציאות, ואינו נמצא בפעל כלל, כי מי שהוא בחושך כאילו אינו נמצא כלל".
(132) בפרק הקודם, ובתחילת פרק זה, ולאחר ציון 75. וראה למעלה הערות 1, 2, 4, 76, 77, ולהלן פע"ב הערה 1.
(133) נראה שמסיים בתפילה זו, כי המאמר שעוסק בו מסיים בכך, שאמרו [יומא לט:] "ועתיד הקב"ה להחזירה לנו, שנאמר [ישעיה לה, ב] 'פרוח תפרח ותגל אף גילת ורנן כבוד הלבנון נתן לה'" [הובא למעלה לאחר ציון 86].

Chapter 72

(1) שביאר [בשני הפרקים האחרונים] שביהמ"ק מעלה את ישראל למעלה עליונה ביותר. וכגון, למעלה ס"פ ע כתב: "ובארנו לך כי בית המקדש הוא שלימות העולם, ולפיכך הוא מתיחס לצד מערב, שהוא השלמה". ובתחילת פע"א כתב: "לכך כאשר אמרו [הגש"פ] 'כמה מעלות טובות למקום', מספר המעלות זו אחר זו, עד המעלה האחרונה 'ובנה לנו בית הבחירה לכפר על כל עונותינו'. הנה זהו המעלה האחרונה במה שבנה להם בית המקדש, שבאותה מדריגה ומעלה אחרונה הגיעו ישראל אל הדביקות בו לגמרי, במה שיהיה שכינתו ביניהם בקביעות". ובסוף הפרק [שם] כתב: "כלל הדבר, שבית המקדש היה המדריגה האחרונה והצלחה אחרונה לישראל, ושלימות הכל, כמו שבארנו". ושם הערה 132 נלקטו עוד מקומות שביאר כן. וראה להלן ציון 33.
(2) כי אין הפסד לדברים אלקיים, וכמו שמבאר והולך. ולמעלה בהקדמה שניה [צ.] כתב: "כי כאשר נהפך המטה [ל]נחש [שמות ד, ב-ג], לא היה כאן הפסד למטה לגמרי עד שלא ישאר עליו שם מטה, כי אם היה כך, היה מטה האלקים [שם פסוק כ] נפסד, וחזר להיות נברא מטה אחר". וכן חזר וכתב למעלה פכ"ז [תמז.]. ולמעלה פס"ז [לאחר ציון 114] כתב: "צריך שלא יהיה בטול לצורה אלקית זאת שנתן באדם". ובגו"א שמות פ"ל אות כ [תיד:] כתב: "ואתה אל תאמר כאשר היה המשכן בבנינו, שכל חשיבותו לא היה רק הקרשים והדברים השייכים לו, שהרי כל אלו דברים הגיע להם שנוי, שכאשר הגיע הפסד ליריעות וקרשים, היום בזה ולמחר באחר, עד שהיה חדש הכל, אל תאמר שהיה זה נקרא משכן חדש, שאין הדבר כך, כי אין חשיבות המשכן הדברים החומרים, רק עצם הציור שהיה מסודר מן השם יתברך, ואל דבר זה לא הגיע בטול ושינוי. ובשביל זה לא נאמר שהיה שינוי למשכן, [ד]כל זמן שעצם הציור קיים אין להקפיד על שינוי הגופות". ורש"י [דברים י, ז] כתב: "קשה מיתתן של צדיקים לפני הקב"ה כיום שנשתברו בו הלוחות". ובגו"א שם אות ג [קסא:] כתב: "פירוש, כמו הלוחות שהם מעשה אלקים [שמות לב, טז], לא היו מדברים גשמים שהם בעולם הזה, רק מדברים שהם אלקיים, כן נפש הצדיק, נשמתו אלקית בלתי גשמית, והדברים אלקיים אין ראוי שיהיה הפסד להם". ובדר"ח פ"ד מ"ה [קיב.] כתב: "כי הדברים השכלים ראוי להם המציאות ביותר... כי אין ההעדר דבק בדברים השכלים". ובנצח ישראל פ"ה [קכ:] כתב: "אם הנשמה שהיא אלקית נבדלת, אין ראוי לה בטול, כל שכן הכלי שהוא קדוש לגמרי, אין ראוי לו בטול הקדושה". וראה למעלה הקדמה שניה הערה 229, פכ"ז הערה 47, פס"ד הערה 238, פס"ז הערה 115, ובסמוך הערה 8.
(3) כמו שאומרים במוסף של שבת ר"ח "ולפי שחטאנו לפניך אנחנו ואבותינו, חרבה עירנו ושמם בית מקדשנו, וגלה יקרנו ונוטל כבוד מבית חיינו". וראה להלן ציון 47.
(4) כמו הדברים הנבדלים. ולמעלה פמ"ו [שפז.] כתב: "ההויה שהיא למעלה מן הויה שהיא מהשם יתברך הוא הויית ישראל שנעשו לעם, כי זאת הויה היא הויה למעלה מן הטבע, ודבר זה הויה עליונה". ובנתיב גמילות חסדים פ"ד [א, קסא:] כתב: "כאשר יש כאן הויה אלקית עליונה, שזה נקרא הויה יותר מן ההויה טבעית". והטעם הוא שהטבע הוא חומרי, וכמו שכתב למעלה בהקדמה שניה [נ:]: "כי הטבע כח גשמי". ולמעלה פ"מ [קכד:] כתב: "כאשר גברו ישראל על הטבע של ים, ונבקע הים, נחשב זה התגברות על עולם הטבעי, שהוא חמרי". ולמעלה פע"א [לאחר ציון 18] כתב: "לא היה מנהג בית המקדש על פי הטבע החמרי, רק בנסים כוללים, כמו ששנינו [אבות פ"ה מ"ה] 'עשרה נסים נעשו לאבותינו במקדש וכו'', שתראה כי אין שם הנהגת הטבע, שהיא חמרית, כלל, רק נסים אלקיים ובלתי טבעים". וראה למעלה פע"א הערה 20, וש"נ.
(5) כי במעשה בראשית נאמר "כי טוב" [בראשית פרק א], וכתב הרמב"ן [בראשית א, ד] "כאשר אמר בכל מעשה יום ויום 'וירא אלקים כי טוב', ובששי כאשר נשלם הכל [בראשית א, לא] 'וירא אלקים את כל אשר עשה והנה טוב מאוד', כן אמר ביום הראשון בהיות האור [בראשית א, ד] 'וירא אלקים כי טוב', שרצה בקיומו לעד". ושם [פסוק לא] כתב הרמב"ן "'והנה טוב מאד' הוא הקיום, כאשר פירשתי [שם פסוקים ד, י, יב]". וראה למעלה פט"ז הערה 87.
(6) כמו שנאמר [בראשית ח, כב] "עוד כל ימי הארץ זרע וקציר וקור וחום וקיץ וחורף ויום ולילה לא ישבותו", ופירש רש"י [שם] "לא ישבתו - לא יפסקו כל אלה מלהתנהג כסדרן". וכן נאמר [תהלים קמח, ו] "ויעמידם לעד לעולם חוק נתן ולא יעבור", ופירש הרד"ק [שם] "החוק שנתן להם בתחילת בריאתם לעולם לא יעבור, כי כן יהיה לעולם, ולא ישתנה סדרם". וכן נאמר [קהלת ג, יד] "ידעתי כי כל אשר יעשה האלקים הוא יהיה לעולם עליו אין להוסיף וממנו אין לגרוע וגו'", ופירש רש"י [שם] "ידעתי כי כל אשר עשה - הקב"ה במעשה בראשית הוא ראוי להיות לעולם, ואין לשנותו לא בתוספת ולא בגרוע". ואמרו חכמים [סנהדרין מב.] "אשר במאמרו ברא שחקים וברוח פיו כל צבאם חוק וזמן נתן להם שלא ישנו את תפקידם". ורש"י [דברים ל, יט] כתב: "אמר להם הקב"ה לישראל, הסתכלו בשמים שבראתי לשמש אתכם; שמא שינו את מדתם, שמא לא עלה גלגל חמה מן המזרח והאיר לכל העולם, כענין שנאמר [קהלת א, ה] 'וזרח השמש ובא השמש'. הסתכלו בארץ שבראתי לשמש אתכם שמא שינתה מדתה, שמא זרעתם אותה ולא צמחה, או שמא זרעתם חטים והעלתה שעורים". ולמעלה בהקדמה שניה [פד:] כתב: "אחר שכל הנמצאים נמצאים מסודרים מאתו יתברך, אין יתכן בהם שנוי, כי מעשיו וסדרו ראוי שיהיה קיים לעד, לא משתנה. ועוד, כי כולם נבראים בשמו יתברך, ומאחר שכלם נבראו בשמו יתברך, אשר הוא נצחי קיים לעד, כמו ששמו קיים נצחי, כך ראוים מעשה בראשית התלוים בשמו להיות נצחיים". ובהמשך ההקדמה שם [צב:] כתב: "כמו שהוא מקוים בטבע, שהיא נוהגת תמיד". ולמעלה פל"ט [מה.] כתב: "שאין לבריאה שנוי ממה שנברא עליו... דבר שהוא בבריאה אין שנוי לו כלל, כי על מעשה אלקים אין להוסיף ואין לגרוע". ולמעלה פמ"א [קמח:] כתב: "הטבע נוהג על פי טבעי בתמידות". ובגו"א שמות פ"ל אות כ [תיב:] כתב: "נותן סדר המציאות שיהיה העולם על דרך אשר סדר אותו השם יתברך, ויהיה סדר זה קיים לעולמי עולמים". ובתפארת ישראל ר"פ מט [תשסח.] כתב: "הדברים הטבעיים אשר ברא השם יתברך, 'חוק נתן ולא יעבור'... אינם משתנים". וכן חזר וכתב שם פס"ז [תתרנה.]. ובנצח ישראל פ"א [י.] כתב: "שאין עומד בתמידות רק הדברים הטבעיים, כי הטבע שנתן השם יתברך לכל דבר ודבר מקיים אותו, עד שהוא מקוים עומד תמיד. ואם הדבר הבלתי הטבעי [פירוש היוצא מן הטבע] קיים תמיד גם כן, אף כי אינו כסדר וכטבע המציאות, היה הטבע ההוא דבר מותר ובטל לגמרי ללא צורך, ודבר זה לא יתכן". ושם פי"א [רפב:] כתב: "כאשר מצאנו כי הדברים הטבעים אשר הם בעולם כולם יש להם קיום, לא ישתנו". ובהמשך הפרק שם [רצא.] כתב: "כי כך גזר השם יתברך, כמו שסידר הבריאה כל אחד ואחד בסדר הראוי לו, שלא ישנה אחד מהם סדרו שנתן לכל אחד, כמו שתקנו 'חוק וזמן נתן להם שלא ישנו את תפקידם', ואין ספק שחוק הזה נתן להם בגזירה, שכך גזר השם יתברך... כי כל מעשי השם יתברך אשר ברא בעולמו, אי אפשר לומר שיהיה בהם חילוף ותמורה". ובבאר הגולה באר הרביעי [תקמא.] כתב: "מעתה 'אין חדש תחת השמש' [קהלת א, ט], כי השם יתברך ברא כח הטבע שיהיה נוהג כמנהגו לעולם". ובח"א לשבת לא: [א, יט:] כתב: "הטבע הולך תמיד, ואין אל הטבע שנוי כלל". וראה למעלה הקדמה שניה הערה 203, פל"ט הערות 152, 154, פמ"א הערות 58, 79, 97, 98, פס"א הערה 96, ולהלן הערה 90.
(7) כמו מעלת ישראל העליונה, ובית המקדש.
(8) לשונו בתפארת ישראל ר"פ מט [תשסח.]: "מן הדברים אשר הם גלוים וידועים, ומעיד עליו השכל, אחר שנמצאו הדברים הטבעיים אשר ברא השם יתברך, 'חוק נתן ולא יעבור' [תהלים קמח, ו], ואם בדברים אשר שייך בהם שינוי אינם משתנים, ואיך בתורה, שסדר השם יתברך כמו שסדר כל הנמצאים, איך יהיה שנוי בזה" [ראה להלן הערה 57]. וטעם הדבר, כי ההעדר דבק בחומרי [שהוא הטבע (כמבואר למעלה הערה 4)], לעומת הדבר האלקי. ולמעלה פנ"ו [רנד:] כתב: "כי ההעדר הוא מפאת החומר, כאשר ידוע מענין החומר שדבק בו ההעדר". ובדר"ח פ"ה מ"ה [קנח:] כתב: "יש לך לדעת, כי העולם הזה הוא עולם הויה והפסד. ובית המקדש יש לו מעלה נבדלת מן עולם הויה והפסד, ראוי שיהיו כל מעלותיו, והנסים שנעשו שם, הרחקה מן ההפסד. שכבר בארנו פעמים הרבה כי ההעדר הזה אשר אמרנו הוא דבק בחומר בלבד, אבל דברים הנבדלים אינם בעלי הפסד. ולפיכך בית המקדש שהיה בו קדושה, ראוי שיהיה לו הרחקה מן ההפסד שנמשך אחר הדברים הטבעיים החמריים, ואינו במחיצת הנבדלים" [ראה למעלה פע"א הערה 32]. ובח"א לשבת ל. [א, יב:] כתב: "כי המדריגה האלקית נקראת 'טוב', הפך החמרי שבו דבק הרע". ובח"א לר"ה יז. [א, קיג.] כתב: "אין בצורה הפסד, רק ההפסד יגיע לחומר". ובח"א לסנהדרין צו: [ג, רד:] כתב: "כי הדברים הטבעיים אי אפשר אחר שנברא ויצא לפעל שיהיה בטול להם, רק הם קיימים תמיד. כל שכן וק"ו הדברים האלקיים, כמו מלכות בית דוד, איך אפשר שיהיה ביטול לזה אחר שיצא לפעל". וראה למעלה פנ"ו הערה 98, ולהלן הערות 57, 89. <b>וגמרא ערוכה היא</b> [מגילה טו:]; "'וימצא כתוב' [אסתר ו, ב], 'כתב' מבעי ליה ["'כתוב' משמע שהיה כתוב מחדש, 'כתב' משמע מעיקרא, 'וימצא כתוב' בספר זכרון לפניו 'אשר הגיד מרדכי'" (רש"י שם)]. מלמד ששמשי מוחק ["סופר המלך, שונא ישראל היה" (רש"י שם)], וגבריאל כותב. אמר רבי אסי, דרש רבי שילא איש כפר תמרתא, ומה כתב שלמטה, שלזכותן של ישראל, אינו נמחק [שהרי שמשי ניסה למחוק מספר הזכרונות את טובתו של מרדכי, ולא אהני ליה, כי גבריאל חזר וכתבו], כתב שלמעלה לא כל שכן". ובאור חדש פ"ו [תתקעט.] כתב: "פירוש זה, כי ישראל מעשיהם נמצאים ומבוררים, אף כתב של מטה שהוא בעולם הגשמי, וכמו זה, דדרכו להיות נמחק ונתבטל, כי הם מעשים חמרים, כמו מה שעשה מרדכי לאחשורוש שהגיד על בגתן ותרש. כל שכן כתב של מעלה, פירוש ענין אלקי, שזה יש לו ציור אלקי למעלה, כמו המצוה שעושה, שדבר זה אינו נמחק. ומה שאינו נמחק כתב של מטה, מפני כי ישראל הם עצם המציאות, ולכך כל מעשיהם יש להם המציאות גם כן, ואינו נמחק ואינו בטל עוד. כי ישראל בעצמם הם נבדלים מן הגשמי, רק הם בלתי גשמיים, ולכך מעשיהם מסולקים מן החמרי הגשמי אשר יש לו ההפסד".
(9) מפאת חומריותם, וכמבואר בהערה הקודמת.
(10) פירוש - קיום הדברים הבלתי טבעיים הוא כאשר הם עומדים בפני עצמם, ולא ביחס למקבל אותם, וכמו שמבאר.
(11) פירוש - הסילוק וההתנתקות מן המקבל [שהוא חומרי], יותר נמצא אצל הדברים האלקיים. ואודות שהקבלה והמקבל שייכים לחומרי, כן כתב למעלה פ"כ [רלח.]: "נתינת האכילה והשתיה, שהוא השפעה לאחרים, הוא מפעולת הנבדל, שהוא נותן ומשפיע תמיד, כי הנבדל נותן, והגשם הוא מקבל". ולמעלה פמ"ד [שיג:] כתב: "החומר הוא חסר, ולכך החומר מקבל, כי כל אשר הוא מקבל, הוא חסר מה שהוא מקבל". ובנתיב גמילות חסדים פ"א [א, קמו.] כתב: "כי החומר אינו משפיע, רק הוא מקבל תמיד. ודבר זה רמזו רז"ל במה שאמרו [אבות פ"ב מ"ה] 'אין עם הארץ חסיד'. כי עם הארץ שהוא אדם חמרי, אין לו מדת חסידות לעשות הטוב אל אחר, כי החומרי הוא מקבל, ואינו משפיע לאחר". וראה למעלה פס"ד הערה 65, ופס"ו הערה 130.
(12) בטוי מובהק למרחק הקיים בין הדברים האלקיים לבין הדברים הטבעיים [והחומריים] נמצא בדברי חכמים, שעל הפסוק [קהלת ו, ז] "וגם הנפש לא תמלא", דרשו [קה"ר ו, ו] "משל למה הדבר דומה, לעירוני שנשא בת מלכים. אם יביא לה כל מה שבעולם, אינן חשובין לה כלום, למה, שהיא בת מלך. כך הנפש, אילו הבאת לה כל מעדני עולם, אינם כלום לה, למה, שהיא מן העליונים". הרי הפער הקיים בין בת מלך לבין העירוני הוא הוא המרחק הקיים בין הדברים האלקיים לבין הדברים הטבעיים. ובנר מצוה [פז:] ביאר שהטבע עומד תחת מספר שבע, והנבדל מן הטבע עומד תחת מספר שמונה, וכלשונו: "קודש הקדשים הוא אחר שבעה, וזהו השמיני. ולמה קודש הקדשים אחר שבעה, כי הנהגת עולם הטבע הוא תחת מספר שבעה, כי בשבעה ימים נברא עולם הזה הטבעי, ולפיכך מה שאחר הטבע הוא תחת מספר שמונה... ולכך המילה שהיא על הטבע... ביום השמיני [הובא למעלה פ"מ הערה 153]. <b>דוגמה לדבר;</b> בהקדמה לדר"ח [כה.] כתב: "בפרק קמא דברכות [ה.], תניא רבי שמעון בן יוחאי אומר, שלש מתנות נתן הקב"ה לישראל, וכולם לא נתנו אלא על ידי יסורים, ואלו הן; התורה, ארץ ישראל, ועולם הבא... וביאור דבר זה מה שאלו שלשה דברים נתנו על ידי יסורים, מפני שכל אלו ג' דברים הם קדושים. כי ארץ ישראל היא הארץ הקדושה, אשר הארץ הזאת היא נבדלת... והתורה שהיא חכמת אלקים, אין בה דבר גופני. ויותר מזה עולם הבא, שאין שם אכילה ושתיה [ברכות יז.], ומסולק העולם הבא מן הגופנית לגמרי. ומפני זה נקראו אלו ג' דברים 'מתנות', כי המתנה היא מה שאינו שייך לאדם מצד עצמו, וניתן לו מזולתו. וכן האדם הוא בעל גוף חמרי, ואין מצדו הדברים האלו, שהם דברים נבדלים אלקיים. ולכך לא נתנו רק על ידי היסורים, שהם ממעטים את החומר וגוף האדם, ומסלקים את פחיתתו, עד שהאדם ראוי אליו דברים האלקיים. ולכך לא נתנו אלו ג' דברים לאדם רק על ידי יסורים, שהם מעוט הגוף החמרי, ואז ראוי האדם אל אלו דברים הקדושים הנבדלים" [ראה למעלה פ"ח הערה 62, פ"ט הערות 23, 102, פ"מ הערה 12, פמ"ה הערה 43, פמ"ז הערה 547, ופנ"ט הערה 38].
(13) כמו שנאמר [משלי כג, ה] "התעיף עיניך בו ואיננו", ואמרו חכמים [סוטה לה.] "מפני מה נענש דוד ["שמת עוזא על ידו" (רש"י שם)], מפני שקרא לדברי תורה 'זמירות', שנאמר [תהלים קיט, נד] 'זמירות היו לי חוקיך בבית מגורי' ["כשהייתי בורח מפני אויבי ואגור מפניהם, הייתי משתעשע בחוקיך והיו לי לזמירות לשעשעני" (רש"י שם)]. אמר לו הקב"ה, דברי תורה שכתוב בהן 'התעיף עיניך בו ואיננו' ["שאם תכפיל עיניך לסתום עין בהסח הדעת מהסתכל בהן, מיד ואיננו" (רש"י שם). ורש"י במגילה (יח:) כתב "אם תכפול עיניך ממנה הרי היא משתכחת ממך כהרף עין"], אתה קורא אותן 'זמירות'. הריני מכשילך בדבר שאפילו תינוקות של בית רבן יודעין". ובדר"ח פ"ג מי"ג [רפו.] כתב: "שלשה דברים הם אשר האדם קונה; האחד, השכל והחכמה. כי נברא האדם בלא דעת, ויקנה הדעת. ודבר השני, המעשים הטובים והישרים, שהם קנין לאדם, כי לא נולדו אלו המעשים עם האדם, לכך הם נחשבים קנין לאדם. השלישי, עושרו וממונו. אשר האדם ערום מבטן אמו יצא [עפ"י איוב א, כא]; ערום מן השכל, ערום מן המעשים, ערום מן העושר. הרי אלו שלשה דברים שהם קנינים לאדם... ויותר מהכל נקרא קנין לאדם התורה האלקית. כי לגודל מעלתה ורוממותה מן האדם עד שהיא 'תורת ה'' [תהלים א, ב], אינה קרובה אל האדם... מכל מקום נמצא קנין שהוא מתחבר עם בעל קנין, עד שנעשה עם בעל הקנין כאילו הם דבר אחד. כי הדבר שהוא קרוב אל האדם עצמו, שהוא בעל קנין, נעשה עם האדם דבר אחד, ולא יוסר ממנו רק בקושי, ואינו קל ההסרה. רק אלו הדברים אשר הם אינם קרובים כל כך אל האדם, ולפיכך יש בהם ההסרה. ומכל שכן התורה האלקית, שהיא רחוקה מן האדם, שהתורה היא אלקית לגמרי, והאדם הוא גשמי, ולפיכך התורה יותר נקל להסרה מן האדם".
(14) "בלשונו של המהר"ל 'שכל' הוא כינוי לנפש האלקית" [לשון הפחד יצחק פסח מאמר טו. וראה למעלה פמ"ד הערה 55, וש"נ]. ופירושו שהאדם מקבל נשמה ["אלקי, נשמה שנתת בי" (ברכות השחר)].
(15) פירוש - אין הנשמה מצד עצמה שוכחת. ולמעלה פכ"ח [תסא.] כתב: "אמרו רז"ל בפרק המפלת [נדה ל:], כשהולד יוצא לאויר העולם, בא מלאך וסטרו על פיו, ומשכח ממנו כל התורה. למה אמרו 'סטרו על פיו'. כי הוא זה אשר אמרנו לך, כי הפה, שנעשה בו אדם חי מדבר גשמי, הוא משכח ממנו כל התורה. ופירוש זה, כי האדם מתחבר בו הנשמה אל החומר, ובעבור שאין הנשמה השכלית מחובר בו בחומר, דהיינו בעוד שלא יצא לאויר העולם, אז נשמתו נבדלת, ואז היא שכלית לגמרי, וידע כל התורה. ובעת יציאתו נגמר בריאתו, והנשמה תתחבר לחומר. וכאשר תתחבר הנשמה אל הגוף, נעשה אדם חי מדבר גשמי, וזה שמשכח כל התורה, שאינו שכלי לגמרי". וכן כתב בנתיב הצדק פ"ג [ב, קמה.], ובדרוש לשבת תשובה [עד:]. ובח"א לנדה ל: [ד, קנט:] כתב: "ואמר ומלמדין אותו כל התורה. וזה כמו שאמרנו כי אז נבדל מן החומר, וכאשר נבדל מן החומר אז יש בו כל התורה כולה, כי החומר הוא שמונע להבין ולדעת התורה, אבל כאשר הוא בבטן אמו, ועדיין אין הנפש מוטבע בחומר, אז הנשמה יודעת כל התורה כולה" [הובא למעלה פכ"ח הערה 21].
(16) כן יחזור לכתוב להלן [לפני ציון 50]. ובתפארת ישראל פנ"ו האריך להוכיח כיצד דרך הלימוד של בני דורו מביאה לשכחת התורה, ובסוף דבריו כתב [תתפא:]: "כל זה ראיתי בעוונותי הרבים. ועל עצמי אתאונן ואקונן על חסרוני, והוא יתברך המשלים חסרון ברואיו, ישלים חסרוננו וימול את ערלת לבבנו במהרה בימינו, אמן. אמנם עם כל זה אין עליך לומר חס ושלום כי יש שנוי לתורת משה, או שתאמר שתהיה שכחה לתורת משה, ואפשר שיגיע הסתלקות התורה מכל וכל. כי דבר זה הכל הוא מצד המקבל, ואין נקרא הסרה מצד המקבל. אף אם נאמר שתשתכח לעתיד תורה מישראל, לא נחשב זה שנוי כלל. כי המקבל מקבל מה שאפשר לו לקבל, ולא נחשב שנוי כאשר אי אפשר לו לקבל. ואם יקבל דור זה הרבה, ודור זה מעט, לא נחשב שנוי בעצמה של תורה, כי נתינת התורה קיימת בלי שנוי... כי קול הקב"ה שנתן תורה והשפיע אותה לישראל היה בלי שנוי, כי הוא יתברך משפיע התורה והחכמה תמיד בלי שנוי כלל, כי אין שנוי בתורה. רק ישראל באותו דור [במתן תורה] היו ראוים לקבל מאתו השפעת התורה, והיו מקבלים הקול, ולא היה ראוי לזה דור אחר. מכל מקום קולו של הקב"ה הוא נצחי בלי שנוי, רק השנוי הוא מצד המקבלים". <b>ואודות שגשמיות האדם</b> מרחיקה את התורה משכלו, כן כתב בכמה מקומות. וכגון, בנתיב התורה ר"פ ג [קכד.] כתב: "מפני שצריך אל האדם הכנה לקבל השכל, לכך ראוי שיהיה אל האדם המדות אשר להם יחוס אל השכל... ואם כך הוא, יותר צריך אל האדם הכנה הזאת שלא יהיה בעל תאוה גופנית, כי בדבר זה נוטה לגמרי אל הגשמי, ואיך יהיה בו נמצא השכל שהוא הפך הגשמי... כי השכל הוא מרוחק ונבדל מן הגוף. ולפיכך אם האדם... אינו מקפיד על אכילתו, בזה נראה שהאדם הזה אינו נוטה אל התאוה הגופנית, ולכך הוא מקבל השכל לגמרי, ויש אל תורתו קיום. שכאשר האדם אינו גופני, השכל קיים בו. ואם לאו, אין תלמודו מתקיים, כי נראה שהוא בעל גוף גשמי, ואין לו יחוס אל השכל כלל". וכל הפרק שם הוקדש ליסוד זה. ובדר"ח פ"ב מי"ב [תתא:] כתב: "כי האדם במה שהוא אדם בעל גוף, אין התורה שלו, לא כמו אם היה בלתי גוף, היה התורה לו מעצמו". ושם פ"ו מ"ה [קיא:] כתב: "כי התורה היא שכלית, והאדם בעל גוף חמרי, ואין ספק כי השכל והגוף הפכים מתנגדים זה את זה, ולפיכך אין אל התורה קיום בגוף החמרי, שאיך יהיה אל התורה, שהיא שכל, קיום בגוף החמרי, כיון שהם הפכים, ואין עמידה אל אשר הם הפכים יחד". ואמרו חכמים [אבות פ"ו מ"ז] שהקנין העשרים ושלשה של תורה הוא "במיעוט תענוג". וכתב שם לבאר [קעח.]: "דבר זה, כי הרודף אחר התענוגים הגופנים הרי הוא בעל גוף ובעל חומר, ואין ראוי שיקנה החכמה, שהוא הפך הגוף... תענוג יותר מדאי אל יעשה, משום שהוא נוטה בזה אל תאוות הגופניות, וזה הפך התורה". ובירושלמי [יומא פ"ח ה"א] אמרו "בששימש מטתו מבעוד יום, ושכח ולא טבל. והא תני מעשה ברבי יוסי בר חלפתא שראו אותו טובל בצנעה ביוה"כ, אית לך למימר באותו הגוף הקדוש בשוכח [בתמיה]". הרי ש"הגוף הקדוש" אינו בר שכחה לתורה. ובגליוני הש"ס לגר"י ענגיל [ירושלמי כרך ד אות לא] כתב על כך: "פירוש, דקדושה היא חכמה [זוה"ק ח"ב מג:], ושכחה הוא באחורים דחכמה התנגדות החכמה... ולכן אי אפשר לגוף קדוש שיהא שוכח" [הובא למעלה פכ"ח הערה 24, וראה להלן הערה 29].
(17) "על ידי שכחה" [רש"י שם]. ואע"פ שבפסוק נאמר "<b>לא</b> יערכנה זהב וזכוכית", לאמר שאין שויון בין זהב וזכוכית לתורה, ואילו רבי מאיר מבאר שיש שויון בין זהב וזכוכית לתורה, מ"מ מתוך שהפסוק צריך לומר שאין שויון, זה מורה שיש על כל פנים צד שויון מסוים, בבחינת "דומיא דכוותיה קא ממעט" [כתובות מו:], שאם לא היה שום צד השוה ביניהם, לא היה צורך למעט דבר רחוק. וכן השריש בגו"א ויקרא פט"ז אות כג [יח:], עיי"ש. ומה שהפסוק נוקט בסדר של זהב, זכוכית, ופז, ולא מצמיד את זהב ופז ביחד [המורים על קושי הקניה], עיין בפרשת דרכים דרוש כה [ד"ה הנה מקום] שעמד על זה, וביאר שהפסוק איירי במי שלמד תורה תחילה [זהב], ושכח את לימודו [זכוכית], וחזר ולמד שוב את מה ששכח [פז], והפז הוא יקר מהזהב, ואמרו חכמים [יומא כט.] "מיגמר בעתיקתא קשה מחדתא", ופירש רש"י [שם] "מי שלמד והסיח דעתו ושכח, קשה לחזור וללמוד מה ששכח, יותר ממה שלא למד", עיי"ש.
(18) דע שמאמר זה מוזכר גם בדר"ח פ"ג מי"ג [רצ.], תפארת ישראל פנ"ו [תתסז:, תתעג:], נצח ישראל פ"ה [עח:], נתיב התורה פ"ד [ריז.], נתיב הבטחון פ"א [ב, רלא:], ודרוש על התורה [לד:], וחלקם יובא בהערות הבאות.
(19) כמדומה שכמעט אין יסוד יותר נפוץ מזה בספריו, ונביא מעט מקבילות השייכות במיוחד לסוגיתנו [דענייני הגשם עומדים כנגד התורה מפאת היותה שכל האלקי]; בתפארת ישראל פנ"ו [תתעג:] כתב: "בודאי השכל אשר אינו מתיחס אל האדם אין לו קיום אצל האדם, ובפרט התורה שהיא שכל עליון אלקי על הכל. ובשביל כך אין דבר קל להיות נאבד מן האדם כמו התורה". ובבאר הגולה באר השני [רכז.] כתב: "כל מקום שתמצא דבר כזה [בדברי חז"ל] שהוא רחוק משכל האנושי, אין זה רק בשביל שדבריהם היו על פי דרכי התורה, שהוא השכל האלקי אשר, הוא למעלה משכל האנושי". ובנצח ישראל פל"א [תקצז:] כתב: "החכמות הם שתים בעולם; החכמה האחת היא חכמת התורה, והם דרכי השם, אשר חכמה זאת לא הוריש לשום אדם, כי היא שכל האלקי, כמו שהוא ידוע כי התורה בפרט היא שכל אלקי. ולא [נתן] זה כי אם לישראל, אשר צוה להם חקים ומשפטים. והחכמה הזאת היא מן השם יתברך, אשר נתן תורה לישראל. החכמה השניה היא חכמה האנושית, וזאת החכמה היא גם כן באומות". וכן כתב בנתיב התורה ר"פ ב [קב.], שם פ"ג [קל.], ויובא להלן הערה 30. ושם פ"ה [רמא:] כתב: "נמשל האדם כמו הדג שהוא צריך אל מים, ואי אפשר שיהיה הדג בלא מים. כך הנשמה הנבדלת צריכה אל התורה, שהיא השכל האלקי הנבדל, והוא קיום לנשמה". ושם ר"פ ז [רצ.] כתב: "אחר שהתבאר בפרקים הקודמים כי התורה היא שכל האלקי הנבדל, ואי אפשר שיקנה התורה אם לא על ידי פרישה מן הגשמי, כל שכן וקל וחומר שלא יהיה למוד התורה בעצמו משום הנאתו, דכל הנאתו הן שעושה משום כבודו או מה שהוא מן הדברים הגשמיים, והתורה היא נבדלת מן הגשמי, ואם האדם מכוין בתורתו אל דברים אלו, דבר זה הוא העדר התורה, כי אל התורה אין שייכים דברים האלו שהם גשמיים". ובנתיב יראת השם פ"ד [ב, לב.] כתב: "אם האדם יש לו זכות הנפש במצות, אז קונה על ידי התורה עוד מדריגה עליונה. כי התורה היא שכל העליון אלקי, ראוי לאדם כאשר יש לו זכות הנפש. אבל כאשר הוא בעל חטא בעצמו, ונפשו מלא זוהמא, ויכנס למדריגה השכלית העליונה, הנה הטמא שאכל מן הקדשים וכי אין זה גורם אליו המיתה. כך מי שלא זכה ונכנס למדריגה שהיא קרובה אל השם יתברך, מביא לו דבר זה מיתה, שקרב אל דבר עליון בטומאתו ובזוהמת נפשו, ואיך לא יהיה גורם דבר זה אליו המיתה". ובנר מצוה [עד.] כתב: "מלכות יון הוא מוכן להתנגד לישראל במה שיש להם תורה ומצות אלקיות. כי אל מלכות זו שייך לה החכמה, שהיא שכל האדם בלבד. לא השכל האלקי הנבדל, אשר היא התורה האלקית, שהיא השכל הנבדל האלקי לגמרי". ובח"א לנדרים סב. [ב, כב.] כתב: "התורה שהוא השכל הנבדל, ובמדריגת הנבדל אין הגשמי נמצא כלל. וכאשר מ[ת]חבר האדם הגשמי עם הנבדל, מאחר שבמדריגת הנבדל ובמעלתו אין מציאת לגשמי, לכך הוא נעקר מן העולם. וכן המשתתף הנאת העולם הזה הגשמי עם התורה השכלית האלקית, נעקר מן העולם, מפני שאין מציאת להנאת עולם הזה עם התורה האלקית הנבדלת, כי לא ישתתפו אלו שניהם, ולכך נעקר מן העולם". ובח"א לבכורות ח: [ד, קכג.] כתב: "כי בהתגברות כח הגוף הוא בטול השכל, כך התגברות כח שכל האומות הם מבטלים השכל העליון האלקי, שהוא שכל התורה" [ראה למעלה פנ"ב הערה 255, ולהלן הערה 81].
(20) מבאר שני טעמים לקושי בקניית כלי זהב ופז; (א) "מפני שהם יקרים". (ב) "וְאינם נמצאים עם האדם". ויש להעיר, שבהמשך יבאר את הקושי לקנות ד"ת שהוא מחמת שאינם נמצאים עם האדם, אך לא יבאר קושי מקביל לטעם הראשון שכתב כאן ["מפני שהם יקרים"]. ובדר"ח פ"ג מי"ג [רצ:] הזכיר רק את טעמו השני [יובא בהערה הבאה]. ועוד יש להקשות על טעמו הראשון, שלכאורה יוקרם הוא תולדה מהטעם השני, שהואיל וכלי זהב ופז אינם נמצאים עם האדם, לכך הם יקרים, ולא שזה טעם בפני עצמו. וכן נאמר [דהי"ב, א, טו] "ויתן המלך [שלמה] את הכסף ואת הזהב בירושלים כאבנים", ופירש רש"י [שם] "כאבנים - מרוב כסף וזהב שהיה לו, לא היה מקפיד על נתינת כסף וזהב בכל העיר לעשות שולחנות וכסאות". וכן נאמר [מ"א י, כז] "וכל כלי משקה המלך שלמה זהב וגו' אין כסף לא נחשב בימי שלמה למאומה", הרי שערך הדבר תלוי בכמה הדבר מצוי בידי אדם. אמנם גם מדברי רש"י [ע"ז יא:] משמע כדבריו [שהיוקר הוא טעם בפני עצמו, ולא תולדה מנדירותם], שכתב: "פז הוא אבן יקרה עד מאוד, וְאינו מצוי בעולם", ולא כתב "דְּאינו מצוי בעולם", ומכך משמע שריש דבריו ["פז הוא אבן יקרה עד מאוד"] הוא טעם העומד בפני עצמו. ונראה לבאר זאת על פי דבריו בדר"ח פ"ו מ"ט [שכט:], שכתב: "מה שאמר הכתוב בפרט [חגי ב, ח] 'לי הכסף ולי הזהב', ולא אמר בשאר הנמצאים כך. כי הבהמה ועוף השמים בודאי הם תחת רשותו של אדם, וכדכתיב [בראשית א, כו] 'וירדו בדגת הים ובעוף השמים'. אבל הכסף והזהב אין ספק כי יש דבר מעלה בכסף וכן בזהב, שאם לא כן, לא היה הכסף והזהב חשוב יותר מן האבן. ולכך אי אפשר לומר רק כי יש דבר מעלה בכסף וכן בזהב מה שלא נמצא בשאר דברים, ודבר זה אינו תחת רשות האדם. כי אין תחת האדם רק דבר גשמי בלבד, לא דבר אשר אינו גשמי. ולפי שיש בכסף וזהב חשיבות יותר אשר אינו תחת האדם, ולכך אמר 'לי הכסף ולי הזהב נאום ה''. ופירוש זה כי 'לי הכסף' מה שהוא מיוחד בשם 'כסף', 'ולי הזהב' מה שמיוחד בשם 'זהב', מה שיש בו מעלה, דבר זה הוא אל השם יתברך, לא אל האדם, כי אין תחת האדם רק דבר גשמי". וגם שם קשה, מדוע לא נבאר שכסף וזהב חשובים יותר מאבנים מחמת שהם אינם מצויים כאבנים, ולא משום שיש לכסף וזהב מעלה בלתי גשמית. ובעל כרחך לומר, שאע"פ שאם הזהב וכסף היו מצויים לכל אזי הם לא היו חשובים כל כך, מ"מ אי אפשר לתלות את כל חשיבותם רק בהיותם לא מצויים, כי מן הסתם יש עוד דברים שאינם מצויים, ועם כל זה אינם חשובים כזהב וכסף. זאת ועוד, רק לגבי הזהב אמרו חכמים [שמו"ר לה, א] "לא היה העולם ראוי להשתמש בזהב, ולמה נברא, בשביל המשכן ובשביל בית המקדש". וקודם לכן אמרו [שם] "הרבה בריות ברא הקב"ה בעולם, ולא היה העולם ראוי להשתמש בהן, והיו ראויין להגנז, ולא נגנזו מפני כבוד הקב"ה, ואיזה זה, זהב". הרי שיש חשיבות בעצם לזהב ולפז, ולא רק מחמת שאינם מצויים. וכנגד חשיבות זו כתב כאן את הטעם הראשון "מפני שהם יקרים". ומעתה לא יקשה מדוע בהמשך דבריו לא ביאר טעם לקושי קנין התורה שיקביל לטעם הראשון בזהב ופז ["מפני שהם יקרים"], דהואיל ויוקר זה נובע מחשיבותם בעצם, פשיטא שדבר זה קיים בדברי תורה, שעליהם מקרא מלא הוא [תהלים יט, יא] "הנחמדים מזהב ומפז רב", ואין צורך לבאר את חשיבות דברי תורה בעצם.
(21) לשונו בדר"ח פ"ג מי"ג [רצ.]: "כי התורה מצד מדריגתה ומעלתה העליונה, שהיא חכמה אלקית, היא קשה לקנות כזהב וככלי פז, שהם דברים שהם אינם עם האדם, ורחוקים שימצא האדם אותם. וכך דברי התורה קשה להגיע אליה להיות קנין אל האדם, במה שהתורה היא שכל עליון אלקי". ובנתיב התורה פ"ד [ריז.] כתב: "מפני ריחוק התורה, שהיא השכל העליון, מן האדם, לכך קשה על האדם לקנותן שיהיה מתחבר התורה עם הגוף הגשמי, וקשים הם לקנותן ככלי כסף וכלי זהב". ובנתיב הבטחון פ"א [ב, רלא:] כתב: "כבר נתבאר במקומות הרבה כי אצל התורה נחשב האדם שבור... כי קשה על האדם לקנות דבר שאינו שייך אל האדם, כי תורת ה' היא, לא תורת האדם... ולפיכך קשה לקנות התורה... כי לא יתחבר השכל עם האדם, שהוא גשמי, חבור גמור. ולכך בדברי תורה יש לאדם לפחד תמיד, כי בדבר הזה שהוא התורה נחשב האדם כלי שבור, והוא נוח להשתבר, ולכך יש לו לפחד תמיד, מפני שהוא קרוב אל השבירה... לפיכך אמרו בפרק אין דורשין 'לא יערכנה כסף וזהב וכל כלי פז', אלו דברי תורה, שקשים לקנות כזהב, ונוחים להשתבר ככלי זכוכית" [ראה להלן הערה 23]. ובתפארת ישראל פנ"ו [תתעג:] כתב: "השכל אשר אינו מתייחס אל האדם, אין לו קיום אצל האדם, ובפרט התורה שהיא שכל עליון אלקי על הכל, ובשביל כך אין דבר קל להיות נאבד מן האדם כמו התורה... שכך אמרו במסכת חגיגה [ומביא את המאמר]".
(22) מדגיש שהטעם המחייב שדברי תורה הם קשים לקנותם ככלי זהב ופז, הוא אותו הטעם המחייב שהם נוחים לאבדם ככלי זכוכית, ולא שיש כאן טעמים שונים לקושי הקנין ולנוחות האיבוד. וכנראה ההכרח לכך הוא שהפסוק הזכיר את הזהב והזכוכית בחדא מחתא ["לא יערכנה זהב וְזכוכית" (איוב כח, יז)], לכך צריך שיהיה טעם אחד לשניהם. וכן מבואר בהמשך הגמרא [חגיגה טו.], שמיד לאחר שר"מ אמר את דבריו, אמר לו אחֵר "רבי עקיבא רבך לא אמר כך, אלא מה כלי זהב וכלי זכוכית, אף על פי שנשברו יש להם תקנה. אף תלמיד חכם, אף על פי שסרח יש לו תקנה". הרי שכלי זהב וכלי זכוכית שוים ש"אף על פי שנשברו יש להם תקנה". כך גם לר"מ יש צד השוה בין כלי זהב לכלי זכוכית.
(23) יש להעיר, שלכאורה אין הדמיון בין תורה לבין כלי זכוכית דמיון בעצם, אלא ששניהם נוחים לאבד, אך מחמת טעמים שונים לגמרי; התורה נוחה לאבד מחמת שהיא שכל האלקי, ואינה מתחברת לאדם בעל גוף. וכלי זכוכית נוחים לאבד מחמת שהם זולים [בגמרא (מנחות כח:) אמרו שזכוכית אינה "דבר חשוב", והיא זולה מנחושת (תוספתא פאה פ"ד הי"א). והמהרש"א (חגיגה טו.) כתב "אבל בזכוכית מאי חשיבות איכא ביה"]. ואין זה כמו הדמיון בין התורה לכלי זהב ופז, שהם קשים לקנות מחמת טעם זהה; הם יקרים ורחוקים מן האדם, וכמו שביאר. ומהיכי תיתי לחלק בין הדמיון לכלי זהב ופז לבין הדמיון לכלי זכוכית. ונראה, שמה שכלי זכוכית נוחים לאבד אינו מחמת שהם זולים, אלא מחמת שהם נשברים בקלות [ומן הנמנע לשמור עליהם שלא ישברו]. וכן כתב בדר"ח פ"ג מי"ג [רצא.]: "ומפני זה עצמו יש להם הסרה, שנוחים להשבר ככלי זכוכית". ובנתיב הבטחון פ"א [ב, רלא:] כתב: "דברי תורה קשים לקנות כזהב, ונוחים להשתבר ככלי זכוכית... קשה לאדם לקנות התורה ככסף וזהב, ונוחים להשתבר ככלי זכוכית, כי אף על גב שקנה התורה, אין זה קנין גמור, כי לא יתחבר השכל עם האדם, שהוא גשמי, חבור גמור" [הובא למעלה הערה 21]. ומה שכלי זכוכית נוחים להשבר הוא מחמת שהזכוכית היא חומר דק ולא גס [כמו שכתב בספר יד מאיר בהקדמה, וז"ל: "ידוע דכלי זכוכית... היא דק מאוד וזכה מאוד וקלה מאד להשבר"], וזה כמו שהתורה היא נבדלת ומרוחקת מהגוף הגס. ולמעלה פי"ח [קנז:] כתב: "הדקות הוא מעוט הגשמית". ולמעלה פ"ס [תכו:] כתב: "כל דבר שהוא דק, הוא יותר רחוק מן הגשמי". ולהלן [בהלכות פסח בקצרה (לאחר ציון 25)] כתב: "כי השה בפרט לדקותו הוא יותר אחד, שכל דבר דק הוא אחד ביותר. ואם הוא בן שתים, שניו הם מחולקים, וגופו גם כן מחולק, כי דוקא הדבר הדק אינו מתחלק". ואמרו במשנה [אבות פ"ג מי"ז] "אם אין קמח, אין תורה". ובדר"ח שם [תמד:] כתב: "ואמר 'קמח' ולא 'לחם', כי הקמח שהוא דק מאוד מתיחס אל השכלי. אבל הלחם יש בו גסות ועבות, ודבר זה אינו מתיחס אל השכל. ומפני שהוא תולה זה בזה, שאמר 'אם אין קמח אין תורה', לקח המתיחס יותר אל השכלי" [הובא למעלה פי"ח הערה 150, ופ"ס הערה 241]. נמצא שיחס הדק אל הגס הוא כיחס הקמח ללחם. לכך יש שויון בעצם בין התורה לכלי זכוכית; שניהם מועדים להשבר מחמת היותם דקים ולא גסים, וקשה מאוד לשמור עליהם משבירתם הצפויה. אך עדיין ק"ק, מדוע לא ביאר שויון זה, כפי שביאר את השויון בין תורה לכלי זהב ופז.
(24) לשונו בדר"ח פ"ג מי"ג [רצ.]: "ומפני זה עצמו יש להם הסרה, שנוחים להשבר ככלי זכוכית. שהדבר שאיננו שייך אל האדם, והוא רחוק ממנו, אינו מתחבר אל האדם, לכך הוא נוח להסתלק מן האדם, וזהו שאמר 'ונוחין להשבר ככלי זכוכית'". ובתפארת ישראל פנ"ו [תתעג:] כתב: "השכל אשר אינו מתייחס אל האדם, אין לו קיום אצל האדם, ובפרט התורה שהיא שכל עליון אלקי על הכל, ובשביל כך אין דבר קל להיות נאבד מן האדם כמו התורה". ובנצח ישראל פ"ה [עח.] כתב: "כי התורה שבאדם אי אפשר לקנות אותה בשלימות, לפי שדברי תורה עומדים ומוכנים להשתכח, בעבור שאין האדם, שהוא בעל גוף, קונה החכמה שהיא שכלית, שהיא הפך הגוף, עד שיהיה לו קנין גמור, ודבר זה ידוע. וכמו שאמרו במסכת חגיגה [טו.] שדברי תורה קשים לקנות, וקלים להשתכח. לכך מוקמינן להא דכתיב [משלי כח, יד] 'אשרי אדם מפחד תמיד' בדברי תורה [ברכות ס.], שאין לאדם בתורה קנין בשלימות, ודבר זה ראוי לו לפחד... וזה מפני שאין התורה קנין בשלימות לאדם, ובזה ראוי לו לפחד". ובדרוש על התורה [לד:] כתב: "ובחגיגה... רוצה לומר כי מצד שהתורה היא השכל הנבדל, קשה היא לקנות כי אם על ידי העמל הגדול, כמו שאמרנו. ואל זה צריך האהבה... ונוסף על זה ג"כ מצד שהיא השכל הנבדל, היא קלת ההסרה וההסתלקות מן האדם, ואל זה צריך היראה שיירא מלאבדה. ונראה לומר כי ענין זה רמז גם כן כאן הכתוב במה שהיו קולות וברקים וענן כבד [שמות יט, טז]. כי קול ה' בכח [תהלים כט, ד] לקנות על ידו היראה הצריכה קודם לכל... והברק הוא להודיע כי התורה נמשלה לברק, אשר בהרף עין יעבור מנגד עיני האדם, 'התעיף עיניך בו ואיננו' [משלי כג, ה], כך היא קלת ההסרה והאבוד אצל האדם, אשר מפני כך צריך ליראה, לירא מלאבדה כאמור. וענן כאשר לענין קניית התורה נמשל גוף האדם לענן כבד, שאינו מהיר וזריז לעסוק בה, שזהו הענין השני הפך הברק. שהברק על שנוחין לאבדן, והענן הכבד, שקשה לקנותן מצד הגוף העצל וכבד".
(25) אמרו חכמים [נדרים לח.] "בתחלה היה משה למד תורה ומשכחה, עד שניתנה לו במתנה". ובח"א שם [ב, יג:] כתב: "בארו בזה מדריגת התורה, שאין לה צרוף וחבור אל האדם לפי מעלתה העליונה. לכך היה משה משכח התורה כשלמדה, כי התורה היא נבדלת אלקית, ואינה שייך התורה לאדם מצד שהאדם הוא בעל גוף, לכך לא היה חבור אל משה אל התורה... כי משה הוא בפני עצמו, והתורה היא נבדלת מן האדם לגמרי. ולכך מתחלה כאשר נתנה היה לומד ומשכחה, כי לא היה לה שום חבור לאדם הגשמי". וכן כתב בקיצור בתפארת ישראל פ"נ [תשפו:]. והובא למעלה פכ"ח הערה 41, וראה במה שנתקשה שם. <b>ועוד אמרו חכמים</b> [עירובין נד.] "אלמלי לא נשתברו לוחות הראשונות, לא נשתכחה תורה מישראל". וכתב על כך בדרוש על התורה [לט:]: "ביאור הדבר, שאם לא נשתברו הלוחות היתה תורת השם יתברך לישראל בחבור גמור. כי הלוחות הראשונות מעשה אלקים המה, והמכתב מכתב אלקים הוא חרות [שמות לב, טז], לא כלוחות אחרונות שבעצמם היו רק מעשה משה, והמכתב מכתב אלקים [רש"י שמות לד, א], ואם כן לא היה מתחבר הכתב אל הלוחות. ואילו היה גוף הלוחות שנתנו לישראל מעשה אלקים גם כן, עד שהיה הכתב שבהם מתחבר אליהם לגמרי, היה האדם המקבל גם כן גוף מוכן לתורה לגמרי, כפי הראוי. כי האדם המקבל התורה, הוא כמו הלוחות המקבלים הכתב, ובחינה אחת להם, ולא היתה התורה סרה מישראל, באשר היה האדם מקבל מוכן לה. אבל עתה שהיה גוף הלוחות מעשה אדם, והמכתב מכתב אלקים, ואין כאן חבור גמור לכתב אל הלוחות, כמו כן אין האדם במעלה והכנה העליונה לקבל התורה באופן שתתחבר אליו לגמרי... וזה גורם שנשתכחה והוסרה תורה מישראל". הרי שאם הלוחות הראשונות לא היו משתברות, היתה התאמה גמורה ושלימה בין גוף האדם לבין התורה, והיו לומדים תורה ולא שוכחים. אך לאחר שנשתברו הלוחות, ישנו פער בין דברי תורה לגוף האדם, ופער זה מביא לשכחת התורה. <b>ואם תאמר</b>, הרי המקרא צווח ואומר [דברים ל, פסוקים יא, יד] "כי המצוה הזאת אשר אנכי מצוך היום לא נפלאת היא ממך ולא רחוקה היא וגו' כי קרוב אליך הדבר מאוד בפיך ובלבבך לעשותו", ופירש רש"י [שם פסוק יד] "כי קרוב אליך - התורה ניתנה לכם בכתב ובעל פה". וכיצד קורבה זו עולה עם דבריו כאן אודות הריחוק שיש בין האדם לבין התורה. דע שבנתיב הזריזות פ"א [ב, קפה.] ישב על מדוכה זו, וכתב: "התורה בעצמה היא יותר רחוקה מן האדם... כי התורה היא שכל עליון לגמרי... ועם כל זה התורה קרובה מאוד אל האדם. שאף שהיא רחוקה מן האדם, מכל מקום השם יתברך מסייע לו, ומספיקין בידו הכל. כמו שאמר הכתוב 'בפיך ובלבבך לעשותו'". ובדר"ח פ"ב מ"ה [תקפב:] ביאר שהתורה רחוקה מהאדם מצד מעלתה העליונה, אך קרובה אל האדם מצד שאינה בריחוק מקום, וכלשונו: "כי הכתוב בא לומר כי אין התורה ענין גשמי, כי הדברים הגשמיים שייך בהם הרוחק, ולפעמים הם רחוקים מן האדם, עד שאי אפשר לבוא אליהם. ואמר שאין התורה השכלית כך, כי היא בלתי גשמית, והדבר הבלתי גשמי הוא קרוב והוא רחוק; הוא רחוק מצד מעלתו העליונה, והוא קרוב שאין לו ריחוק מקום. ולכך אמר הכתוב על התורה כי התורה הזאת 'לא נפלאת ולא רחוקה היא ממך' [דברים ל, יא], כלומר שאין לה רוחק גשמי".
(26) שהתורה היא שכל האלקי.
(27) פירוש - היות התורה שכל האלקי מחייבת שיש לישראל את ההכנה המתאימה לקבלתה, והכנה זו לא נתבטלה ולא הוסרה, וכמו שמבאר והולך.
(28) "ענין מרד, כמו [ירמיה ג, יד] 'שובו בנים שובבים'" [רד"ק ישעיה מז, י]. ובספר השרשים [שורש שוב] כתב: "'וילך שובב' [ישעיה נז, יז], 'שובו בנים שובבים', כולם ענין המרד". וראה להלן הערות 46, 47.
(29) כי כאשר האדם נעשה גשמי, הוא שוכח את תורתו, וכמו שאמרו חכמים [פסחים מט.] "כל תלמיד חכם המרבה סעודתו בכל מקום, סוף... תלמודו משתכח ממנו". ובנתיב התורה פ"ג [קנג.] כתב על כך: "בעבור שהוא נוטה אל החמרי, בודאי משתכח ממנו התורה". ועוד אמרו חכמים [נדרים כב:] "כל הכועס... משכח תלמודו", ובח"א שם [ב, ד:] כתב: "אין לו השכל, רק כי נעשה גשמי, ולכך הוא משכח כל התורה". ובדר"ח פ"ד מט"ו [שטז.] כתב: "בגמרא בפרק חבית [שבת קמז:], אמר רבי חלבו, מיא דיומסיתא ["שם נהר שמימיו מלוחים" (רש"י שם)], וחמרא דפרוגיתא ["שם מדינה שיינה משובח" (רש"י שם)] קפחו עשרת שבטים מישראל ["שהיו בעלי הנאה ועסוקים בכך, ולא היו עוסקים בתורה, ויצאו לתרבות רעה" (רש"י שם)]... ולכך אמר [שבת קמז:] כי רבי אלעזר בן ערך אקלע להתם. ועם חכמתו, אעקר תלמודיה כאשר היה נוטה אל התאות האלו. ודבר זה מסלק התורה השכלית, שהוא הפך התאות. וזהו שאמר [שם] 'היינו דתנן הוי גולה למקום תורה', שהאדם אל ידור אלא במקום תורה [אבות פ"ו מ"ט], ולא במקום שאין תורה. כי נמשכים שם אחר הדברים של עניני העולם הזה, ובזה תסתלק ממנו התורה, כמו שנעשה לרבי אלעזר בן ערך, בשביל שהיה דר במקום אשר שם התאוות, והיה נמשך אחריהם" [ראה למעלה הערה 16].
(30) אודות הצורך בהכנה לקבל תורה, הנה אמרו חכמים [אבות פ"ג מ"ט] "כל שיראת חטאו קודמת לחכמתו, חכמתו מתקיימת... כל שמעשיו מרובין מחכמתו, חכמתו מתקיימת". ובדר"ח שם [רכה.] כתב: "ויש שואלין, שמצאנו מן האומות הרבה מאוד שחכמותיהם מרובה ממעשיהם, וחכמתם מתקיימת. ובודאי אין זה שאלה... כי מה שאמר כאן 'כל שיראת חטאו קודמת לחכמתו', מדבר בחכמת התורה בפרט, דלא שייך באומות כלל. כי החכמה של תורה היא צריכה אל יסוד ביותר, מפני מעלת התורה שהיא אלקית, והיא רחוקה מן האדם... כי עיקר טעם זה מה שאין חכמתו מתקיימת הוא מצד הריחוק שיש לחכמה מן האדם עצמו, עד שנחשבת החכמה בנין נוסף. ודבר זה שייך ביותר בתורה, שהיא חכמה אלקית, ואין התורה חכמה אנושית. ולפיכך צריך אל התורה האלקית יסוד וחזוק ביותר, ואם לא כן, אין לתורה קיום למדריגת התורה... אבל החכמה שהיא אנושית, כמו חכמת האומות, אין שייך כל זה, כי החכמה ראויה אל האדם בודאי". לאמר, הואיל ודברי תורה הם דברי אלקים חיים הנבדלים מן האדם החומרי, לכך יש צורך בהכנה מתאימה בכדי שהאדם יוכל לקלוט דברים שהם נבדלים ומרוממים ממנו. וזהו יסוד נפוץ בספריו. וכגון, בתפארת ישראל פי"ב [קצא:] כתב: "כי לא היה מוכן לקבל התורה השכלית, שאין לה בחינה חמרית כלל, רק מי שיש לו מדרגה זאת גם כן, שהוא נבדל בלתי חמרי. כי לקבל התורה צריך הכנה. ולפיכך אמר [מנחות נג:] 'יבא טוב, זה משה', כי מדרגת משה נבדל לגמרי מן החמרי". ובנתיב התורה ר"פ ב [קב.] כתב: "מפני כי התורה הוא השכל העליון, וקשה לקנות התורה שהיא שכל העליון, לכך צריך שיהיה אל האדם הכנה לקבל התורה, ואם לא כן, לא יקבל אותה. וההכנה שצריך לתורה הם דברים הרבה מאוד, עד שהוא ראוי אל התורה. כי האדם הוא בעל גוף, והתורה היא שכל אלקי. לכך צריך האדם שיהיה רחוק מן המדות שהם גשמיים, וצריך לדבק במדה שהיא שכלית". ושם פ"ג [קל.] כתב: "התבאר כי צריך שיהיה אל האדם הכנה לקבל התורה, ואם לא כן, אי אפשר לקבל התורה השכלית. רק צריך שיהיה גובר על גופו הגשמי, אשר הוא סבת הרחקה מן השכל הנבדל, ואז יש לתורתו קיום, שעומד בו השכל האלקי, הוא התורה". ושם פ"ד [רט.] כתב: "האדם אשר הוא רוצה לקבל התורה, ראוי שיהיה לו הכנה אל התורה השכלית, וזולת זה אינו זוכה אל התורה השכלית. לפי שהתורה היא נבדלת מן האדם אשר הוא גשמי, ולכך צריך האדם הכנה לזה ביותר. ועיקר הכנה הזאת שיהיה דומה ומתיחס לשכל לגמרי, עד שהוא ראוי לקבל אותו. כי אשר הוא דומה ומתיחס אל דבר, ראוי שיהיו ביחד". וראה למעלה הקדמה ראשונה הערה 94, ופרק זה הערות 19, 40, 81.
(31) דוגמה מובהקת לכך היא מה שאמרו חכמים [נדה ל:] "אלו ירחי לידה, ומלמדין אותו כל התורה כולה... כיון שבא [הולד] לאויר העולם, בא מלאך וסטרו על פיו ומשכחו כל התורה כולה". ורבים הקשו שאם המלאך משכח מהולד את התורה שלמד במעי אמו, לשם מה לימדו אותו מעיקרא את כל התורה כולה. ובנועם אלימלך [פרשת ויקרא] כתב: "הוא לסיבה הזאת שמראין לו כל עולמות, הוא למען שיוכל אחר כך להשיג העולמות ולעבוד בהם להשם יתברך ברוך הוא, ולהשיג התורה שלמד. ואילולי זאת שמראין לו, לא היה יכול להשיג כלל וכלל, לא התורה ולא העולמות העליונים. רק על ידי הרשימה הנרשם בו קודם יציאתו לעולם, על ידי זה יכול אחר כך להשיג". וכן הוא בספר מעלות התורה לאחי הגר"א [בסופו] בשם הגר"א. <b>ואמרו חכמים</b> [ברכות ח:] "הזהרו בזקן ששכח תלמודו מחמת אונסו, דאמרינן לוחות ושברי לוחות מונחות בארון". ובנתיב התורה פי"ב [תפא:] כתב: "ועוד יש לך להבין מה שאמר 'שלוחות ושברי לוחות מונחים בארון', כי כאשר כבר אמרנו כי אין התורה אצל האדם בשלימות, לפיכך אף שברי לוחות היו מונחים בארון, כי אמות הארון השלם - שבורות [שמות כה, י "ועשו ארון עצי שטים אמתים וחצי ארכו ואמה וחצי רחבו ואמה וחצי קומתו"], לומר לך כי אין התורה אצל האדם בשלימות. ולכך כאשר נשתכחה התורה ממנו ונשברה, יש לו המעלה הראשונה, כי אי אפשר שלא יהיה אצלו רושם מה שנשאר אצלו מן התורה שהיה לו, לכך יש לו המעלה הראשונה. ואינו דומה כאשר לא קבל את התורה רק מעט, שאין נקרא זה 'שברי לוחות'. אבל כאשר היה לו התורה ונשתכחה הימנו, יש אצלו מן התורה שהיתה אצלו רושם מה, ויש לו המעלה הראשונה, ודבר זה ענין עמוק מאוד". <b>ובפחד יצחק</b> חנוכה, מאמר י, אות ט, כתב: "הנה נצטוינו להזהר בכבודו של הזקן ששכח תלמודו, הילפותא לזה הוא משברי הלוחות המונחים בארון. בספר נפש החיים [שער ד פרק ל] מוסברת היא החיות הפנימית האצורה בחובת כבוד זו. חובת כבוד זו נובעת היא מכוח ההרשמה הגנוז בחכמת התורה. הלא גם בהלכה חזינן דתשמישי מצוה נזרקים, דלאחר שנסתלק גוף ההכשר למצותן, אין בהם שום דין של גניזה. אבל בפרשיות של תורה יש בהן דין של גניזה אפילו לאחר שנסתלק הכשרם [מגילה כו:]. כי כן הוא כוח ההרשמה הגנוז בדברי תורה, שאפילו לאחר שנסתלק עצם כוחם, מכל מקום רישומם ניכר. ואבוהון דכולהו הוא הך דאמרינן [סוטה כא.] דתורה אף שלא בעידנא דעסיק בה מגינא ומצלא. והגנה והצלה זו היא בסוד כוח ההרשמה שבחכמת התורה". והוא הדין לדידן; ההכנה שיש לאדם שקנה תורה אינה מתבטלת ממנו גם אם שכח תלמודו מחמת שנטה אחר הגוף. ואע"פ שבגמרא הדגישו שהזקן שכח תלמודו "מחמת אונסו" [ואילו כאן שכח מחמת שנטה אחר הגוף], זהו לגבי שיש לנהוג כלפיו בכבוד של תלמיד חכם, שהנהגת כבוד זו נוהגת רק בזקן ששכח מחמת אונסו. אך ש"יהיה אצלו רושם מה שנשאר אצלו מן התורה שהיה לו", זה קיים בכל אדם שקנה התורה, אף ששכחו מחמת שנטה אחר הגוף.
(32) מלים אלו יוטעמו מאוד לפי מה שכתב בדרוש על התורה [מט:] בנוגע לפסוק [בראשית מט, י] "לא יסור שבט מיהודה", וכלשונו: "המתנגדים מפקפקים עוד לומר, והלא כבר סר שבט מיהודה, והממשלה כלה. התשובה בזה, כי אילו נכתב 'לא תסור ממשלה', היה מקום לדבריהם. אבל לשון 'שבט' הוא מה שיש ביד מי כח מוכן למשול בזולתו, שההכנה שבכח נקראת 'שבט', ולא הממשלה בפעל. ולא בא אלא לומר שאינו כשאר בן אדם אשר אין בו הכנה כלל... לכן אין קשיא כלל מה שאין עתה הממשלה ליהודה, כי לא הבטיחו עליה כלל רק על ההכנה שלא תוסר מאתו. ובאולי תאמר אם כן מה בהבטחה זאת, כשאין להם ממשלה בפעל. אין זה קשיא, שאם היתה ההבטחה בעצם לישראל בכלל, היה בודאי קשה. אבל זאת ההבטחה היא 'לא יסור שבט מיהודה', והלא ליהודה הבטחה גמורה היא שכאשר יחזרו ישראל למלכותם, יהיה מלכם בראשם מיהודה דוקא, בשלא סר כח ההכנה ממנו" [הובא למעלה פס"ז הערה 125]. וראה להלן הערה 93.
(33) "מעלה עליונה" - חבור ישראל עם הקב"ה, שנעשה על ידי בית המקדש [ראה למעלה הערה 1].
(34) לשון חידושי האנשי שם [ברכות לד: בדפי הרי"ף (אות י)]: "כי המקרה אינו תמידי ולא מדאוריתא". והריב"ש [סימן שצח] כתב: "אבל ביותר מכאן אין זה מקרה, כי המקרה לא יתמיד". ובעל העקידה [שער קא] כתב: "כי דברים האלה הם עדות לעצמם שאינם תחת המקרה וההזדמן, כי המקרה לא יתמיד ולא יכוין אל דבר". ובתפארת ישראל ר"פ טז [רלו:] כתב: "הנה אלו האנשים בעצמם כאשר היו חוקרים על מציאות הסבה הראשונה, היו מביאים מופת חותך על מציאות הסבה הראשונה מסודר ממנו הכל, במה שנראה בנמצאים טוב סדרם ויושר פעלם. וכל הדברים אשר נראו לעין, הכל בחכמה נפלאה. ודבר זה אי אפשר שיהיה במקרה, כי המקרה לא יתמיד, ואינו הרבה". ובדר"ח פ"ד מכ"א [תלא:] כתב: "ואין דבר זה במקרה... כי הדבר שהוא במקרה אינו הרבה, אבל הוא מעט, וכאן תמצא שכך ברוב העולם ובכולו". ובח"א לשבת פט: [א, מה:] כתב: "יש לך לדעת כי החטא ראוי לכפרה, מפני שעשה החטא במקרה, ואין המקרה מבטל מה שבעצם. ולכך השם יתברך מכפר לו, עד שהוא עומד כמו שהוא בעצמו, ודבר זה הוא ענין הכפרה, שהשם יתברך מכפר החטא. ואפילו החטא אשר הוא בעצם, כי לפעמים האדם עושה חטא לשעה ובזמן מיוחד, ודבר זה נקרא חטא במקרה, שהמקרה אינו תמידי, ואינו במאד מאד... [אך] כאשר יחטא האדם מאוד ותמיד, אין זה דבר במקרה, שאם היה במקרה לא היה תמיד ולא היה מאוד". ובגו"א במדבר פכ"ה אות ט [תיג.]: "והרבה ניסים נעשו לו [לפנחס (סנהדרין פב:)]. דאילו לא היה אלא נס זה, יש לטעון ולומר שכך אירע במקרה. אבל אחר שהרבה ניסים היו נעשים לו, היה נראה כי מאת ה' היתה זאת". ועוד אודות שהמקרה לא יתמיד, כן כתב למעלה פי"ב [תקסו:]: "כי סבה המקרית אינה תמידית, ודבר זה תמיד היה". ובנצח ישראל פ"ב [כז.] כתב: "ולא יספיקנו התשובה לומר שהיה זה במקרה, כי בעונותינו היה מתמיד דבר זה בישראל, וכבר התבאר פעמים הרבה שהמקרה אינו מתמיד". ושם פי"א [שג.] כתב: "ואי אפשר לומר שיהיה המקרה מתמיד לעולם, ודבר זה בארנו במקומות הרבה מאוד, כי אם היה המקרה מתמיד, נעשה מה שבמקרה דבר שבעצם, אחר שהוא עומד כך בתמידות". ובנתיב העבודה ר"פ ד [א, פו.] כתב: "כי כל מקרה הוא לזמן ולשעה, ואינו תמידי, אבל דבר שאינו מקרי הוא תמידי". ובח"א לב"ב עד. [ג, צט:] כתב: "וכאשר תבין דברים אלו, תדע ברור שאי אפשר שיהיה הגלות תמידי, שאי אפשר בעולם רק שיהיה קץ ואחרית לגלותינו, מפני שהגלות הוא מקרה, שכך גזר השם יתברך, ואינו בעצם, ודבר זה שאינו בעצם אינו תמידי" [ראה למעלה הקדמה ראשונה הערה 101, פ"ג הערה 35, פ"ח הערה 150, פ"ט הערה 211, פי"ב הערות 45, 68, פנ"ט הערה 8, ופס"א הערה 21]. ובקובץ הערות [סוף הספר, הוספות אות ב] כתב: "הנה הא דבתלת זימני הוי חזקה, כגון במתו אחיו מחמת מילה [יבמות סד:], היה נראה ביאורו, דבפחות מתלת זימני, אמרינן מקרה הוא שמת התינוק, ואין המקרה הזה שייך לאחיו. אבל אם היה כן בשלשה אחים, אין אומרים שהן שלשה מקרים נפרדים, כי המקרה לא יתמיד, ודבר שהוא תמיד אינו מקרה, אלא יש לתלות בסבה אחת משותפת לכל השלשה". וכן חכמי אומות העולם אמרו [מובא בכתבי הספורנו עמוד תכד (אות יא)]: "המקרה הוא הדבר אשר אינו תמיד, גם לא על הרוב".
(35) כמו שיבאר בסמוך. ולמעלה פ"ג [קצ:] כתב: "כי נסים ונפלאות אין מספר עשה הקב"ה עם ישראל". ובתפילת ערבית אומרים "העושה גדולות עד אין חקר, נסים ונפלאות עד אין מספר וכו' העושה לנו נסים ונקמה בפרעה, אותות ומופתים באדמת בני חם". וזהו כנגד מה שכתב שהמקרה "אינו מאודי". והבית אלקים [שער היסודות פכ"ב] אסף כעמיר גרונה רבוי הנסים שנעשו על ידי הנביאים, וכתב: "כלל כל הנסים שנזכרו או נרמזו בנביאים ובכתובים הם ק"כ... ורוב כל אלו הנסים, בפרט הנסים הנזכרים בתורה, כוללים נסים רבים, כיציאת מצרים וקריעת ים סוף ומלחמת עמלק ונתינת התורה, ואין מספר לגדודי הנסים הפרטיים". וראה להלן הערה 44.
(36) לשונו למעלה הקדמה שניה [נד:]: "הנסים יתחדשו במה שהעולם הזה יש לו חבור בנבדלים, ולפיכך הנסים לא היו כי אם בישראל". ולמעלה פכ"ג [שמה.] כתב: "ועוד שם [שמו"ר ב, ה], אמר רבי פנחס, מה הסנה כשאדם מכניס ידו לתוכו אינו מרגיש, וכשהוא מוציא ידו מסתרטת. כך כשירדו למצרים לא הכיר בהם אדם, כשיצאו ישראל יצאו באותות ובמופתים ובמלחמה... ביאור דבר זה נפלא מאוד. וזה כי ישראל מתחברים אל האומות בעבור שהאומות הם נחשבים כמו קליפה לפרי. והיינו בתחלה, ובסוף נבדל הפרי מן הקליפה לגמרי. וכן ישראל, בתחלה יש לישראל התחברות אל האומות, ובסוף הם נבדלים מהם. ויש אותות ומופתים בסוף, שישראל יש להם התחברות אל השם יתברך, ולכך הם יוצאים מרשות האומות להקב"ה בסוף על ידי אותות ומופתים. אבל כניסתם תחת רשות האומות אין כאן נסים, שבמה שיש להם חבור אל האומות אין דביקות ישראל עם השם יתברך". ולמעלה פס"ד [לאחר ציון 267] כתב: "האומות יש להם לשבח להקב"ה על הנסים ועל הגבורות שעושה עם ישראל, ואף אם לא עשה אתם נסים".
(37) כמו שבסמוך יזכיר את יצ"מ, הבאר, המן, ומפלת סנחריב. וכל ספרי הנבאים מלאים בנסים שעשו הנביאים. ולמעלה פמ"ז [תקכט.] כתב: "כי לישראל נאה להם השירה בתמידות, על הנסים שעושה השם יתברך עם ישראל בתמידות". ובאור חדש פ"ו [תתרה:] כתב: "כי בזמן בית ראשון היו ניסים ונפלאות בעולם". וזהו כנגד מה שכתב שהמקרה "אינו תמידי".
(38) אודות שהנסים מורים על המעלה העליונה, כן נתבאר בספר זה כמה פעמים. וכגון, למעלה בהקדמה שניה [נב:] כתב: "כי מצד הטבע הנפלאות אינם נמצאים, אבל מצד פעולת הנבדל, כל הנפלאות הם נמצאים. כי העולם התחתון, הוא עולם הטבע, יש לו התדבקות בעולם הנבדל, ומשם הנסים באים. שהנסים יתחדשו במה שהעולם הזה יש לו חבור בנבדלים. ולפיכך הנסים לא היו כי אם בישראל כמו שיתבאר עוד, וכל זה מפני שיש להם דביקות בנבדלים, ולפיכך היו נמצאים בישראל נסים ונפלאות". ושם בסוף הקדמה שניה [קכ:] כתב: "ולפיכך כאשר החיה אליהו בן הצרפית [מ"א יז, כב], ואלישע בן השונמית [מ"ב ד, לה], בודאי דבר זה נמנע אל הטבע, ולא היה נמנע אל פעל ה'. כי הנביאים על ידי שהיו דבקים בעולם הנבדל, היו פותחים שער הננעל, הוא עולם הטבע אשר ננעל בעד בעלי הגשם, והם פתחו שערים הסגורים, ונכנסו אל עולם הנבדל, והביאו מן העולם הנבדל דבר שלא יתכן לפי הטבע". ולמעלה פכ"ג [שמו:] כתב: "יש אותות ומופתים בסוף, שישראל יש להם התחברות אל השם יתברך, ולכך הם יוצאים מרשות האומות להקב"ה בסוף על ידי אותות ומופתים". ולמעלה פל"ה [תרכד:] כתב: "כי היו נגאלים באותות ובמופתים, ומי שהוא בעל חומר גשמי אין ראוי לזה, כי האותות והמופתים מורה שהוא דבק בהשם יתברך, אשר הוא נבדל מן הטבע". ולמעלה ר"פ לט [ב:] כתב: "כי ביציאת מצרים עשה הקב"ה עם ישראל נסים ונפלאות, מורים לך כי שם ה', הוא השם המיוחד אשר עושה גדולות ונפלאות, השם הזה נקרא עליהם, שמפני שהשם הקדוש נקרא עליהם, לכך עשה עמהם נפלאות... כי שם הגדול והקדוש נקרא עליהם, שהרי עשה עמהם נפלאות". ולמעלה פנ"ט [שמו:] כתב: "חמשה מעלות האמצעים [שהוזכרו בחמש עשרה המעלות בהגש"פ בפיוט "כמה מעלות טובות למקום עלינו"] הם התעלות שהיו ישראל מתעלים על עולם הזה, במה שנעשה להם נסים". ולמעלה פס"א [תצח] כתב: "בשביל שיש לעולם מעלה בלתי טבעית, מחדש הקב"ה בעולם גם כן מופתים בלתי טבעיים". ובהמשך הפרק [תקד.] כתב: "דבר זה הוא עיקר ההלל מה שהצדיקים נבדלים מן עניני העולם הגשמי, ובשביל כך השם יתברך עושה להם נסים לשנות טבעי העולם". וראה להלן הערה 45. <b>וכן כתב</b> בשאר ספריו. וכגון, בגו"א בראשית פל"ב אות יא [קמ:] כתב: "מפני שהם עמך אתה עושה להם ניסים תמיד". ושם ויקרא פכ"ב אות לח [קע.] כתב: "כיון שהוא כבר נעשה קדוש, הקב"ה עושה לו נס, כי הנס הוא גם כן קדושה לשמו יתברך, והוא ידוע מסוד הניסים... ובשביל שהוא קדוש הוא נבדל מן העולם, והוא דוחה גם כן מנהג העולם וטבעו והנהגתו, ועושה לו נס, שהוא למעלה מן העולם". ואמרו חכמים [קידושין מ.] "כל הבא דבר ערוה לידו וניצל הימנו, עושין לו נס", וזהו בודאי משום שהפורש מן הערוה הוא קדוש [רש"י ויקרא יט, ב]. ובנצח ישראל פ"ב [כה:] כתב: "הם [ישראל] קנוים לו [לה'] בעצמם לעבדים, כי הוציאם מן העבדות באותות ובמופתים, עד שנעשו עבדים קנוים לו. ואמרו רז"ל [קידושין כב:] דלת ומזוזה היו עדים שפסחתי על בתי בני ישראל, ואמרתי להם [ויקרא כה, נה] 'כי לי בני ישראל עבדים וגו''". הרי שצירף לזה את מאמרם שהדלת והמזוזה שהיו עדים לנסי מצרים, הם גם מעידים שבני ישראל הם עבדים הקנויים אל ה'. ומעתה יש לבאר איזה קנין הוא נסים, ומה דמות יש לקנין זה. ושמעתי ממו"ר זצ"ל, שהנסים מורים שישראל נמצאים במחיצתו יתברך, והוי מעין קנין חצר. וביאור דבריו הוא, שאם ישראל לא היו עומדים במחיצתו יתברך, לא היו נעשים להם נסים, וכמו שנתבאר כאן. לכך הנסים מורים על קנין, כי כשם שכל קנין הוא הכנסה לרשות הקונה, כך הנסים מורים שישראל עומדים במחיצתו יתברך, מתעלים מעבר מגבלות הטבע שבעוה"ז [ראה למעלה הקדמה שניה הערה 61, פל"ה הערה 23, פל"ט הערה 6, פנ"ח הערות 25, 30, פנ"ט הערה 30, פס"א הערות 140, 159, פס"ב הערה 4, פס"ד הערות 4, 400, פע"א הערה 76, להלן הערה 58, וב"הלכות פסח בקצרה" הערה 78].
(39) לשונו למעלה פמ"ד [רעו.]: "ובפרק הבא על יבמתו [יבמות סא.], אמר רבי שמעון בן יוחאי, קברי הגוים אין מטמאים, שנאמר [יחזקאל לד, לא] 'ואתן צאני צאן מרעיתי אדם אתם', אתם קרוים 'אדם', ואין האומות קרוים 'אדם', עד כאן. וביאור ענין זה, שעם שכל בני אדם משותפים בצורה זאת, מכל מקום יש חלוק. כי כמו שהאדם נבדל משאר בעלי חיים, במה שהאדם הוא שכלי ושאר בעלי חיים הם בלתי שכלי, כך יש בין האומות גם כן הבדל, שיש אומה נוטה אל החומר יותר... וכמו שתמצא בעלי חיים, והם כמו אמצעי בין האדם ובין שאר בעלי חיים, כמו הקוף, שהוא אמצעי בין בעלי חיים ובין האדם, כך יש אדם, ואינו אדם בשלימות. לכך אמר אשר הוא אדם בשלימות, אשר אינו נוטה לחמרי יותר מדאי, הם ישראל, בעבור שיש בהם הצורה השלימה, מבלי נטיה חמרית. והרי אצל האומות בטל הצורה אצל החומר, כאילו אינם אדם, שהחומר עיקר והצורה טפילה. וכל דבר שיש עיקר ועמו טפל, הטפל בטל אצל העיקר. ואצל ישראל הוא הפך זה, כי הצורה עיקר, והחומר טפל, ובטל הטפל אצל העיקר". ולמעלה פס"ז [לאחר ציון 112] כתב: "אין לכל בני אדם המעלה הזאת בשוה, שעם שכל מין האדם נברא בצלם אלקים, אמרו [יבמות סא.] אתם קרוים 'אדם' ואין האומות קרוים 'אדם'. שצריך שלא יהיה בטול לצורה אלקית זאת שנתן באדם, והאומות שהם חומרים ביותר, ובשר חמור בשרם [יחזקאל כג, כ], הצורה הזאת בטילה אצל החומר, ונעשית הצורה חומרי. אבל בישראל החומר בטל אצל הצורה, ומכיון שהחומר בטל אצל הצורה, הוא 'אדם'". ובנצח ישראל פי"ד [שדמ.] כתב: "ישראל מיוחדים ונבדלים מכל האומות, אשר הם במדרגה החומרית, וישראל במדריגת הצורה. ודבר זה בארנו פעמים הרבה, כמו שאמרו חז"ל 'אתם קרויין אדם, ואין האומות קרויין אדם'. כאילו דבר פשוט הוא אצלם שמדרגת ישראל בערך אל האומות, כמדרגת האדם אל בעלי חיים הבלתי מדברים. וזה כי האדם נבדל מן הבעלי חיים במה שאין האדם חומרי גשמי כמו שאר בעלי חיים, והאדם הוא שכלי. וכך מדריגת ישראל, שהם נבדלים מן החומר, ואינם מוטבעים בחומר. וכאילו אצל ישראל בטל החומר אצל הנפש, ואין החומר רק נושא שעליו רוכב הנפש, ובטל החומר הזה אצל רוכבו, כמו שבטל וטפל החמור אצל מי שרוכב עליו. וכך ענין ישראל כאשר עושים רצונו של מקום, ואז הם צורה נבדלת בלבד. ואילו אצל האומות הוא ההיפך, כאילו היה הנפש בטל אצל הגוף, וכאילו היה כולו גוף וחומר בלבד" [הובא למעלה פס"ז הערה 118].
(40) של תורה, וכמבואר למעלה הערה 30.
(41) הלשון "<b>נוכל לומר</b> שהוא במקרה" מורה שהמהר"ל עצמו אינו קובע מסמרות בדבר, אלא "נוכל לומר". ואכן בכמה מקומות כתב שאף הפרטי אינו מקרי. וכגון, בתפארת ישראל פמ"א [תרמא:] כתב אודות סמיכות הדיבור של שבת [שמות כ, ח-יא] וכבוד אב [שם פסוק יב]: "כאשר אנו מעידין כי הוא יתברך ברא העולם בששה ימים, ונח ביום השביעי, אי אפשר לומר שהיה פועל העולם במקרה, כמו שהתבאר. ואחר שציונו שנדע שהוא יתברך פעל העולם ואינו במקרה, עדיין יש לחשוב כי אף שאין ראוי שיהיה המציאות הכללי במקרה, אבל מציאות הפרטיים יחשבו שהם במקרה. ודבר זה היו אומרים החוקרים מדעתם על הנמצאים. הודיע לנו כי אף מציאות הפרטיים אינם במקרה כלל, וציונו לכבד את האבות. ואם היו התולדות הפרטים במקרה קרה, אין כאן כבוד אבות, כי האבות הם עלה פרטית. ולכך מי שמכבד האבות מעלה אני עליהם כאילו כבדוני [קידושין ל:]. כי דבר זה כבוד גם כן למי שמשותף בתולדה זאת, שלא באה התולדה במקרה". ובגו"א ויקרא פי"ט אות נה [צב.] כתב: "כי המכחישין מכחישין בהשגחת השם יתברך ובידיעתו, שאין לו ידיעה בפרטים כלל. וזה מפני כי רבוי הפרטים הם במקרה, אינם בעצם, ואין בידיעת השם דבר במקרה, רק יודע דבר שהוא בעצם, כי המקרים משתנים, ואין ידיעתו משתנה... ולפיכך אמר [רש"י ויקרא כ, לו] 'אני שהבחנתי בין טיפה של בכור לטיפה שאינה של בכור', ורמז בזה כי אין דבר פרטית יותר מטפה אחת... להודיע כי השגחתו בכל דבר, ולא יאמרו כי הוא יתעלה אינו משגיח בשביל שהם פרטים". ושם במדבר פט"ו אות לה [רלז:] כתב: "עוד אמרו קצת, כי הפרטים מפני שהם מתחדשים במקרה, ולא כמו הכללים שהם בעצם... לכך אין הקב"ה מביט במקרה. ואין דבר פרטי יותר כמו טפה אחת, אשר אינה חשובה... והרי הוא מבחין בין טפה לטפה, לומר שאין נעלם מנגד עיניו". הרי החוקרים אומרים שהפרטי הוא מקרי, אך המהר"ל דידיה אינו סובר כן [ראה למעלה פי"ד הערות 111, 112, פי"ט הערה 6, פ"מ הערה 83, פנ"ז הערה 11, ולהלן "הלכות יין נסך ואיסורו" הערה 76. וראה הערה הבאה]. <b>אך יש ראשונים</b> הסוברים שהפרטי נתון למקרים; הרמב"ן [בראשית יח, יט] כתב: "כי ידיעת השם שהיא השגחתו בעולם השפל, היא לשמור הכללים, וגם בני האדם מונחים בו למקרים, עד בא עת פקודתם. אבל בחסידיו ישום אליו לבו לדעת אותו בפרט, להיות שמירתו דבקה בו תמיד, לא תפרד הידיעה והזכירה ממנו כלל, כטעם [איוב לו, ז] 'לא יגרע מצדיק עיניו'. ובאו מזה פסוקים רבים, כדכתיב [תהלים לג, יח] 'הנה עין ה' אל יראיו'". ושוב כתב הרמב"ן [איוב לו, ז]: "כי החסיד הגמור הדבק באלקיו תמיד ולא יפרד הדבק במחשבתו בו בענין מענייני העולם, יהיה נשמר תמיד מכל מקרי הזמן, אפילו ההוים בטבע, וישתמר מהם בנס יעשה לו תמיד, כאילו יחשב מכת העליונים, אינם מבני ההויה וההפסד למקרי העתים. וכפי קרבתו להדבק באלקיו, ישתמר שמירה מעולה". הרי יש השגחה מיוחדת בבעלי מעלה, אך שאר בני אדם "מונחים בו למקרים". וכן כתב המו"נ [ח"ג פנ"א]: "לפיכך נראה לי כי כל מי שפגעה בו רעה מרעות העולם מן הנביאים או החסידים השלמים, שלא פגעה בו אותה הרעה אלא בעת ההעלם, ולפי ערך אורך אותו ההעלם או פחיתות הדבר אשר היתה... יהיה עוצם הפגע... והנה נתבאר לך כי סבת היות כל אחד מבני אדם מופקר למקרים... הוא היותו מוסתר מה'. אבל אם היה אלוקיו בקרבו, לא יגע בו רע כלל" [ראה למעלה פי"ז הערות 77, 126].
(42) לשונו בבאר הגולה באר באר הרביעי [שסד:]: "הכלל הוא עצם ועיקר הדבר, אבל הפרט אינו עצם ועיקר הדבר". ובח"א לגיטין נז. [ב, קיא.] כתב: "כי ישראל ראוים בעצמם אל האמת והקדושה והטהרה, והיוצא מן הכלל הוא אינו דבר עצמי לו, כי העצם הוא הכלל. ואומות העולם חסרונם בעצמם, שהרי בכללתם הם רעים, ודבר שהוא בכללות הוא בעצם, לא במקרה". ולמעלה ס"פ יד [כה.] כתב: "רמז לך הכתוב בענין זה [במה שנאמר "וישימו עליו" (שמות א, יא) בלשון יחיד] דבר נפלא מאוד. כי כל דבר שעשו מצרים לישראל היה בענין כללי, שהיו משעבדים את ישראל בכלל בפעם אחד. וזה אין ספק שהוא יותר ממה שהיה השיעבוד שהיו משעבדים את כל אחד ואחד בפני עצמו. כי מפני שהיה השיעבוד כללי, מורה זה על שהיה נגזר עליהם מצד כללותיהם בגזירה אלקית. לכך בא הגזירה על כללותיהם כאחד, שהדברים המקרים פרטים הם, וענין זה לא היה מקרי, רק גזירה אלקית". הרי ההנהגה הכללית היא בגזירה אלקית, שהיא ההפך הגמור למקרה [כמבואר למעלה פי"ד הערה 112. ולמעלה ר"פ ע (לאחר ציון 6) כתב: "כל דבר עראי הוא מקרה, ואינו בעצם. וכבר הוכחנו למעלה שאין חבור הזה מקרה, אבל הוא סדר אלקים"]. ואם תאמר, דמשמע מדבריו שם שהפרטי הוא מקרי, דלא כמו שנתבארה דעתו בהערה הקודמת [שאף הפרטי אינו מקרי]. אין זה קשיא, שלא כתב שם שהפרטים הם מקרים, אלא להיפך; המקרים הם פרטים, לאמר שהמקרה חייב להיות פרטי, אך לא שכל פרטי הוא מקרה. וצרף לכאן דבריו של הגר"א ווסרמן זצ"ל [קובץ מאמרים ואגרות כרך א, עמוד מ], שכתב: "בדיני הכלל... אי אפשר להיות 'צדיק ורע לו, רשע וטוב לו', אלא לעולם הוא 'צדיק וטוב לו, רשע ורע לו'. ודבר זה מפורש בכל דברי הנביאים, אשר בשעה שעבדו ע"ז, באה מיד הפורענות, ובעת שעשו הישר בעיני ה', שקטה הארץ". וכן כתב בקובץ מאמרים [סוף המאמר "הצור תמים פעלו", עמוד לט, ובמהדורה החדשה עמודים רכב-רכד]. ודבריו קשורים מאוד ליסוד שמניח כאן המהר"ל, שכל הנעשה עם הכלל הוא בעצם, ולא מקרי.
(43) באבות פ"ה מ"ו אמרו "עשרה דברים נבראו בערב שבת בין השמשות, ואלו הן; פי הארץ, ופי הבאר", ובדר"ח שם [רכה:] כתב: "כתב רש"י בפרק מקום שנהגו [פסחים נד.] באר - בארה של מרים, והוא הסלע שיצא ממנו מים על ידי משה ואהרן, ועגול היה כמו כברה, ומתגלגל עמהם בכל מקום שהולכים, עד כאן לשונו. ואין נראה לי שכוונת רש"י ז"ל שהסלע היה הולך ומתגלגל עמהם, דאם כן למה לא נזכר הנס שהסלע נתן מים בתלוש מן הקרקע, שכיון שהוא מתגלגל עמהם היה תלוש, ולא אמר רק 'פי הבאר'. אבל נראה לומר כי בכל מקום שהיו הולכים הבאר עולה ונובע מים, ונברא אל הבאר הזה פה שיצאו המים בכל מקום שהולכין. ולכך קאמר 'פי הבאר', שנתן השם יתברך אל הבאר בכל מקום שהיו חונין פה, ויצאו מים".
(44) על פי הפסוק [חבקוק א, ה] "לא תאמינו כי יסופר". ולשון הבית אלקים [שער היסודות פכ"ב]: "וכן לנסים שנעשו אחר כך מאנשי כנסת הגדולה עד עתה לכל החסידים ואנשי מעשה, אין מספר להם אפילו לנגלים, כל שכן לנסתרים... נס ענני כבוד ובאר ומן הספיק זכותם לשיהיו מתמידים כל ארבעים שנה שהיו ישראל במדבר שהיו צריכים להם... כי היו מתמידים הנסים הצריכים בזכותו [של משה] משך זמן ארוך". וכן מנה [שם] בנביאים וכתובים מאה ועשרים נסים [ראה למעלה הערה 35]. ולמעלה בכת"י לפנ"ט [שעד] כתב: "כי מאחר שכל כך היה נמשך הזמן, אין זה מקרה, והוא שנוי מנהגו של עולם לגמרי, כאילו קנה העולם טבע אחר. כי אין המן וסיפוק צרכיהם במקרה, כי המקרה לא יהיה כל כך זמן ארוך, שכן הסכימו שהדברים המקרים אינם תמידים... וסיפק צרכינו במדבר ארבעים שנה יורה שיהיה זה בעצם, ולא במקרה... כי הדבר שהוא במקרה אינו תמידי, ולכך אי אפשר לך לומר שהמן היה בא מהעולם הזה, רק ממעלה שהיא למעלה מן העולם הזה. שאילו היה בא מעולם הזה, וכיון שאין מנהג של עולם הזה שירד המן, אפילו אם אתה אומר שהיה דרך נס, כל נס הוא במקרה כאשר ידוע, ולא היה מתמיד. אבל זה שהיה מתמיד, בודאי היה ממעלה שהיא על העולם, ומשם בא המן כאילו היה טבעי, ולכך היה מתמיד" [הובא למעלה פנ"ט הערה 83].
(45) אודות שהנסים מורים על המעלה העליונה של ישראל, ראה למעלה הערה 38. ואודות שיש מעלה בהנהגה נסית על פני הנהגה טבעית, כן כתב למעלה בהקדמה שניה [קח:]: "כי אין ספק כי מעלת הנס הבלתי טבעי הוא יותר במעלה ובמדריגה מן הטבע". ולמעלה פס"ב [תקלג.] כתב: "כל הדברים הנעשים שלא במנהגו של עולם, הם יותר במדריגה ובמעלה מן הדברים אשר נעשו במנהגו של עולם". ובנצח ישראל פמ"ג [תשמא.] כתב: "כי הנס מורה כי הנהגת העולם שלא בטבע, וזהו שלימות העולם כאשר הוא יוצא מן הטבע, ונוהג בהנהגה בלתי טבעי" [ראה למעלה הקדמה שניה הערה 355, פ"א הערה 17, ופס"ב הערות 106, 184].
(46) ראה למעלה הערה 28 בביאור "שובב".
(47) כוונתו לחורבן המקדש [ראה למעלה ציון 3]. ואודות שחטאים גורמים לשכינה להסתלק, הנה למעלה פס"ו [לאחר ציון 43] הביא את המדרש [ב"ר יט, ז] ששבעה חטאים גרמו לשכינה להסתלק לרקיע השביעי, וכתב שם [לאחר ציון 50]: "כי מתחלה כאשר נברא העולם, ואין פחיתות בעלול כלל, היה השם יתברך מתחבר כאשר ראוי חבור העלה בעלול... עד שנמצא חטא בנמצאים העלולים, אז מפרידים הדבוק ההוא, עד שאין כאן חבור העלה אל העלול". ואם תאמר, הרי אמרו חכמים [יומא נז.] "'השוכן אתם בתוך טומאתם' [ויקרא טז, טז], אפילו בשעת שהן טמאים שכינה שרויה ביניהן", ומדוע כתב כאן "ונסתלקה השכינה מישראל בשביל חטאם". דע, שבנצח ישראל פ"ד [נח:] עמד על שאלה זו, וכתב: "מקדש ראשון היה השכינה ביניהם, וזהו מעלת בית המקדש ראשון, שהיה מיוחד במעלה שהיתה השכינה שורה בו. ולפיכך חורבן שלו כאשר לא היה ראוי שתשרה שכינה ביניהם, והיינו כשטמאו את בית המקדש, ואין השם יתברך שורה בתוך טומאתם, אם לא כאשר היה החטא בשוגג, ואז כתיב [ויקרא טז, טז] 'וכן יעשה לאוהל מועד השוכן אתם בתוך טומאתם'". הרי רק על חטא בשוגג נאמר "השוכן אתם בתוך טומאתם", ולא על חטא שבמזיד [ראה למעלה פנ"ט הערה 16, ופ"ס הערה 98]. והואיל ו"שובב" הוא ענין של מרד [כמבואר למעלה הערה 28], ו"'פשעים' אלו המרדים" [יומא לו:] החמורים אף מהזדונות [שם], לכך יש בזה לגרום שהשכינה תסתלק מישראל. אך עדיין קשה מדברי חכמים [מגילה כט.] "בוא וראה כמה חביבין ישראל לפני הקב"ה, שבכל מקום שגלו שכינה עמהן; גלו למצרים, שכינה עמהן... גלו לבבל, שכינה עמהן, שנאמר [ישעיה מג, יד] 'למענכם שלחתי בבלה'". הרי אע"פ שגלו לבבל מחמת חטאם, עדיין שכינה עמהם. ובנצח ישראל פ"י [רסב:] הביא מאמר זה, וביאר שיש הכרח שהשכינה תהיה עם ישראל בגלותם, ד"אם לא כן, איך יהיה עמידה וקיום להם במלכות רביעית... כי לדביקות הזה אין פירוד". ואילו כאן כתב כדבר פשוט ש"נסתלקה השכינה מישראל בשביל חטאם". ועל כרחך שיש לחלק בין שכינה בגלוי [כמו שהיה בבית המקדש], שהחטא מביא לסילוק שכינה זו, לבין שכינתא בגלותא.
(48) כמו שכתב למעלה [לאחר ציון 27].
(49) כמו שפע הנבואה, גינוני מלכות, הקרבת קרבנות, וכיו"ב.
(50) לשונו למעלה [לאחר ציון 11]: "כי הדברים האלקיים הם נבדלים מן הדברים הטבעים, ובמעט דבר יוסרו הדברים האלקיים. ומשל זה האדם שהוא מקבל השכל, אף על גב שאין הפסד בשכל מצד עצמו, יש בו שכחה והסרה בקלות מצד המקבל". והביא על כך את דברי הגמרא [חגיגה טו.] שדברי תורה קשים לקנותם ככלי זהב ופז, וקלים לאבדם ככלי זכוכית.
(51) לשונו להלן בסוף הפרק [לאחר ציון 99]: "כי השם יתברך סדר את הכל בחכמתו, ונתן הכנה למי שראוי להכנה, והרחיק מן הכנה מי שאינו ראוי לאותה הכנה. ולפיכך אי אפשר להיות שיקבל דברים אלקיים מי שאין בו הכנה, או שתהיה ההכנה לבטלה במי שיש בו הכנה".
(52) מעמיד "הכנה" לעומת "מקרה". וכן המלבי"ם [דברים כב, ו] כתב: "פעל 'קרה' ושם 'מקרה' מציין דבר הבא מבלי הכנה ומבלי סבת הרגילות, מה שאין כן דבר המזומן בביתו אינו מקרה". ויש להעיר מהנאמר [במדבר לה, יא] "והקריתם לכם ערים וגו'", ופירש רש"י [שם] "והקריתם - אין הקרייה אלא לשון הזמנה, וכן הוא אומר [בראשית כז, כ] 'כי הקרה ה' אלקיך לפני'". והכתב והקבלה [ויקרא כג, ב] כתב: "לשון 'מקרה' אשר הוראתו הכנה והזמנה... וכן [צפניה א, ז] 'כי הכין ה' זבח הקדיש קרואיו', תרגומו [שם] 'ערא מזמנוהי', ופירוש [ויקרא כג, ב] 'מקראי קדש', הכנה והזמנה אל הקדש". הרי ש"מקרה" מורה על דבר והיפוכו. וכן שורש "זמן" מורה כן, כי בח"א לשבת פט. [א, מו.] כתב: "נקרא 'מקרה' שהוא מלשון קרי ובהזדמן" [ראה למעלה פס"ד הערה 418], ומאידך גיסא "הזמנה" מורה על הכנה לדבר ["קבעו להם מתחלה מקום בדבור ועצה, והזמנה הוי קביעות" (רש"י ברכות מב:), "הזמנה - שהזמינו לכך" (רש"י סנהדרין מז:)], ההיפך מ"הזדמן".
(53) לשונו למעלה הקדמה שניה [נג.]: "לא כל חומר מוכן לקבל הצורה, וצריך הכנה... כי מה שצריך החומר הכנה עד שתקבל הצורה, הנה דבר זה הוא במנהג הטבעי". ובגו"א בראשית פ"א אות סט [מז.] כתב: "אמרו בגמרא [ברכות סא.] שמתחלה עלה במחשבה לבראתו [אדם וחוה] שנים, ולבסוף נברא אחד. רצו בזה כי הזכר והנקבה מחולקים בצורתן, ולכך כאשר עלה במחשבה לברואתם היו שנים. כי כאשר הם מושכלים הם שנים, שצורת הזכר בלבד, וצורת הנקבה בלבד. אבל כאשר נברא בפעל בגופו, היה החומר מקבל צורת שניהם. וזה למעלת צורת האדם השכלי, שהחומר אינו מוכן לקבל צורת הזכר בפני עצמו, וצורת הנקבה בפני עצמו, רק שהחומר מוכן לקבל צורת האדם. כי החומר שהוא אינו מיוחד, אינו כל כך במעלה כמו החומר שהוא מיוחד... ולפיכך לא היה חומר האדם כל כך במעלה שיקבל צורת האדם הזכר בפני עצמו, והנקבה בפני עצמה, רק היה מוכן לקבל צורת האדם הזכר והנקבה בכלל" [הובא למעלה פמ"ה הערה 51, וש"נ]. ובתפארת ישראל פט"ז [רמט.] כתב: "ואמר [סנהדרין לח:] שעה ראשונה הוצבר עפרו [של אדה"ר]. וזה כי כל דבר יש לו חומר מוכן לקבל הצורה, כי אין כל חומר מוכן לקבל. והנה המדרגה הראשונה היה לו חומר מוכן. וזה שאמר 'שעה ראשונה הוצבר עפרו', כי הצובר העפר הוא המכין הדבר לקבל מה שירצה לעשות". ובדר"ח פ"ב מ"ט [תרעד:] כתב: "ואין ספק כי אין אשר הוא נושא לכח אשר אינו נבדל לגמרי, הוא [כמו] נושא לכח שהוא נבדל לגמרי, כאשר ידוע. ולפיכך אשר הוא נושא לכח הנבדל לגמרי, שהוא השכל, הוא יותר דק ויותר זך מאשר הוא הנושא אל הכח שאינו נבדל לגמרי, כמו הנפש". ובגו"א בראשית פי"ד אות כא [רלט:] העמיד יחס הנושא לנשואו כמחלוקת עקרונית בינו לבין החוקרים, וז"ל: "כי זה המחלוקת אשר יש לי עם אותם האנשים, כי הם יביטו אל הטבע בלבד, מעיינים במורכב, וכל מה אשר יגזורו על המורכב יגזרו על נשואו, והוא הצורה והנפש, שהצורה נתלה בנושא. וכאשר נגזר על המורכב מיתה והפסד, יגזרו על הצורה גם כן. ואני אומר ההפך, כי כל אשר נגזר על נשואו, והוא הנפש לפי עניינו, נגזר על החומר שהוא טפל אצלו, ולפי ענין הצורה בערך זה ויחוס זה מתחבר חומר אליו בטבע. שאם הצורה ראויה מצד עצמה להמשך המציאות, יתחבר לה דומה, הוא החומר שראוי לזה גם כן. כלל הדבר, כפי אשר ראוי לצורה יש לה חבור חומר". ובח"א לב"מ פד. [ג, לג:] כתב: "לפיכך תמצא כי הראשונים אשר היה להם מדריגה אלקית ביותר, היו מתוארים בגדלות ביותר. ובמסכת שבת [צב.] משה רבינו כמה הוי, עשר אמות ואין דבר זה מצד שהגוף כל כך במעלה, רק מפני כי לפי מדריגת ומעלת הנפש אשר יש לבריאה, מתחבר אליו הגוף לפי ערך" [ראה למעלה הקדמה שניה הערה 53].
(54) אודות ההבדל בין חומר האדם לחומר הבהמה, כן כתב בגו"א בראשית פ"א אות סט [מז:]: "אין ספק כי מעלת חומר האדם אינו כמו חומר הבעל חי, וחומר בעל חי אינו כמו חומר הצמח". ושם פ"ב אות כא [סג.] כתב: "הפליגו חכמי הטבע להבדיל חומר האדם מחומר שאר בעל חי, מפני שהוא יותר ממוצע". ובדר"ח פ"ב מ"ה [תקעב.] כתב: "כי אין ספק כי לא ישוה גוף האדם וגוף הבהמה; כי גוף הבהמה מפני שאין גוף שלה קרוב אל השכל, היא בעלת חומר עב וגס לגמרי. אבל גוף האדם, מפני שהאדם הוא בעל שכל, חומר שלו דק וזך. וכאשר הוא בעל חכמה לגמרי, אז הוא מסולק מן עבות החמרי לגמרי". ובח"א לנדה ל: [ד, קנח.] כתב: "האדם גופו יותר יש בו השווי הגמור מכל בעלי חיים, ואינו יוצא בריאותו מן השווי כלל, רק הוא במצוע, וזהו מדריגת ומעלת האדם". והרד"ק [בראשית ב, ז (ד"ה מן האדמה)] כתב: "ואמר 'מן האדמה', כלומר מן המשובח שבה. כי גוף האדם הוא תואר נקי משאר בעלי חיים, וצורתו השלמה בצורות, לפיכך הוא הולך בקומה זקופה... כי זה לפי שהחומר שלו זך ודק בין שאר הגופים, כמו שאנו רואים שמן הנר בעודו זך תעלה השלהבת ממנו על קו יושר לזכות השמן, ואם לא יהיה זך, אלא עכור, תהיה השלהבת עולה ממנו מעוותת, ולא תלך על קו יושר" [ראה למעלה הקדמה שניה הערה 53].
(55) אודות הנפש המשכלת והנפש המרגשת, הנה הכח הנמצא בכל צומח אשר על ידו יגדל ויזון ויוליד בדומה, נקרא "נפש הצומחת". והכח המוטבע בחי, אשר בו ירגיש ויתנועע מאנה לאנה, נקרא "נפש המרגשת". והכח הנמצא באדם אשר בו ישכיל, נקרא "נפש המשכלת". והרמב"ן [בראשית ב, ז] כתב: "ודע כי המתחכמים במחקר, חלקו באדם, מהם יאמרו כי באדם שלש נפשות, נפש הגדול כצומח... נפש התנועה... והשלישית הנפש המשכלת". ובפירוש מהמלות זרות [שבסוף ספר מו"נ] אות הנו"ן, ערך נפש מדברת, כתב: "נפש האדם היא חיה והיא צומחת, כי שלושת הכחות האלה בה; כח הצמיחה והגידול, וכח ההרגשה והתנועה, וכח השכל. ועל כן יקראום הרופאים שלש נפשות... ועל דרך האמת אינם רק פעולות חלוקות לכח אחד". וכן כתב בנצח ישראל פ"ד [סד:], דר"ח פ"ב מ"ט [תרפג:], פ"ד מכ"ב [תלז:], ונר מצוה [מז:]. ובח"א לסנהדרין ע. [ג, קע.] כתב: "כי האדם יש בו ג' כחות, והרופאים קוראים אותם שיש לאדם ג' נפשות" [ראה רמב"ם בשמונה פרקים פ"א, כוזרי מאמר ה סימן יב, ובעל העיקרים מאמר רביעי פ"ל]. וראה בסמוך הערה 61.
(56) אמרו חכמים [יומא עב:] "שלשה זירים הן; של מזבח, ושל ארון, ושל שלחן. של מזבח, זכה אהרן ונטלו. של שלחן, זכה דוד ונטלו. של ארון עדיין מונח הוא, כל הרוצה ליקח יבא ויקח". ופירש רש"י [שם] "מזבח זכה אהרן ונטלו של שלחן זכה דוד ונטלו - שהכהונה נתנה לאהרן ברית מלח, וכן המלכות לדוד ולזרעו". ובדר"ח פ"ד מי"ד [רצג:] כתב: "וזה שאמרו כתר כהונה זכה בו אהרן וזרעו, כתר מלכות זכה בו דוד וזרעו... כי לכתר כהונה צריך הכנה מיוחדת, ולכך זכה בה דוקא אהרן וזרעו, שהם מוכנים דוקא לזה. וכן כתר מלכות, צריך לכתר זה הכנה מיוחדת, וזכה בכתר זה דוד וזרעו, כי הם מוכנים לזה". וראה להלן הערה 87.
(57) פירוש - אם לדברים הטבעיים, שהם פחותי מדרגה לעומת הדברים הנבדלים, יש צורך בהכנה מתאימה כדי לקבלם, ק"ו לדברים הנבדלים, בעלי מדרגה עליונה הרחוקים מן האדם, שיהיה צורך בהכנה מתאימה כדי לקבלם. וכן למעלה בהתחלת הפרק [לאחר ציון 3] כתב: "אנחנו מצאנו כי הדברים אשר הם טבעים, ואינם כל כך במעלה, מיוסדים על אדני הקיום, והם מקוימים מבלי שנוי, ודברים אלקיים כאלו, יהיה בטול והפסד להם, ולפי הדעת ראוי שיהיה הפך זה". וכן עשה ק"ו זה [מדברים טבעיים לדברים נבדלים] כמה פעמים בתפארת ישראל. וכגון שם פ"ו [צט.] כתב: "ואף כי מן הראוי שלא להשיב על שאלתם כלל. כי דבר זה מה שרוצים לתת סבה מחייבת בכל הדברים [המצות של התורה], אילו היינו רואים שנתנו לנו סבה בכל הדברים הטבעיים הפחותים מאד, היה מוטל עלינו לתת לב על שאלתם. ועם כי הבדל יש כגבוה שמים מעל הארץ, כי הדברים הטבעיים הם בארץ, והתורה לא תמצא אף בשמים, כי אם מעולם העליון, מכל מקום היה מוטל עלינו לתת לב על השאלה. אך אין הדברים כך. כי הדברים הטבעיים, כמו הבעלי חיים, ואף הצמחים, אין נותנים לנו סבה וטעם. כי איך יעלה על הדעת שיתנו סבה מספקת לכל בעל חי; מספר גידיו ואבריו, לכל אחד סבה ותארו המיוחד, וכן לצמחים... ואם הדבר הזה הוא בדברים הטבעיים, כל שכן בדברים אלהיים, והם המצות האלקיות אשר חייב האדם לפעול, למה יעשה פעולה זאת ולא יעשה פעולה אחרת. כשם שלא נדע גופו ותוארו... ומכל שכן פעולות האלקיות המביאים את האדם אל החיים הנצחיים". ובתפארת ישראל ר"פ מט [תשסח.] כתב: "מן הדברים אשר הם גלוים וידועים, ומעיד עליו השכל, אחר שנמצאו הדברים הטבעיים אשר ברא השם יתברך, 'חוק נתן ולא יעבור' [תהלים קמח, ו], ואם בדברים אשר שייך בהם שינוי אינם משתנים, ואיך בתורה, שסדר השם יתברך כמו שסדר כל הנמצאים, איך יהיה שנוי בזה". ושם ס"פ נא [תתי.] כתב: "כיון שאין בטול לסדר העולם, הוא העולם הטבעי, איך אפשר שיהיה בטול לסדר שהוא למעלה מן הטבע". ושוב כתב כן שם ס"פ סה [תתרטז:]. וראה למעלה הערה 8, ולהלן הערה 89.
(58) פירוש - עד כה ביאר שהנסים שנעשו לישראל מורים על מעלתם הנבדלת. ומעתה יבאר שיש לישראל מעלות אלקיות, כמו נבואה ודבוק שכינה, המורות על מעלתם הנבדלת. וזה "יותר מזה", כי הנסים מורים על מעלה זו בעקיפין, שהזוכה לנסים הוא בעל מעלה נבדלת [כמבואר למעלה הערה 38], אך נבואה ודבוק שכינה מורים על מעלה זו להדיא.
(59) הבטוי "שפע הנבואה" נמצא בראשונים, וכמו המו"נ ח"ב ריש פל"ו כתב: "דע כי אמיתת הנבואה ומהותה הוא שפע שופע מאת האלוק יתברך". וכן הוא בספר העקרים מאמר שלישי פרקים ז, ח, ט, דרשות הר"ן דרוש שמיני, עבודת הקודש ח"ג פ"ח, ועוד. וב"יגדל" אומרים "שפע נבואתו נתנו אל אנשי סגולתו ותפארתו".
(60) אודות דבוק שכינה [הנמצא רק בישראל], כן ביקש משה [שמות לג, טז] "ובמה יודע אפוא כי מצאתי חן בעיניך אני ועמך הלוא בלכתך עמנו ונפלינו אני ועמך מכל העם אשר על פני האדמה", ופירש רש"י [שם] "ועוד דבר אחר אני שואל ממך, שלא תשרה שכינתך עוד על אומות העולם. ונפלינו אני ועמך - ונהיה מובדלים בדבר הזה מכל העם". ומיד לאחר מכן נאמר [שם פסוק יז] "ויאמר ה' אל משה גם את הדבר הזה אשר דברת אעשה וגו'", ופירש רש"י [שם] "גם את הדבר הזה - שלא תשרה שכינתי עוד על אומות העולם אעשה, ואין דבריו של בלעם על ידי שריית שכינה, אלא [במדבר כד, ד] 'נופל וגלוי עינים', כגון [איוב ד, יב] 'ואלי דבר יגונב', שומעין על ידי שליח". ואודות שפע הנבואה [הנמצא רק בישראל], כן כתב למעלה פס"ז [לאחר ציון 121] "הרי לא נמצא הנבואה כי אם בישראל, ואם לא נמצא המעלה זאת בדורותינו, זהו שנתרחק מעלה זאת מישראל עם שאר המעלות, מכל מקום ישראל מוכנים לזה בפרט". ובתפארת ישראל פ"א [מב:] כתב: "ביאור ענין זה, שההבדל המיוחד אשר בין האדם ובין שאר בעלי חיים, מה שהאדם יש לו נפש אלקית. והנה אותם אשר יש להם נפש אלקית, הם מוכנים לדברים אלקיים, כמו הנבואה ורוח הקודש, ודבר זה לא תמצא רק בעם אשר בחר בו השם יתברך. לכך הם קרוין 'אדם' בפרט מפני שיש בו בשלימות, במה שיש בהם כל אשר ראוי להיות לאדם, שנקרא 'אדם' בפרט מפני שיש בו מעלה אלקית ואינו טבעי, ולפיכך 'אתם קרוים אדם'". ושם פנ"ו [תתסא:] כתב: "כי הקירוב אל השם יתברך הוא... מצד השם יתברך, שנתן השם יתברך רוחו, ומוריד אותה על האדם... על ידי השם יתברך הוא הדבקות, שהוא מתחבר להם, ואז באה הנבואה על ישראל". ובבאר הגולה באר הרביעי [תקכט:] כתב: "כי כאשר בחר בישראל, שוב נחרבו שאר אומות... כי קודם שעמדו ישראל היו נביאים באומות, כמו בלעם, אליפז, וצופר הנעמתי, וכיוצא בהם [ב"ב טז:]. וכאשר עמדו ישראל, לא היו נביאים באומות" [הובא למעלה פי"ז הערה 8, פ"כ הערה 80, פכ"ג הערה 48, פמ"ד הערה 12, ופס"ז הערה 122, וש"נ].
(61) כי לאדם יש נפש המשכלת, ולבעלי חיים יש נפש המרגשת, וכמבואר למעלה הערה 55.
(62) לשונו להלן [לאחר ציון 93]: "כבר התבאר שדבר זה אי אפשר לומר כי העם אשר הם בלתי הכנה, יקבלו דברים אלקיים. שצריך לכל הדברים הכנה, ואם לא היה צריך אל הכנה, היה אפשר לומר גם כן כי יהיה החמור מקבל שכל האנושי... ואם אמרו שברצון השם יתברך הוא שעושה הכל, והרי עשה מן המטה נחש [שמות ד, ג], ומן נחש מטה [שם פסוק ד]. כי דבר זה הוא במקרה לשעה ולזמן, ויכול להיות, כמו שהיה אתון בלעם מדבר לשעה [במדבר כב, כח]. אבל לעשות דבר תמידי נוהג כך בתמידות, זה לא יתכן כלל. כי השם יתברך סדר את הכל בחכמתו, ונתן הכנה למי שראוי להכנה, והרחיק מן הכנה מי שאינו ראוי לאותה הכנה".
(63) לשונו בתפארת ישראל פ"א [לד:]: "אמנם כל המין מבני אדם אי אפשר שיהיו שוים כלם במעלת נפשם. ועם שכל מין בני אדם שוים בתאר פניהם ובעניניהם, אינם שוים במה שיש חלק מהם יותר אלקי מזולתם, כמו שידוע. כי הנבואה ורוח הקודש והשכינה היו מיוחדים בו העם אשר בחר בו השם יתברך מזולת שאר העמים עכו"ם, ואין ספק כי הנבואה הכנה בנפש האדם. ותמצא הכנה הזאת מיוחדים בה העם אשר בחר ה' יתברך. ומזה תראה כי העם הזה היה יותר נפשם אלקית מצד ההכנה הזאת" [הובא למעלה פס"ז הערה 122, וש"נ].
(64) "פארן - ארץ ישמעאל, דכתיב בהגר [בראשית כא, כא] 'במדבר פארן'" [רש"י שם].
(65) "עד שבא אצל ישראל וקבלוה" [המשך לשון הגמרא].
(66) מקור הערה זו הוא בזוה"ק [ח"ג קצב.], שאיתא שם "בשעתא דבעא קודשא בריך הוא למיהב אורייתא לישראל, אזל וזמין להו לבני עשו, ולא קבלוה. כמה דאת אמר [דברים לג, ב] 'ה' מסיני בא וזרח משעיר למו', ולא בעו לקבלה. אזל לבני ישמעאל, ולא בעו לקבלה, דכתיב [שם] 'הופיע מהר פארן'. כיון דלא בעו, אהדר לון לישראל... אית לשאלא, קודשא בריך הוא כד אזל לשעיר, למאן נביאה דלהון אתגלי. וכד אזל לפארן, למאן נביאה דלהון אתגלי". ויש להעיר, שבזוה"ק השיבו [ח"ג קצב:] שהקב"ה נתגלה אל השר של עשו [סמאל] ושל ישמעאל [רהב], ולכאורה המהר"ל אינו מבאר כן, אלא כתב הסבר אחר ["לא מצא בם הכנה לתורה, וזהו מיאון שלהם"]. וכן העיר על המהר"ל באילת השחר [דברים לג, ב]. אך כבר עמד על כך האבני נזר [יו"ד סימן תנד (אות מד)], וכלשונו: "הנה בהא דהחזיר הקב"ה את התורה לבני עשו וישמעאל ולשאר האומות, הקשה בזוה"ק פרשת בלק [קצב.] לאיזה נביא שלהם נגלה. ותירץ, ששאל את השר שלהם, יעויין שם באריכות. וכיוצא בזה הם דברי מהר"ל בספר גבורות, אלא שאמרה בלשון אחר". וכוונתו, כי השר של אומה הוא התגלמות מהותה של האומה [כמבואר להלן בהלכות יין נסך], ושאלה המופנית לשר האומה היא שאלה אודות מהות האומה [ראה נועם, כרך כה, עמודים רמ-רמא].
(67) לשונו בתפארת ישראל פ"א [לט:]: "כי מצות התורה, שהם הפעולות האלקיות, מתיחסות אל ישראל, שלפי מעלת נפשם הם מוכנים אל הפעולות האלקיות, והם ביחוד להם. אבל עכו"ם, מצד חסרונם ופחיתותם, אינם ראויים לפעולות האלקיות, שהם המצות. וזהו שהיה מחזיר התורה על כל אומה ולשון, ועצם נפשם ממאן לקבל הפעולות האלקיות, כי אם ישראל היו מוכנים לתורה מצד מעלת נפשם... והנה אותם אשר יש להם נפש אלקית הם מוכנים לדברים אלקיים, כמו הנבואה ורוח הקודש, ודבר זה לא תמצא רק בעם אשר בחר בו השם יתברך". ובנצח ישראל פי"א [רצג.] כתב: "אמנם אם תאמר אפשר שתהיה התורה לאומה אחרת. דבר זה אל יעלה על דעת האדם, שהנמצאים בכלל יש לכל אחד ואחד סדר מיוחד אשר הוא סדרו מיוחד אליו, ואינו ראוי אותו סדר לאחר. כך סדר התורה והמצות, אי אפשר רק לעם ישראל, עד שהתורה היה סדרם המיוחד להם, ולא אפשר זה לעם אחר. כאשר תראה בחוש, עם שהם מודים בתורה, עד גבולה לא באו לקיים אותה. וכל זה מוכח כי אין התורה חלקם כלל. וכל זה בארו חכמים באמונתם במסכת עבודה זרה... מלמד שהחזיר הקב"ה את התורה על כל האומות, ולא רצו לקבלה, רק ישראל. וכמו שבארנו בחבור גבורות ה' [כאן], ובחבור התפארת [פ"א], שאין מוכן לתורה הזאת רק ישראל בלבד. ואין ספק בדבר הזה, כי כל מעשי השם יתברך אשר ברא בעולמו, אי אפשר לומר שיהיה בהם חילוף ותמורה. ומכל שכן כי נתינת התורה שהוא על הכל, איך אפשר לומר שיהיה אפשר בזה חילוף לתת לעם אחר, דבר זה לא יתכן כלל" [הובא למעלה פמ"ה הערות 116, 117]. ועוד אודות שרק ישראל ראוים לתורה, ולא האומות, כן כתב למעלה פכ"ג [רחצ:]: "נתינת התורה לישראל [היא] מעלה עליונה למקבלים... זכו ישראל למעלה הזאת, שקבלו התורה האלקית, והאומות אינם ראוים למעלה הזאת". ולמעלה פמ"ה [שנב] כתב: "שאר אומות, מצד הגשמי והחומרי שבהם אין ראוים למצות אלקיות, שהם דרכי ה', רק ישראל מצד מעלתם האלקית... שאין ישראל כמו שאר אומות, שאין ראוי להם המצות האלקיות, שלא יתחברו דברים אלקיים אל דברים החמרים. אבל ישראל ... נבדלים מענין החומר, שהרי הוציאנו ממצרים על ידי שנוי הטבע".
(68) פירוש - העדר הכנה אינו רק "שב ואל תעשה", אלא יש בזה "קום ועשה", שזה שאין לבעל חי הכנה לקבל השכל, זה נחשב שהוא ממאן לקבל השכל. ומזכיר כאן הבעל חי, משום שהזכירו למעלה, שכתב [לאחר ציון 61]: "ואם אתה אומר שהיה זה בלא הכנה מיוחדת באומה שיקבלו אלו המעלות... אם כן גם כן יכול להיות שיקבל הבעלי חיים שכל האנושי בלא הכנה מיוחדת, אבל דבר זה בודאי לא יתכן". ועוד יש לומר, שבתפארת ישראל פ"א [מא:] צירף למיאון האומות את מאמרם [יבמות סא.] שאין האומות קרויות "אדם", וכלשונו: "בגמרא... שהם לא רצו לקבלה. והכוונה בזה כי אין ראוי להם התורה והמצות, שהם הפעולות והמעשים האלקיים, שאין נפשם מוכן לזה, כי אם ישראל מצד נפשם האלקית... והוא עצמו מה שאמרו ז"ל אתם קרוים 'אדם', ואין עכו"ם קרוים 'אדם'. וביאור ענין זה, שההבדל המיוחד אשר בין האדם ובין שאר בעלי חיים, מה שהאדם יש לו נפש אלקית. והנה אותם אשר יש להם נפש אלקית, הם מוכנים לדברים אלקיים, כמו הנבואה ורוח הקודש. ודבר זה לא תמצא רק בעם אשר בחר בו השם יתברך, לכך הם קרוין 'אדם' בפרט... שנקרא 'אדם' בפרט מפני שיש בו מעלה אלקית ואינו טבעי, ולפיכך 'אתם קרוים אדם'. ומפני זה המצות, שהם הפעולות האלקיות, מתיחסות בפרט לישראל בשלימות". נמצא שמיאון האומות בתורה מורה שאין להן שם "אדם". וכשם שהבעל חי ממאן בשכל האדם, כך בדיוק נמרץ האומות ממאנות בתורה האלקית.
(69) כוונתו למאמר שיביא מיד בסמוך [ביצה כה:], שלמדו מפסוק זה שהתורה ראויה לישראל מחמת ש"ראוים הללו לתת להם דת אש" [שם], וכפי שיבאר בסמוך. וכבר נתבאר כמה פעמים למעלה שסוף דברי המהר"ל בקטע אחד הוא הקדמה לדבריו בקטע שלאחריו [פ"ח הערה 213, פמ"ד הערה 50, ופמ"ח הערה 331].
(70) "ונתנה להם תורה שיעסקו בה, והיא מתשת כחם ומכנעת לבם" [רש"י שם].
(71) לפנינו בגמרא רבי מאיר לא הביא את הפסוק "אש דת למו", אלא רק רבי ישמעאל הביאו. וכן רבי ישמעאל הוזכר בלא וי"ו החיבור, שאמרו "תנא משמיה דרבי מאיר, מפני מה ניתנה תורה לישראל, מפני שהן עזין. תנא דבי רבי ישמעאל, 'מימינו אש דת למו', אמר הקב"ה, ראויין הללו שתנתן להם דת אש". אך בעין יעקב אמרו "תנא משמיה דרבי מאיר, מפני מה ניתנה תורה לישראל, מפני שעזין הן, שנאמר 'מימינו אש דת למו'. וְתנא דבי רבי ישמעאל, 'מימינו אש דת למו', ראויין הללו לתן להם דת של אש". ודרכו של המהר"ל להביא כגירסת העין יעקב [ראה למעלה פס"ה הערה 160, וש"נ]. וכן בדר"ח פ"ב מ"ה [תקעח:], שם פ"ה מ"כ [תפד.], נתיב הבושה פ"א [ב, ר:], וח"א ליבמות עט. [א, קמד:] הביא מאמר זה כגירסת העין יעקב. אמנם בנר מצוה [לא.] הביא כגירסת הגמרא שלפנינו.
(72) יסוד נפוץ בספריו. וכגון, למעלה פמ"ז [תקטז:] כתב: "המלכות בישראל נגד הנפש, שהוא כמו המלך שמנהיג העם, כמו שהנפש הוא מנהיג אברי האדם, וכך המלך מנהיג העם, שהם אברי האדם". ובדר"ח פ"א מי"ז [שצט:] כתב: "כל גוף אינו פועל כלל, כי הפעולה מתיחס אל הנפש, שהנפש פועלת, ולא הגוף". ושם פ"ב מ"ח [תרנא:] כתב: "כי המלאכה היא לנפש... שהרי המלאכה היא גם כן לבהמה". ושם פ"ב מי"ב [תת:] כתב: "הנפש הוא הפועל, ולכך הפעולות הם באים מן הנפש". ושם פ"ג מ"ט [רכב:] כתב: "המעשים שייכים לנפש האדם". ושם פ"ד מי"ד [רפז.] כתב: "המלכות כנגד הנפש. וידוע כי הנפש הוא מנהיג את כל איברי האדם, והאדם מקבל ההנהגה מן הנפש. ולפיכך כנגד זה נתן השם יתברך המלך, שהוא המנהיג והמושל על כלל האומה. ואין הגוף פועל, גם השכל אינו פועל, רק הפועל הוא הנפש שפועלת, והוא דומה אל המלך שהוא פועל ומושל". ובנתיב העבודה פ"ג [א, פג.] כתב: "הנפש היא בעלת מלאכה ובעלת תנועה, כמו שהתבאר פעמים הרבה דבר זה". ושם פי"ח [א, קלט:] כתב: "כל פעולה אשר יפעול אדם מתייחס אל הנפש, שהוא כח פועל, כאשר ידוע". ובנתיב האמונה פ"ב [א, רי.] כתב: "דבר זה ידוע כי הפעולה שפועל האדם הוא מצד הנפש החיוני, שאליו הפעולה, שהרי הבהמה שאין לה השכל, היא גם כן בעלת הפעולה". ובתפארת ישראל פ"א [לב.] כתב: "התנועה היא מן הנפש". ושם פנ"ד [תתמא:] כתב: "יהיה שלם מצד נפשו, וזהו [תהלים טו, ב] 'פועל צדק', כי הפעל הוא מצד נפשו אשר יפעל". ובבאר הגולה בבאר השני [קעו:] כתב: "הפעולה מצורף לזה הנפש הפועלת". ובנר מצוה [כו:] כתב: "אף כי נראה ברור כי כח השכלי באדם הוא עליון במעלה, מכל מקום אינו כל כך בממשלה והכח... כי כח הנפשי הוא כח פועל יותר, כאשר ידוע... וכח השכלי, אף כי בודאי יותר במעלה, אבל כח הממשלה יש לייחס אל כח הנפש... החלק הנפשי שבאדם, הוא כח מושל". ושם [מח:] כתב: "הדבור על ידי הלשון, שהלשון הוא גופני. והוא צריך לפעול הדבור על ידי הנפש, שהיא נפש פועלת" [ראה למעלה פמ"ז הערות 368, 369].
(73) כמבואר בהערה הקודמת. ואמרו חכמים [סנהדרין צא.] "גוף אומר, נשמה חטאת, שמיום שפירשה ממני הריני מוטל כאבן דומם בקבר". ובדר"ח פ"א מי"ז [ת.] כתב: "כי הגוף אינו פועל, וראוי לו ההעדר מן הפעולה". ושם פ"ה מ"כ [תפ.] כתב: "האדם מצד חומרו הוא כמו אבן דומם, ואינו חפץ בשום דבר... האדם יגבר על חומרו, שהוא המונע את האדם מן הפועל, כי אין בחומר פעולה, ולפיכך החומר הוא מונע האדם מן עבודת המקום". וכן חזר וכתב במשנה כב [תקסו.]. ובנר מצוה [לא:] כתב: "החומר הוא מתפעל, ולכך בני אדם שהם בעלי חומר אינם עזים וקשים. אבל ישראל שנתנה להם תורה, הם עזים וקשים לגמרי". ובתפארת ישראל פכ"ח [תכא:] כתב: "כי הקרוב אל החומר מוכן לקבלה". ובנצח ישראל פ"ה [קד:] כתב: "אם אין הנפש, הגוף הוא אבן דומם, ואינו בעל מעשה". <b>ויש להעיר</b>, כי בהרבה מקומות יחס את המעשה לגוף. וכגון, בגו"א שמות פכ"ה אות ד [רנח:] כתב: "וידוע כי פעולת המעשה מתייחס אל הגוף הפועל". ובהקדמה לדר"ח [ט:] כתב: "המצוה היא המעשה אשר יעשה האדם על ידי כלי הגוף... כי המצוה שהיא מעשה האדם, ואין מעשה האדם רק על ידי הגוף... אבל התורה... שהיא השגת השכל, אין לגוף עסק בה". ובדר"ח פ"ג מי"ז [תנא.] כתב: "כי המעשים מתיחסים לגוף האדם, אשר הוא נחשב עיקר. כי לא שייך מעשה המצות בשכל, רק המצות הם שייכים לגוף האדם; כי אכילת מצה, הרי המצה הוא דבר גוף. וכן לולב, וכן כל המצות, הכל הם בגוף. וכמו שכתבנו למעלה בהקדמה כי המצות הוא מעשה הגוף, שעל זה אמר הכתוב [משלי ו, כג] 'כי נר מצוה ותורה אור'". ושם פ"ו מ"ב [כ.] כתב: "כי המצות הם על ידי מעשה האדם הגשמי, ולפיכך כל מצות התורה, שהם מעשה אדם הגשמי, אינן שוות לדבר אחד מן התורה. כי כל מצות התורה, אף על גב שיש בהם החכמה, הרי המצוה היא על ידי מעשה גשמי, והתורה היא החכמה בלבד". ובתפארת ישראל פי"ד [ריז:] כתב: "המצוה נתלה במעשה האדם שעשה על ידי גופו, ואין המצוה דבר נבדל לגמרי בשביל זה". ושם פס"ב [תתקסה:] כתב: "המצות הם נעשים על ידי כלים גשמיים, כמו שהארכנו למעלה [שם פי"ד] על פסוק [משלי ו, כג] 'כי נר מצוה ותורה אור'". ובנתיב התורה פ"א [עד:] כתב: "כי המצוה היא על ידי מעשה האדם שנעשה על ידי גופו הגשמי, היא קרובה יותר אל האדם הגשמי". ובנתיב העבודה פט"ו [א, קכג.] כתב: "כי המצות הם על ידי מעשה הגוף, וכמו שהתבאר דבר זה אצל [משלי ו, כג] 'כי נר מצוה ותורה אור', כי המצות הם ע"י מעשה הגוף". ובנתיב התשובה פ"ה [צ:] כתב: "כי המעשים הם לגוף האדם, כאשר צריך לעשות המעשים בגוף". ובדרוש על המצות [נא:] כתב: "נברא בו האדם ברמ"ח אברים נגד מצות עשה [מכות כג:], והכל כדי שיהא האדם מוכן לשמרם, כי הם לאדם בעצמו, שצריך עשיה על ידי גופו", ועוד ועוד [הובא למעלה פס"ב הערה 200]. הרי שביאר שהמעשים מתייחסים לגוף, ואילו כאן מבאר שהמעשים מתייחסים לנפש, ולא לגוף החומרי. אמנם זה לא קשה, וכפי שכתב בגו"א שמות פי"ד סוף אות כא [רפג:]: "יד אדם, הוא הבשר, מקבל הדבר, אע"ג שעיקר הפועל הוא הנשמה, לא הבשר, מכל מקום המקבל הוא הבשר, ופועל הקבלה הוא הנשמה". ובנצח ישראל פ"ה [קד:] כתב: "אם אין הנפש, הגוף הוא אבן דומם ואינו בעל מעשה", אך כשיש נפש אין הגוף יותר בגדר "אבן דומם". נמצא שהנפש מפעילה את הגוף, ולכך המעשה מתייחס לנפש הפועלת, ולגוף הנפעל על פי הנפש.
(74) לשונו בדר"ח פ"ה מ"ב [תפד.]: "כאשר האדם בעזותו, הוא מתיחס לאש, בשביל העזות והכח, כי כל דבר שהוא בעל כח וגבורה יאמר עליו שהוא אש", ומביא שם את המאמר שלפנינו. ובנר מצוה [נד:] כתב: "כי העז הוא כמו אש אשר אין לו ההנחה כלל". וראה הערה הבאה.
(75) מבאר ענין הביישן, כי הביישן הוא הפך העז, וכמו שאמרו [אבות פ"ה מ"כ] "עז פנים לגיהנם, ובושת פנים לגן עדן", ו"ידיעת ההפכים אחת" [נצח ישראל ר"פ א (ח.), וראה למעלה פס"ו הערות 16, 111, ולהלן "הלכות איסור יין נסך ואיסורו" הערה 16]. ובדר"ח פ"ב מ"ה [תקעח.] כתב: "ואמר עוד [אבות שם] 'לא הביישן למד'... ודבר זה כי התורה [היא אש], כמו שאמרו ז"ל [מביא המאמר שלפנינו]". ובח"א לסנהדרין צז. [ג, רז.] כתב: "כמה דברים שהעזות טוב, שהרי 'ולא הביישן למד'". וראה בסמוך הערה 79.
(76) באבות פ"ב מ"ה אמרו "ולא הביישן למד", וכתב בדר"ח שם [תקצא:]: "אל יהיה נמשך אל מדת הגוף ביותר, ויהיה נמשל כמו בהמה, כי הביישן מדה בהמית גשמית היא, כי הנפש יש בה עזות ביותר". ושם פ"ה מ"כ [תעז:]: "כי המתבייש מתפעל מאחר מפני הבושה, ואם הוא מתפעל אינו בא לכלל שום פעולה. ועל זה אמר [אבות פ"ה מ"כ] 'הוי עז כנמר', שלא יהיה מתפעל, כדי שיכול לפעול מה שירצה לעבוד השם יתברך... העזות שלא יהיה מתבייש". ושם במשנה כב [תקסו.] כתב: "כי מצד הגוף האדם הוא בעל בושה ואינו בעל פעולה... אל יהא נוטה אל הגוף ביותר, ויהיה חמרי לגמרי, ולא יהיה בעל פעולה". <b>ודע</b>, שבח"א ליבמות עט. [א, קמד:] ביאר שאין סתירה בין המאמר זה [ביצה כה:] לבין המאמר [יבמות עט.] שישראל הם ביישנים, וז"ל: "והא דקאמר הכא [יבמות עט.] דישראל הם ביישנים, ואילו בפרק אין צדין [ביצה כה:] קאמר תניא משמיה דר"מ, מפני מה נתנה תורה לישראל, מפני שהם עזים... אין זה קשיא, דהא והא איתא; שהם עזים, היינו שאין להם גסות ועבות החומר, ואינו פועל, רק הם כמו אבן דומם, כמו שיש לביישן שהוא חמרי. ואילו מה שישראל הם עזים ופועלים מאוד, מורה שהם בעלי נפש, ואין הנפש שלהם מוטבע בחומר. ומ"מ הם ביישנים, דהיינו מצד שמקבלים התפעלות מזולתם, כאשר ראוי לקבל התפעלות מן השם יתברך, או ממי שהוא גדול ממנו, אז הם בעלי בושה ביותר. ודבר זה מדה אחרת לגמרי, כאשר הוא מוכן לקבל התפעלות מאחר. אבל בעצמם עזים הם". ובנתיב הבושה פ"א [ב, ר:] כתב כדברים האלה, והוסיף: "והם כמו אש, שהוא פועל ביותר מפני שהוא פועל בכח גדול, וכמו שהוא פועל בחוזק כך הוא ממהר לקבל התפעלות. כי מי הוא שהוא יותר תקיף מן האש, ועם כל זה הוא ממהר לקבל התפעלות מן המים, שהם מבטלים כחו. וכך הם ישראל, שהם חזקים ותקיפים מאוד בעצמם, אבל ממהרים לקבל התפעלות מאחר, הוא הבושה, ודבר זה מבואר מאוד" [הובא למעלה פט"ו הערה 141].
(77) בא לבאר כיצד עזותם של ישראל מכשירתם לקבל התורה, שהרי כך אמר רבי מאיר "מפני מה ניתנה תורה לישראל, מפני שעזין הם".
(78) לשונו בדר"ח פ"ב מ"ה [תקעח.]: "התורה [היא אש]... דכתיב [ירמיה כג, כט] 'הלא דברי כאש נאם ה'', וכתיב [דברים לג, ב] 'מימינו אש דת למו'". ואמרו חכמים [תענית ז.] "למה נמשלו דברי תורה כאש, שנאמר 'הלא כה דברי כאש נאם ה'', לומר לך מה אש אינו דולק יחידי, אף דברי תורה אין מתקיימין ביחידי". ועוד אמרו [תענית ד.] "האי צורבא מרבנן דרתח, אורייתא הוא דקא מרתחא ליה, שנאמר 'הלא כה דברי כאש נאם ה''". וראה הערה הבאה.
(79) לשונו למעלה פל"ו [תרעט:]: "לפי שכל דבר שהוא אלקי מתיחס לאש". ובתפארת ישראל פ"כ [רצו.] כתב: "כי האש דבר שאינו גשמי, כי אין באש גוף גשמי, ולפיכך כל דבר שאינו גשמי נקרא 'אש'". ושם פנ"ט [תתקכג:] כתב: "כי התורה כל דבריה הם אלקיים, ואין התורה כמו דת טבעית או דת נמוסית, לכך התורה היא מתיחסת לאש. כמו שיאמר על השם יתברך 'כי ה' אש אוכלה', רצה לומר שהוא נבדל לגמרי מן העולם". ובהמשך הפרק שם [תתקלא:] כתב: "כי התורה עצמה נקראת 'אש' לפשיטות ודקות השכל שבה". ובח"א לשבת קיט: [א, סה.] כתב: "כי הקדושה נמשלה כאש. ולפיכך התחתונים שהם חומריים, אפשר להם להתחבר לכל היסודות, שהם; אויר, מים, עפר. חוץ מן האש. וכמו שאמרו ז"ל [סוטה יד.] 'אחרי ה' אלקים תלכו וגו' ובו תדבקון' [דברים יג, ה], וכי אפשר לאדם להתדבק עם השכינה, והלא כתיב [דברים ד, כד] 'כי ה' אלקיך אש אכלה הוא', ובשביל שהוא יתברך אש אכלה, הוא קדוש ונבדל מן כל התחתונים, אשר לא יתחברו אל האש". ובח"א לר"ה טז. [א, קא.] כתב: "הנשמה והנפש האדם הוא יסוד האש". ובח"א לסנהדרין קיג. [ג, ער:] כתב: "אמרינן [ב"ב קד:] דכהני קפדנים הם. כי הכהנים הם קדושים, וכל קדוש הוא אש, וכמו שאמרו גבי תלמיד חכם [תענית ד.] דאי חזית תלמיד חכם דרתח, אורייתא דקמרתחא. ולפיכך הכהנים רתחנים היו". ובח"א לע"ז יז: [ד, מג.] כתב: "עונש מי שחוטא בדבר שהוא קדוש [הוא שריפה]. וכך תמצא בכל הדברים הקדושים, כמו קדשים שנפסלו, שדין שלהם בשריפה, ואין דין זה בחולין. והטעם כי האש מורה על הקדושה; מה אש אין ראוי להתקרב אליו, כך אין ראוי להתחבר עם דבר הקדוש, כי קדוש הוא, ואין חבור אליו". ובח"א לבכורות ח: [ד, קכא.] כתב: "כי אין ספק שהשכל דומה לאש, וכדכתיב [ירמיה כג, כט] 'הלא כה דברי כאש נאם ה' וכפטיש יפוצץ סלע'. כלל הדבר, אין שם יותר ראוי אל השכל מן האש, כי שם זה הונח אף להשם יתברך, כדכתיב [דברים ד, כד] 'כי ה' אלקיך אש אוכלה הוא'. שתראה מזה כי הדבר הנבדל מן הגוף נקרא בשם 'אש'. לכך השכל הנבדל נקרא 'אש'. ודבר זה מבואר מאוד, והכתוב מוכיח כך, כדכתיב [דברים לג, ב] 'מימינו אש דת למו', הרי התורה נקראת 'אש'". ובדרשת שבת הגדול [ריז.] כתב: "אמר במדרש [ויק"ר ז, ו]... כל המתגאה נדון באש... כי האש הוא אינו גוף, והפך זה הדברים שהם בעלי גוף, מתיחסים למים... וזה שאמר במדרש שכל המתגאה נדון באש, כי המתגאה הוא הפך האש לגמרי. כי המתגאה הוא נוטה אל הגוף... כי המתגאה הוא בעל גוף... ולכך נדונין באש הדק" [ראה למעלה פי"ח הערה 56, פל"ו הערות 142, 144]. <b>ובעוד שכאן</b> מבאר את דמיון התורה לאש מצד שהאש היא "דק וזך החומר", הרי בשאר מקומות ביאר זאת מצד חוזק וכח האש. וכמו בדר"ח פ"ב מ"ה [תקעח.] כתב: "התורה [היא אש]... כי כל ענין שכלי, כמו התורה, מיוחס אליו הכח והעזות, כמו האש שהוא עז. ולפיכך התורה היא ראויה לישראל, שגם כן הם עזים". ושם פ"ה מ"כ [תפד.] כתב: "כל דבר שהוא בעל כח וגבורה יאמר עליו שהוא 'אש', כדאיתא... תניא רבי ישמעאל אומר, ראוים הללו ליתן להם דת אש". ובתפארת ישראל פכ"ו [שצז.] כתב: "נתנה [התורה] באש [במדב"ר א, ז], שכל דברי תורה הם מחוייבים מוכרחים בחוזק ותוקף. לכך נמשך אחר זה האש, שיש בו כח חזק, וכדכתיב [ירמיה כג, כט] 'הלא כה דברי כאש נאם ה' וכפטיש יפוצץ סלע'. מדמה התורה לאש, לחוזק שיש בדברי תורה. והחוזק הזה, כי הדברים שבה מוכרחים". ובנתיב התורה פט"ו [תקפ:] כתב: "כי החוטא במדריגת התורה, שהיא אש, נפרע באש, כפי חטאו. ובדבר שהוא חזק ותקיף חָטָא, ובדבר זה בעצמו יהיה נפרע, היינו בתוקף האש יהיה נפרע". ובנצח ישראל פס"א [תתקל:] כתב: "אין לך דבר שיש לו תוקף יותר מן האש, וזה תמצא בכל מקום. ולכן כאשר בא הכתוב לומר כי השם יתברך פועל חזק לאבד הרשעים, אמר [דברים ד, כד] 'כי ה' אלקיך אש אוכלה הוא אל קנא'" [ראה למעלה פמ"ז הערה 154, ופע"א ציון 47]. ובנצח ישראל פי"ד [שמה.] שילב את שני הטעמים להדדי: "ועוד האריכו עליהם [על ישראל] במסכת ביצה [כה:] שהם עזים כמו אש. וכל זה מפני שהם נבדלים מן החומרי, כי האש, שהוא להב, אין בו גוף, והוא קשה וחזק, וכך הם ישראל שאינם חומריים, לכך הם קשים לקבל התפעלות".
(80) כפי שהוכיח למעלה שישראל הם עזים, וזה מורה שנפשם אינה מוטבעת בחומר. ואודות שיש לישראל נפש נבדלת בלתי חמרית, כן כתב למעלה פמ"ד [רעו.], פס"ד הערה 332, ופס"ז הערה 114, כי הוא יסוד נפוץ ביותר בספריו.
(81) כי צריכה להיות התאמה בין תורה לבין מקבליה, וכפי שנתבאר למעלה [הערות 19, 30]. ובדר"ח פ"ב מ"ה [תקפ.] כתב: "וזה שאמר כאן 'ולא הביישן למד', פירוש, כי הביישן שהוא הפך העז, אי אפשר לו לקבל התורה. כי התורה נתנה לישראל בשביל שהם עזים, והתורה מתיחסת לישראל בשביל זה. ומפני שהוא ביישן, אין מקבל התורה, כי צריך שיהיה מתיחס המקבל אל מה שהוא מקבל. ובשביל שהתורה היא מתייחסת אל אש, אם האדם אינו מתייחס לזה, אין מקבל התורה". ובנצח ישראל פ"ז [קפט.] כתב: "אין ספק שהמקבל יש לו יחוס עם הדבר שהוא מקבל". ואמרו חכמים [חגיגה כז.] "תלמידי חכמים אין אור של גיהנם שולטת בהן, קל וחומר מסלמנדרא, ומה סלמנדרא שתולדת אש היא, הסך מדמה אין אור שולטת בו, תלמידי חכמים שכל גופן אש, דכתיב 'הלוא כה דברי כאש נאם ה'', על אחת כמה". הרי שמפאת היות התורה אש, לכך לומדיה הם גם "כל גופן אש". וכן אמרו [ב"ב עט.] "כל הפורש מדברי תורה, אש אוכלתו, שנאמר [יחזקאל טו, ז] 'ונתתי את פני בהם מהאש יצאו והאש תאכלם'". ופירש הרשב"ם [שם] "מהאש יצאו - מן התורה פירשו, דכתיב [ירמיהו כג, כט] 'הלא כה דברי כאש', וכתיב [דברים לג, ב] 'מימינו אש דת למו'". <b>דוגמה לדבר;</b> אמרו חכמים [סנהדרין עא.] "כל הישן בבית המדרש תורתו נעשית לו קרעים קרעים". וכתב על כך בח"א שם [ג, קע:]: "כי התורה צריכה התעוררות ביותר מכל, וכאשר הוא ישן בבית המדרש חסר התעוררות, לכך תורתו נעשה קרעים, כלומר שתורתו בטילה. וכן אמרו שצריך שיהיה לאדם עז פנים לתורה, שהרי אין הביישן למד [אבות פ"ב מ"ה]. כלל הדבר, כי ההתעוררות לאדם, ומי שהוא עז, נראה שאינו בעל גוף, ולכך הוא מוכן לתורה. והביישן, ומי שהוא ישן בבית המדרש, במקום שיהיה פונה אל השכלי, נמשך אחר שינה, שהוא בטול הנפש, ולכך תורתו תתבטל".
(82) לא מצאתי המדרש כפי שיביא [שהלך לישמעאל ראשונה, וכן ישמעאל מיאן לקבל התורה מחמת שנאמר עליו "ידו בכל וגו'", ועוד כמה שינוי לשון]. אמנם כעין זה נמצא בספרי [דברים לג, ב]. ובגו"א דברים פל"ג אות ג [תקה.], ותפארת ישראל פ"א [לט.] הביא כגירסת הספרי, ובגו"א אף כתב "וכן שנינו בספרי".
(83) אף על פי שבספרי לא הזכירו את כל האומות, אלא רק ארבע אומות [ישמעאל, עשו, עמון ומואב], מ"מ בגמרא [ע"ז ב:] אמרו "מלמד שהחזירה הקב"ה על כל אומה ולשון ולא קבלוה". ובדרוש על התורה [כ:] כתב: "והנה יקשה, מנין שהחזירה על כל אומה ולשון, הרי לא כתיב רק פארן ושעיר. אלא אם ישמעאל, שהוא בן אברהם, לא רצה לקבלה, כל שכן שאר אומות שלא ירצו לקבלה. ואף עשו בכלל שאר אומות לענין הקל וחומר הזה היה, ולמה יצא עד שכתב הכתוב בפני עצמו 'וזרח משעיר למו'. אלא שצריך להזכירו לעצמו כאשר הוא מתנגד לכל האומות, כמו שאמרנו. ובנוהג שבעולם מגדר המתנגדים, מה שימאס בו האחד, יבחר בו השני בכוונה ורצון, בהתעוררות ההתנגדות אשר ביניהם. והיה אם כן מקום לומר אם ישמעאל לא קבלה, יקבלנה ביותר עשו, שהוא מתנגדו והפכו. לפיכך החזירה גם על עשו". ולפי זה אכן הקב"ה תחילה הציע את התורה לישמעאל, ולאחר מכן לעשו, וכפי הסדר שהזכיר כאן [אע"פ שבפסוק נזכר שעיר לפני פארן]. אמנם בגו"א דברים פל"ג אות ג [תקו:] דחה הסבר זה, וביאר באופן אחר, יעו"ש.
(84) מבאר שלארבע האומות שהוזכרו בספרי [ישמעאל עשו עמון ומואב] אין את ההכנה לתורה, כמו שאין לשאר האומות. אמנם בתפארת ישראל פ"א [מ.] ביאר שלפי המדרש ארבע האומות האלו רחוקות במיוחד מהתורה, וכלשונו: "אמנם במדרש ביאר כי לא בלבד שהם אינם מוכנים לתורה, שהם פעולות אלקיות, אבל יש בהם הכנה אל הפך זה. ורצה לומר כי עשו וישמעאל היו מוכנים אל פעולות שהם הפך התורה, וזהו מצד ההכנה שבהם. כי אין ספק שברכתם לפי מה שהם היו מוכנים אליה בעצמם. ומה שזכר הכתוב הזה עשו וישמעאל, לומר כי עכו"ם ההם נפשם נוטה אל הקצה, וכל שנוטה הכנת נפשם אל הקצה, הוא רע. וזהו 'ה' מסיני בא וזרח משעיר למו הופיע מהר פארן', כי השם יתברך ראה כי פעולות התורה, הם הם הדרכים הישרים, הם דרכי ה', ראוים לאשר להם הכנה ממוצעת, והיא התכונה הישרה. לא אל אשר תכונת נפשם נוטה אל הקצה, ופעולות שלהם אינם ישרים". ושם ממשיך לבאר כיצד עשו וישמעאל נוטים לקצוות ההפוכות.
(85) לשונו בתפארת ישראל ר"פ יז [רנח.]: "התבאר בפרקים הקודמים כי התורה הזאת בלתי מוכנים אליה כי אם ישראל. ואם כן הוסר השאלה למה לא נתן התורה בתחלת העולם, כאשר עדיין לא היו עם ישראל".
(86) כמו דבוק שכינה ושפע הנבואה [ראה למעלה הערות 59, 60].
(87) לשונו למעלה פס"ו [לאחר ציון 161]: "היה לוי נבדל מעניני הממון ורדיפת הממון... ואם לא היה מוכן שבט לוי לדבר זה, לא נתן לו הקב"ה דבר זה". ובתפארת ישראל פט"ו [רכו:] כתב: "מן הדברים אשר הם ידועים לכל, שלא יקנה האדם שום מדרגה רק אם הוא מוכן לאותה מדרגה". וראה למעלה הערה 56.
(88) אמרו חכמים [ברכות לא:] "אמרה [חנה] לפניו, רבונו של עולם, כל מה שבראת באשה לא בראת דבר אחד לבטלה; עינים לראות, ואזנים לשמוע, חוטם להריח, פה לדבר, ידים לעשות בהם מלאכה, רגלים להלך בהן, דדים להניק בהן. דדים הללו שנתת על לבי, למה, לא להניק בהן, תן לי בן ואניק בהן". ועוד אמרו חכמים [שבת עז:] "כל מה שברא הקב"ה בעולמו, לא ברא דבר אחד לבטלה", ושם מביאים כמה דוגמאות לכך. ובמדרש [במדב"ר יח, כב] אמרו "ללמדך שבכל מקום הקב"ה עושה שליחותו, ולא ברא דבר אחד לבטלה. פעמים שעושה שליחותו על ידי צפרדע, ופעמים על ידי צרעה, ופעמים על ידי עקרב". והמו"נ [ח"ג פי"ג] מביא בשם היווני ש"הטבע לא יעשה דבר לבטלה, רצונו לומר, שכל פועל טבעי אי אפשר לו מבלתי תכלית אחד... שהצמחים נבראו בעבור בעלי החיים. וכן באר בקצת הנמצאות שזה מפני זה, וביחוד באברי בעלי החיים". ולמעלה פס"ד [לאחר ציון 41] כתב: "הנה תראה שכל דבר שהוא נברא, אף מן השפלים, לא נברא שיהיה דבר לבטלה. שכל אברי האדם אין אחד מהם לבטלה, שלא תמצא אבר שלא יהיה משמש דבר, ויהיה לבטלה, אך כולם הם לצורך ולשימוש". ובתפארת ישראל פ"ח [קלג.] כתב: "אף אם אין ידוע לנו טעם וסבה על כל דבר ודבר שנמצא באדם למה הוא כך, מכל מקום ידוע לנו שאין דבר אחד לבטלה. וכך סדר השם יתברך בחכמתו כל הנבראים עליונים ותחתונים" [הובא למעלה פס"ד הערה 43]. ורבינו בחיי [ויקרא ח, כג] כתב: "כי אין הטבע עושה דבר לבטלה".
(89) שאין גרעון וייתור בדברים האלקיים. וק"ו מעין זה כתב למעלה [ראה הערות 8, 57]. וראה הערה הבאה.
(90) נראה להטעים את דבריו לפי מה שכתב למעלה בהקדמה שניה [פד:]: "אחר שכל הנמצאים נמצאים מסודרים מאתו יתברך, אין יתכן בהם שנוי, כי מעשיו וסדרו ראוי שיהיה קיים לעד, לא משתנה. ועוד, כי כולם נבראים בשמו יתברך, ומאחר שכלם נבראו בשמו יתברך, אשר הוא נצחי קיים לעד, כמו ששמו קיים נצחי, כך ראוים מעשה בראשית התלוים בשמו להיות נצחיים" [הובא למעלה הערה 6]. לכך מן הנמנע שיברא דבר אחד לבטלה, כי כל בטלה הוא העדר מסוים לדבר. ואם שמו יתברך מונע העדר בדברים חומריים וטבעיים, ק"ו שימנע כן בדברים אלקיים, הקרובים יותר לשמו יתברך. ועוד יש לומר, כי ההפסד לדברים טבעיים אינו נחשב כל כך הפסד, לעומת ההפסד בדברים אלקיים, וכמו שכתב בגו"א שמות פי"ט אות יח [סח:] בביאור דברי רש"י [שמות יט, יג] שהשופר בהר סיני היה מהאיל של יצחק. והרמב"ן [שם] תמה על כך "כי אילו של יצחק, עולה הקריב אותו, והקרנים והטלפים, [ה]כל נשרף כעולות". ועל כך כתב בגו"א בזה"ל: "אני תמה על הרמב"ן ז"ל, וכי אדם בעולם שסובר שהיה השופר הזה, שיוצא ממנו הקול במתן תורה, שופר טבעי, שמקשה על המדרש שהקרנים של איל שהקריב אברהם נשרף, לא עלה על דעת אחד מעולם. ולפיכך אף אם נשרף האיל, לא נשרף רק מה שראוי לשריפה, אבל שאינו ראוי לשריפה, לא נשרף. ומפני כי האיל הזה הוא דבר שאינו בטבע במה שהוא נברא בין השמשות [של ערב שבת (אבות פ"ה מ"ו)], והוא בלתי טבעי, שאילו היה דבר טבעי היה נברא בששת ימי בראשית בטבע, ומפני שההפסד על ידי הקרבה ראוי לדברים הטבעים, והוא להם בטבע, וכאשר מגיע הפסד להם אין לומר שהיו אותם הנבראים לבטלה, כי לכך נבראו, והגיע להם הפסד. אבל דבר שאינו בטבע, היה לבטלה אם היה להם הפסד, לפי שאין הפסד כזה, על ידי הקרבה, לדבר שהוא שלא בטבע, [ו]אם היה מגיע הפסד לדבר שהוא שלא בטבע, היה לבטלה, אחר שאין מטבעם הפסד. לכך אמר [פרקי דר"א פל"א] 'האיל שנברא בין השמשות' שהוא שלא בטבע, 'לא יצא מאתו דבר לבטלה'. שהרי השופר של מתן תורה לא היה דבר טבעי, וכן השופר שהוא לעתיד".
(91) שאין שפע נבואה ודבוק שכינה.
(92) לשונו למעלה [לאחר ציון 45]: "ואם בשביל שהלכו שובב וחטאו, ונסתלקה השכינה מישראל בשביל חטאם, כמו שיסולק השכל מן האדם כאשר הוא הולך שובב, הכנתו לקבל המושכלת אינה בטילה. כן אף שנסתלקה השכינה מישראל, ונתבטלו המעלות שהיו לישראל, הכנתם על זה לא נתבטל. כי מה שנתבטל, זה היה בשביל שהדברים האלקיים הם קלי ההסרה, כמו שהבאנו ראיה מן שכל האדם. אבל ההכנה על זה לא נתבטל כלל". ולמעלה פס"א [תעא.] כתב: "יש מקשים, מה הועיל לנו היציאה, הרי אנו משועבדים בשאר מלכיות, דמאי שנא מלכות מצרים משאר מלכיות. ודברי הבאי הם, כי כאשר יצאו ישראל ממצרים קבלו הטוב בעצם, עד שהיו ראוים בעצמם להיות בני חורין מצד מעלתם, וזאת המעלה עצמית לישראל, שהם ראוים להיות בני חורין מצד עצם מעלתם. ודבר מקרי לא יבטל דבר עצמי כלל, כי עדיין על ישראל המעלה הזאת, שהם בני חורין בעצם, עם השעבוד במקרה. כי אחר שהוציא הקב"ה את ישראל ממצרים, ונתן אותם בני חורין, ולא עוד אלא אף מלכים, שנאמר [שמות יט, ו] 'ואתם תהיו לי ממלכת כהנים וגוי קדוש', זה השם הוא לישראל בעצם, והמעלה והחשיבות שיש בזה לא נתבטל בגלותם, שהוא במקרה. ולפיכך אומרים חכמי ישראל [שבת סז.] 'כל ישראל בני מלכים הם' אף בגלותם, וזה מצד המעלה והחשיבות שקנו ישראל בעצם, לא נתבטל במקרה כלל. ואין ספק שכמה דברים הם נמשכים אל ישראל מן המעלה והחשיבות, אחר שהם בני חורין בעצם, ולא יגרע כחם מה שהם עבדים במקרה".
(93) לשונו בסוף דרוש על התורה [נ:]: "גם זהו בעצמו [שנשארה ההכנה בשבט יהודה למלכות] מצד זה הבטחה לישראל, כי בהיות כח ההכנה עדיין ביהודה, אי אפשר שיהיה זה לבטלה, שכל דבר שהוא בכח בהכרח יצא לפעל, דאם לא כן לא נקרא שהוא בכח. והרי כבר אמרנו כי הממשלה בכח היא ביהודה" [ראה למעלה פל"א הערה 48, ופרק זה הערה 32, ולהלן הערה 106].
(94) חוזר לבאר שקבלת מעלה אלקית מחייבת הכנה אצל המקבל, ואי אפשר שקבלה זו תיעשה ללא הכנה. וכן ביאר כן למעלה [לאחר ציון 51].
(95) כמו שכתב למעלה [מציון 56 ואילך].
(96) פירוש - אם ישיבו בני אדם שאין צורך בהכנה לדברים האלקיים, כי הקב"ה עושה הכל ללא הכנה.
(97) וזה נעשה ללא הכנה, וכמו שכתב למעלה בהקדמה השניה [נב.]: "לכך ברגע אחד יתהפכו המים לדם, שהוא פועל ברצונו בלבד, וברצונו נתהוה החומר והצורה לפי רגע אחד. ואין זה פעל טבעי שהוא פועל בזמן, והוא צריך אל הכנת החומר, אבל 'בדבר ה' שמים נעשו וברוח פיו כל צבאם' [תהלים לג, ו], וזהו פעל הנבדל שהוא פועל בלי הכנת חומר כלל, דהיינו הכנה טבעית. ולפיכך אל תשאל כי לא כל חומר מוכן לקבל הצורה, וצריך הכנה, ואיך הם מוכנים המים לקבל צורת דם. הנה אין זה קושיא למבין, כי מה שצריך החומר הכנה עד שתקבל הצורה, הנה דבר זה הוא במנהג הטבעי... אבל מצד פעולת הנבדל, כל הנפלאות הם נמצאים... והנה זה שיאמר כי איך יצויר שיהיה דבר מכל דבר, שזהו נמנע לפי הטבע, אבל שלא על פי הטבע אינו נמנע". ובסוף ההקדמה שם [קכא:] כתב: "תמצא כי יושפעו הצורות החמריות כאשר החומר מוכן לקבל, וכך יושפעו שלא בהכנה חמרית מן השם יתברך לפי סדר חכמתו, כמו שהארכנו בזה למעלה".
(98) אודות שהאתון דברה לשעה, כן כתב הרשב"א בפירושי האגדות [ב"ב עד:] "כי דברה האתון אשר לבלעם לצורך שעה". וכן כתב בשו"ת הרשב"א ח"א סימן ט. ובעל הטורים [שמות יח, יט] כתב: "כמו שהיתה מדברת לשעה, ולא בהתמדה" [והכוונה לאתון (פרדס יוסף החדש, דברים לד, י)].
(99) לשונו למעלה בהקדמה שניה [פז:]: "כאשר הטבע משתנה לפעמים בזמן מן הזמנים, אין זה שינוי, כי דבר זה שהוא לפי שעה, אין כאן בטול הטבע כלל... אם שנוי הטבע והנס הוא בזמן מן הזמנים, ואין זה תמידי... אין זה יציאה מן מנהגו של עולם". הרי שחריגה לשעה אינה נחשבת ליציאה מן הסדר. וכן כתב בדר"ח פ"ה מ"ב [נב:]: "הנס אינו מענין העולם, שאינו בטבע, מכל מקום הוא לשעה בלבד, ולא נקרא זה שהוא יוצא מן סדר העולם". ובנצח ישראל פ"א [יג:] כתב: "כי הוא יתברך המסדר המציאות, אי אפשר שיבוא מאתו דבר יוצא מן הסדר, כי אם לפי שעה... שאין זה נקרא יציאה מן הסדר המציאות דבר שהוא עונש לשעה אחת". וכן זו הסבה שהוראת שעה אינה נחשבת לעקירת דבר מן התורה, וכמפורש ברמב"ם [הלכות יסודי התורה פ"ט ה"ג] שכתב אודות מעשה אליהו הנביא [שהקריב בחוץ (מ"א יח, ל-מ), והיתר היה מצד הוראת שעה (יבמות צ:)], וז"ל: "ואילו שאלו את אליהו ואמרו לו היאך נעקור מה שכתוב בתורה [דברים יב, יג] 'פן תעלה עולותיך בכל מקום'. היה אומר לא נאמר אלא המקריב בחוץ לעולם חייב... אבל אני אקריב היום בחוץ בדבר ה' כדי להכחיש נביאי הבעל". הרי שביאר ש"הוראת שעה" מועילה שמעשה זה לא יחשב כעקירת דבר מהתורה, כי עקירה לשעה אינה נחשבת יציאה מן הסדר. ובפחד יצחק [פסח, קונטרס רשימות ה, אות ח], כתב: "החוק השולט בהופעת הנסים גוזר אין לו לנס אלא שלטון זמני. כלומר כל נס מוכרח הוא להיות נתון בין שני הגבולים של זמן. זאת אומרת כל נס אין הופעתו אפשרית אלא בתורת הוראת שעה... כשם שבתורה אנו אומרים באמונה שלימה שזאת התורה לא תהא מוחלפת... ומ"מ יתכן בו עקירה לשעה לצורך מיוחד, כמו כן עקירתו של חוק הטבע לא תתכן כי אם בתוך הגבולים של זמן מסויים" [ראה למעלה הקדמה שניה הערה 216, פמ"א הערה 101, פנ"ט הערה 83, פ"ס הערות 107, 116, ופס"א הערה 102].
(100) כי הסדר מורה על החכמה שיש בדבר, וכמו שכתב בדר"ח פ"ה מ"ז [רלג.], וז"ל: "תחלה יש לך לדעת כי כל השבע מדות שנאמרו כאן שיש אל השכל ["שבעה דברים בגולם ושבעה בחכם. חכם אינו מדבר בפני מי שהוא גדול ממנו בחכמה ובמנין, ואינו נכנס לתוך דברי חברו וכו'" (המשנה שם)], היינו שאינו יוצא מן הסדר הראוי מה שהדעת מחייב. והשכל משער כל הדברים ומגביל אותם, והיוצא מן הסדר הראוי אין ספק שהוא יוצא מן השכל, כי הסדר הוא עצם השכל. ולפיכך כל ענין החכם ומדות שלו משוער ומסודר". ובנתיב התורה פי"ג [תקטז.] כתב: "ודבר זה בודאי כי הדבר שהוא יוצא מן הסדר בדבר מה, אי אפשר שיהיה בו חכמה". ושם בהמשך הפרק [תקכא:] כתב: "גם כי כבר אמרנו כי התלמיד חכם ראוי שיהיה לו המדות שהם ראוים ומתיחסים אל השכל. וידוע כי השכל לא ימצא אצלו דבר היוצא מן הסדר, שאם הוא יוצא מן הסדר, דבר זה הוא כנגד השכל. לכך צריך שיהיה התלמיד חכם מסודר, ולא שיצא מן הסדר הראוי, שבזה מתיחס אל השכל שהוא מסודר". והביטוים "סדר שכלי" ו"סדר מושכל" מצוייים תדיר בספרי המהר"ל [הובא למעלה הקדמה שניה הערה 220].
(101) ומן הנמנע שהעולם יחרוג מן הסדר שקבע הקב"ה. ולמעלה בהקדמה שניה [פח.] כתב: "זה שאמרו ז"ל [שבת קיח:] האומר הלל בכל יום כאילו מחרף ומגדף. פירוש, כי ההלל תקנו על הנסים ועל הנפלאות שהשם יתברך עושה בעולמו. ומי שאמר הלל בכל יום, כלומר שהוא יתברך עושה נסים בכל יום, מחרף ומגדף, שהרי אומר כאילו העולם אינו נוהג על הסדר, והכל שלא כטבע ושלא כסדר הראוי לפי מנהגו של עולם, ואין זה חכמה וסדר אל הנבראים שנבראו בשמו, ואין ספק שזהו חרוף".
(102) לכך אי אפשר שהקב"ה יבחר באומה אחרת.
(103) לכך ישראל יהיו עם הנבחר לתמיד.
(104) כוונתו למה שנתבאר בספר נצח ישראל שהבחירה בישראל היא נצחית ואינה בת שנוי. ואכן ארבעה פרקים [י-יג] הוקדשו לבאר נקודה זאת; פרק י מבאר שהקשר בין ישראל לה' קיים לעולם, ואי אפשר לומר שה' עזב את ישראל [והביא על כך ארבעה מופתים (ראה שם הערה 46)]. פרק יא מבאר שתואר "בנים" של ישראל מחייב בחירה נצחית, ומבאר בכמה אנפי כיצד בחירת ישראל היא ללא תנאי ושנוי. פרק יב מבאר עומק הדביקות של ישראל בה'. ופרק יג מבאר שישראל הם העלול האמיתי. וכאן מזכיר את ספר נצח ישראל בלשון עתיד ["ודבר זה יתבאר עוד בהרבה פנים מאוד בעזרת השם יתברך בספר נצח ישראל"], וכמה פעמים התייחס לספר הנצח בלשון עבר, וכמצויין למעלה פי"ח הערה 44, פנ"ד הערה 126, פ"ס הערות 121, 338, ופס"ז הערה 74.
(105) אודות שאין ביטול לדבר עצמי, כן כתב בנצח ישראל פ"י [רנב.]: "ועוד תבין זה מן עצם בריאתם של ישראל, שמצד עצמן יש להם המעלה האלקית, ואין ביטול אל דבר זה". ושם פמ"ז [תשצא.] כתב: "חבור שלהם מצד עצמם, לכך אין בטול לזה". ובנתיב אהבת השם פ"א [ב, מג:] כתב: "כי אין ענין האהבה רק הדביקות בו יתברך מצד עצמו, כאילו דבר זה ענין עצמי לאדם. ואם באים יסורים עליו, אי אפשר אל היסורין לבטל דבר שהוא ענין עצמי. משל זה, שאם כל המעכבים באים על האש, שהוא משתוקק תמיד אל מעלה, ואף אם כל המתנגדים ומעכבים יבאו עליו, אין מסירים אותו מדבר זה, ותמיד הוא משתוקק אל דבר זה. כי מה שמשתוקק האש לעלות למעלה הוא דבר עצמי אליו, ואין בטול לדבר עצמי" [הובא למעלה פ"ג הערה 28, פכ"ד הערה 10, פמ"ד הערה 171, ופמ"ז הערה 408].
(106) פירוש - במשפט הקודם ביאר שלא יתכן שההכנה תתבטל, כי היא דבר עצמי לישראל, ואין ביטול לדבר עצמי. וכאן מוסיף שלא יתכן שההכנה לא תצא אל הפעל [ותשאר תמיד בכח]. וכתב כן כנגד דבריו למעלה [לאחר ציון 87] "והנה הכנה הזאת אי אפשר שתהא לבטלה, שדבר זה אין בנמצא שיהיה אף בדברים הטבעים דבר לבטלה, ומכל שכן בדברים החשובים האלקיים, שתהיה ההכנה הזאת שיש בישראל לקבל המעלה האלקית לבטלה. ואם נתבטלה בגלות, כמו שנתבטל החכמה מן האדם בעת שילך שובב, אין נחשב דבר זה בטול בעצמו, רק הוא במקרה. אמנם אם יאמר שיהיה סלוק עולמית והסרה תמידית, היה חס ושלום הכנה הזאת לבטלה".
(107) נמצא שמוכיח מגאולת מצרים שבהכרח תהיה הגאולה העתידה, וזה מחבר ספר גבורות ה' לספר נצח ישראל. וכן כתב בהקדמה לנצח ישראל [ג.]: "מן המדריגה שקנו ישראל כשיצאו ממצרים [י]קנו עוד מדריגה יותר עליונה, ואם לא שהוציאנו ממצרים, ולקח ישראל לו לעם, לא זכו לאותה מעלה עליונה שיקנו לעתיד, כי יציאת מצרים הוא סבה בעצם אל הגאולה העתידה... ומפני כך, אלו שתי הגאולות הם מתחברים ביחד, כאילו הם גאולה אחת. ומפני שבארנו בחבור גבורות השם ענין גאולת מצרים, יש לחבר עם זה גאולה אחרונה. וחבור הזה יקרא בשמו 'נצח ישראל'".

הלכות פסח בקצרה

(1) הפסח - קרבן פסח. ובהמשך יבאר גם שאר מצות הפסח [חמץ, מצה, מרור, ד' כוסות, ועוד]. ובסוף הענין הזה כתב: "התבאר לך מצות הפסח בקצור", וכוונתו לכל מצות הפסח. ולא מצינו בשאר ספריו שכתב בסוף הספר "הלכות בקצרה" כפי שעשה כאן.
(2) כי בזמן שאין בית המקדש קיים אין מקריבים קרבן פסח. ולמעלה פנ"א [כח:] כתב: "אף אם נהיה בארץ ישראל, אם יש עלינו שיעבוד מלכיות, אי אפשר לנו לבנות בית המקדש ולעשות הפסח". וכן חזר וכתב למעלה פ"ס [תי.]. והרמב"ם [הלכות פסח פ"א ה"ג] כתב: "אין שוחטין את הפסח אלא בעזרה, כשאר הקדשים". אמנם ההעמק דבר [ויקרא כו, לא] כתב: "אף על גב דהמקדש שומם, מכל מקום אפשר דישאר המזבח במקומו ולהקריב עליו. וכמו שהיה באמת בחרבן בית שני, דמזמן חורבן הבית עד חורבן ביתר, שאז נחרש ההיכל ונהרס המזבח, היה עוד המזבח קיים, והקריבו עליו פסחים". וראה בספר עמק ברכה [עמוד עז] שנשא ונתן בדבריו [הובא למעלה פל"ו הערה 9].
(3) הולך ומונה כאן תשעה עשרה הלכות קרבן פסח, ולהלן יבארם אחת לאחת. ולא הביא כאן שהשה צריך להיות זכר, אך למעלה פ"ס [שפג:] עמד על כך, וביארו. וראה למעלה פ"ס הערה 73.
(4) משנה [פסחים פט.] "נמנין ומושכין את ידיהן ממנו עד שישחט. רבי שמעון אומר, עד שיזרק את הדם". ובגמרא [שם] "אמר אביי, מחלוקת לימשך... אבל לימנות דברי הכל עד שישחט, דאמר קרא [שמות יב, ד] 'במכסת נפשות', והדר [שם] 'תכוסו'".
(5) שנאמר [שמות יב, ח] "ואכלו את הבשר בלילה הזה צלי אש ומצות על מרורים יאכלהו". אמנם הלשון שנוקט כאן נמצא במדויק בפרשת בהעלותך, שנאמר [במדבר ט, יא] "בחודש השני בארבעה עשר יום בין הערבים יעשו אותו על מצות ומרורים יאכלוהו". וכן בגמרא אמרו [פסחים קטו.] "תניא, אמרו עליו על הלל שהיה כורכן בבת אחת ["פסח מצה ומרור" (רש"י שם)] ואוכלן, שנאמר 'על מצות ומרורים יאכלהו'". ולכאורה יש להעיר מדוע הגמרא העדיפה את הפסוק שבפרשת בהעלותך, הרי שם מדובר בפסח שני, ואילו אצל הלל מדובר בפסח ראשון, והיה לגמרא להביא את הפסוק שבפרשת בא. הנה רבים עוררו שאלה זו, יעויין במפרשי ההגדה שהאריכו בזה, ואכמ"ל [הובא למעלה פל"ו הערה 10, ופ"ס הערה 74]. וראה להלן ציון 47.
(6) כמענה על הפסוק שלפניו [שמות יב, כו] "מה העבודה הזאת לכם".
(7) לכאורה הכאת בכורי מצרים נזכרה בשלש המלים הבאות בפסוק [שדילג עליהן] "בנגפו את מצרים", וכתב החזקוני [שמות יב, כז] "בנגפו את מצרים - בליל ט"ו בניסן".
(8) לשונו למעלה פל"ו [תרפה.]: "כי אחר שהם דביקים בו יתברך, אין אחד מאבד את שלו, כמו שהתבאר פעמים הרבה", ושם הערה 161. ולמעלה ר"פ לז [תרצד.] כתב: "שאתם צריכים לאות מה שאתם לחלק הקב"ה, וזהו האות שלכם, ומפני כך היו נותנים הדם [של קרבן פסח] מבפנים, ששם היו יושבים... היה הדם הזה אות שהם להקב"ה, ובשביל כך [שמות יב, יג] 'ופסחתי עליכם', שהרי אתם שלי, שלא להשחית ולאבד דבר שהוא שלו, שהרי הדם מורה שהם עובדים לו". וכן כתב למעלה פ"ס [שצה.], ויובא בהערה הבאה. <b>וצרף לכאן</b> דברי המדרש הנפלאים [אסת"ר ז, י], שאמרו שם "אמר לו הקב"ה להמן הרשע, אי שוטה שבעולם, אני אמרתי להשמידם כביכול ולא יכלתי, שנאמר [תהלים קו, כג] 'ויאמר להשמידם לולי משה בחירו עמד בפרץ לפניו להשיב חמתו מהשחית', ואתה אמרת להשמיד להרוג ולאבד. חייך רישך מתורם חלף רישיהון, דאינון לשיזבא ואת לצליבא". וביאור המדרש הוא שישראל שייכים לה', וכמבואר כאן, ולכך ה' כביכול לא יכול להשמיד את ישראל, כי בזה הוא יפעל כנגד עצמו, וזה מן הנמנע. ובח"א לסוטה ט. [ב, לז.] כתב: "כי ישראל הם דביקים לגמרי בו יתברך, ואינם נבדלים מאתו. ולכן החצים, והוא הכח שבא מן השם יתברך לאבדם חס ושלום, הכח כלה, ואין ישראל כלים. וכל זה מפני כי ישראל הם דביקים לגמרי בו יתברך, וכדכתיב [דברים ד, ד] 'ואתם הדבקים בה' אלקיכם', והכח הבא מן השם יתברך נמשל כמו חץ, אשר החץ נבדל מן הזורק החץ. ולכך החצים כלים, וישראל, שהם דביקים בו יתברך, אינם כלים. אבל האומות אינם דביקים בו יתברך, לכך הם כלים מן החצים" [ראה למעלה פכ"ג הערה 90, פ"ס הערה 89, ולהלן "הלכות יין נסך ואיסורו" הערה 68].
(9) פירוש - ההצלה ממכת בכורות מורה שאנו שייכים לה' [כי אין אחד מכה את שלו], ושייכות זו היא על ידי שאנו עבדי ה'. הרי שיש כאן שלשה שלבים; (א) ההצלה ממכת בכורות מורה שאנו שייכים לה'. (ב) היותנו שייכים לה' מורה על שאנו עבדי ה'. (ג) נעשנו לעבדי ה' על ידי קרבן פסח [כמבואר בהערה הבאה]. ולמעלה פ"ס [שצה.] כתב: "כי הפסח מה שישראל הם לה', שנקרא 'פסח' על שם שפסח על בתי בני ישראל, ולא היה משחית בהם. וזה הוא בשביל שישראל הם אל השם יתברך, ואין דבר מכה במה שהוא שלו, וישראל הם של השם יתברך במה שהם עבדים עובדים לפניו, ועל ידי זה היו נצולים, כמו שהתבאר זה למעלה".
(10) לשונו למעלה ר"פ ס [שע.]: "יש לשאול, הנה ראינו שהשם יתברך צוה בפסח 'על שום שפסח וכו'' [פסחים קטז:], והרי ראינו שלא היתה שום מכה מן המכות בישראל, ולמה תהיה מכה זאת יותר בישראל... דע, כי לעולם היו המכות תמיד עולים ומתגברים, ומפני כך אין לתמוה אם לא היתה המכָּה בישראל בכל שאר המכות, שמדריגת ישראל יותר חשוב ויותר עליון במעלה, עד שלא היה כח במכֶּה למשול בישראל. אבל כאשר הגיע למכת בכורות, שהיתה על ידי הקב"ה, שלא תוכל לומר שהיתה מדריגת ישראל חשוב כל כך שלא היה כח המכֶּה להיות מושלת בישראל, שהרי המכֶּה היה הקב"ה בעצמו, ולפי כבודו וגדלו היתה המכָּה בכל, ואם כן למה לא היתה המכָּה בבכורי ישראל. ולא היה זה כי אם בשביל זה כי ישראל הם לחלק הקב"ה בעצמו, וכיון שנחשבים אל הסבה הראשונה, לא היה בהם המכָּה... והקב"ה כאשר לקח ישראל אליו, קנו המעלה מצד העלה, שהוא הקב"ה, ולכן לא הגיע להם המכה... ומפני קנין המעלה הזאת, שהוא דבר חידוש שלא היה בכל המכות, צוה להקריב קרבן פסח [שמות יב, ו]. כי מאחר שלא היו ישראל אפשר להיות נצולים מן מכות בכורות כי אם על ידי שהם נחשבים של הקב"ה, והם לחלקו, צוה להם להקריב קרבן זה. כי באיזה ענין הם שלו... כי אם להקריב לפניו לעבוד לו, ובעבודה הם שלו. וכיון שבעבודה הם שלו, לכך לא הגיע להם מכת בכורות כלל. ומפני כך נקרא הקרבן הזה [שמות יב, כז] 'פסח', כתרגומו [שם] 'חייס', שהוא לשון רחמנות. וביאור ענין זה, שכיון שאתם חלקו של הקב"ה, הוא מרחם וחס על אשר לו שלא יאבד. וזהו ענין פסח כאשר תבין". וראה להלן הערה 43.
(11) יש בדבריו אלו רמז לכך שקרבן פסח נקרא "עבודה" סתם, וכפי שכתב למעלה פ"ס [שפט.]: "הרי דוקא בקרבן זה כתיב [שמות יג, ה] 'ועבדת את העבודה וגו'', נקרא קרבן זה 'עבודה' סתם". וכן כתב בגו"א שמות פי"ב אות יב [קצא.]. ובביאור הדבר כתב בדרשת שבת הגדול [קצו:]: "כי תחילת בריאת האדם הוא לעבוד השם יתברך... הפסח שהוא עבודת השם יתברך בפרט, כי הפסח נקרא עבודת השם יתברך, שכך כתיב 'ועבדת את העבודה זאת וגו''. ועוד כתיב אצל הפסח [שמות יב, כו] 'מה העבודה הזאת לכם'... כי הפסח בא בשביל שישראל ראוים לעבוד השם יתברך... ולכך הפסח שהוא בשביל דבר זה הוא 'עבודה' נקרא, כי בשביל זה הם עבדים לקב"ה, וחייבים לעבוד לו". ולמעלה פל"ח בכת"י [תצד:] כתב: "זה הקרבן הוא עבודת הקב"ה בפרט... שקרבן זה בא על שם שפסח על בתי ישראל והציל את ישראל, והרג בכורי מצרים, והוצאנו מתוכם, ובזה הוא אלקי ישראל... ובשביל זה קרבן זה כמי שנותן מס למלך, שמורה המס על שהמלך הוא מלכו, כך קרבן זה מורה שהקב"ה אלקיו והוא עבד לו, ובשביל שהיה אלקיו וקנה אותם לעבדים במצרים, הציל אותם וגאלם. וזה שהזכיר הקרבן הזה בשם 'עבודה'... וכל זה מפני שבא הקרבן הזה על שהוא אלקי ישראל וגואלם, שגאל אותם מבין מצרים, ועל זה מביאים לו הקרבן, ולכך נקרא הפסח עבודה בפרט". הרי ש"עבודה" סתם מורה על עבדות אל ה'. וכן כתב בהקשר אחר בגו"א במדבר פ"ד אות כא [נו.]: "וכל הנך נקראים 'עבודה', מפני שהם כמו העבד המשרת לאדון, ולפיכך נקרא זה 'עבודה'", ושם הערה 80. <b>ובפחד יצחק פסח</b>, מאמר מב, כתב: "כל תנועה מתנועת הגוף והנפש אשר על ידה האדם מפנה את עצמו כלפי יוצרו נכנסת היא בכללה של עבודת השם. ובאמת לא מצינו בתורה שום מצוה פרטית אשר תקרא בשם 'עבודה' סתם. יוצא מן הכלל הוא מצות לילה ראשונה של חג הפסח. מפורש הוזהרנו על מצות הלילה הזה בציווי של סתם 'עבודה'... ישנה עבודת עבד הנעשית על דעת הרב מפני שהעבד נמצא כבר ברשות רבו. וישנה עבודת עבד הנעשית על דעת הרב בכדי שעל ידי עבודה זו יכנס העבד לרשות רבו, שכן שנינו [קידושין כג:] שהעבדים נקנים על ידי מעשה של עבודה לאדוניהם. והוא הדין והיא המידה בעבודת השם... והרי פשוט הוא כי אף על פי שהפעולה החיצונית של שמוש שהעבד עושה לרבו אחת היא, בין שהשמוש הזה הוא במי שהיה עבד מכבר, ובין במי שמקנה עצמו בשמוש הזה לעבד, מכל מקום אין השיווי הזה אלא בחיצוניות הפעולה. אבל בפנימיות מהלך הנפש אין ענינם של שני השמושים הללו שווים כלל וכלל. ממש כמו כן חלוקה היא ההרגשה בקיום מצות הלילה הזה, מן ההרגשה בקיום המצות בכלל; מפני שמצות הלילה הזה בעיקרן הן שימוש של הכניסה לרשות האדון. המצות של הלילה הזה הן מעשה הקנין של העבדות שחלה עלינו בשעה זו. ומתוך כך הוכתרו מצות הלילה הזה בתואר מיוחד שלא מצינו דוגמתו בשאר מצות, ונקראו בשם 'עבודה' בסתם, 'ועבדת את העבודה הזאת'" [הובא למעלה פל"ה הערה 32, ופ"ס הערה 69]. <b>וראיה גדולה</b> יש לכך [שקרבן פסח היא עבודה של תחילת הכניסה לרשות האדון]; אמרו חכמים [שבת פז.] "תניא, שלשה דברים עשה משה מדעתו, והסכים הקב"ה עמו; הוסיף יום אחד מדעתו, ופירש מן האשה, ושבר את הלוחות... שבר את הלוחות, מאי דריש, אמר, ומה פסח, שהוא אחד מתרי"ג מצות, אמרה תורה [שמות יב, מג] 'וכל בן נכר לא יאכל בו', התורה כולה כאן, וישראל מומרים, על אחת כמה וכמה". ובגו"א שמות פל"ב אות יח [תמ:] כתב: "יש להקשות על קל וחומר זה, דדיו לבא מן הדין להיות כנדון [ב"ק כד:], דמה פסח אינו אסור למשומד הלימוד, רק האכילה, ואם כן לימוד התורה למשומד גם כן מותר, ולמה שבר את הלוחות, שהרי אינם אסורים בלימוד התורה, אף על גב שהם אסורים בפסח... אין זה קשיא, כי יש לך לדעת דנתינת הלוחות להם הוא <b>מעשה מחדש</b> לקבל הלוחות, והם אסורים בו מכח קל וחומר דפסח, שהיא מצוה אחת, ואין למשומד זכות בלוחות שהם התורה... ולא דמי מה שהמשומד מותר בתורה, דשם אינו עושה דבר חדש, שהרי כבר היה לו התורה, אבל ליתן הלוחות מחדש להם, הנתינה אסורה להם מקל וחומר דפסח, שאסור המשומד לעשות המצוה". סָתַם הגו"א ולא ביאר מדוע בנקודה זו ["נתינת הלוחות להם הוא מעשה מחדש לקבל הלוחות"] שוה קרבן פסח לנתינת הלוחות, דמה "מעשה מחדש" יש בקרבן פסח. אך לפי מה שנתבאר כאן הדבר מחוור היטב; מצות קרבן פסח היא שבכל שנה ושנה ישראל חוזרים לנקודת התחלתם ["המצות של הלילה הזה הן מעשה הקנין של העבדות שחלה עלינו בשעה זו" (לשון הפחד יצחק הנ"ל)], ושפיר יש בקרבן פסח "מעשה מחדש" כמו שיש בנתינת הלוחות.
(12) למעלה בכת"י לפ"ס [שעו] הקדים לנושא זה את הדברים הבאים: "ומפני שהקרבן הזה הוא שמורה כי ישראל הם חלק הקב"ה, היה הקרבן הזה בא על הענין המורה על הכונה הזאת". ופירושו שקרבן פסח מורה על היות ישראל אומה יחידה, וכמו שמבאר והולך [ומלשונו משמע שמבאר לשון המקרא (שמות ו, ז) "ולקחתי אתכם לי לעם והייתי לכם לאלקים"].
(13) אודות שהאומות עומדות בסוד הרבוי, ראה למעלה פס"ט הערה 154, ונתיב העבודה פ"א [א, עח.].
(14) אודות שהרבוי לא מצטרף אל האחד, כן כתב בגו"א בראשית פכ"ח אות יז [ס:], בביאור דברי רש"י [בראשית כח, יא] שהאבנים שהיו תחת לראשו של יעקב "התחילו מריבות זו עם זו, זאת אומרת 'עלי יניח צדיק את ראשו', וזאת אומרת 'עלי יניח', מיד עשאן הקב"ה אבן אחת" [לשון רש"י שם], וז"ל: "כי יעקב עיקר האחדות... ומפני זה היה המחלוקת של האבנים, כי דבר שהוא נבדל הוא אחד מכל צד, ולא יצטרף אליו רבוי כלל, רק אחדות, לכך היה המריבה 'עלי יניח צדיק את ראשו'. והבן למה היה רוצים שיניח הצדיק את הראש, כי שם הנשמה של יעקב קדושה ונבדלת, ואין ראוי לה רק דבר אחד, כמו שראוי לדבר שהוא שכלי... ובשביל כך היה מריבה, כי היה כאן רבוי גשמיים, הם האבנים, אשר הניח תחת מראשותיו, שזה אמר 'עלי יניח צדיק את ראשו', כי הדבר השכלי יש בו אחדות ואין בו רבוי, וכאן מפני רבוי האבנים היה מחלוקת. אבל בדבר שהוא גשמי שייך שפיר רבוי, כי הגשם מתרבה". ושם פל"ג אות טז [קסד:] כתב: "כי כאשר קנה יעקב באותו לילה מעלתו שיהיה קדוש נבדל, ובדבר שהוא נבדל מן הגוף אין רבוי וחלוק. ולפיכך אילו היה אדם אחר, אפשר היה לרבוי אבנים שיהיו תחת ראשו, כי כל גוף וגשם יש בו רבוי גם כן. אבל יעקב מעלתו נבדלת מן הגשמיות, ולפיכך אי אפשר לו להתחבר לו אבנים ביחד... כי אין ראוי אל הנבדל רבוי החלקים, שאין רבוי בנבדל, ולא יצטרף אליו רבוי". ובתפארת ישראל ס"פ מ [תרלד.] כתב: "ישראל זווג לשבת... מאחר שהשבת הוא אחד, אם היה מתחבר לדבר שאינו אחד, הוה יוצא מן אחדותו כאשר מתחבר לדבר שאינו אחד. ולכך השם יתברך שהוא אחד, יש לו חבור אל ישראל, שהם אחד". וכן כתב בנצח ישראל פ"י [רמח:], ויובא בהערה הבאה. <b>וצרף לכאן</b> את מאמר חכמים [פסחים קיח.] "בשעה שהפיל נמרוד הרשע את אברהם אבינו לתוך כבשן האש, אמר גבריאל לפני הקב"ה, רבונו של עולם, ארד ואצנן ואציל את הצדיק מכבשן האש. אמר לו הקב"ה, אני יחיד בעולמי, והוא יחיד בעולמו. נאה ליחיד להציל את היחיד". ובפחד יצחק, אגרות וכתבים, אגרת נה, כתב: "עלינו לדעת כי זה שכנסת ישראל קרויה היא 'יחידה ליחדך' [בפיוט "אום אני חומה" להושענא רבה], עומק הכוונה בזה הוא דאלה שני היחודים הם כרוכים ומעורים ותלויים זה בזה, 'יחידה ליחדך'". ובודאי שיש לצרף לכאן דבריו למעלה פמ"ג [ריט:], שכתב: "זה כבר התבאר פעמים הרבה בזה הספר, כי החילוק הוא דבר גשמי, והאחדות הוא ענין אלקי, כי אחדות הוא שייך אל ענין נבדל מגשם, והחילוק והפירוד תמיד לגשמי". וכל רבוי הוא מורה על חילוק ופירוד, וכמו שכתב בנצח ישראל פ"ה [פא:]: "הרבוי הוא מכח חילוק ופירוד, כי הדבר אשר הוא מתאחד אין שייך בו רבוי, כי לא יתרבה רק המחולק והנפרד". לכך מן הנמנע שהקב"ה יבחר בכלל האומות, כי מן הנמנע שהנבדל יבחר בחילוק ופירוד [ראה למעלה פ"ס הערות 32, 33, וש"נ].
(15) לשונו למעלה פ"ס [שעח.]: "ומפני שהשם יתברך לקח ובחר בישראל בפרט מכל האומות להיות שלו, מורה בזה שהוא יחיד, שכיון שהוא יחיד בוחר באומה יחידית, לא בכלל האומות, שזה נותן ענין האחדות להיות לו עם מיוחד. שאם אין כאן אחדות, לא היה בוחר באומה יחידית. אלא שהוא יחיד, בוחר ביחיד. וזאת העבודה היא עבודה מאומה יחידה למי שהוא אחד". ובהמשך הפרק שם [שפז:] כתב: "כלל הדבר, כי ראוי שיהיה הפסח קרבן אחד, מפני שהוא מורה על השם יתברך שהוא אחד, כי העבודה הזאת שיש לישראל היא מצד האחדות שהוא יתברך אחד, ולכך בחר באומה יחידי גם כן, כיון שהוא יחיד". ובנצח ישראל פ"י [רמח:] כתב: "ואיך לא יהיה דבר זה, כי השם יתברך שהוא יחיד בעולם, איך לא יהיה לו בעולם אומה השייכת לו, ויש לה התיחסות אליו, שהיא גם כן אומה יחידה בעולם הזה, כמו שהוא יתברך יחיד. והם ישראל, שעליהם נאמר [ש"ב ז, כג] 'ומי כעמך ישראל גוי אחד', שיש להם התורה, ובשביל זה הם עם אחד. ולא כמו שאר אומות... אומה כמו זאת, היא שייכת אל השם יתברך, שהוא יתברך אחד [דברים ו, ד]. ואם כן, איך נאמר כי מעלת ישראל בטילה מהם ואינם אל השם יתברך, והרי מוכרח שיהיה נמצא אומה יחידה בעולם שהיא אל השם יתברך". <b>ולמעלה בכת"י</b> לפ"ס [שעז] כתב: "כמו שהוא יתברך אחד, וכך יהיה עובדים לפניו בקרבן אחד. ואם לא כן, בכל מקום מוקטר ומוגש לשמו יתברך [עפ"י מלאכי א, יא], והכל עובדים לפניו, ומה יהיה ישראל יותר נחשבים בעבודתם. אלא שזה חילוק יש; כי ישראל עובדים לו במה שהוא אחד, כלומר עבודה המורה על היחידות, אבל שאר האומות אין העבודה לפניו במה שהוא אחד. וכאשר ישראל עובדים לפניו בעבודה שהיא אחת, הנה זאת העבודה בעצם להשם יתברך במה שהוא אחד, לא ישתתפו כן שאר הנמצאים. נמצא כי ישראל הם להשם יתברך בודאי במה שהם עובדים לפניו בעבודה המיוחדת, ואין שאר האומות עובדים בעבודה מיוחדת והמתיחסת לו יתברך. וכמו שהוא יתברך אחד, כן ראוי במה שעובדין לו אחד". וראה להלן הערה 51. <b>ויש בזה</b> הטעמה מרוממת; נאמר [דברים ד, לט] "וידעת היום והשבת אל לבבך כי ה' הוא האלקים בשמים ממעל ועל הארץ מתחת אין עוד". וכן רחב הזונה אמרה [יהושע ב, יא] "ונשמע וימס לבבנו וגו' כי ה' אלקיכם הוא אלקים בשמים ממעל ועל הארץ מתחת", אך לא אמרה גם את התיבות "אין עוד". ושמעתי מבני הרה"ג רבי יחזקאל שליט"א שאמר משמו של מו"ר זצ"ל לבאר, שרק לישראל יש את האפשרות לומר "אין עוד", כי ישראל שייכים לאחדות ה', וכמבואר כאן, לכך בידם להבין ולהשכיל שהבריאה כולה בטילה אל אחדותו יתברך, ו"אין עוד". אך בני אומות העולם אינם שייכים לאחדותו יתברך, לכך האפשרות לומר "אין עוד" נעולה בפניהם. וכן כתב להדיא בנר מצוה [י:], וז"ל: "ישראל, אשר האומה הזאת נבראת לכבוד השם יתברך, וכדכתיב [ישעיה מג, כא] 'עם זו יצרתי לי תהלתי יספרו'. ואלו ארבע מלכיות שנחלו המלכות מן ישראל הם מבטלים כבודו יתברך בעולם הזה התחתון. כי אף ימצא בהם דבר מה שנותנים כבוד לשמו יתברך... הלא לא מעוקצם ולא מדובשם השם יתברך חפץ, כי עיקר כבודו מה שהוא יתברך אחד בעולמו ואין זולתו, דבר זה ממעטים האומות. ולא נבראו לזה רק ישראל, שהם עם אחד". והדברים נפלאים, וראויים למי שאמרם [הובא למעלה פ"ס הערה 34].
(16) כי שחיטת קרבן פסח היא אחר חצות, שנאמר [שמות יב, ו] "ושחטו אותו כל קהל עדת ישראל בין הערבים", ופירש רש"י [שם] "בין הערבים - משש שעות ולמעלה קרוי 'בין הערבים', שהשמש נוטה לבית מבואו לערוב". ובמשנה [פסחים סא.] אמרו "שחטו לפסח קודם חצות פסול, משום שנאמר 'בין הערבים'".
(17) לשונו למעלה פל"ה [תרלט.]: "וכן [שמות יב, ו] 'ושחטו אותו בין הערבים', קודם ערב של הלילה, ואחר היום שעבר, שכבר כחו תש. נמצא ש'בין הערבים' פירושו אחר חצות [פסחים סא.], שאז היום שעבר כחו תש, וערב של לילה עדיין לא היה. ודוקא שחיטת הקרבן בזמן הזה, כי זה מורה גם כן על האחדות. ודבר זה הוא דבר מופלא מאוד, כי בין הערבים הוא בין היום שעבר ובין היום שבא, ואינו שייך ליום שעבר, שהרי כבר היום מתחיל לערוב. ואינו מן היום שבא, שעדיין לא התחיל לבא. ולפיכך זה הזמן מיוחד לעצמו, ואינו שייך ליום שעבר ולא ליום הבא, ולפיכך באותו זמן ראוי לשחוט הפסח שהוא לאל מיוחד, ואין לו שתוף. ולפיכך כתיב 'בין הערבים וגו'', וכל דבר שהוא בין שני דברים אינו שייך לאחד מהם, ודבר זה ידוע מאוד". ולמעלה פל"ו [תרסא.] כתב: "וכן מה שנשחט בין הערבים, הוא זמן מיוחד, שאינו לא מן יום שעבר, ולא מן הלילה, ומורה זה על זמן מיוחד בפני עצמו. לכך בו ראוי שיהיה שחיטת הקרבן למי שהוא מיוחד. ופירוש זה הוא מחזיק הפירוש אשר פירשנו בספר גור אריה [שמות פי"ב אות יד] בלשון 'בין הערבים', שרצה לומר הזמן שהוא בין הימים, דהיינו בין היום שעבר ובין היום שיבא, ועיין בספר גור אריה בפרשת בא, שם מבואר באריכות". ולמעלה פ"ס [שצ.] כתב: "וכן שחיטת הקרבן אחר חצות, מורה זה על האחדות, כמו שהתבאר למעלה בפרק שלשים וששה, כי אין לכפול הדברים". ולמעלה בכת"י לפל"ה [תפב.] האריך טובא בביאור מושג של "בין הערביים", ובתוך דבריו כתב: "אותו זמן מיוחד שחיטת פסחים, כי מאחר שהוא בין שני הזמנים הוא זמן שהוא אחד, כי אינו לגמרי מיום שאחריו ואינו לגמרי מיום שלפניו, והוא זמן מיוחד בפני עצמו. וזה שאנו אומרים במנחה בשבת בתפילה 'אתה אחד ושמך אחד', כי זה הזמן מורה על האחדות, כאשר תבין. ומפני זה אז הוא זמן שחיטת הפסחים... כי 'בין הערבים' הוא בין הערב שיבא ובין הערב של אתמול" [ראה למעלה פל"ה הערה 75, ופמ"ג הערה 78]. <b>ודע</b>, שלמעלה פל"ו [תרסב.] כתב טעם שני לזמן של "בין הערבים", וכלשונו: "ועוד יש לומר מה שנשחט בין הערבים, כי היום מתיחס אל המציאות, והלילה אל ההעדר, וזה ידוע. וכל הנמצאים נפסדים, והוא יתברך אחד בלבד קיים, ובשביל כך הוא יתברך אחד, מפני שכל הנמצאים נפסדים שבים אל מי שבראם. ומתחלת הערב השמש, שהחמה מתחלת בשקיעה, הוא התחלת הפסד והעדר האור, ואז ישחט הפסח לשמו, שהוא אחד, שזה הזמן מורה על אחדות, כאשר הנמצאים נפסדים, והוא קיים נצחי. וכל הנמצאים בעולם עם התחלת השקיעה הם נוטים עם הערב היום אל השינה, והיא כמו מיתה והעדר, והחושך כמו העדר הנמצאים, והוא יתברך נצחי, ולכך אז הוא ראוי להקריב קרבן הפסח. ובזה תבין מה שאנו אומרים בתפלת המנחה בשבת 'אתה אחד ושמך אחד', כי זה הזמן מורה על אחדות ביותר, שכל הנמצאים נפסדים, כמו שהתבאר".
(18) כפי שכתב למעלה בתחילת הפרק [לפני ציון 3].
(19) "לו" - לקרבן פסח.
(20) לשונו למעלה פל"ה [תרלח.]: "ועוד תמצא בפסח מה שלא תמצא בכל שאר הקרבנות כי אם בחטאת, ש'כל הזבחים שנשחטו שלא לשמן כשרים, חוץ מפסח וחטאת' [זבחים ב.]. והיינו שצריך הקרבן שיהיה מתחלתו מיוחד לקרבן זה, ואם נשחט לשם קרבן אחר פסול, כמו שהוא פסול אם לא נמנה עליו מתחלתו, כך פסול אם לא שחטו לשם קרבן פסח. שכל דבר בפסח צריך שיהיה מיוחד, ולא משתתף עמו דבר אחר". וראה הערה הבאה.
(21) פירוש - הואיל והקרבן הוא אל ה' במה שהוא אחד, לכך גם הקרבן עצמו צריך להיות "אחד", ללא שיתוף והצטרפות של דבר אחר. והרמב"ם [הלכות פסולי המוקדשין פט"ו ה"ד] פסק "חטאת ששחטה לשם זבח אחר... פסולה... אבל אם שחטה לשם חולין הרי זו כשירה" [מקורו בזבחים ג.]. ועם כל זה בהמשך הפרק שם [הלכה יא] פסק "הפסח ששחטו במחשבת שינוי השם, בין ששינה שמו לשם זבח אחר, בין ששינהו לשם חולין, פסול, שנאמר [שמות יב, כז] 'ואמרתם זבח פסח הוא לה''". והאחרונים תמהו מה מקורו לומר שקרבן פסח ששחטו לשם חולין פסול [עיין משנה למלך שם בשם ברכת הזבח (זבחים ג.)]. ובספר לקוטי הלכות למרן הח"ח זצוק"ל הביא בתחילת הספר לזבחים את הסכמתו של המהרש"ם, שמצא את מקורו של הרמב"ם בירושלמי פסחים פ"ה ה"ב, וכמו שכתב הרמב"ם בפיה"מ על פסחים פ"ה מ"ב, וז"ל: "ואמרו בירושלמי מנין שאין שוחטין את הפסח אלא לשמו, שנאמר [שמות יב, כז] 'ואמרתם זבח פסח הוא לה''". והוסיף המהרש"ם שכבר ידוע שדרך הרמב"ם לפסוק כמה פעמים כירושלמי ולא כבבלי. והחפץ חיים שם שיבח את המהרש"ם על מציאתו [ונו"נ בדבריו]. ולפי דבריו כאן מאוד יוטעמו דברי הרמב"ם, כי כל סוג של השתתפות בק"פ אסורה, בין של קרבן אחר, ובין של חולין. <b>ובקובץ "ישורון"</b> בסוף כרך כח [עמודים תתקנו-תתקנט] נמצאים דבריו של הגאון רבי משה אברהם פטרובר שליט"א בענין זה, ונביא כאן את מסקנת דבריו, ז"ל: "הנה כמעט בכל מקום שמוזכר חיוב הקרבת קרבן פסח, מודגש שהפסח הוא לה'. וכך נאמר בפסח מצרים [שמות יב, יא] 'ואכלתם אותו בחיפזון פסח הוא לה''. וכן שם בחיוב קרבן פסח לדורות [שמות יב, כז] נאמר 'והיה כי יאמרו אליכם בניכם מה העבודה הזאת לכם ואמרתם זבח פסח הוא לה''. וגבי גר שמתגייר נאמר שם [פסוק מח] 'וכי יגור אתך גר ועשה פסח לה''... ונראה שענינו של קרבן פסח הוא שע"י הקרבן שישראל מקריבים לה' הם מקבלים עליהם להיות עבדי ה', ולכן קרבן פסח נקרא בתורה 'עבודה'. ובזה נראה לבאר מדוע פסח ששחטו לשם חולין נחשב בכלל שינוי השם, מה שאין כן בקרבן חטאת. כי קרבן חטאת שעיקר ענינו לכפרה, לא נחשב שינוי השם אלא במחשב לשם כפרה אחרת. אך קרבן פסח, שעיקר ענינו הוא ההקרבה לגבוה, שבזה האדם מורה שה' הוא אלקיו והוא עבדו, הרי אם חושב לשם חולין הוא בכלל השינוי שפוסל את הקרבן. ובזה מדוקדקים דברי הרמב"ם שלמד את הדין של שינוי השם בפסח, בין שמשנה לשם קרבן אחר, ובין שמשנה לשם חולין, הקרבן פסול ממה שנאמר 'ואמרתם זבח פסח הוא לה''". עמוד והבט כיצד דברים אלו מבארים עד למאוד את דברי המהר"ל כאן, שבקרבן פסח נאסר כל שיתוף של דבר אחר. והדברים מאירים [הובא למעלה פל"ה הערה 70].
(22) ראה למעלה ציון 4.
(23) לשונו למעלה פל"ה [תרלו:]: "וכן מה שצריכים להיות נמנים עליו קודם שחיטה [ראה למעלה הערה 4], כדי שיהיה מיוחד לכל אחד ואחד קרבנו, שקרבן הפסח מורה על מי שאנו עובדים לו עבודה הזאת, שהוא אל אחד, לכך ראויה זאת העבודה שיהיה הכל מיוחד. ואם לא היה נמנה כל אחד עליו, לא היה הקרבן מיוחד לכל אחד ואחד". ושם [הערה 63] התבאר שלשונות "אחד" ו"מיוחד" בני חדא בקתא אינון.
(24) לשונו למעלה פל"ו [תרנט:]: "וצוה לאכול אותו 'צלי אש'... שכבר אמרנו שקרבן זה צוה הקב"ה להורות על שהוא יתברך יחיד בעולמו, ולפיכך כל המעשים מן קרבן זה נמשכים אחר ענין זה, להורות על האחדות... וצוה הקב"ה גם כן שיאכל צלי אש, כי בשר מבושל הוא נפרד לחלקים על ידי בשול, אבל צלי הוא מתקשה ונעשה אחד". וראה הערה הבאה.
(25) לשונו למעלה פל"ו [תרס:]: "כי בשר מבושל הוא נפרד לחלקים על ידי בשול, אבל צלי הוא מתקשה ונעשה אחד. וכן צוה שלא יאכל ממנו נא, שלא נצלה כל צרכו [רש"י שמות יב, ט], לפי שזה אינו אחד, כי אם על ידי צלי". ולמעלה פ"ס [שפה.] כתב: "כי הבשול במים או בשאר משקין, חלקיו מתפרדין על ידי הבשול ומתחלקין, אבל צלי אש, מכח האש, אדרבה, נעשה הבשר אחד, כי האש מוציא הרוטב, ונעשה הבשר קשה ואחד, לא כן כאשר מתבשל במים, שנעשה פירורים". ובדרשת שבת הגדול [קצז:] כתב: "'אל תאכלו ממנו נא ומבושל כי אם צלי אש' [שמות יב, ט], כי הבשר שהוא מבושל נעשה פרורים מחולקים עד שנחלק לגמרי, רק צלי אש, כי כל זמן שהוא צלי נתקשה ונעשה חלקיו אחד, ולפיכך צלי אש דוקא". ובאוצרות יוסף [לגר"י ענגיל, דרוש ד אות כג] כתב: "הנה מצות פסח צלי אש ולא בישול, דבישול מרכך, שניות. מה שאין כן צלי אש מקשה, ונעשה גוף אחד, אחדות, כמו שכתב מהר"ל בגבורות" [הובא למעלה פל"ו הערה 71, ופ"ס הערה 54].
(26) ראה למעלה פע"ב הערה 23 אודות שהדק הוא רוחני, ולכך כלי זכוכית דומים לתורה.
(27) אודות שמספר שתים נחשב היפך לאחדות, כן כתב למעלה פ"ט [תצג.]: "השנים נקראו 'שנים' מפני השניות, וכל שניות אין בו אחדות". ולמעלה פס"ט [לאחר ציון 141] כתב: "מספר שנים אין זה אחדות". ובנצח ישראל פמ"ה [תשסג:] כתב: "כי השנים הם כנגד שני הפכים, שהם שנים, והם מחולקים, ואין להם אחדות כלל. ולכך שנים יש בו רבוי, ואין בו אחדות, אחר שהם נגד שני הפכים אשר לא יתאחדו". ובדר"ח פ"ג מ"ג [קה:] כתב: "כי שנים הם מחלוקים, ואין למספר זה מאחד כלל. ולפיכך לא תמצא מספר שנקרא לגמרי על שם רבוי כמו 'שנים', במ"ם הרבוי, כי שנים תחלת הרבוי". ואמרו חכמים [גיטין נו:] שהיתוש שניקר במוחו של טיטוס היה כמשקל גוזל בן שנה, ועיין בנצח ישראל פ"ה [קכח:] בביאור הדבר [ראה למעלה פנ"א הערה 141, פ"ס הערה 41, פס"ט הערה 142, ופ"ע הערה 145].
(28) ואם הוא יותר מבן שנה אינו נחשב "שה", אלא "פלגס" [פרה פ"א מ"ג], והתפארת ישראל [שם] כתב: "פלגס - נוטריקון פלג גס, רצה לומר חצי גסה", הרי שאין גופו דק. ובגו"א שמות פי"ב אות י [קפט:] כתב: "יותר מבן שנה איך הוא כשר לפסח, דלא הוי שה כלל, דהרי בן י"ג חודש הוי פלגס, ואינו כלל שה". ולמעלה פ"ס [שפא.] כתב: "וכן 'שה תמים בן שנה', מפני כי בן שנה הוא אחד בשנים, ואם היה ב' שנים, היה יוצא מן האחדות, וכל הדברים האלו נמשך לענין האחדות. ודוקא שה ולא עגל ["הפסח אינו בא עגל וחיה, דכתיב (שמות יב, ה) 'שה מן הכבשים ומן העזים'" (רש"י בכורות יב.)], כי שה לדקותו נחשב אחד לגמרי. אמרו ז"ל [ויק"ר ד, ו] 'שה פזורה ישראל' [ירמיה נ, יז], למה נמשלו ישראל לשה, מה שה אם הוא לוקה באחד מאבריו, וכולו מרגיש, אף ישראל, אחד חוטא, וכולם מרגישים. שהרי עכן היה אחד וחטא, וכל ישראל היו מרגישים. וביאור הדבר הזה כי השה לדקות טבעו ואינו בעל חומר גס ועב, כי דבר שהוא חמרי, כמו השור והחמור או הדבר שהוא דומה לו, יש בו ענין חמרי, והחומר מתחלק, ואין בו ענין האחדות. אבל השה טבעו דק ויש לו מזג דק, אינו חומרי, לכך אם נלקה באחד מאבריו כולו מרגיש. וכך ישראל, בעבור שישראל מפני שהם רחוקים ממדריגת החומר, אבל מדריגתם מדריגה רוחנית אלקית, ולפיכך אחד חוטא וכולם לוקים, כי המדריגה הזאת לא תתחלק, והחילוק הוא מצד החומר. וזה שצוה שיהיה הקרבן הזה 'שה תמים', כי התמימות והשלימות הוא אחדות, כדכתיב [שמות כו, ו] 'והיה המשכן אחד'. ופירושו כאשר היה שלם, אז היה נחשב אחד, שהרי החלק אינו שלם ואינו אחד, ודבר זה מבואר". <b>הנה ביאר</b> כאן הטעם שהתורה קבעה שיהיה קרבן פסח [שמות יב, ה] "שה תמים זכר בן שנה". אך למעלה פ"ב [קפא.] כתב: "יש מצוה שהיא 'חוק', כמו שמצות הפסח דוקא שה ולא בקר, בן שנתו ולא בן שתים, ודבר זה חוק שאין טעם בדבר". ולכאורה זה נגד דבריו כאן שביאר הטעם לכך כדי שק"פ יהיה בסוד האחדות. אך אין זה קשיא, כי כבר השריש שגם לחוק יש טעם, אך אין טעמו נגלה לגמרי, וכמו שכתב בגו"א ויקרא פכ"ו אות ב [רמח:], וז"ל: "מפני שהחקות הם דברים שאין טעמם ידוע על אמתתם, ואפשר לאדם להשיג מעט מהם... ומה שאמרו [יומא סז:] כי המצות שהם חקים לא ניתנו טעם שלהם לגלות, אינו רוצה לומר שאין האדם יודע כלל מן המצות, אלא שאין יכול להבין אותם לגמרי, אבל יכול להבין מהם מעט". וכנראה הטעמים שכתב כאן הם בגדר ש"אין יכול להבין אותם לגמרי, אבל יכול להבין מהם מעט" [הובא למעלה פ"ב הערה 35, ופ"ס הערה 52].
(29) ערל אסור בפסח, שנאמר [שמות יב, מח] "וכי יגור אתך גר ועשה פסח לה' וגו' וכל ערל לא יאכל בו". ומשומד אסור בפסח, שנאמר [שמות יב, מג] "ויאמר ה' אל משה ואהרן זאת חקת הפסח כל בן נכר לא יאכל בו", ופירש רש"י [שם] "כל בן נכר - שנתנכרו מעשיו לאביו שבשמים. ואחד גוי ואחד ישראל משומד במשמע". ובגו"א שם אות עג [רמב.] כתב: "ואחד גוי ואחד ישראל. פירוש אף על גב דבכל מקום נאמר לשון 'נכר' על גוי, כאן כתיב 'כל בן נכר', רוצה לומר כל מי שנתנכרו מעשיו לאביו שבשמים, והוא כולל הכל, בין גוי, בין ישראל שנתנכרו מעשיו לאביו שבשמים, לא יאכל בו". ודע שבפרקים למעלה [לה, לו, ס] לא ביאר הטעם לאיסור ערל ומשומד, וכאן הוא המקום היחידי שמבאר זאת.
(30) מבאר ש"בן נכר" איירי במומר לע"ז. וכך פשטות לשון הגמרא [יבמות עא.] "בו המרת דת פוסלת", ופירש רש"י [שם] "דאם המיר דתו ונתנכרו מעשיו לאביו שבשמים, אמר רחמנא 'לא יאכל בו'". וכן הרמב"ם [הלכות קרבן פסח פ"ט ה"ז] כתב "המאכיל כזית מן הפסח... למומר לע"ז... הרי זה עובר בלא תעשה... ו'בן נכר' האמור בתורה זה העובד אל נכר". אמנם הרא"ם [שמות יב, מג] הוכיח מדברי רש"י [שם פסוק מח] ש"אינו רוצה לומר שנשתמד לעבודה זרה, כדכתב הרמב"ם בפ"ט דהלכות קרבן פסח". וכן הרא"ם חזר וכתב [שם פסוק מח]: "פירוש 'בן נכר' לרש"י ז"ל הוא המשומד לאיזו עבירה מן העבירות, לא עבודה זרה כדכתב הרמב"ם בפרק ט' מהלכות קרבן פסח". ובחידושי הגרי"פ לרס"ג [ח"ב לא תעשה קעה] הביא בתחילה שכרא"ם כתב רש"י בשני מקומות [פסחים כח:, וזבחים יח:]. אך הביא שבשני מקומות אחרים רש"י מבאר כרמב"ם [סנהדרין פג: "בן נכר - כהן מומר לעבודת כוכבים, שהוא ערל לב, שנתנכרו מעשיו לאביו שבשמים", ויבמות עא., וכמובא למעלה]. והמהר"ל נוקט כרמב"ם. וכן בנתיב הפרישות פ"ג [ב, קיט.] כתב: "כי המומר הוא שדבק בעבודה זרה".
(31) לשונו למעלה פמ"ז [תע:]: "מפני שהם היו מחללים אחדותו יתברך, שהיו עובדים עבודה זרה". הרי שאחדות הקב"ה עומדת לגמרי כנגד שניות של ע"ז. ומצינו שלשה מאמרי חכמים המורים על יסוד זה; (א) אמרו חכמים [כתובות סח.] "כל המעלים עיניו מן הצדקה כאילו עובד עבודה זרה". ובנתיב הצדקה פ"ב [א, קעב.] כתב: "האדם מרחם על אשר הוא אחיו. ואם מעלים עיניו כאילו אינו אחיו, הרי הוא פורש מישראל, שהם עם אחד. ובשביל שישראל הם עם אחד, יש להם אל אחד, וכמו שאנו אומרים [מנחה של שבת] 'אתה אחד ושמך אחד ומי כעמך ישראל גוי אחד בארץ'. ולפיכך אם מעלים עיניו מן הצדקה, ואינו מרחם על ישראל, הרי הוא יוצא מן מה שישראל הם עם אחד, והם לאל אחד. והיציאה מן האחדות נחשב כאילו דבק בע"ז לגמרי, שהוא יוצא מן האחדות". (ב) עוד אמרו חכמים [שבת קיח:] "כל המשמר שבת כהלכתו, אפילו עובד עבודה זרה כדור אנוש, מוחלין לו". ובח"א שם [א, נו.] כתב: "כי השבת מורה על אחדותו, מה שאין לו זוג. וכאשר משמר השבת כהלכתו, מסולק הוא מן חטא ע"ז, כי אין חטא ע"ז רק שנותן יד לכחות חצונות, והשבת מסלק כל הכחות החצונות, עד שהכל מסולק, והכל שב אל השם יתברך, והוא אחד. וזה מבואר מאוד כי מאחר שהוא מעיד על שהשם יתברך ברא הכל, אם כן מסולק הוא מן כל ע"ז, והכל שב אל מי שברא הכל, ולפיכך אמר אפילו עובד ע"ז כאנוש מוחלין לו... כי כאשר מקיים השבת הוא דבק במדריגה של האחדות לגמרי, עד שבאותה מדריגה אין כאן ע"ז ושניות לגמרי... ודבר זה דוקא כאשר שומר שבת כהלכתה לגמרי מכל וכל, שאז יש לו דביקת באחדותו מכל וכל, עד שהוא מסולק מן ע"ז מכל וכל". (ג) עוד אמרו חכמים [שבת קיט:] "כל העונה אמן יהא שמיה רבא מברך בכל כחו... אפילו יש בו שמץ של עבודה זרה מוחלין לו". ובח"א שם [א, סד:] כתב: "כי הברכה הזאת של 'אמן יהא שמיה רבא' הוא למעלה מעולם הזה. וידוע כי הע"ז הוא השניות דוקא היה בעולם הזה, אבל הברכה הזאת היא מעולם העליון, ושם מסתלק השניות, שם רק אחדות. ולפיכך אף אם בו שמץ ע"ז מוחלין, כאשר מורה כי הש"י אחד מצד עולם העליון, ושם מסתלק השניות, עד שלא ימצא רק אחדות גמור מכל צד". ובגו"א בראשית פמ"ח אות יב [שצט.] כתב: "כי מפני שאין האחדות בעולם הזה, עדיין העבודה זרה בעולם". ובאור חדש פ"ט [תתשעב.] כתב: "בשביל שעשה [המן] עצמו עבודה זרה [מגילה י:], והיה פוגע במה שהוא יתברך אחד". ובח"א לקידושין ל: [ב, קלו:] כתב: "נקרא יצרא דע"ז 'ברזל', שהיצר הזה מן הנפש שממנו מחשבות רעות וזרות של ע"ז לקצץ בנטיעות מה שהוא יתברך אחד, ואין שניות. ויצר הרע של ע"ז מקצץ האחדות, ולעשות לו שניות, ולכך נקרא 'ברזל'". הרי שאחדות ה' עומדת כנגד השניות של ע"ז. והרי כל ענינו של קרבן פסח הוא הפרשה מע"ז, וכמו שנאמר [שמות יב, כא] "ויקרא משה לכל זקני ישראל ויאמר אליהם משכו וקחו לכם צאן למשפחותיכם ושחטו הפסח", ופירש רש"י [שם פסוק ו] "משכו ידיכם מע"ז וקחו לכם צאן של מצוה". <b>וכן מדוייק</b> מלשון הרמב"ן [במדבר טו, כב], שכתב: "כי המודה באלוה זולתו כבר הוא בטל אצלו כל מה שצוה השם הנכבד בין במצות עשה בין במצות לא תעשה, שאם יש אלוה זולתו, <b>יראתו</b> ומצותיו וכל החיוב בהם אינו כלום". ומדוע הזכיר "יראתו" יותר מאהבתו. אך הואיל ובא להורות שעבודה זרה עומדת כנגד אחדות ה', לכך הדגיש שיראתו אינה כלום, כי היראה מורה על התבטלות הכל כלפי העילה [כמבואר למעלה פמ"ד הערה 169], ואם מודה באלוה זולתו, הרי הוא מופקע מיראת ה', כי יראת ה' שוללת שום שיתוף לאלקות. וכן כתב בנתיב התורה פ"ט [שסז.]: "עם יראת השם יתברך אין לשתף שום דבר כלל [לאלקות]". וראה למעלה פמ"ז הערה 196, ופס"ו הערה 134.
(32) לשון המו"נ [ח"ג פמ"ט]: "ויש במילה עוד ענין אחד צריך מאד, והוא שיהיה לאנשי זאת האמונה כולם, רצוני לומר מאמיני יחוד השם, אות אחד גשמי שיקבצם, ולא יוכל מי שאינו מהם לומר שהוא מהם והוא נכרי... וידוע גם כן רוב האהבה והעזר הנמצא באנשים שהם כולם בסימן אחד, ושהוא על צורת ברית". והחינוך [מצוה ב] כתב: "משרשי מצוה זו [של מילה], לפי שרצה השם יתברך לקבוע בעם אשר הבדיל להיות נקרא על שמו אות קבוע בגופם, להבדילם משאר העמים בצורת גופם, כמו שהם מובדלים מהם בצורת נפשותם". והטור [יו"ד סימן רס] כתב: "כי היא אות ברית חתום בבשרנו, ואינה כשאר כל המצות כמו התפילין והציצית, שאינן קבועין בגוף, וכאשר יסירם יסיר האות. אבל המילה היא אות חתום בבשרינו, ומעידה בנו שבחר בנו השם מכל העמים". ואמרו [סנהדרין לט.] "אמר ליה קיסר לרבי תנחום, תא ליהוו כולן לעמא חד. אמר לחיי, אנן דמהלינן לא מצינן מיהוי כוותייכו". והשל"ה [שמות דרוש אתה תצוה, א] כתב: "מעלת אחדות ישראל היא המילה, שכולם חתמו בחותם אחד, וכמו שהשיב רבי תנחום לקיסר כשאמר ליה תא נהוי לעמא חד, אמר ליה לחיי אנחנו מהולים". והמהרש"א [סנהדרין לט.] כתב: "דאנן דמהלינן לא מצינן כו', והוא הטעם הנכון במצות מילה, אות ברית בבשרינו, דלא מצינו ליהוי ככל הגוים". וכן כתב שוב המהרש"א [מעילה יז.] שהמילה היא "להיותם מובדלים בהבדל גדול מן האומות".
(33) לשון הרמב"ם [הלכות מילה פ"ב ה"ב]: "כיצד מוהלין, חותכין את כל העור המחפה את העטרה עד שתתגלה כל העטרה, ואחר כך פורעין את הקרום הרך שלמטה מן העור בצפורן, ומחזירו לכאן ולכאן, עד שיראה בשר העטרה". והפריעה מיוחדת לישראל אף יותר מהמילה, כי אף בני קטורה שמחויבין במילה [רמב"ם הלכות מלכים פ"י ה"ח], מ"מ אינם חייבים בפריעה. והטעם הוא שכן לא ניתנה פריעה לאברהם אבינו [יבמות עא:], ומצות פריעה הלכה למשה מסיני היא [תוספות שם], ולישראל נאמרה הלכה למשה מסיני, ולא לבני קטורה [שאג"א סימן מט, ומנחת חינוך מצוה ב אות א]. נמצא שהפריעה היא בפרט מיוחדת לישראל. <b>ויש להבין</b>, מדוע הביא כאן ענין הפריעה, והרי הערל לא נימול כלל, ובכלל מאתים מנה, שאם לא נימול בודאי שגם לא פרע. ועל כרחך נראה מכך שכוונתו לומר שלערל יש שני חסרונות; הוא לא נימול, והוא לא פרע, ובקשר לקרבן פסח יש חסרון מיוחד במה שלא פרע, מלבד ממה שלא נימול. והמקור לכך הוא בזוה"ק [ח"ג סוף צא:], שאמרו: "בתר דאתגזר אתער עליה אתערותא דרוחא עלאה... ושריא עליה רוחא דההוא עלמא קדישא, כמה דאת אמר [יחזקאל טז, ו] 'ואעבור עליך ואראך מתבוססת בדמיך וגו'', 'בדמיך' בתרי. ואי תימא, התם כד נפקו ישראל ממצרים, דשכיח בינייהו דם פסח ודם מילה, כדין כתיב 'בדמיך חיי', הכא מאי 'בדמיך'. אלא תרין, חד דמילה, וחד דפריעה". הרי שפריעה עומדת כנגד קרבן פסח שהיה ביצ"מ; כמו שביצ"מ היו מילה וקרבן פסח ביחד, כך בהמשך הדורות יש מילה ופריעה ביחד. <b>ודברי הזוה"ק</b> יוסברו היטב על פי צירופם של שני מקורות; (א) דבריו למעלה פל"ה [תרכז.], שכתב: "נתן להם שתי מצות אלו, דם פסח ודם מילה. והיא [המילה] הסרת הערלה, שהוא פחיתות וגנות האדם. ואין דבר גנות ופחיתות כמו הערלה, המבדיל בין השם יתברך ובין האדם. ואחר שהסיר פחיתות וגנות שלו, אז יעבוד לו בודאי, וזה דם פסח, שהפסח הוא עבודתו לו יתברך, ואז ראוים להגאל. אבל שיהיה עובד עם פחיתות וגנות שעדיין בו, אין זה עבודה. לכן נתן להם אלו ב' מצות, המילה והפסח". (ב) דברי הבית הלוי [פרשת לך לך], שכתב: "הנה בעיקר מצות מילה חקרו הראשונים ז"ל אם הוא בגדר הסרת החסרון, דהערלה הוא מום באדם הישראלי, ובמילה מפרידים את החסרון ממנו. או אם הוא הוספת מעלה וקדושה, וכמו כל מצות עשה שהם בקום ועשה, שהם להוסיף מעלה וקדושה לאומה הישראלית... והנראה דנוכל לומר דהני שני בחינות הם בחיתוך ופריעה. דהחיתוך הוא הסרת מעליו הערלה, ובזה מוציא עצמו מכלל הכותים שנקראו ערלים, 'כי כל הגוים ערלים' [ירמיה ט, כה], ובחיתוך הוא מבדיל עצמו מהם. ואחר כך באה הפריעה, והיא לאות ברית קודש להתקשר ולהתקדש בקדושת ישראל <b>להיות עם אחד</b>". והוכיח כן מהרבה מקומות באופן הפלא ופלא, וכתב שם "הרי להדיא דהחיתוך הוא הסרת הערלה, והפריעה הוא התגלות אות הברית" [הובא למעלה פל"ה הערה 29]. נמצא שיחס המילה לק"פ ויחס המילה לפריעה הוא זהה; שניהם בבחינת "סור מרע [מילה] ועשה טוב" [ק"פ ופריעה]. לכך מי שהוא ערל הוא נפסל מקרבן פסח לא רק מחמת העדר המילה, אלא בפרט גם מחמת העדר הפריעה, כי הפריעה שייכת בעצם לקרבן פסח [כמבואר בזוה"ק]. ואם המילה, שאינה שייכת כפריעה לקרבן פסח, העדרה מונע מהערל לאכול קרבן פסח, הפריעה ששייכת בעצם לקרבן פסח, בודאי שהעדרה ימנע מהערל לאכול קרבן פסח. נמצא שהערל נאסר לאכול קרבן פסח מחמת שלא נעשתה בו מילה, וביותר מחמת שלא נעשתה בו פריעה.
(34) כוונתו לספר היצירה [פ"א מ"ג], שאמרו שם "עשר ספירות בלימה, מספר עשר אצבעות, חמש כנגד חמש, וברית יחיד מכוונת באמצע". ובח"א לנדרים לא: [ב, ה.] כתב: "גדולה מילה שנכרתו עליו י"ג בריתות [נדרים לא:]. ודבר זה כי הערלה היא דומה לקליפה... והקליפה מפסקת, וכאשר יסולק הערלה יש כאן ברית לגמרי עם השם יתברך. ואלו י"ג בריתות יש לך להבין מאד, כלומר ברית גמור מכל צד. וזה כי הברית הגמור הוא לאוהב שהוא יחיד, ולא שייך ברית גמור לשני אוהבים, ודבר זה מבואר. ומפני שהמילה היא ברית גמור, נקראת המילה 'ברית יחיד', לומר שהמילה היא ברית גמור. כי לא יתכן שיהיה הברית הגמור לשנים, רק הברית הוא ליחיד, שאם יש לו ברית עם אחר, אין כאן ברית גמור, כי אין חבור לשנים, שצריך שיהיה בעל הברית עם מי שכורת עמו ברית אחד, וזה אי אפשר בשנים, ודבר זה מבואר. ומפני כך אברהם שקבל הברית תחלה נקרא 'יחיד', וכמו שאמרו ז"ל [פסחים קיח.] בענין כבשן האש שהשליכו נמרוד 'נאה ליחיד להציל את היחיד'. וזה מפני הברית הגמור שהיה להקב"ה עם אברהם על ידי המילה שנתנה שתהיה ברית הוא ברית גמור, ואין ברית גמור רק עם אחד, ומספר 'אחד' הוא שלשה עשר, לכך נכרתו י"ג בריתות על המילה, לומר שברית המילה הוא ברית יחיד, שהוא ברית גמור. ועוד יש לך להבין כי אלו בריתות הי"ג הם מצד היחידות, כי הם נגד י"ב גבולים והאמצעי שהוא תוך הגבולים, ועל ידי זה יש קשור וחבור גמור מכל צד, שהם י"ג. אבל שלשה וארבע אין הקשור לגמרי, והבן זה היטב, כי אין לפרש יותר" [הובא בחלקו למעלה פל"ו הערה 147]. ובח"א לב"מ פד. [ג, לג:] כתב: "ראש הגויה הוא יחידי... כנגד הסוף וההשלמה שהוא אחד גם כן, ולפיכך נקרא 'ברית יחיד', כאשר ידוע בחכמה".
(35) פירוש - ברית מילה היא "אחד" הן מצד חבור ישראל להדדי, והן מצד חבור ישראל להקב"ה. לכך ערל מופקע משתי אחדויות אלו, וממילא מופקע מקרבן פסח.
(36) כמו שאמרו חכמים [פסחים לז:] "'אחד מכל קרבן' [ויקרא ז, יד], אחד - שלא יטול פרוס", ופירש רש"י [שם] "ארבעת מינין היו בה של עשר עשר חלות, ומכל מין ומין נותן אחד לכהן, והשאר לבעלים, וכתיב 'אחד', שלא יתן לו פרוסה", הרי ה"אחד" אינו חלק. ולמעלה פ"ג [רד.] כתב: "וידוע שכל שאינו שלם, והוא חלק בלבד, אינו אחד, שיש עוד חלק, ויש בו רבוי". ולמעלה פי"ב [תקעג:] כתב: "כי מי שהוא יחיד אינו חלק, שכל שהוא חלק אינו אחד". ולמעלה פל"ו [תרנט:] כתב: "כבר אמרנו שקרבן זה צוה הקב"ה להורות על שהוא יתברך יחיד בעולמו, ולפיכך כל המעשים מן קרבן זה נמשכים אחר ענין זה, להורות על האחדות. ולפיכך מצותו על ראשו ועל כרעיו". ולמעלה פ"ס [שפ.] כתב: "וזהו עצם הקרבן הזה. לכך היה כל העבודה הזאת בענין אחדות. כי היה מצות הקרבן לאכול אותו על כרעיו ועל קרבו, שאין ראוי שיהיה הקרבן הזה מחולק, רק על ראשו ועל כרעיו ועל קרבו. כי הדבר שהוא מחולק אינו אחד, שהרי יש בו חלקים, אבל דבר שהוא שלם יש בו אחדות, וכל ענין עבודה זאת בקרבן הזה להורות על האחדות".
(37) לשונו בדרשת שבת הגדול [קצז:]: "'ועצם לא תשברו בו', שלא יהיה נחלק בעצמו, כי העצם הוא בנין בעל חי, ולא היה נחלק עיקר בנין בעל חי, שהם עצמות שעליהם נסמך הבעל חי". ואודות שעמידת אדם ובהמה באה מחמת העצמות, כן כתב בנתיב התורה פ"א [מז.]: "העצמות הם... בנין האדם, שעליו נבנה האדם". ושם פט"ו [תרג.] כתב: "כי העצם הוא עיקר קיום האדם, שהאדם נסמך עליו כל בנינו". ובגו"א במדבר פכ"ד אות ח [תה:] כתב: "כי העצם העיקר שעומד עליו האדם". ובנתיב לב טוב ספ"א [ב, ריב:] כתב: "כי העצמות הם עיקר בנין האדם, שנותנים לאדם מציאות, והם חוזק האדם". ובתפארת ישראל פס"ב [תתקעב:] כתב: "העצמות הם עיקר בנינו של אדם, שהגוף נסמך על העצמות, והם חוזק בנינו של אדם". והעצמות נקראו כך משום שהם עצם האדם, וכמו שכתב למעלה פי"ט [קצז.]: "כי כבר ידענו שהזיווג הוא עצם מעצמיו, כמו שאמר [בראשית ב, כג] 'זאת הפעם עצם מעצמי'". ובנצח ישראל פ"ה [קט:] כתב: "היינו דכתיב [משלי טו, ל] 'שמועה טובה תדשן עצם', רצה לומר עצמו של אדם" [הובא למעלה פי"ט הערה 163, ופ"ס הערה 63].
(38) לשונו למעלה פ"ס [שפו:]: "וכן 'ועצם לא תשברו בו' גם כן דבר זה, שאם היה שובר העצם בפסח היה זה חילוק ופירוד דבר שאין צריך לאכילה. כי אף על גב שהוא אוכל הבשר שהוא ראוי לאכילה, אין זה חילוק ופירוד, מפני שהוא עומד לאכילה. אבל שבירת עצמות אין זה לאכילה, ונקרא שבירה ופירוד, ודבר זה לא יתכן לפסח. ועוד, כי שבירת העצם, במה שהוא עצם, שבירתו יותר נקרא פירוד וחילוק".
(39) פירוש - משונה אכילת קרבן פסח שמצות אכילתה היא רק בלילה, ולא גם ביום. ואמרו חכמים במשנה [זבחים נו:] "הבכור והמעשר והפסח קדשים קלים... שינה באכילתן; הבכור נאכל לכהנים, והמעשר לכל אדם, ונאכלין בכל העיר בכל מאכל לשני ימים ולילה אחד. הפסח אינו נאכל אלא בלילה". והתחלת זמן אכילתו היא בתחילת הלילה [תוספתא פסחים ס"פ ב]. ואם עבר ואכל כזית צלי מבעוד יום, מלבד שלא קיים מצותו, עבר על עשה, שנאמר [שמות יב, ח] "ואכלו את הבשר בלילה הזה", ודרשו [פסחים מא:] "בלילה" ולא ביום, ולאו הבא מכלל עשה - עשה. ולמעלה פל"ו [תרנז.] ביאר זאת מחמת שמכת בכורות היתה בלילה, ושם הערה 67.
(40) לשונו למעלה פל"ד [תקפד:]: "כמו שהאור מורה על המציאות, כן החושך מורה על ההעדר". ולמעלה פנ"ז [ש:] כתב: "היושב בחושך כאילו הוא מת, שנאמר [איכה ג, ו] 'במחשכים הושיבני כמתי עולם'". ולמעלה פס"א [תפ:] כתב: "כבר אמרנו לך כאשר היו ישראל במצרים היו נחשבים כעובר במעי בהמה. וכאשר יצאו נחשבו כעובר הנולד. ועל זה אמרו רבותינו ז"ל [פסחים קטז:] שיצאו מאפילה לאורה, רוצה לומר שלא היה להם מציאות בפעל, וזהו האפילה, ואחר כך יצאו לאורה, להיות להם מציאות בפעל". ובדר"ח פ"ג מי"ד [שלח:] כתב: "כי כמה פעמים בארנו לך כי האור והזיו יש לו המציאות ביותר... וכבר ביארנו כי ה'חושך' נקרא כך, מפני שהחושך הפך האור, כי האור נותן המציאות לאחר, והחושך הפך זה. שכל אשר הוא בחושך לא נמצא ולא נראה. והחושך שהוא הפך האור, נקרא 'חושך' שהוא לשון העדר, שהוא הפך המציאות, מלשון [בראשית כב, יב] 'ולא חשכת את בנך', מלשון [בראשית כ, ו] 'ואחשוך גם אנכי', כמו שביארנו זה פעמים הרבה". ובנתיב התורה פ"ג [קלה.] כתב: "כל אור מורה על המציאות, כמו שהשחור, שהוא הפך האור, מורה על ההעדר... כי הכל נמצא באור, ובלתי נמצא בחושך, לכך החושך מורה העדר". ושם ר"פ ד [קסג.] כתב: "עיקר הנהגת המציאות היא היום, שבו האור. אבל הלילה שהוא חושך, הכל בטל". ובח"א לתמיד לא: [ד, קנ:] כתב: "החושך הוא העדר האור, אשר האור הוא המציאות... כמו שהוא לשון 'חושך' מלשון העדר, כמו [בראשית כב, יב] 'ולא חשכת את בנך', פירושו שלא היית מעדיר בנך ממני... לשון 'חושך' בא על העדר, כי כאשר אין אור, בזה יש העדר הכל. כי באור הכל נמצא, ובחושך הכל נעדר, ולכך [נדרים סד:] הסומא נחשב נעדר כמו מת". וזהו יסוד נפוץ מאוד בספריו, וכמלוקט למעלה פל"ג הערה 78, פנ"ז הערה 162, פס"א הערה 61, ופס"ז הערה 183.
(41) לכך "אכילה בלילה" מורה על שני דברים אלו; (א) האכילה היא הקיום [כמבואר למעלה פ"ס הערה 360, ופס"ט הערה 15]. (ב) הלילה הוא ההעדר. והואיל ואיירי באכילת קרבן, זה מורה שהקיום הוא מהקב"ה, כי אכילת הבעלים בקדשים קלים [פסח הוא שלמים (פסחים נט.)] משלחן גבוה קא זכו, וכמו שכתב רש"י [ביצה כא.] "כהנים משלחן גבוה קא זכו - בחזה ושוק, והוא הדין לבעלים בשאר הבשר, כעבד הנוטל פרס מבית רבו, נמצאת כל השחיטה לשם גבוה". ורש"י [סוכה ט.] כתב: "שלמי חגיגה שם שמים חל עליהם לאוסרן עד לאחר הקטרת אימורין, דזכו בהו בתר הכי משלחן גבוה, כעבד הנוטל פרס".
(42) שנאמר [שמות יב, כט-ל] "ויהי בחצי הלילה וה' הכה כל בכור בארץ מצרים וגו' ויקם פרעה לילה הוא וכל עבדיו וכל מצרים ותהי צעקה גדלה במצרים כי אין בית אשר אין שם מת".
(43) פירוש - בלילה של מכת בכורות הגיעה המכה מהקב"ה אל כל העולם, וקיום ישראל נתאפשר רק מחמת שהם מקבלים קיומם מהקב"ה, ואינם שייכים לעולם, וכמבואר למעלה הערה 10. ואודות שאין לישראל שום קיום מעצמם, וכל קיומם הוא מה', כן השריש בנצח ישראל ר"פ יג [שיח.], וז"ל: "כאשר תתבונן במעלת ישראל תדע כי לא דבר זה בלבד מה שישראל חלק השם יתברך... [אלא] כי אין לישראל בעצמם שום מציאות ושום הויה רק בו יתברך. ולא תאמר אף אם הם חלק ה', מכל מקום הם בריאה לעצמם, אל תאמר כך, אבל הם לגמרי אל השם יתברך, עד כי בטל מציאות עצמם אל השם יתברך. ודבר זה נראה באומה הזאת, שעל יחוד שמו וקידוש שמו בעולמו ולקיים תורתו היו מבטלים עצמם ונותנים עצמם לכל מיני הפסד... שזהו ענין קדימת 'נעשה' ל'נשמע' שאמרו ישראל [שמות כד, ז]. כי אין ישראל נמשכים לרצונם כלל, רק לרצון העלה ברוך הוא, והם ונפשם אל השם יתברך, ולא שייך בזה להקדים 'נשמע' ל'נעשה', כאילו היה תלוים בדעתם וברצונם, אבל אינם תולים בדעתם וברצונם כלל... כי אין לישראל מצד עצמם שום מציאות כלל, רק המציאות שיש להם הוא השם יתברך, שנותן מציאות להם, וכל מציאותם וקיומם הוא השם יתברך. ואף כי כל הנמצאים קיום שלהם [הוא מ]השם יתברך, המקיים את הכל, הפרש יש; כי כל הנמצאים אין להם קיום מן השם יתברך מצד אמיתת עצמם, רק דבר שאין אמיתת עצמם, ולפיכך בסוף מגיעים אל ההפסד. אבל ישראל, אמיתת עצמם יש לו קיום מן השם יתברך, ולכך הם מקוימים, ואין הפסד להם. וכל זה נרמז בשם 'ישראל', כי השם הוא בא על עצם הדבר ומהותו, ודבק בשם הזה שם 'אל'". ובנצח ישראל פ"ל [תקפח.] כתב: "ישראל הם לגמרי אל השם יתברך, עד שאין להם מציאות עצמם, רק מצד השם יתברך, שהוא יתברך צורה אחרונה לישראל. כמו שמורה שם 'ישראל', שחתם שם 'אל' בשמם, לומר כי עצם מציאות ישראל מה שהוא אלקיהם, וזולת זה לא היה להם מציאות". ואמרו חכמים [מגילה טז.] "'כי נפול תפול לפניו' [אסתר ו, יג], דרש רבי יהודה בר אלעאי, שתי נפילות הללו למה. אמרו לו, אומה זו משולה לעפר, ומשולה לכוכבים; כשהן יורדין, יורדין עד עפר. וכשהן עולין, עולין עד לכוכבים". ובאור חדש פ"ו [תתרמג.] כתב: "ומה שאמרו בגמרא כי אומה זה משולה לעפר ולכוכבים. ופירוש זה כי 'נפול תפול' משמע נפילה גמורה, עד שאין אחריה נפילה. ודבר זה מפני כי אין אומה כמו זאת ישראל, כי השם יתברך צורה אחרונה להם... ואם אין ישראל עושין רצונו של מקום, השם יתברך מסתלק מאתם, אשר הוא צורה נבדלת להם, ואז הם נופלים לגמרי. וכבר אמרנו כי מורה על זה שם 'ישראל', כי 'אל' הוא אמתת צורתם. וכאשר השם יתברך מסלק כבודו מהם, כאילו יש בטול לשמם, ובטל עצם צורתם, ואז הם נופלים לגמרי. וכאשר הם עולים, עולים עד לרקיע, כי הם דביקים בו יתברך, כאשר מורה שם 'אל' שהוא בשמם" [הובא למעלה פ"ס הערה 18, וש"נ]. וראה להלן "הלכות יין נסך ואיסורו" הערה 17.
(44) כמו שנאמר [שמות יב, כג] "ועבר ה' לנגוף את מצרים וראה את הדם על המשקוף ועל שתי המזוזת ופסח ה' על הפתח ולא יתן המשחית לבא אל בתיכם לנגוף". ומה שמזכיר סיפא דקרא ["ולא יתן המשחית לבא אל בתיכם לנגוף"], ולא רישא דקרא ["ועבר ה' לנגוף את מצרים וראה את הדם על המשקוף ועל שתי המזוזת ופסח ה' על הפתח"], כי ברישא דקרא איירי רק במניעה מצד הקב"ה, שלא יכה את ישראל משום שיפסח על הפתח. וכבר השריש ש"אין ההעדר מפעולת פועל השם יתברך במקבל" [לשונו למעלה פנ"ו (רלו.)], לאמר שאין "סור מרע" נחשב לפעולה, ואין בכך להורות ש"אנחנו מצד השם יתברך בא לנו הקיום". אך בסיפא דקרא איירי בפעולה מצד הקב"ה, וכמו שפירש רש"י [שם] "ולא יתן המשחית - ולא יתן לו יכולת לבא, כמו [בראשית לא, ז] 'ולא נתנו אלקים להרע עמדי'". והגו"א שם אות נא [רכה.] כתב: "לא יתן לו יכולת. דכמשמעו אין לפרש [שה' ימנע מהמשחית לבא, אך לא שיסיר ממנו יכולתו], דמאי רבותא שלא יתן המשחית לבא אל בתיכם". וכוונתו שאין שום רבותא במניעת נזק, כי אין ההעדר מפעולת הפועל, אך יש רבותא בהסרת יכולת המשחית מלבא לבתים, ויש בכך להורות ש"אנחנו מצד השם יתברך בא לנו הקיום".
(45) לשון רש"י [שמות יב, מו]: "בבית אחד יאכל - בחבורה אחת, שלא יעשו הנמנין עליו שתי חבורות ויחלקוהו. אתה אומר בחבורה אחת, או אינו אלא בבית אחד כמשמעו, וללמד שאם התחילו והיו אוכלים בחצר וירדו גשמים, שלא יכנסו לבית, תלמוד לומר [שם פסוק ז] 'על הבתים אשר יאכלו אותו בהם'. מכאן שהאוכל אוכל בשני מקומות".
(46) זהו לשונו הזהב של רש"י [שמות יב, מו], שכתב: "בבית אחד יאכל - בחבורה אחת, שלא יעשו הנמנין עליו שתי חבורות <b>ויחלקוהו</b>". ולמעלה ר"פ לו [תרמד.] כתב: "כבר נתבאר לך כי הפסח מורה על שהוא יתברך אחד. ולכך נצטוו שאסור לאכול הפסח בשני חבורות, שאם כן היה זה חלוק ופרוד, וכל עבודת הפסח מורה שהוא יתברך יחיד. וזה נודע ביציאת מצרים, שהרי עשה הקב"ה עם ישראל נסים ונפלאות במצרים כרצונו, ואין מי יאמר לו מה תעשה, וכל הנסים ונפלאות במצרים להודיע שהוא יתברך יחיד בעליונים ובתחתונים... ומפני זה היה קרבן פסח מורה על אחדותו יתברך". ולמעלה פ"ס [שפ:]: "וכן 'בבית אחד יאכל', כל הענין הזה שאסור לחלק הקרבן לשתי חבורות, או שאסור לאכול אותו בשתי מקומות, דפלוגתא דתנאי הוא במסכת פסחים [פו.]. כל הדבר הזה שיהא מעשה הקרבן ואכילתו בענין האחדות, ולא בענין החלוק".
(47) ראה למעלה הערה 5.
(48) לשונו למעלה פ"ה [רעא.]: "ובמדרש במדבר רבה [יט, א], 'מי יתן טהור מטמא לא אחד' [איוב יד, ד], כגון אברהם מתרח, חזקיה מאחז, יאשיה מאמון, ישראל מאומות. מי עשה כן, מי גזר כן, לא יחידו של עולם, עד כאן. ביארו רז"ל כי המדה נותן כן להיות יוצא טהור מטמא, לכך הכתוב אומר 'לא אחד'. ולמה לו לומר 'לא אחד', רק רצה לומר כי מפני שההפכים יש להם סבה אחת, שאין המציאות מחולק, רק יש להם סבה אחת. וזהו הסבה הראשונה שבאו ההפכים מאתו, ומפני זה יוצאים זה מזה. לכך אמר 'לא אחד', יחידו של עולם המאחד את המציאות, ובשביל שהוא מאחד הכל, לפיכך יוצאים ההפכים זה מזה. שאילו לא היה להם התאחדות, לא היו יוצאים זה מזה. ומצד שהוא יתברך מאחד את המציאות, יצאו זה מזה. ואף המציאות הרע הוא מאחד, והרי דבר זה עמוק מאוד". ובדר"ח פ"ה מט"ז [שצו.] כתב: "כי הוא יתעלה ויתברך הוא המאחד שני הפכים. כי אף אם מחולקים והפכים הם בעצמם, מכל מקום מצד השם יתברך הם מתאחדים, כי הוא יתברך שהוא אחד, הוא סבה לשני הפכים. ומה שהוא סבה לשני הפכים דבר זה בעצמו אחדותו יתברך. שאם לא היה הוא סבה רק לדבר אחד, כאילו תאמר שהוא סבה לאש, ואם כן חס ושלום יש עוד סבה להפך האש, הם המים, שהם הפך האש. ומפני כי הוא יתברך סבה להפכים, הוא יתברך אחד, שהרי אין זולתו, כי הוא סבה אל הכל, ואף אם הם הפכים, והרי בשביל ההפכים אשר הוא סבה להם הוא יתברך אחד. ודבר זה בארנו במקומות הרבה בספר גבורות השם, כי השם יתברך שהוא אחד, הוא סבה להפכים". ולמעלה פ"ס [שצג.] כתב: "ויותר מזה, כי הפך הדבר מה שחשבו [הכופרים], כי הם אמרו כי מן האחד לא יבואו פעולות הפכים, הדבר הוא הפך זה; כי מפני שהוא אחד הוא הכל, שהרי אין בלתו, ולפיכך מאתו באו ההפכים... כי ההפכים הם גם כן הכל בעבור שלא ימצא עוד חלק, ועל ידי הפכים יש הכל. ולפיכך ראוי שיצאו ההפכים מן אותו שהוא מיוחד, כי ראוי שיהיה ממנו הכל, כי ההפכים הם הכל, ואין חוץ מהם". <b>ובנתיב גמילות חסדים</b> פ"ד הביא את דברי הגמרא [ברכות ו:] שהמשמח חתן וכלה כאילו הקריב תודה, וכתב שם [א, קסב.] לבאר: "ומה שאמר כאילו הקריב תודה, פירוש כי התודה כאשר השם יתברך עשה לו נס... מורה כי הוא יתברך אחד בעולמו... ולכך יש להקריב אליו חמץ ומצה [רש"י ויקרא ז, יב], כלומר שראוי להקריב אליו ההפכים, במה שהוא אחד, ומי שהוא אחד כולל הכל, אף שני ההפכים. כי המלאכים, מיכאל ממונה על מים, וגבריאל על אש [במדב"ר יב, ח], ולכך אין אחד [שהוא] הכל. אבל השם יתברך הוא מושל על ההפכים, ולכך מקריבין אליו ההפכים. וזה מורה שהוא אחד. ודבר זה בארנו בחבור גבורות השם. וזה שמשמח חתן וכלה, אשר חתן וכלה זכר ונקבה, גם כן הם הפכים, והשם יתברך מאחד אותם. שהרי היו"ד הוא באיש, והה"א באשה [רש"י סוטה יז.], לומר כי השם מחבר אותם אשר הם הפכים. ודבר זה נחשב כמו הקרבת תודה. כי החמץ והמצה שהם הפכים, כאשר מקריבין אותם אל השם יתברך מורה כי הוא יתברך אחד. וכן כאשר משמח חתן וכלה, ובזה הזיווג שהם הפכים הוא אחד על ידי השם יתברך, אשר הוא מאחד אותם, ובזה השם יתברך הוא אחד" [ראה למעלה פל"ו הערה 18, פמ"ז הערה 74, ופ"ס הערה 82].
(49) להלן [לאחר ציון 59 יתבאר שהמצה מורה על הגאולה, ולאחר ציון 61 יתבאר שהמרור מורה על השעבוד].
(50) על פי הפסוק [דברים לב, לט] "ראו עתה כי אני אני הוא ואין אלהים עמדי אני אמית ואחיה מחצתי ואני ארפא וגו'". ולמעלה פל"ו [תרמז:]: "לפיכך צוה לאכול הפסח הזה המורה על האחדות, 'על מצות ומרורים'; המצה מורה על הגאולה, כאשר ידוע, והמרורים על השעבוד, לומר כי הכל בכחו, שהוא המוחץ והוא הרופא". ולמעלה פ"ס [שצב:] כתב: "ואמרה תורה כי הקרבן הזה שהוא לאל אחד יתברך ויתעלה, יהיה הקרבן נאכל על מצות ומרורים. כי המצה מורה על החירות, והמרור הוא שמורה על השעבוד, כי מאתו שהוא אחד יבא החירות והפכו הוא השעבוד, שהוא המוחץ והוא הרופא". ולפי זה מאוד מובנת הדגשת הפסוק בתחילתו "ראו עתה כי אני אני הוא ואין אלהים עמדי", כי הואיל ו"אני אמית ואחיה מחצתי ואני ארפא", ומאחד הפכים, לכך זה מורה שה' אחד בעולמו, "ואין אלהים עמדי" [ראה למעלה פל"ו הערה 19, ופ"ס הערה 79].
(51) למעלה פ"ס [שצד.] ביאר הסבר שני מדוע הפסח נאכל על מצות ומרורים. ובעוד שבהסברו הראשון ביאר שזהו כדי להוציא מלבן של אפיקורסים האומרים כי מן האחד לא יבואו ההפכים, לכך המצה והמרור, המורים על חירות ושעבוד, מצטרפים לאחדות של ק"פ. הרי בהסברו השני ביאר שק"פ מורה שישראל הם אל ה', ומחמת המדריגה העליונה הזאת נמשכים הגאולה והשעבוד. ושם בהמשך הפרק [תי.] סיכם שני הסברים אלו בזה"ל: "הרי לך מצות הפסח שנאכל עמו מצה ומרור; כי הפסח הוא שאנו אל השם יתברך שהוא אחד, ומן השם יתברך אשר הוא אחד שתי המדות, אשר האחת מצה, מורה על החירות, והשניה השעבוד. כי מי שהוא אחד יש בידו שתי המדות, כמו שהתבאר. או שתאמר כי הפסח הוא מה שאנו אל השם יתברך כמו שהתבאר למעלה, ובמה שאנו אל השם יתברך נמשך לנו המצה ונמשך לנו המרור, הכל כמו שהתבאר למעלה. וזהו מצות פסח על מצות ומרורים". ועד כאן ביאר את ענין האחדות של קרבן פסח, ומעתה יבאר שאר מצות היום. <b>ובדבריו אלו</b> מתיישבת הערה אלימתא; כמה פעמים חזר ושנה את יסודו שק"פ מורה על אחדות ה'. ולכאורה יסוד זה עומד בסתירה ליסוד אחר שהשריש, והוא שהקרבן מורה על המקריב, ולא על הקב"ה. וכגון, בדרוש על התורה [יא.] כתב: "כפי מה שהוא האדם ייחד לו השם יתברך ציווי ההקרבה שיהיה מקריב אליו. וכאמרם ז"ל [סוטה יד.] על הסוטה 'מפני מה אמרה תורה שיהא קרבנה מן השעורים. היא עשתה מעשה בהמה, ולכך קרבנה מאכל בהמה'". ובדרשת שבת הגדול [ריג.] כתב: "יש לדעת כי קרבן האדם מתיחס אל מי שמביא הקרבן. וכמו שתמצא בפרשת ויקרא קרבן מיוחד לכהן משיח [ויקרא ד, ג], וכן לנשיא [שם פסוק כב], וכן להדיוט [שם פסוק ב]... הרי כל קרבן מיוחד לבעל הקרבן". ובהמשך הדרשה [ריט.] כתב: "כבר ביארנו כי הקרבנות מיוחדים כפי מה שהוא המקריב". וכיצד דברים אלו עולים בקנה אחד עם יסודו "כי ראוי שיהיה הפסח קרבן אחד מפני שהוא מורה על השם יתברך שהוא אחד" [לשונו למעלה פ"ס (שפז:)], הרי ק"פ היה אמור להורות על ישראל, ולא על "ה' אחד". <b>אך סתירה זו בנין היא;</b> באומרנו "ה' אחד" אין כוונתנו לומר אלא שה' הוא המציאות הבלעדית בבריאה, וזולתו אפס. והמורים על כך הם ישראל, שלשם כך נבראו להורות בעליל שה' הוא אחד. נמצא שמתוך הרבוי שיש בעוה"ז, נצבת כנסת ישראל ומעידה לכל שה' הוא אחד. והואיל ואחדותו יתברך מורה ש"אין עוד מלבדו" [דברים ד, לה], וישראל הם אלו שנבחרו להורות על אחדות זו, לכך אין סתירה בין היות קרבן פסח מורה על אחדות ה' ובין היותו מורה על מעלת המקריב [ישראל קדושים], כי אחדותו יתברך היא היא זהותם של ישראל, שהיא התבטלות מוחלטת לה'. וזהו שכתב כאן במתק לשונו "שכשם שהוא אחד, בוחר בעם אחד". הרי כרך בחדא מחתא אחדות ה' ואחדות ישראל, "יחידה ליחדך" [ראה למעלה פל"ו הערה 92, ופ"ס הערה 64].
(52) כמו שאמרו בגמרא [פסחים קכ.] "אמר רבא, מצה בזמן הזה דאורייתא, ומרור דרבנן. ומאי שנא מרור, דכתיב [במדבר ט, יא] 'על מצות ומרורים', בזמן דאיכא פסח יש מרור, ובזמן דליכא פסח ליכא מרור, מצה נמי הא כתיב 'על מצות ומרורים'. מצה מיהדר הדר ביה קרא 'בערב תאכלו מצות'". והרמב"ם [הלכות חמץ ומצה פ"ו ה"א] כתב: "מצות עשה מן התורה לאכול מצה בליל חמשה עשר, שנאמר 'בערב תאכלו מצות', בכל מקום ובכל זמן. ולא תלה אכילה זו בקרבן הפסח, אלא זו מצוה בפני עצמה". וראה להלן הערה 62.
(53) דע ששלשה מקראות כתובים באיסור אכילת חמץ; [שמות יב, כ] "כל מחמצת לא תאכלו", [שמות יג, ג] "ולא יאכל חמץ", [דברים טז, ג] "לא תאכל עליו חמץ". לדעת רבי שמעון [פסחים כח:], הסובר שלפני זמנו ולאחר זמנו אינו עובר עליו, למדים איסור תוך זמנו מהכתוב "לא תאכל עליו חמץ", שהרי סמוך לו [שם] "שבעת ימים תאכל עליו מצות". נמצא שמה שמביא כאן את הפסוק "לא תאכל עליו חמץ" זהו לדעת רבי שמעון. אך להלכה כתב הרמב"ם [הלכות חמץ ומצה פ"א ה"ז] שאיסור אכילת חמץ בפסח הוא מהכתוב "ולא יאכל חמץ", ומנוהו במנין הלאוין [סהמ"צ ל"ת קצז, וחינוך מצוה יט]. ועיין במנחת חינוך [שם] שיש להתרות בו משום לאו זה.
(54) לגבי איסור חמץ.
(55) המשך דבריו בא ליישב "מה ענין חמץ אצל חוזק יד" [לשון רבינו בחיי שמות יג, ג].
(56) לשונו בח"א לשבת עז: [א, מב.]: "כח מדת הדין הוא ממהר לצאת לפעל מכח חוזק המדה, ולפיכך היה הלילה קודם היום... כי מדת הדין ממהר פעולתה ויוצא קודם לפעל, מפני חוזק המדה". וראה למעלה פכ"ד הערה 4, ופע"א הערה 110.
(57) אודות ההבדל בין "יד חזקה" ו"זרוע נטויה", ראה למעלה פנ"ב [נא:], ושם הערה 102 מה שנתקשה שם מדבריו כאן.
(58) פירוש - אז יש צורך להתגבר על המתנגד, והתגברות זו נעשית בחוזק, וכמו שכתב בנתיב דרך ארץ פ"א [ב, רמח:]: "כל דבר אשר יש מתנגד אליו צריך חיזוק כנגד זה. והתורה צריכה חיזוק מאוד, כי האדם בעל גשם ובעל חומר, ולכך צריך האדם חיזוק מאוד להתגבר על החמרי" [הובא למעלה פנ"ד הערה 250]. ועוד אפשר לבאר על פי דבריו למעלה פע"א [לאחר ציון 106], שכתב: "וידוע הוא שכל התגלות לפועל הוא בדין, וזה מפני שכל יציאה לפועל הוא שנוי, וכל שנוי צריך אל זה כח וחוזק המשנה הדבר". ו"להוציא מן שעבוד ומרשות אחר" הוא שנוי ממצבו הראשון, ולכך "צריך חוזק". וראה למעלה פע"א הערה 109. <b>וכפל לשונו</b> ["להוציא מן שעבוד ומרשות אחר"] יוסבר היטב על פי דבריו למעלה פ"ס [תכג.]: "כי ישראל היו משועבדים במצרים מצד ישראל בעצמם, ומצד המלך המושל. וזה, כי יש עם ראוי לשעבוד מצד עצמם, שהם עם שפל ודל. ויש עם שאין ראוים מצד עצמם שיהיו משועבדים, אבל המושל מתעורר בכח גדול מאוד למשול עליהם. ואצל ישראל היו שניהם; אם מצד ישראל, מפני שלא היה להם מעולם ארץ לנחלה, ולא היו עם מיוחד, כאילו היו עבד יליד בית למצרים, שנולדו בארצם ותחת רשותם, ומצד הזה ראוים הם לעבדות. ואם מצד פרעה הרשע, שהיה מתעורר עליהם בכח גדול לשעבד בהם". וכן כתב למעלה פנ"ב [נג.]. וזו כפילות לשונו כאן; "להוציא מן שעבוד" הוא כנגד שראוי לישראל להיות עבדים במצרים. ו"מרשות אחר" הוא כנגד מלכות של פרעה. וראה למעלה פנ"ב הערה 105, ובסמוך הערה 66.
(59) הנה על הגאולה העתידה נאמר [ישעיה נב, יב] "כי לא בחפזון תצאו ובמנוסה לא תלכון". ובנצח ישראל ס"פ מז [תשצא:] עמד על ההבדל מיצ"מ, שנעשתה דוקא בחפזון. ושם [הערה 60] נתבאר שביצ"מ היתה התנגדות מצד העולם הגשמי לדברים האלקיים, אך לעת"ל העולם יתעלה ממדריגתו הגשמית, ושוב לא תהיה התנגדות לדברים האלקיים, ואם אין התנגדות - חפזון מנין.
(60) לשונו למעלה ר"פ לה [תרכ:]: "נאסר החמץ שנעשה באריכות הזמן, ששוהה להחמיץ. וכל ענין הגאולה כך היה, 'כי לא הספיק בצקת אבותינו להחמיץ' [הגדה של פסח], שמזה תראה שכל ענין הגאולה מבלי המשך זמן". וכן להלכה בצק שלא נראו בו סימני חימוץ, מ"מ אם שהה כשיעור שיהלך אדם מיל, כבר החמיץ וישרף מיד [פסחים מו.]. והוא הדין כשאינו בקי בסימני חימוץ, כתבו ראשונים ששיעורו מיל [יראים השלם סימן נב]. ואף על ידי עיסוק, אם שהה כשיעור מיל אסור [ריטב"א פסחים מו.]. וראה למעלה פ"ס הערה 139, וש"נ.
(61) לשונו למעלה פ"ס [תז.]: "ועוד יש לפרש לפי פשוטו כי הגאולה להוציא אותם ממצרים היה בחוזק, כמו שכתוב בכל מקום אצל יציאת מצרים חוזק הפעולה, [שמות יג, טז] 'כי בחוזק יד הוציאנו ממצרים'. וכל דבר שהוא פועל בחוזק, פועל במהירות לפי חוזק פעולתו. ולפיכך כתיב [שם פסוק ג] 'זכור את היום אשר יצאתם ממצרים כי בחוזק יד הוציא ה' אתכם מזה ולא יאכל חמץ'. פירוש, כי החמץ שנעשה בעכוב זמן, אין זה חוזק, אבל החוזק מה שנעשה בלי זמן. ומפני שהוציא אותם בחוזק, 'לא יאכל חמץ'. ולפיכך צוה להם לאכול מצה בליל היציאה, שיקנו ישראל מעלה זאת שיפדה ה' אותם בחוזק. כמו שצוה להם לאכול פסח כדי שיפסח ה' עליהם, ולאכול בחפזון [שמות יב, יא], שהיא מהירות גם כן [רש"י שם], והכל כדי להתדבק במדה שממנה החוזק, להוציא אותם במהירות. וזה שאנו אומרים 'מצה זו שאנו אוכלים על שום מה שלא הספיק וכו'', פירוש כיון שלא הספיק בצקת אבותינו להחמיץ, אם כן בחוזק הוציאנו ה', ולפיכך יש לנו לאכול מצה בשביל שגאלנו בחוזק ובמהירות. ופירוש זה פשוט מאוד". ואע"פ שלמעלה ביאר שחפזון של מצרים נבע ממה שישראל יצאו ממצרים במדריגה שהיא למעלה מהזמן [למעלה פל"ו (תרנא.), ופנ"א (יח.). וראה למעלה פ"ס (תד:), ושם הערה 125], מ"מ כאן נקט בהסבר הפשוט יותר [כפי שכתב על פירוש זה (למעלה פ"ס) "ועוד יש לפרש לפי פשוטו", "ופירוש זה פשוט מאוד"].
(62) כמבואר בגמרא [פסחים קכ.], והובא למעלה הערה 52.
(63) הולך לבאר מדוע בזה"ז מרור אינו מהתורה. ודע שהרמב"ם בסהמ"צ מ"ע נו ביאר זאת משום שאכילת מרור טפלה לפסח, ואינה מצוה לעצמה. ואילו היראים השלם סימן צד ביאר מפני שלענין זה הוקש מרור לפסח, שבזמן שאין פסח נוהג, אין מרור נוהג [הובא למעלה פ"ס הערה 160].
(64) לשונו למעלה פל"ו [תרמט:]: "המרירות מורה השעבוד, לפי שאדם מתפעל מן המרירות, כמו שמתפעל המשועבד, לכך המרורים מורים על השיעבוד... שהשעבוד נרמז במרור, על שם המרירות המופלג המורה על שעבוד, כי כל מרור האוכלו מתפעל מן מרירותו". ולא הזכיר כאן כלל תיבת "מתפעל", ויש לעיין אם דבריו כאן הם טעם אחר [כפי שצויין למעלה פל"ו הערה 28]. ולמעלה פנ"א [כ:] כתב: "לכך עשו זכר במרור על השעבוד [שמות א, יד] 'וימררו את חייהם'".
(65) למעלה [לאחר ציון 47].
(66) "כי להוציא מן שעבוד ומרשות אחר צריך חוזק" [לשונו למעלה לפני ציון 58].
(67) פירוש - הגאולה והשעבוד הם כנגד יד ימין ויד שמאל, וכמו ששתי הידים נמשכות מגוף אחד, כך הגאולה והשעבוד נמשכים מאחדות ה'. ואודות שהגאולה בימין, והדין בשמאל, הנה ידוע שימין מורה על החסד, ושמאל מורה על הדין, וכמו שאמרו [סוטה מז.] "שמאל דוחה וימין מקרבת". וכן הוא בתפארת ישראל פל"ח [תקעח:], נתיב התורה פט"ז [תרנג.], ח"א לנדרים לב: [ב, יא.], ועוד [ראה למעלה פ"י הערה 29, פל"ח הערה 116, פל"ט הערה 82, פמ"ה הערה 131, ופמ"ז הערה 481]. ואודות שיד ימין היא "ידו החזקה", כן כתב למעלה הקדמה שלישית [קכז:]: "ואל הדרום, שזה הצד נקרא 'ימין' בכל מקום, ושם השמש ברומה ובתוקפה, לכך מתיחס לשם הכח הגדול". ובהמשך שם [קלו:] כתב: "צד דרום נקרא 'ימין', ומשם כח ותוקף הימין לנצח המתנגד". ולמעלה פ"י [תקיט.] כתב: "היד ימין גובר על שמאל". ובנצח ישראל פ"ה [פה.] כתב: "היה בארץ ישראל ביתר, שהוא כרך חזק ותקיף, ויש לו חוזק ימין". וכן הוא שם פל"ד [תרמז:]. ושם פנ"ה [תתנה:] כתב: "בית המקדש נקרא 'אריאל' [ישעיה כט, א], בשביל הכח הגדול אשר היה לו... כי בית המקדש ראשון כחו הימין". ובח"א לשבת סג. [א, לח:] כתב: "כי הימין הוא מתרומם למעלה, וכדכתיב [תהלים קיח, טז] 'ימין ה' רוממה', כי היד מתרומם למעלה, והימין יותר, מפני כחה היא מתעלה ביותר". ובח"א לב"ב עג: [ג, צב.] כתב: "מדריגת הימין, שבו החוזק". ובח"א לסנהדרין צח: [ג, רכ:] כתב: "החוזק הוא בימין שהוא מתעלה ומתרומם עד המדריגה העליונה" [הובא למעלה הקדמה שלישית הערה 25].
(68) לשונו למעלה פ"מ [עג:]: "'וחמושים עלו' [שמות יג, יח], במכלתא [שם], מלמד שיצאו ישראל בחמשה מיני זיין. ולפי זה הזיין שהיה עמהם דבר נפלא, כי יד ה' שהכה במצרים, ויצאו על ידי גבורת הקב"ה, ואותה יד היה עליהם. וידוע כי חמש אצבעות הם ביד, ונגד זה היה להם חמשה כלי זיין". ולמעלה פנ"ח [שכח.] כתב: "לפיכך היד שיש בה חמש אצבעות, הוא כלל שלם". ובדר"ח פ"א מ"ב [רה.] כתב: "ב' הלוחות הם נגד ב' ידים, וכדכתיב [דברים ט, טו] 'ושני לוחות על שתי ידי', כי מידו של הקב"ה לידו של משה נתנו. וכנגד זה היו ב' לוחות, ה' דברות בכל לוח, כנגד ה' אצבעות היד". ועוד אודות היד וחמש אצבעותיה, ראה בנצח ישראל פנ"ג [תתמ:], ח"א לב"מ פו. [ג, מו.], וההספד [קצא].
(69) משנה [פסחים לה.] "אלו דברים שאדם יוצא בהן ידי חובתו בפסח; בחטים, בשעורים, בכוסמין, ובשיפון, ובשיבולת שועל".
(70) משנה [פסחים לט.] "ואלו ירקות שאדם יוצא בהן ידי חובתו ["ידי מרור" (תפארת ישראל שם אות לו)] בפסח; בחזרת, בתמכא, ובחרחבינא, ובעולשין, ובמרור". ואמרו חכמים [פסחים לט.]: "ואימא 'מרורים' תרי. דומיא דמצה; מה מצה מינין הרבה, אף מרור מינין הרבה", והמהרש"ל [שם] כתב: "והאמת שמכוון הדבר, כמה מינין שיש במצה, דהיינו ה' מיני דגן, כך ה' מיני מרור במתניתין". והנה הרמ"א [שו"ע או"ח סימן תעג ס"ה] כתב ש"אם אין לו אחד מאלו ירקות ["רוצה לומר חמשה הנזכרים לעיל" (משנב שם ס"ק מד)], יקח לענה או שאר ירק מר". והמג"א [שם ס"ק טו] חלק על כך, וכתב: "כתב הש"ך וזה לשונו: בגמרא מוכח דאינו יוצא רק באלו השנויים במשנה". ולשון המהר"ל מורה שדעתו כמג"א, שרק יוצאים בחמשת המינים שהוזכרו במשנה. אך יש להעיר, שלשון הגמרא הוא "מה מצה מינין הרבה, אף מרור מינין הרבה". ולפי דעת המג"א היה צריך להאמר "מה מצה חמשה מינין, אף מרור חמשה מינין".
(71) דברים אלו מבוארים היטב למעלה פ"ס [תי.]: "אבל בזמן שאין בית המקדש קיים, המצוה לאכול מצה ומרור בשביל זה הטעם עצמו; כי החירות והשעבוד הכל מן השם יתברך שהוא אחד, ומי שגאלנו מעבדות לחירות, הוא ששעבד אותנו גם כן. ולפיכך צוה אותנו שנאכל המצה, שהיא החירות, והמרור המורה על השעבוד, כאחד... אמנם אין המרור מן התורה [פסחים קכ.]... כי אין המרור הוא זמנו בעת החירות, אף כי כמו שקנו ישראל החירות כך קנו מדת השעבוד, כמו שהתבאר, מכל מקום אין זמן החירות זמן השעבוד. ולא כך כאשר היה הפסח, שהיה המצה והמרור נאכל עם הפסח בלבד, מפני כי מן מדריגה הזאת מה שאנו אל השם יתברך, בא המצה והמרור, וזה הוי שפיר, דהא הפסח הוא זמנו עתה, ומן המדריגה הזאת נמשך החירות והשעבוד, ולכך המצה והמרור מן התורה עם הפסח. אבל כאשר אין פסח, אף כי המצה הוא החירות, ומי שיש לו החירות יש לו שעבוד גם כן, מכל מקום אין נמשך זה מזה, וכל אחד דבר בפני עצמו. הנה המצה מן התורה ומרור דרבנן [פסחים קכ.], כי מצוה דרבנן היא לומר כי מדריגת החירות ומדריגת השעבוד הכל אחד הוא, ומי שיש לו אחת יש לו גם השנית". ושם [תיא:] הוסיף טעם שני מדוע מרור בזה"ז אינו מהתורה, והוא שהשעבוד הוא רק מצד המקבל, ולא מהקב"ה, עיי"ש.
(72) והחרוסת היא זכר לטיט [פסחים קטז.]. ולמעלה פס"ג [לאחר ציון 94] כתב: "דלא שייך חרוסת במצה, כי המצה זכר לחירות, והחרוסת זכר לטיט, והאיך יתחברו ביחד. ולפיכך אין טיבול בחרוסת אל המצה".
(73) לשונו למעלה פט"ו [מג.]: "מלאכת הטיט, כי מלאכה הזו במה שהיא עבודה שפלה ופחותה, היא נגד חיי האדם, עד שזה נקרא מרירות חיים, שאינה לפי החיים שלו, כמו שאמר [בראשית כז, מו] 'קצתי בחיי'. כך כאשר היו משעבדים אותם בדברים אשר אינם ראוים לחיי האדם, ואין חיי האדם נוחים בהם, כמו בחומר ובלבנים, כאילו חייו אינם חיים". ובכת"י שם [שנט:] כתב: "מרירות חיים לגמרי, עד שחייו אינם חיים. ואילו היו משעבדים אותם במלאכה לעשות זהב, אף כי היתה המלאכה קשה כל כך כמו בחומר ובלבינים [לא היה זה מרירות], כי המלאכה בזהב הוא עבודה שהיא ראוי לאדם. אבל השעבוד הקשה בדבר כמו טיט, נקרא מרירות חיים". ולמעלה פמ"ז [תלה:] כתב: "כי שיעבדו את ישראל בדבר קשה בלי רחמים, והוא בחומר ובלבנים. ואין דבר יותר קשה מן מלאכת הטיט, שכך אמרו במדרש [שמו"ר א, כז] אין מלאכה יותר קשה מן מלאכת הטיט". ובכת"י שם [תקל.] כתב: "אין מלאכה יותר קשה ממלאכת הטיט... כי הוא נקרא 'חמר' על שם החומר, וכל דבר שהוא חומרי מלאכתו בו יותר קשה לפי שהוא [אינו נמצא] בשלימות כלל, וזה נקרא חומר, וצריך להשלים אותו. וזהו שאמר חבקוק [ג, טו] 'דרכת בים סוסיך חומר מים רבים', בשביל החומר הזה, שהיא המלאכה הקשה היותר גדולה, הבאת עליהם מים רבים". ולמעלה פס"ג [לאחר ציון 105] כתב: "לכך עושין [חרוסת] זכר לטיט, ואין דבר יותר קשה מן מלאכת הטיט, שכן אמרו ז"ל בשמות רבה [א, כז] אצל [שמות ב, יא] 'ויצא משה וירא בסבלותם', שאין מלאכה קשה ממלאכת הטיט. לכך בא הרמז שהיה המרירות במלאכת הטיט, שאין מלאכה קשה יותר". וראה למעלה פ"ס הערה 211, פס"א הערה 45, ופס"ג הערה 106.
(74) פסחים קיז: "ארבע כסי תיקנו רבנן וכו'". ובמדרש [ב"ר פח, ה] אמרו "מכאן קבעו חכמים ד' כוסות של לילי פסח". ולמעלה פנ"ב [לד:] ביאר מדוע לא תיקנו לשאול ב"מה נשתנה" שאלה על מצות ארבע כוסות, וכתב: "כי לא זכר דבר שהוא תקנת חכמים כמו ארבע כוסות, שהוא תקנת חכמים לגמרי". וכן כתב למעלה פמ"ח [תרכה.], פנ"ב [לד:], פ"ס [תיג:], ופס"ה [לאחר ציון 165].
(75) לשון הרא"ש [ברכות פ"ו סימן כו]: "משקין הבאים בתוך הסעודה, חשיבי באים מחמת הסעודה, לפי שאין בני אדם רגילין לאכול בלא שתיה, וחשיבי כעיקר סעודה". ושם [סוף סימן כט] כתב: "כי יודע הוא שאי אפשר לו לאכול בלא שתיה, ואין מסיח דעתו משתיה כל זמן שהוא אוכל". והטור [או"ח סימן קעד ס"ז] כתב: "על כל שאר משקין שבסעודה אין צריך לברך, דחשיבי כבאין מחמת הסעודה, לפי שאין דרך לאכול בלא שתייה". וכן הוא בשו"ע [שם]. ואמרו חכמים [שבת מא.] "אכל ולא שתה, אכילתו דם, וזהו תחילת חולי מעיים". ובאור זרוע [ח"א אות קנה] כתב: "דקדק ר"ת שכל משקין שאדם שותה בתוך הסעודה, א"צ לברך עליהם... [כי] אי אפשר לאכילה בלא שתיה, כדאמר 'אכל ולא שתה אכילתו דם'". וראה למעלה פ"ס הערה 180, וש"נ.
(76) לשונו למעלה פ"ס [תיג:]: "אמנם מצות ארבע כוסות חכמים תקנו אותם, כי כאשר היתה האכילה אכילה של מצוה, ואין זה אכילה כמו שהיא שאר אכילה, רק אכילה זאת אכילת מצוה, והשתיה היא מתיחסת אל האכילה, שאין אכילה בלא שתיה. ולפיכך כמו שהאכילה היא מצוה עליונה, השתיה מתדמה לזה שתהיה שתיה של מצוה, ולא תהיה כמו שאר שתיה". ולמעלה בכת"י לפ"ס [שפד] כתב: "אמנם ענין ד' כוסות שתקנו רבנן בליל הזה, אין ספק שהוא נמשך אחר מצות פסח מצה ומרור. שכיון שמן התורה אכילת ליל הזה, שהוא פסח ומצה ומרור, דברים שהם מורים לנו דברים עליונים, כמו כן ראוי שיהיה מורה לנו השתיה של לילה, שאין ספק שהאכילה והשתיה מצטרפין. ומאחר שהאכילה לא דבר ריק הוא, אבל באה האכילה להורות דברים נפלאים, כך הוא השתיה, שכל סעודה יש בה אכילה ויש בה שתיה. לפיכך תקנו חכמים שלא תהיה השתיה דבר ריק, אלא מורה לנו דברים גדולים".
(77) אודות המעלה העליונה של גאולת מצרים, כן כתב למעלה ר"פ כו [תטז:]: "כי ישראל נגאלו במדה עליונה מאוד", ושם בהערה 2 נלקטו מקבילות המורות שהגאולה נובעת מהתדבקות ישראל בה' באופן העליון ביותר. ובהמשך הפרק שם [תל:] כתב: "כי השם יתברך ברא העולם על ידי אותיות אלפ"א בית"א, וכמבואר בספר יצירה [פ"ב], ובאותיות האלפ"א בית"א חקק העולם הזה הגשמי, ובאותיות הפשוטות, אשר הפשיטות יותר במעלה, ולפיכך הם אחר האלפ"א בית"א, ברא הדברים אשר הם עליון מן העולם הזה הגשמי המורכב. והגאולות הם למעלה מן העולם המורכב, כאשר יגאל הקב"ה את ישראל מן האומות שיש להם העולם הזה, ויתן להם מדריגתם למעלה מן העולם הגשמי. ולפיכך באלו ה' אותיות [מנצפ"ך], שהם אחר האלפ"א בית"א, גאלם מן האומות, ונתן מדריגתם למעלה מן העולם הגשמי". ולמעלה פ"ל [תקיד.] כתב: "והנה לא צוה הקב"ה לעשות מיד אותות לפני פרעה, עד אחר שהכביד פרעה העבודה עליהם, ואז אחר כך צוה לעשות האותות לפני פרעה. ויש לדקדק, למה לא צוה לעשות מיד האותות לפני פרעה... והנה זה הטעם עצמו מה שלא צוה הקב"ה לעשות האותות מיד. כי רצה הקב"ה להיות הגואל נכסה מהם זמן מה, ואחר כך יחזור להגלות. וכל זה לענין מופלא, ולפי דעתי הוא נגד שני פקידות שאמר [שמות ג, טז] 'פקד פקדתי', ולכך היה כאן שתי פקידות... וכל זה להעלות הגאולה, שאי אפשר שתבא הגאולה, שהיא מעלה עליונה, בפעם אחת". ולמעלה פנ"א [יג:] כתב: "בלילה הזה היו צריכים אל הגאולה, ולא היתה הגאולה מצד העולם הזה, שהוא עולם המורכב, רק מצד עולם העליון הפשוט". למעלה פ"ס [תלה.]: "כי הגאולה היא באה מעולם העליון לעולם הזה, שהוא עולם הרבוי... בא מעולם הנבדל לעולם הזה". ולמעלה פס"ה [לאחר ציון 179] כתב: "וכבר אמרנו לך כי הגאולה באה מעולם הנבדל לעולם הרבוי הזה, הוא עולם הטבע. וגם אמרנו הרבוי המתחלק הוא מתחלק לארבעה צדדין, ולפיכך הדבר שהוא בא מעולם הנבדל לעולם הרבוי, מתרבה עד ארבע, והם ארבע לשונות של גאולה". ובגו"א שמות פ"ג אות י [נז.] כתב: "ונראה לפרש כי כ"ב אותיות אלפא ביתא בהם ברא הקב"ה את העולם, כאשר אמר בספר יצירה. ותמצא כי האותיות כ"ב, ויש עוד מנצפ"ך שהם יותר גדולים מן כל כ"ב אותיות. ולפיכך סדר חמש אותיות באלפא ביתא דאי"ק בכ"ר בסוף הא"ב. והך' פשוטה הוא חמש מאות, והמ' - ו' מאות, וכן הנו"ן - ז' מאות, ף' - ח' מאות, הצ' פשוטה - ט' מאות. מזה תראה כי הם על כל האותיות. והטעם מפני שכלם נקראים פשוטים, והמ"ם היא סתומה, שהפשוט והסתום הוא יותר במדריגה. וזהו הטעם שלא ישמשו אלו האותיות רק בסוף התיבה שאין אות אחריו, בעבור מדריגת ועליונות הפשוטים שלא יבוא שום דבר אחריו. וכמו שברא העולם בכ"ב אותיות, כך ברא ופעל הגאולה באותיות מנצפ"ך, כי הגאולה יותר עליון במעלה מענין העולם הזה. ולכך הגאולות הם באותיות מנצפ"ך, שהם אחר אלפא ביתא שבהם ברא העולם". ובנצח ישראל ס"פ יג [שלו.] כתב: "כי הגאולה האחרונה בפרט, הסבה אל זה הוא השם יתברך בלבד. ולפיכך גם כן מעלת הגאולה יותר עליונה בכל דבר, מפני שהיא רחוקה מן עולם הזה ביותר. ולכך אין דבר זה נמצא תמיד, וכמו שהיתה הגאולה של בבל, שלא היתה הגאולה במעלה כל כך, מפני שהיתה הגאולה של בבל קרובה אל עולם הזה, ולכך היתה הגאולה ההיא נמצאת מיד לשבעים שנה בלבד [ירמיה כט, י]. אבל גאולת מצרים, שהיתה מעלת הגאולה יותר, לא יצאת לפעל כל כך מיד לפי מעלתה ומדריגתה מן עולם הטבע, והיה צריך לזה ד' מאות שנה [בראשית טו, יג]". וראה למעלה פ"ס הערות 240, 285, ופס"ה הערה 181, ש"נ.
(78) אודות שישראל קנו ביצ"מ מעלה עליונה, כן כתב כמה פעמים. וכגון, למעלה פל"ט [נ:] כתב: "כי כאשר הוציא הקב"ה את ישראל ממצרים יצאו מענין החמרי, כי מצרים נקראו 'חמורים', והיו ישראל גוברים עליהם, כאשר התבאר למעלה... שכל יציאת מצרים לא היה רק דבר זה; שיצאו ממצרים, החומר הגרוע והפחות". ולמעלה פמ"ד [רסב:] כתב: "יש בישראל ענין אלקי שאין בכל הנמצאים. ולפיכך אמר אחריו [שמות כ, ב] 'אשר הוצאתיך מארץ מצרים', כי היציאה מארץ מצרים מורה שיש לישראל מעלה אלקית נבדלת מן הגשמית... ומאחר שקנו המעלה האלקית ראוי שיתיחד שמו יתברך על ישראל בפרט, כמו שאמר [שמות כ, ב] 'אנכי ה' אלקיך', כי הם ראוים לו יתברך". ולמעלה פמ"ה [שנא:] כתב: "בפרשת ציצית נאמר [במדבר טו, מ-מא] 'ועשיתם את כל מצותי והייתם קדושים וגו' אני ה' אשר הוצאתי אתכם וגו''. זכר יציאת מצרים, מפני שאמר [שם פסוק לט] 'וזכרתם את כל מצות ה' ועשיתם', אמר שראוי לכם לעשות כל המצות, שאתם ראוים לזה מצד ש'הוצאתי אתכם מארץ מצרים'. כי מאחר שיצאו מארץ מצרים, שזהו הוראה על מעלה עליונה, ומפני זה ראוי לכם לקיים מצות ה', שכל מצות ה' הם מצות אלקיות, אשר שאר אומות מצד הגשמי והחומרי שבהם אין ראוים למצות אלקיות, שהם דרכי ה', רק ישראל מצד מעלתם האלקית שקנו כשיצאו ממצרים... שאין ישראל כמו שאר אומות, שאין ראוי להם המצות האלקיות, שלא יתחברו דברים אלקיים אל דברים החמרים. אבל ישראל שהוציאם ממצרים ביד חזקה ובזרוע נטויה, נראה כי ישראל נבדלים מענין החומר, שהרי הוציאנו ממצרים על ידי שנוי הטבע, ולפיכך ראוים אנחנו לעדות וחקים ומשפטים אלקיים, אשר אין ראוים לכל האומות". ושם בהמשך [שנה:] כתב: "כבר ידעת כי יציאת מצרים היא המדריגה הגדולה העליונה, שישראל יהיו דבקים בו יתברך, ולא יסורו ממעלתם לא לימין ולא לשמאל, ולא לפנים ולא לאחור. ואלו ארבע מצות [שרצים (ויקרא יא, מה), משקלות (ויקרא יט, לו), רבית (ויקרא כה, לז-לח), וציצית (במדבר טו, מא)] הם מקשרים את ישראל מכל צדדין, שיהיו ישראל עומדים במעלתם הקדושה האלקית". ובסוף הפרק שם [שס.]: "והכלל הוא, כי יציאת מצרים הוא הדבוק בו יתברך, וכדכתיב בכל מקום 'אני ה' אלקיכם אשר הוצאתי אתכם מארץ מצרים להיות לכם לאלקים'. וכל התקשרות ודבוק בו יתברך, שלא יסורו מאתו לשום צד. לכך באו אלו ארבע מצות לקשר ישראל בו, שלא יסורו מאתו... כלל הדברים, כי קנו ישראל מעלה האלקית". ולמעלה פמ"ז [תקנג:] כתב: "כי כאשר יצאו ישראל ממצרים קנו ישראל מדריגתם ומעלתם אשר הם על כל האומות". ולמעלה פ"ס [תכה.]: "ואחר הגאולה מרשות זולתם [שמות ו, ז] 'ולקחתי אתכם לי', הוא החבור בו יתברך". ובהמשך שם [תמד:] כתב: "כי בליל היציאה לקח הקב"ה את ישראל אליו, וקנו מדריגתם העליונה". ובהמשך שם [תמח:] כתב: "זהו מדריגת ישראל העצמית שקנו בליל זה, כי זהו עיקר מדריגת ישראל ומעלתן כאשר תבין". ולהלן [בתחילת "הלכות יין נסך ואיסורו"] כתב: "דבר זה תכלית מדריגת ישראל ומעלתן ההבדל הזה שהם מובדלים ומופרשים מן העמים, שלא יהיו כגויי הארץ. ועיקר דבר זה היה כאשר גאל אותם ממצרים, דכתיב [שמות ו, ז] 'ולקחתי אתכם לי לעם והייתי לכם לאלקים'". ובח"א לב"ב טו. [ג, סט.] כתב: "כי ישראל יצאו ממצרים במדריגה עליונה מאוד, ובשביל כך השטן היה מקטרג על מדריגתם שקנו ישראל באותה שעה" [הובא למעלה פ"ס הערה 332, וש"נ]. <b>אמנם במתק לשונו</b> מקפל בדבריו יסוד נוסף; שכתב "מדריגת הגאולה עוד יותר, מעולם העליון, <b>ובשביל כך</b> קנו ישראל מעלה עליונה". לאמר מדריגת הגאולה העליונה מחייבת שישראל יקנו מדריגה עליונה, כי ישנה זיקה בין מדריגת הגאולה למדריגת הנגאלים. וכן למעלה פל"ה [תרכד:] כתב: "כי היו נגאלים באותות ובמופתים, ומי שהוא בעל חומר גשמי אין ראוי לזה, כי האותות והמופתים מורה שהוא דבק בהשם יתברך, אשר הוא נבדל מן הטבע". ולמעלה פע"ב [לאחר ציון 34] כתב: "בישראל היו נסים הרבה מאוד, שלא תמצא לשאר אומות. וכן היו נמשכים בהמשך הזמן, עד שאי אפשר לך לומר רק כי יש לישראל הכנה בעצמם לקבל המעלה העליונה". וראה שם הערה 38 בביאור הדבר.
(79) לשונו למעלה פ"ס [תכה.]: "ולפיכך כאשר בא ההוראה על עצם הגאולה בפסח מצה ומרור, שזה מורה על עצם הגאולה, בא ההוראה עוד בארבע כוסות על מדריגה יותר עליונה. כי מדריגת גאולה זאת, שהיה לה מדריגה על מדריגה, עד שמגיע מדריגת גאולה זאת אל מדריגה עליונה. ולפיכך כאשר בא ההוראה באכילת מצה על הגאולה, באה הוראת ארבע כוסות, להורות על מדריגה יותר עליונה שיש לגאולה".
(80) לשונו למעלה פ"ס [תכט.]: "כי הכוס מורה על מדריגה יותר מן האכילה, שהמשקה אינו כל כך גשמי. כי האוכל, לגסות האוכל ולעבות שלו, הוא גשמי. ודבר זה ידוע, כי המשקה יותר דק ויותר רחוק מן הגשמי מאשר הוא האוכל... והערך והיחוס הוא שוה; כי כשם שיש עם האכילה, שהיא גשמית, השתיה, שהיא יותר דקה ויותר רחוק מן עבות גשמי, כך עם החירות, המורה עליו אכילת מצת מצוה, כמו שהתבאר, יש עם זה מדריגה שהיא יותר עליונה, והם ארבע מדריגות, אשר הם יותר במעלה". וקודם לכן כתב שם [תכו.]: "ולפיכך כאשר בא ההוראה באכילת מצה על הגאולה, באה הוראת ארבע כוסות, להורות על מדריגה יותר עליונה שיש לגאולה. כי ההפרש שיש בין האכילה והשתיה הוא דבר זה; כי האכילה כמו שיתבאר הוא יותר גשמי מן השתיה, כי המשקה הוא דק יותר, וכל דבר שהוא דק הוא יותר רחוק מן הגשמי". <b>ובכת"י</b> שם [שפט] האריך יותר, וז"ל: "כי המשקה בודאי יותר עליון מן האוכל, כי כל דבר שהוא יותר דק הוא רחוק מן הגשמי. כי דומה לזה הארץ שהוא עבה, מפני שהיא גשמית וחמרי, אבל המים הם זכים, אינם כל כך גשמי כמו הארץ, שהיא עכורה. לכך המשקה הוא יותר רחוק מן הגשמית וחמרי מן האוכל, שהוא עב. וכל זה רמזו חכמים מה שאמרו ז"ל [נדה ז:, וראה רש"י שבת יד: ד"ה גיזרה] משקין עלולין לקבל טומאה יותר מן האוכל, בעבור חשיבותן של משקין... וכאשר בא הוראה באכילת פסח מצה ומרור על מדריגת ישראל אשר זכו בה ישראל בעת היציאה, בהכרח שתיית הסעודה מורה על מדריגה פנימית ועליונה יותר כאשר התבאר, כי השתיה היא שמורה על מדריגה עליונה יותר מן האכילה. ולכך תקנו כי השתיה תהיה ד' כוסות, שזה ירמוז על מדריגה עליונה יותר מזה בודאי". ובנתיב כח היצר פ"א [ב, קכב:] כתב: "כי הרעבון הוא יותר לגוף, שצריך פרנסה מפני חסרונו, ואילו הצמאון הוא לנפש יותר, כאשר ידוע כי הצמאון הוא לנפש". ושם ביאר שרעבון הוא כנגד יצרא דעריות, וצמאון הוא כנגד יצרא דע"ז. ובאור חדש פ"א [שעד:] כתב: "כי לכן לא זכר האכילה [בסעודה שעשה אחשורוש, אלא רק נאמר (אסתר א, ג) "עשה משתה לכל שריו ועבדיו"], כי הכתוב בא לספר כבוד המלך, כדכתיב [שם פסוק ד] 'בהראותו עושר כבוד מלכותו'. ובני אדם המסובין לשתות זהו גם כן כבודו... אבל האכילה הוא דבר גשמות, אשר ממלאים כרסם באכילה. ולכך אין להזכיר דבר זה בסעודת המלך שהיא לכבוד מלכות. אבל דבר היין, בודאי היין יש בו כבוד... ומפני כך עיקר הסעודה נקראת על שם שתיה, כי האכילה בלבד חמריות, ואין צריך האכילה רק שלא יהיה האדם חסר, ועל ידי האכילה שהוא שבע, אז היין משמח אותו. ולכך עיקר הסעודה נקרא על שם היין. ואף על גב כי בודאי השלמת האדם הוא על ידי אכילה, מכל מקום הסעודה הזאת שהיתה לכבוד המלך, עיקר הכבוד הוא השתייה, ולא האכילה". וכן נאמר [תהלים מב, ג] "צמאה נפשי לאלקים לקל חי", וכן [תהלים סג, ב] "אלקים קלי אתה אשחרך צמאה לך נפשי וגו'", הרי השתוקקות לאלקים נמשלה בצמאון הנפש למים [שמעתי מידי"נ הרב שאול ג'נוגלי שליט"א].
(81) לשונו למעלה פ"ס [תכט:]: "ובפרט היין, כי משקה היין הוא נבדל מחומר וגסות הענב, ולפיכך היין בפרט מורה על דבר שהוא יותר נבדל מן הגשמי". ובהמשך שם [תלב.] כתב: "המשקה, ובפרט היין, הוא נבדל מן הגוף הענב הגשמי". ובהמשך שם [תנג:]: "כי שתיית הכוסות מורה על המדריגה העליונה יותר מן אכילה, כי המשקה כמו שאמרנו מפני שהוא יותר דק, מורה על ענין פנימי יותר. ומכל שכן כאשר המשקה יין, שהוא פנימי יותר". ולהלן ב"הלכות יין נסך ואיסורו" [לאחר ציון 73] כתב: "אין לך בכל המשקין שראוים לשתיה שמדריגתו בנסתר כמו היין, שהרי היין יוצא מתוך פנימית הענב ומהסתר שלו". וכוונתו שאף בעוד היין נמצא בתוך הענב, הוא נבדל מן הענב, וכמו שכתב למעלה פנ"ב [פז.]: "הלומד מן הזקנים, מפני שחכמתן נבדלת, הוא דומה לאוכל ענבים בשולות, שמחמת שנתבשל הענב, הטעם נבדל מן הגוף של ענב". ובח"א לסנהדרין צט. [ג, רכד.] כתב: "כי היין הוא נבדל בעצמו, והוא מפקיד פקיד בתוך הענב [פסחים לג:], ואינו גוף הענב, רק שהוא מצטרף ומתחבר אל הענב, ומ"מ היין הוא עומד בעצמו... שנבדל היין שעומד תוך הענב מן הענב, שהענב הוא גשמי, והיין הוא דק, אין ליין גוף". ובח"א לשבועות יח: [ד, טו.] כתב: "אמנם מה שאמר [שם] 'המבדיל על היין [הויין לו בנים זכרים]' דוקא, וזה כי הבדלה ראוי שתהיה על היין דוקא, מפני כי היין יוצא ונבדל מן הענב, וגם בתוך הענב יין מפקד פקיד תוך הענב ונבדל מן גוף הענב, ולכך ראוי היין להבדלה יותר. וכמו שהשבת נבדל מן החול שאינו קדוש, כך היין שהוא דק, נבדל מן גוף הענב שהוא גס, והוא גשמי יותר. ולפיכך אמרו 'המבדיל על היין במוצאי שבת', שזהו הבדלה גמורה, ולכך 'הויין לו בנים זכרים', שהזכר הוא צורה נחשב, שכל צורה בה הבדלה". וכן משמע מדבריו שהבדלת היין מהענב היא יותר מאשר הבדלת שאר משקים מפריים. והביאור הוא שהיין הוא מפקיד פקיד בתוך הענב [פסחים לג:], ואינו גוף הענב, רק שהוא מצטרף ומתחבר אל הענב, מה שאין כן בשאר פירות, המשקין שלהם מבלע בליעי [פמ"ג אשל אברהם סימן שכ]. ובספר זאב יטרף [פורים ח"ב פל"ו (עמוד קיד)] הביא את דברי המהר"ל האלו, וכתב: "ואכתי יש להבין, מאי שנא עסיס הענב  שנסתר טפי מעסיס שאר פירות... אמנם נראה דיין בתוך הענב מיפקד פקיד, ולא חבורי מיחבר, כעסיס של פרי אחר. זאת אומרת עסיס של שאר פירות בלוע בבשר הפרי וחבורי מיחבר בו כגוף אחד. מה שא"כ יין שבענב מיפקד פקיד בו, שטמון ונסתר אחורי בשר הפרי ונבדל ממנו, כי לא בלוע בתוכו, ומחובר לו כגוף אחד. ועיין גמרא [פסחים לג:] ענבים שנטמאו דורכן פחות פחות מכביצה, ויינן כשר לנסכין. אלמא קסבר משקין מיפקד פקידי. וזהו דקאמר המהר"ל שהיין הוא משקה נסתר יוצא מהסתר הענב ומפנימית הענב, כי נבדל מבשר הפרי, ולא הוי חלק ממנו" [הובא למעלה פ"ס הערות 267, 277, ולהלן "הלכות יין נסך ואיסורו" הערה 74].
(82) לשונו למעלה פ"ס [תלג:]: "הדבר ברור כי יש לגאולה מדריגה עליונה יותר מעולם העליון. ולפיכך אכילת מצה, שהיא אכילה גופנית, שהאכילה מתפרנס ממנה הגוף, וישוב בשר הלחם מה שהוא אוכל. והשתיה ממשקה שהוא דק, וכל שכן כאשר המשקה הוא יין, נבדל ויוצא מן הענב, שהיה נסתר לשם. וכמו שאמרו [עירובין סה.] יין ניתן בשבעים [אותיות], וסוד ניתן בשבעים [אותיות]. ואין הפירוש בלבד הגימטריא שבשביל כך נכנס יין יצא סוד [שם], אבל הוא דבר אמיתי מצד עצמו. כי היין הוא משקה נסתר, יוצא מהסתר הענב ומפנימית הענב. ולפיכך היין, שהוא גדל בנסתר ובפנימית הענב, בגימטריא 'סוד', לפי שהוא נסתר. וכאשר נכנס היין באדם מוציא הסוד, כי הוא בא עד הנסתר כפי מדריגתו, ומוציאו. ולפיכך האכילה של מצה באה על הגאולה הנגלית, והשתיה באה על מדריגה העליונה יותר".
(83) למעלה פ"ס [תכז.] ביאר את המעלה שעליה מורה המצה, ואת המעלה העליונה יותר שעליה מורות ארבע כוסות, וכלשונו: "ויש לך לומר המדריגה העליונה שמורה עליה השתיה היא זאת, וזה כי אף שהמצה היא מורה על שהוציא אותם אל חירות, היינו עצם היציאה לחירות, אבל [שמות ו, ו] 'וגאלתי אתכם בזרוע נטויה' לא בא על עצם היציאה לחירות, רק בא על שיהיו נגאלים. וכן [שם] 'והוצאתי אתכם מתחת סבלות מצרים והצלתי אתכם מעבודתם', וכן [שם פסוק ז] 'ולקחתי אתכם לי לעם', כל הדברים האלו באו להורות על שלא יהיו משועבדים למצרים, ויהיו עם שהוא נגאל, ויהיו אל השם יתברך. ודבר זה הוא יותר מדריגה עליונה; כי המצה היא על עצם היציאה בלבד, אבל אלו ארבע לשונות של גאולה הם דברים קיימים עומדים כך בתמידות. ולכך הדבר הזה הוא יותר במדריגה עליונה ממה שהוא עצם היציאה. כי אין ספק כי שלימות הדבר בא בסוף הדבר ובגמר שלו, כאשר כולו נגמר ונשלם. ועצם היציאה הוא דומה אל הלידה, כאשר הולד יוצא לאויר העולם. כי כבר אמרנו למעלה כי ישראל הם דומים לולד היוצא לאויר העולם, וזהו עצם היציאה, שהוא דומה אל לידת הולד. אבל אלו ארבע לשונות הם באים כאשר נשלם הגאולה ונגמר. דומה לולד שכבר נולד, והוא נמצא בעולם בצורתו אשר נשלם, ודבר זה יותר מדריגה עליונה ויותר שלימה". ובהמשך שם [תלב:] ביאר הסבר שני שהמצה מורה שישראל נגאלים ויוצאים מרשות אחרים, וד' כוסות מורות שהגאולה מסודרת מה'. ובספר זאב יטרף [פסח פרק פט] הביא את הסברו השני של המהר"ל, וביאר שכוונתו לומר שהמצה מורה על גאולת הגוף, וד' כוסות מורות על גאולת הנשמה [הובא למעלה פ"ס הערה 273].
(84) בא לבאר את המספר ארבע כוסות.
(85) כי המעבר מעולם הנבדל לעולם הגשמי הוא מעבר מעולם האחדות לעולם הרבוי, לכך הביטוי להגעה לעולם הרבוי והפירוד הוא התרבות והתפרדות לכל הצדדים, וכמבואר בסמוך הערה 89.
(86) לשונו למעלה פנ"ח [שכה:]: "הצדדין המחולקין הם ארבע בלבד, שאין כאן צד מחולק יותר... אלו ד' צדדין, אינם מתאחדים הצדדין המחולקים". ובהמשך הפרק שם [של.] כתב: "כי חלקי הרבוי הוא ארבע, וזה מפני שיש במספר ארבע חלוק ורבוי כל הצדדין". וזהו יסוד נפוץ בספריו, וכמלוקט למעלה פס"ט הערה 146.
(87) כן הביא פסוק זה בכמה מקומות להורות שהדבר הבא מן העולם הנבדל מתחלק לארבעה חלקים בהגיעו לעולם הזה הגשמי, וכמלוקט למעלה פ"ס הערה 290.
(88) פירוש - ארבע כוסות נתקנו כנגד ארבע לשונות של גאולה [ירושלמי פסחים פ"י ה"א, וב"ר פח, ה]. וראה להלן הלכות יין נסך ואיסורו הערה 19.
(89) לשונו למעלה פ"ס [תלה.]: "ולפיכך הם ארבע כוסות, כי הגאולה היא באה מעולם העליון לעולם הזה, שהוא עולם הרבוי. וכל דבר שהוא בא מעולם הנבדל לעולם הזה, יש בו רבוי מחולק לארבע. כי מספר זה הוא מספר הרבוי, שהוא נגד ארבע צדדין המחולקים. ואלו דברים הם ארבע לשונות של גאולה. וסוד הזה הוא מבואר בתורה [בראשית ב, י] 'ונהר יוצא מעדן להשקות וגו' ומשם יפרד והיה לארבעה ראשים', שמזה מבואר לך כי כל דבר שבא מעולם הנבדל, כמו הנהר שהוא יוצא מעדן להשקות הגן, כשהוא בא אל עולם הטבע, הוא עולם הרבוי, יפרד לארבעה ראשים, כי זהו נגד הפירוד והרבוי שהוא בעולם הרבוי. ולפיכך הגאולה שבאה מעולם העליון הנבדל היה מתפרד לארבעה ראשים, הם ארבע לשונות של גאולה. ודבר זה הם ארבע כוסות שתקנו חכמים שיהיו באכילה זאת. כי מאחר שמורה אכילה זאת, הוא אכילת מצה, על הגאולה כאשר מבואר, ויש עם האכילה השתיה, שהיא יותר רחוקה מן הגשמי כמו שהתבאר, מחויב שיהיה גם כן הגאולה, שמורה עליה האכילה, שיש עמה מדריגה יותר עליונה ויותר אלקית. ועל זה באו ארבע כוסות בשתיה על מדריגת הגאולה, כמו שבאה האכילה על הגאולה הפשוטה, כאשר אמרנו". ולמעלה פס"ה [לאחר ציון 180] כתב: "כי הגאולה באה מעולם הנבדל לעולם הרבוי הזה, הוא עולם הטבע. וגם אמרנו הרבוי המתחלק הוא מתחלק לארבעה צדדין, ולפיכך הדבר שהוא בא מעולם הנבדל לעולם הרבוי, מתרבה עד ארבע, והם ארבע לשונות של גאולה".
(90) פירוש - ארבע לשונות הגאולה מורות על ארבעה עניינים מיוחדים שיש בגאולה, וכל ענין מיוחד מחייב כוס כנגדו. ובביאור ארבע לשונות הגאולה, והמיוחד בכל לשון, ראה למעלה ס"פ ל [תקכח.] שפירש שני פירושים, ובס"פ מג [רנא.] הביא פירוש שלישי, ובפ"ס [תיד:] חזר והביא את שלשת הפירושים האלו.
(91) כמבואר במשנה [פסחים קיז:] "מזגו לו כוס שלישי מברך על מזונו, רביעי גומר עליו את ההלל". ושתי הכוסות הראשונות הן לפני הסעודה, כי כוס ראשונה היא של קידוש [פסחים קיד.], וכוס שניה היא בשביל ההגדה [פסחים קטז.], שהיא לפני הסעודה [שם].
(92) לשונו למעלה פ"ס [תלט:]: "והיו שתי כוסות לפני הסעודה ושתי כוסות לאחריה, כי כך ראוי והגון, כי מפני שארבע כוסות אלו יותר במדריגה ובמעלה, וכל דבר שהוא יותר עליון במדריגה, הוא כולל כל דבר שהוא למטה ממנו במדריגה. ולכך שתי כוסות לפני הסעודה, ושתי כוסות לאחריה, והסעודה באמצע, ובזה הכוסות כוללים כל הסעודה, כאשר יש כוסות לפני הסעודה, וכוסות לאחריה", ושם הערות 308, 309.
(93) כהקדמה לדבריו כאן, דע שבגמרא שלפנינו [פסחים ריש קיח.] גרסינן "תנו רבנן, רביעי גומר עליו את ההלל, ואומר הלל הגדול, דברי רבי טרפון. ויש אומרים [תהלים כג, א] 'ה' רועי לא אחסר'". והרשב"ם [שם] כתב: "הכי גרסינן; תנו רבנן, רביעי גומר עליו את ההלל, ואומר עליו הלל הגדול". אך הרי"ף [פסחים כו: בדפי הרי"ף] גרס "חמישי אומר עליו הלל הגדול, דברי רבי טרפון. ויש אומרים 'ה' רועי לא אחסר'". וכן הרמב"ם [הלכות חמץ ומצה פ"ח ה"י] כתב: "ויש לו למזוג כוס חמישי ולומר עליו הלל הגדול". וכן הרא"ש [פסחים פ"י סימן לג] הביא גירסא זו [ראה למעלה פס"ה הערה 75].
(94) אודות שהקב"ה מאחד את הרבוי בעולם [מחמת היותו אחד], כן כתב בדר"ח פ"א מי"ח [תלב.]: "היה העולם מחולק, ודבר זה אי אפשר, כי העולם הוא מן השם יתברך, שהוא אחד, ראוי שיהיה העולם אחד... שצריך שיהיה בודאי העולם אחד מקושר, כי הבורא הוא השם יתברך, הוא אחד". ושם פ"ה מ"א [כא.] כתב: "כי העולם הזה אשר נברא מן השם יתברך, אשר הוא אחד, ולכך אי אפשר שלא יהיה פעולתו גם כן אחת, כי כל פעולה מתדמה אל הפועל... ולכך צריך שתהיה הפעולה, שהוא העולם, אחד". ושם משנה טז [שצה.] כתב: "העולם הוא אחד, כי אין העולם מחולק, כי הוא מן השם יתברך, שהוא אחד". ובנתיב הצדקה פ"ו [א, קפא:] כתב: "כאשר אין העולם אחד, רק מחולק, אם כן יש להעלות על הדעת כי האלהות שברא אותם גם כן מחולקים חס ושלום. אבל עתה שהבריות מתחברים, כי זה מקבל מזה, וזה מקבל מזה, אם כן העולם הוא אחד, וזה מורה אשר ברא אותם הוא ג"כ אחד יחיד ומיוחד". וכן הוא בגו"א בראשית פ"א אות סב [מג:], ודרשת שבת הגדול [קצה.]. וראה למעלה פ"ה הערה 105, ופנ"ח הערה 61.
(95) לשונו למעלה פנ"ח [של:]: "לדעת רבי עקיבא [מכילתא שמות יד, לא, והגש"פ] היתה כל מכה ומכה של חמש מכות. וזה כי אף על גב שהרבוי הוא בד', כל דבר שבעולם אף שיש בו רבוי, הרבוי הוא מתאחד... ובארבע אין רבוי מתאחד, רק מחולק, אבל מספר חמשה הוא רבוי מתאחד. ולפיכך כל מכה ומכה שבאה מן עולם הנבדל אל עולם הרבוי היתה המכה של חמש מכות, שהוא רבוי מתאחד". ולמעלה פ"ס [תלח:] כתב: "כי מצד מה ראוי שיהיה מתחלק לחמשה, וזה כי הרבוי שבא אל עולם הרבוי הוא מתאחד גם כן, כי אינו רבוי מחולק, רק רבוי מתאחד, ורבוי שהוא מתאחד הוא חמשה, כי החמישי מאחד את הארבע שהם הרבוי, כמו שהתבאר למעלה".
(96) פירוש - החמישי הוא נבדל מן הארבעה שקדמו לו, אך הוא גם מאחד אותם [ראה הערה 98].
(97) פירוש - על כוס חמישי אומרים הלל הגדול, וכמו שכתב הרמב"ם [הלכות חמץ ומצה פ"ח ה"י]: "ויש לו למזוג כוס חמישי ולומר עליו הלל הגדול" [הובא למעלה הערה 93]. ולקראת סוף הלל הגדול נאמר [תהלים קלו, כה] "נותן לחם לכל בשר כי לעולם חסדו". ולמעלה פס"ה [לאחר ציון 84] האריך טובא לבאר את המעלה העליונה שיש בנתינת מזונות.
(98) "אילו סיפק צרכנו במדבר ארבעים שנה וכו'" [בפיוט "כמה מעלות טובות למקום עלינו" (הגש"פ)].
(99) דברים אלו מבוארים היטב למעלה פס"ה [לאחר ציון 176], שכתב: "ומזה תדע למה תקנו כוס חמישי; כי אחר שתקנו ארבע כוסות של גאולה, תקנו כוס חמישי נגד הפרנסה... וכבר אמרנו לך כי הגאולה באה מעולם הנבדל לעולם הרבוי הזה, הוא עולם הטבע. וגם אמרנו הרבוי המתחלק הוא מתחלק לארבעה צדדין, ולפיכך הדבר שהוא בא מעולם הנבדל לעולם הרבוי, מתרבה עד ארבע, והם ארבע לשונות של גאולה. אמנם כבר אמרנו לך למעלה שאין הרבוי בעולם הזה מחולק, רק הוא רבוי מתאחד, והרבוי אשר הוא מתאחד הוא מספר חמשה, כמו שהתבאר לך למעלה, כי החמישי הוא מאחד את הארבעה שלא יהיו מחולקים אלו ארבעה, כי האחד אשר הוא באמצע הארבעה הוא מאחדם. ויש לזה האמצעי המאחד הכל מדריגה יותר עליונה מן הכל. גם האמצעי הוא מיוחד, נבדל מן הארבעה. וכנגד האמצעי הפרנסה, שהוא דבר מיוחד, והוא במדריגה על הגאולה". וראה שם הערות 178, 179.
(100) הכוס החמישי המורה על הפרנסה.
(101) שנאמר [שמות ו, ו-ז] "לכן אמר לבני ישראל אני ה' והוצאתי אתכם מתחת סבלות מצרים והצלתי אתכם מעבדותם וגאלתי אתכם בזרוע נטויה ובשפטים גדולים, ולקחתי אתכם לי לעם והייתי לכם לאלקים וגו'". ומבאר שהכוס החמישי הוא כנגד "והייתי לכם לאלקים". אך האורחות חיים [ח"א ליל פסח סימן יג] כתב בשם הראב"ד שגרס בירושלמי שכוס חמישי הוא כנגד הנאמר [שמות ו, ח] "והבאתי אתכם אל הארץ וגו'". וכן הוא בהשגות הראב"ד על בעל המאור [פסחים כו: (בדפי הרי"ף) ד"ה וקיימא לן]. וכן הוא בספר ההשלמה [פסחים קטו:], ודעת זקנים מבעלי התוספות [שמות יב, ח]. ולא מצאתי מקורו לומר כן. ומדבריו כאן משמע שאומר כן מדעת עצמו ["ויראה כי הוא נגד 'והייתי' וכו'"]. והמהר"ם שי"ף בדרושים נחמדים לפרשת לך לך [בראשית טו, יג] כתב: "כוס חמישי נגד 'והייתי לכם לאלקים', 'כוס' גימטריא 'אלקים'".
(102) כוונתו לדברי חכמים [פסחים קיח.] "קשין מזונותיו של אדם יותר מן הגאולה, דאילו בגאולה כתיב [בראשית מח, טז] 'המלאך הגואל אותי מכל רע', מלאך בעלמא. ואילו במזונות כתיב [שם פסוק טו] 'האלקים הרועה אותי'". הרי בעוד שהגאולה נעשית על ידי מלאך, נתינת מזונות נעשית על ידי הקב"ה בעצמו.
(103) למעלה פס"ה [לאחר ציון 159], שהביא שם מאמר זה, וביאר מדוע נתינת מזונות היא על ידי הקב"ה בעצמו.
(104) למעלה פ"ס [תלח.] כתב: "אמנם כוס חמישי הוא רשות". וכן פסקו רי"ף [פסחים כו:], רמב"ם [הלכות חמץ ומצה פ"ח ה"י], רא"ש [פסחים פ"י סימן לג], וטור [או"ח סימן תפא ס"א]. ולמעלה פס"ה האריך בזה, ומסיק שם [לאחר ציון 227]: "כיון שאין כוס ה' קבוע, לא תקנו לו ברכה, וכן ראוי לנהוג".
(105) לשונו למעלה פס"ה [לאחר ציון 176]: "ומזה תדע למה תקנו כוס חמישי; כי אחר שתקנו ארבע כוסות של גאולה, תקנו כוס חמישי נגד הפרנסה, שהיא יותר מן הגאולה. רק שהוא רשות, שבלילה הזה תקנו ארבע כוסות בשביל הגאולה. אבל בודאי מצוה איכא, כי כוס חמישי הוא השלמת הגאולה, כי אחר שגאל אותם היה מפרנסם בכל צרכיהם, והכל בכלל גאולה כמו שנתבאר למעלה, וזה ענין כוס חמישי". ובהמשך שם [לאחר ציון 190] כתב עוד טעם: "כוס חמישי רשות, כי המזונות לפי גודל מדריגתן שהם על הגאולה, אינם חיוב על האדם, כי החיוב הוא בדברים אשר הם קרובים אצלנו, אבל דברים אשר הם רחוקים אצלנו יותר אין אנו מחויבים בהם, אבל הם רשות, דהיינו מצוה".
(106) למעלה בפרקים לה-לו נתבארו ענייני קרבן פסח, ובפרק ס נתבארו ענייני פסח מצה ומרור, וארבע כוסות, ובפרק סה נתבאר הכוס החמישי.

הלכות יין נסך

(1) בא לבאר את איסור סתם יינם, לאחר שביאר עד כה את מצות ארבע כוסות [ב"הלכות פסח בקצרה"]. והמלים "וּמפני שראיתי" מורות שאינו פותח בענין חדש לגמרי, אלא זהו המשך לדבריו הקודמים אודות ארבע כוסות. וכן האריך בביאור איסור זה בנר מצוה [קכב.-קלה:], ודרוש על התורה [נו.-סד:]. וכן נגע בזה בקיצור בנצח ישראל פכ"ה [תקלז.], נתיב התוכחה ס"פ ג [ב, קצח:], ואור חדש פ"ג [תרצב.], ויושלבו בהערות הבאות.
(2) פירוש - ב"ש וב"ה אסרו סתם יינם [שבת יז: (כשגזרו י"ח דבר)], ועוד אמרו [ע"ז לו.] שכבר דניאל גזר עליו. ולהלן [לאחר ציון 42] יבאר את השלשלות האיסור מדניאל עד לתלמידי ב"ש וב"ה.
(3) לשון הרמב"ם [הלכות מאכלות אסורות פי"א ה"ג] "יין הגוים שאין אנו יודעין אם נתנסך או לא נתנסך, והוא הנקרא 'סתם יינם', אסור בהנייה, כמו יין שנתנסך. ודבר זה מגזירות סופרים הוא. והשותה מסתם יינם רביעית, מכין אותו מכת מרדות". והשו"ע [יו"ד סימן קכג ס"א] פסק כרמב"ם. והרמ"א [שם] כתב: "ובזמן הזה, שאינו שכיח שהאומות מנסכים לעבודת כוכבים, י"א דמגע עובדי כוכבים ביין שלנו אינו אוסר בהנאה, רק בשתייה. וכן סתם יין שלהם, אינו אסור ליהנות ממנו". והמהר"ל סובר כרמב"ם. וראה הערה הבאה.
(4) דבריו צריכים ביאור, שהרי כל איסורי רבנן הם מעבר למה שהתורה אסרה, ומה מדגיש במלים "הרי החמירו בו יותר מדברי תורה לאסור סתם יינם בהנאה". ועוד קשה, הרי יין שנתנסך לע"ז אף מדברי התורה נאסר בהנאה [תוספות ע"ז כט: ד"ה יין, מאירי וריטב"א שם, רמב"ן בהשגות לסה"מ ל"ת קצד, חינוך מצוה קיא, חידושי הר"ן ע"ז נט:], וסתם יינם נאסר משום גזירת יין נסך גמור, וכפי שכתב הטור [יו"ד סימן קכג ס"א] "יין שנתנסך לכו"ם אסור בהנאה, וחכמים גזרו על סתם יינן משום בנותיהן, ואסרוהו אף בהנאה. אף על פי שלא עשו כן בשאר הדברים שגזרו עליהם, והטעם כיון שיין נסך גמור אסור בהנאה, עשו סתם יינם כאילו ודאי נתנסך". וכן התוספות [ע"ז נז: סד"ה לאפוקי] כתבו "מיהו קשה, היאך נתיר סתם יינן בהנאה [משום שבזמן הזה אין רגילין לנסך לע"ז], כיון שגזרו על סתם יינן משום בנותיהם [ע"ז לו.], והא גם עתה שייך זה הטעם. ויש לומר, דמאי דגזרו על סתם יינן לאסור בהנאה יותר מפתם ושמנם, היינו משום דשכיחי לנסוכי לעבודה זרה. אבל עתה שבטל ניסוך, שאינם יודעים בטיב עבודה זרה, דיו להיות כפתם ושמנם, או כבישולי גוים, לאסור בשתיה ולא בהנאה". ולולא דמסתפינא הייתי אומר דמה שכתב "הרי החמירו בו יותר <b>מדברי תורה</b> לאסור סתם יינם בהנאה" אין כוונתו לדברים האסורים מן התורה, אלא לשאר איסורי חכמים, וכמו איסור פתן ושמנן, שנאסרו באכילה ולא בהנאה, וכפי שציינו התוספות והטור הנ"ל. וכן התוספות [ע"ז כט: ד"ה יין] כתבו "ודאי עיקר גזירה דסתם יינן משום בנותיהן הוא. מיהו לא היו אוסרין אותו בהנאה מטעם זה, מידי דהוה אפתם ושמנם. אלא עבדו רבנן לסתם יינן כיין נסך גמור שנתנסך לע"ז, שאסור מן התורה". וכן תוספות [שבת יז: ד"ה על] כתבו "הקשה ריב"א, מאי שנא שהחמירו טפי ביין לאסור בהנאה מפת ושמן". ובדרוש על המצות [נו:] הביא דברי תוספות אלו, וביאר שם מדוע סתם יינם נמשך אחר יין נסך. ובהמשך שם [נז:] כתב: "היין שנגע בו עכו"ם נתנסך לע"ז, כי נמשך מעצמו לע"ז... ולכך אסרו אותו יין שנגע בו עכו"ם בהנאה, ואילו פתן ושמנן אין בהם דבר זה, שלא אסרו אותם בהנאה". וראה להלן הערה 15.
(5) וזו מצוה הבאה בעבירה, וכמו שיבאר.
(6) "הלוקח יין של גויים לארבע כוסות הנה הוא מבטל ההבדל הזה אשר ישראל מובדלים מן האומות. ובארבע כוסות הוא מעיד על ההבדל שהשם יתברך לקח ישראל לעם מיוחד, שהרי ארבע כוסות נגד ארבע לשונות של גאולה... ולפיכך הוא מעיד שקר בעצמו" [לשונו בסמוך].
(7) פירוש - החטא האחרון שהזכיר [לקיחת סתם יינם לארבע כוסות] הוא הכבד ביותר. והוא על פי הפסוק [ישעיה ח, כג] "והאחרון הכביד דרך הים עבר הירדן גליל הגוים", וכתב הרד"ק [שם] "והאחרון הכביד - המגלה אותם, והוא סנחריב, הכביד עליהם והגלה אותם שאר השבטים".
(8) על פי ישעיה [ה, יח] "הוי מושכי העון בחבלי השוא וכעבות העגלה חטאה", ופירש רש"י [שם] "הוי מושכי העון - גוררים יצר הרע עליהם מעט מעט. בתחילה בחבלי השוא, כחוט של קורי עכביש, ומשנתגרה בהם מתגבר והולך, עד שנעשה כעבות העגלה, שקושרין בו את הקרון למשוך". ומקורו מהגמרא [סוכה נב.]. וכך גם כאן, דהלוקח סתם יינם לארבע כוסות עובר שלשה חטאים, וכמו שמבאר.
(9) לפני כן [לפני ציון 3] כינה יין זה "סתם יינם", ומעתה מכנהו "יין נסך" [וכן יעשה בהמשך]. וכן הרמב"ן בהשגות לסהמ"צ [ל"ת קצד] מכנה סתם יינם "יין נסך" [ראה להלן הערה 43]. והוא על פי דברי הגמרא [ע"ז לד.] "יין נסך דרבנן". ושם [נו.] "שאני יין נסך דאחמירו ביה רבנן".
(10) כמו שאמרו [ב"ק צד.] "הרי שגזל סאה של חטין, טחנה לשה ואפאה והפריש ממנה חלה, כיצד מברך. אין זה מברך אלא מנאץ, ועל זה נאמר [תהלים י, ג] 'בוצע ברך נאץ ה''". וזה שייך גם בלוקח סתם יינם לקידוש הבדלה וארבע כוסות.
(11) ק"ק, שהגמרא [ב"ק צד.] הביאה על כך את הפסוק [תהלים י, ג] "בוצע ברך נאץ ה'" [הובא בהערה הקודמת], ומה ראה להביא פסוק אחר. ואולי משום שהפסוק "בוצע ברך נאץ ה'" אינו מבאר הטעם שזה נחשב לניאוץ, אך הפסוק "העם המכעיסים אותי על פני" מבאר את הניאוץ שיש בדבר. ולא מצאתי מי שצירף פסוק זה ["העם המכעיסים אותי על פני"] לביאור "אין זה מברך אלא מנאץ".
(12) כמו שנאמר [דברים ו, כה] "וצדקה תהיה לנו כי נשמור לעשות את כל המצוה הזאת לפני ה' אלקינו כאשר צונו". ובעל הטורים [שם] כתב "המצוה הזאת לפני ה' אלקינו - מלמד שהמצות באות ומעידות לפני ה'". ורומז למאמר חכמים [ע"ז ב.] "כל מצות שישראל עושין בעולם הזה, באות ומעידות להם לעולם הבא". ולמעלה פס"ו [לאחר ציון 55] כתב: "[ה]מצות הם חבור העלה בעלול על ידי גזירותיו ומצותיו, במה שהעלול מקבל גזירת ומצות העלה". וכבר השריש השל"ה [מסכת יומא פרק דרך חיים תוכחות מוסר (טז)] ש"מצוה" הוא מלשון "צוותא", שפירושו התחברות מקיים המצוה עם נותן המצוה. והשל"ה שם מביא שאותיות "מצוה" הן אותיות שם הויה [כאשר שתי האותיות הראשונות (מ"ם וצד"י) מתחלפות ליו"ד ה"א עפ"י החלוקה של א"ת ב"ש, ומקורו בתיקוני זוהר עג.]. וכן כתב האור החיים [ויקרא יח, ד], וז"ל: "הראת לדעת כי בעשות המצוה נעשה האדם מרכבה לשכינה". והמסילת ישרים פי"ט כתב: "צריך האדם לחשוב בעודו מתפלל או עושה מצוה, כי לפני מלך מלכי המלכים הוא מתפלל או עושה המעשה ההוא". <b>ואמרו חכמים</b> [קידושין לט:] "שלוחי מצוה אינן ניזקין", ובח"א שם [ב, קמ:] כתב לבאר: "פירוש, כאשר האדם הולך לעשות המצוה, יש לו חבור ודביקות אל השם יתברך לגמרי, כי המצוה היא דרכי השם יתברך, והמתנועע אל המצוה הוא מתנועע אל השם יתברך, וכל מתנועע אל דבר מתקשר ומתחבר לשם לגמרי. ולכך אמרו בפרק כל כתבי [שבת קיח:] אמר רבי יוסי, יהא חלקי עם המתים בדרך המצוה. כי תכלית האחרון שיהיה נשמת האדם צרורה עם השם יתברך, וכאשר מת בדרך מצוה, שהלך להתחבר עם השם יתברך, נשמתו צרורה לשם לגמרי. וכאשר תראה כי האש, כאשר מתנועע אל המעלה, יש לו חיבור ודיבוק לשם לגמרי... שכל אשר יכנס בחלק השם יתברך, המזיקים מסתלקים ממנו... כי מי שהולך לעשות מצוה, דבר זה הוא על הכל, כמו כל מי שמתנועע אל דבר הוא מתאחד ומתקשר עמו לגמרי. ולכך ההולך לעשות מצות השם יתברך, מתדבק עם השם יתברך לגמרי" [הובא למעלה פס"ו הערה 58, וש"נ]. <b>אך יש להעיר</b> מדברי הביאור הלכה סימן תקפח [ד"ה שמע], שכתב שאע"פ שאסור ללמוד תורה במקומות המטונפים [שו"ע יו"ד סימן רמו סעיף כז], מ"מ שרי לקיים מצוות שם, וכלשונו: "אסור להזכיר שם ולאמר דברי תורה במקום מטונף, מה שא"כ בתקיעות שאינה רק מעשה מצוה, והיכן מצינו שאסור לקיים מצוה כשגופו אינו נקי, או במקום שאין נקי. האם אסור ללבוש טלית של ד' כנפות כשגופו או המקום אינו נקי, לא מצינו כן בשום מקום" [הובא למעלה פכ"ט הערה 76, ופמ"א הערה 104]. ואם "המצוה היא לפני ה'", כיצד ניתן לקיימה במקום שאינו נקי. אמנם הביאור הלכה שם מסיק "דכיון דקיימא לן דצריך כוונה לצאת ידי המצוה שציונו השם יתברך, זה גופא גם חשיב כדברי תורה, ולא גרע מהרהור בדברי תורה" [ואין לעשותו במקום שאינו נקי]. ובספר עין טוב לחיד"א [סימן יח אות לז] כתב: "נסתפק גדול אחד, ישראל שחבשו השר בבית האסורים, והמקום מקום מטונף, ובודאי אסור להתפלל ולברך אפילו בהרהור. אמנם יש להסתפק אם יכול לקיים המצוה במעשה בלי שום הרהור, רק שהוא עושה המצוה... וכגון אשר בעד חלון צר יושיט לו לולב ואתרוג, אם יכול ליטלה בידו. או דלמא גם מעשה המצות אינו יכול לעשות כי אם במקום נקי". והביא בשם הזוה"ק [ח"ב קכח.] שצריך שהבית יהיה נקי וטהור כשמקיים המצוה. וראה הערה הבאה.
(13) לכאורה היה צריך לומר "היא המצוה" [שעליה דיבר עד כה], ומאי שייטא לכאן "היא התורה". ואולי אמירת הברכה נחשבת כמו אמירת דברי תורה. ומעין כן פסק הרמ"א [או"ח סימן פד ס"א] "אסור לענות 'אמן' בבית המרחץ". והביאור הלכה סימן תקפח [הובא בהערה הקודמת] כתב: "דכיון דקיימא לן דצריך כוונה לצאת ידי המצוה שציונו השם יתברך, זה גופא גם חשיב כדברי תורה", והוסיף בתוך סוגריים "ודומיא דפסק הרמ"א סימן פד דאסור לענות 'אמן' בבית המרחץ". הרי אמירת "אמן" נחשבת כדברי תורה, וק"ו הברכה עצמה. ובספר שושן סודות אות רג ביאר שהתורה שבע"פ נקראת "מלכה".
(14) פירוש - העבירה השלישית שעובר מי שלוקח יין נסך לארבע כוסות [שתי העבירות הראשונות הן; (א) איסור יין נסך. (ב) מצוה הבאה בעבירה, ואין זה מברך, אלא מנאץ. ומעתה יבאר עבירה שלישית; מעיד עדות שקר].
(15) פירוש - כדי להתרחק מהם וממסיבותיהם, שמסיבותיהם מביאות לידי חתנות ולזנות עם בנותיהם [מאירי ע"ז כט:], לפי שהיין בוער בו [רש"י ע"ז לו:], וכשישתכר יבא על בתו של בעל היין, כמו שעשו בשטים שזנו עם בנות מואב [ר"י מלוניל ע"ז לו:]. ובשו"ת הרשב"א [ח"א סימן רמח] כתב שודאי אסור אף יינו של גוי שאין לו בנות, שההרחקה שעשו אינה משום בתו של בעל היין דוקא, אלא משום בנות הגויים, ואם אין לזה, יש לזה. ועייין סמ"ג לאוין קמח, שבני דורו של דניאל שלא נזהרו מיין הגויים, כולם נתערבו בעמי הארץ. וראה להלן הערות 29, 56. <b>וענין זה</b> שנוי במחלוקת ראשונים; יש ראשונים שכתבו ששתי גזירות היו בסתם יינם; מתחילה גזרו עליו משום בנותיהם, ולא אסרוהו אלא בשתייה, ולא בהנאה, כמו פיתם ושמנם שאינם אסורים אלא באכילה. ובית דין שאחריהם ראו שהורגלו הרבה לנסך לעבודה זרה, ולפיכך הוסיפו איסור על היין וגזרו על סתם יינם לאסרו הנאה משום ודאי יינם, דשמא ניסך הגוי את היין לעבודה זרה [ראב"ד ע"ז לח:, רשב"א בתורת הבית הארוך ב"ה ש"א, ומאירי ע"ז כט:. וראה למעלה הערה 4 שמעין כן היא דעות התוספות והטור]. ויש ראשונים שביארו טעם איסור סתם יינם אינו אלא משום שחוששים שמא ניסך אותו הגוי [רש"י ע"ז ריש כט:, ותוספות רי"ד ע"ז ע: ("סתם יינם לא גזרו בו חכמים אלא משום גזרה דיין נסך")]. ויש ראשונים שסוברים שאיסור סתם יינם אינו אלא משום בנותיהם [רמב"ן ע"ז לו: בלשון ראשון, ור"ן (ע"ז ט: בדפי הרי"ף)]. וכתבו שאין לאסור סתם יינם משום חשש ניסוך, שאין הגוי מוכר יין שניסכו [רמב"ן שם], ובבת אחת גזרו על יינם לאסרו בשתייה ובהנאה [ב"י יו"ד ריש סימן קכג בדעת הרמב"ן]. ודעת המהר"ל היא כדעה אחרונה זו [דאיסור סתם יינם אינו אלא משום בנותיהם].
(16) פירוש - תכלית מעלת ישראל מתבטאת בהבדלת ישראל מן העמים. ולהלן [לאחר ציון 35] כתב: "כי עיקר מדריגת ישראל [ו]מעלתם העליונה [הוא] ההבדל שישראל מובדלים מן האומות, ובשביל כך הם להקב"ה". ולהלן [לאחר ציון 41] כתב: "ישראל ראוים שיהיו מובדלים עד שאי אפשר החבור, וזו היא מדריגת ישראל ועצם מעלתן". ולהלן [לפני ציון 57] כתב: "כי המצוה הזאת על ידה קיים הבדל ישראל מן האומות, שהוא מעלת ישראל העצמית, <b>שעל ההבדל הזה תסוב כל התורה כולה</b>". ולמעלה פכ"ג [שמז.] כתב: "במה שיש להם [לישראל] חבור אל האומות, אין דביקות ישראל עם השם יתברך". <b>ונראה ביאורו</b>, כי ישראל נבראו להורות על יחוד ה', וכמו שכתב בנר מצוה [י:], וז"ל: "האומה הזאת נבראת לכבוד השם יתברך, וכדכתיב [ישעיה מג, כא] 'עם זו יצרתי לי תהלתי יספרו'... כי עיקר כבודו מה שהוא יתברך אחד בעולמו ואין זולתו, דבר זה ממעטים האומות, ולא נבראו לזה רק ישראל, שהם עם אחד, כמו שרמז הכתוב 'עם זו יצרתי לי תהלתי יספרו'. כי מה שאמר עם 'זו' במספרו י"ג, והוא מספר 'אחד'... ועל דבר זה נבראו בתחלת בריאתם, כי האומה הזאת מעידה על השם שהוא אחד... כי ישראל מעידים על השם יתברך שהוא אחד". וברי הוא שאם ישראל יתחברו לאומות, בזה יתבטל מהם שֵׁם "אומה יחידה", ושוב לא יוכלו להעיד שה' יתברך אחד, שהיא העדות המדביקה את ישראל אל ה', ולמענה נבראו ישראל. ולמעלה פי"ד [ו:] כתב: "הם [ישראל] מיוחדים ונעשים כאיש אחד, וזה במה שהוא יתברך אלקיהם, ובזה הם נבדלים מכל האומות, ונעשים עם אחד". הרי ההבדלה מן האומות היא תולדה מהיותם של ישראל "עם אחד". ולמעלה פ"ס הערה 67 נתבארה נקודה זו כדבר המאפיין את הלכות קרבן פסח. וראה למעלה פכ"ג הערה 205, ולהלן הערה 58. והשותה יין נסך מטשטש את ההבדלה בין ישראל לעמים, ומונע מישראל את פסגת מעלתם. <b>ובנצח ישראל</b> פכ"ה [תקכה:] כתב: "ההבדל מן האומות, עד שהם אומה שלימה בעצמם, הוא קיום ישראל. שאם אין ישראל נבדלים מן האומות, הרי אינם אומה שלימה בעצמם. כי הדבר אשר הוא שלם בעצמו, הוא עומד בעצמו. ולכך הבדל ישראל מן האומות, עד שהם עומדים בעצמם ואין להם שום חבור אל האומות, הוא קיומם בגלותם. ודבר זה יש לך ללמוד מגלות הראשון, הוא גלות מצרים. שנאמר עליהם [דברים כו, ה] 'ויהי שם לגוי גדול', מלמד שהיו ישראל מצוינים [סיפרי שם]. וזה כי ישראל מעטים היו, שלא היו רק שבעים נפש, והמעט בטל וטפל אצל העיקר, ונמשך אחריו. מכל מקום היו מצוינים מסומנים, ולא היה להם חבור אצל מצרים. ואם לא היה דבר זה, לפי רוב העבודה הקשה אשר היה עליהם, והיו המצרים פועלים בהם, היו נאבדים ביניהם. אבל מפני שהיו מצוינים ביניהם, והיה אומה שלימה. והדבר שהוא שלם לא ישלט בו ההעדר, כמו שהתבאר לך למעלה. אמרו ז"ל במדרש [שיהש"ר ד, יב] בשביל ד' דברים נגאלו ישראל; שלא היו פרוצים בעריות, ושלא היה בהם לשון הרע, שלא שנו את שמם, ושלא שנו את לשונם. ובחבור גבורות השם [למעלה פמ"ג (רלח:)] בארנו כי כל ד' דברים אלו היו פרישה מן מצרים, עד שהיו לעם מיוחד בפני עצמם, ולא היה להם עירוב עמהם, שמצד הזה זכו לגאולה להיות יוצאים מתוכם לגמרי. שאם היה להם עירוב וחבור אל האומות עד שיהיה להם חבור עמהם, לא היה אפשר שיהיו נפרדים ונבדלים מתוכם, כיון שכבר יש להם חבור עמהם, אין ראוים להפרד מתוכם" [הובא למעלה פמ"ג הערות 146, 161, ופנ"ד הערה 171]. ושם בהמשך הפרק [תקלד:] כתב: "האומות נקראו 'מים' בכל מקום, כדכתיב [תהלים יח, יז] 'ימשני ממים רבים'. ועוד [שם קמד, ז] 'והצילני ממים רבים מיד בני נכר'... ונמשלו ישראל בהפך זה, כמו שאמרו ז"ל במסכת ביצה [כה:] 'מימינו אש דת למו' [דברים לג, ב], אמרו דתיהם של אלו אש. ואין לך שני הפכים יותר מן אש ומים. ולכך הכתוב מייחס האומות למים, ואת ישראל לאש. ואלו שני דברים, האש והמים, אם נתערבו ביחד, המים מכבין האש. ואם האש עומד רחוק מן המים, ונבדל ממנו, אז האש מכלה ומייבש המים, עד שלא נשאר דבר בו, ומתיש כחו. ואלו דברים ברורים, והם סגולת ישראל באמת. כי אם מתערבין ומתחברין ישראל לאומות, אז המים, שהם האומות, גוברים עליהם לגמרי, כמו שגוברים המים על האש כאשר מתערב האש לגמרי עם המים. ואם נבדל האש מן המים, הרי האש בכוחו מבטל המים עד שאין נמצאים. וכך אם ישראל נבדלים מן האומות, ועומדים בפני עצמם, הרי הם גוברים על האומות, שהם נקראים 'מים רבים', עד שהם מבטלים אותם, עד שאינם נמצאים. והתבאר לך הפך מחשבותם אשר נבערו מדעת החכמה. כי הבוערים יחשבו כי קירוב אש ומים יהיה שלום ביניהם. וזה אינו, כי ההתחברות להם, אז האומות גוברים ומבטלים חס ושלום אותם. ואם נפרדים ונבדלים, ישראל גוברים עליהם" [ראה למעלה פמ"ג הערה 157]. <b>ויש בזה</b> הטעמה מיוחדת; למעלה ס"פ מ [קלד.] כתב: "אמרו במדרש [שמו"ר ג, ח] שלכך נקראו [שמות ב, ו] 'עברים', רצה לומר עבר ים. פירוש, שיש לקרות לישראל שם על עברת הים, שזהו עצם מעלתן, שיצאו מן המים המונעים לצורה, וקנו מדריגת הצורה השלימה". והנה מצינו עוד דרשת חכמים על תיבת [בראשית יד, יג] "לאברם <b>העברי</b>", שאמרו [ב"ר מב, ח] "כל העולם כולו מעבר אחד, והוא מעבר אחד". ולכאורה זו דרשה אחרת שאינה שייכת לדרשת "עברים" - "עבר ים". אך לפי דבריו כאן הוי דבר אחד ממש, שהרי כל עוד שיש לישראל חבור כלשהו לאומות אין להם מעלתם בשלימות. לכך רק לאחר שעברו את הים, והתנתקו לחלוטין מהמצריים, אז קנו את מעלתן בשלימות. נמצא שדרשת "עבר ים" ודרשת "כל העולם מעבר אחד, והוא מעבר אחד" הן שני צדדים של מטבע אחת [ראה למעלה פ"מ הערה 295].
(17) וכן נאמר [במדבר כד, ח] "אל מוציאו ממצרים כתועפות ראם לו יאכל גוים צריו", הרי יצ"מ מחייבת שישראל יבדלו מן האומות לגמרי. ובנצח ישראל פנ"ט [תתקיג.] כתב: "כי מפני שהשם יתברך הוציא אותם ממצרים, יש לישראל מעלה אלקית לגמרי, כאשר השם יתברך הוא לאלקיהם. וזה 'אל מוציאו ממצרים', ולכך 'יאכל גוים צריו ועצמותיהם יגרם וחציו ימחץ'. מפני שהנבדל מכלה ואוכל את הדבר החמרי, שהוא מתנגד אליו, עד שאין מציאות לדבר החמרי אצל הנבדל. ולכך אמר 'אל מוציאו ממצרים כתועפות ראם לו יאכל גוים צריו'... מצד שהנבדל הוא אוכל מתנגד שלו, הוא החמרי, עד שיהיה מבטל אותם לגמרי, ולא יהיו נמצאים" [הובא למעלה פמ"ז הערה 523, ופ"ס הערה 371]. ולמעלה פ"ל [תקכט.] כתב: "ומפני שעדיין אף על גב שהוציא אותם מרשות אחרים, והיו ברשות עצמם, צריכים עוד להיותם נכנסים ברשות הקב"ה, ולא יהיו כמו שאר אומות. וזהו שאמר [שמות ו, ז] 'ולקחתי אתכם לי לעם וגו''". ולמעלה פ"ט [תקו.] כתב: "היו משועבדים תחת מצרים, עד שאחר כך אמר להם 'ולקחתי אתכם לי לעם', להיות תחת כנפי השכינה". ולמעלה פמ"ה [שנא:] כתב: "בפרשת ציצית נאמר [במדבר טו, מ-מא] 'ועשיתם את כל מצותי והייתם קדושים וגו' אני ה' אשר הוצאתי אתכם וגו''. זכר יציאת מצרים, מפני שאמר [שם פסוק לט] 'וזכרתם את כל מצות ה' ועשיתם', אמר שראוי לכם לעשות כל המצות, שאתם ראוים לזה מצד ש'הוצאתי אתכם מארץ מצרים'. כי מאחר שיצאו מארץ מצרים, שזהו הוראה על מעלה עליונה, ומפני זה ראוי לכם לקיים מצות ה', שכל מצות ה' הם מצות אלקיות, אשר שאר אומות מצד הגשמי והחומרי שבהם אין ראוים למצות אלקיות, שהם דרכי ה', רק ישראל מצד מעלתם האלקית שקנו כשיצאו ממצרים... שאין ישראל כמו שאר אומות, שאין ראוי להם המצות האלקיות, שלא יתחברו דברים אלקיים אל דברים החמרים. אבל ישראל שהוציאם ממצרים ביד חזקה ובזרוע נטויה, נראה כי ישראל נבדלים מענין החומר, שהרי הוציאנו ממצרים על ידי שנוי הטבע, ולפיכך ראוים אנחנו לעדות וחקים ומשפטים אלקיים, אשר אין ראוים לכל האומות". ולמעלה פמ"ז [תקנג:] כתב: "כי כאשר יצאו ישראל ממצרים קנו ישראל מדריגתם ומעלתם אשר הם על כל האומות". ולמעלה פ"ס [תטז:] כתב: "ואחר כל זה שגאל אותם, אין זה רק הוצאה מרשות מצרים, אבל חסר עדיין להם החבור בהקב"ה, ועל זה אמר 'ולקחתי אתכם לי לעם', שתהיו לי". ובח"א לר"ה יא: [א, ק.] כתב: "כי בזאת הלילה גאלם יתברך, ולא הגאולה בלבד, רק שלקחם אליו, כדכתיב 'וגאלתי אתכם ולקחתי אתכם לי לעם'". ובח"א לב"מ עא. [ג, כט.] כתב: "כאשר יצאו ישראל ממצרים, יצאו במדריגה העליונה ששם הבחנת הכל, כי הוציא השם יתברך את ישראל ממצרים, ולקחם לו לעם, <b>ובזה הבדיל</b> השם יתברך בין ישראל לאומות". והשם משמואל פרשת ויחי [שנת תרע"ז] כתב: "הגאולה איננה מספקת ההוצאה מתחת יד האומות והכחות החיצונים, אלא צריכה נמי הבאה תחת כנפי השכינה. וכמו במצרים אחת מהארבע לשונות של גאולה היא 'ולקחתי אתכם לי לעם'" [הובא למעלה פ"ס הערות 195, 339]. <b>זאת ועוד</b>, שלא רק שיצ"מ מחייבת את הבדלת ישראל מהאומות, אלא היציאה ממצרים גופא נעשתה בשעה שהיו ישראל מובדלים מהאומות, וכמו שכתב למעלה פל"ו [תרפח:]: "'ולקחו מן הדם ונתנו על שתי המזוזות ועל המשקוף' [שמות יב, ז]. בארו במדרש [שמו"ר יז, ג] מצוה זאת להזכיר זכות שלשה אבות; המשקוף לאברהם, ושתי מזוזות ליצחק וליעקב... ודוקא בזאת המצוה [קרבן פסח] צוה לעשות זכר לזכות אבות, לפי שעתה היו ישראל נבדלים מן המצרים, שפסח עליהם, ולא היו משתתפים במכה זאת עמהם, וזהו בשביל זכות אבות, שהיה להם אבות מיוחדים שלא היו לאומות, ואותן האבות הם היו דבקים בו יתברך, ולפיכך ישראל אין משתתפים עם מצרים, ונבדלים לעצמם בשביל זכות אבותם". וכן למעלה ["הלכות פסח בקצרה" לאחר ציון 39] כתב: "ומצותו [של ק"פ] לאכול אותו בלילה, כי מצד עצמינו ההעדר והחושך, רק כי הקיום לנו בו יתברך. ולכך המצרים קבלו הפסד והעדר בלילה, ואנחנו מצד השם יתברך בא לנו הקיום".
(18) כפי שיבאר להלן [לאחר ציון 34] שעל ידי שתיית יין של הגוים בטל הוא ההבדל בין ישראל לאומות.
(19) שהן: "והוצאתי" [שמות ו, ו], "והצלתי" [שם], "וגאלתי" [שם], "ולקחתי" [שם פסוק ז]. ואודות שארבע כוסות נתקנו כנגד ארבע לשונות של גאולה, כן הוא בירושלמי פסחים פ"י ה"א, וב"ר פח, ה. ובביאור ארבע לשונות הגאולה, והמיוחד בכל לשון, הנה למעלה ס"פ ל [תקכח.] פירש שני פירושים, ובס"פ מג [רנא.] הביא פירוש שלישי, ובפ"ס [תיד:] חזר והביא את שלשת הפירושים האלו. וראה למעלה "הלכות פסח בקצרה" הערות 88-90.
(20) כן כתב בהקשר אחר בדרוש על התורה [מ:]: "כאשר התלמידי חכמים ח"ו אינם נזהרים במעשיהם, שדורשים לרבים ומזהירין אותן, ובעצמם אינם שומרין הדברים, שזה יקרא מעיד עדות שקר. כמו שאמרו בברכות [יד:] הקורא ק"ש בלא תפילין, כאילו מעיד עדות שקר בעצמו. כלומר שהוא אומר [דברים ו, ח] 'וקשרתם לאות על ידך והיו לטוטפות בין עיניך', ובאותו פרק הוא עובר על זה בעצמו, ואין אזניו שומעין מה שפיו מדבר. ככה גם כן כשאין התלמידי חכמים נזהרים ומוגדרים במעשיהם במה שמורים ומוכיחים אחרים". אך יש להבין, דאיזו עדות יש בארבע כוסות. דבשלמא הקורא קריאת שמע ללא תפילין, זו הוי עדות שקר, וכמו שכתב בנתיב העבודה פ"ט [א, קד.]: "לכך אמר כי הוא מעיד עדות שקר בעצמו, כי קריאת שמע הוא עדות שישראל מעידים כי ה' יתברך אחד, כמו שהתבאר למעלה. וכאשר אין תפילין עליו, הוא עדות שקר, כי אם היה מלכות שמים עליו היה עליו תפילין שבהם שם ה', והוא מלכות שמים שלימה". אמנם גם כאן כתב "בארבע כוסות הוא <b>מעיד</b> על ההבדל שהשם יתברך לקח ישראל לעם מיוחד", אך לא נתפרש מהי העדות שיש בזה. ויש לומר, שכל דבר הבא על מאורע שהיה בעבר שהוא נחשב לעדות. וכן כתב למעלה פ"ב [קפ.]: "הרי לשון 'עדות' משמע מצוה שהיא לעדות על דבר; כגון פסח, שהוא מעיד על שפסח הקב"ה על בתי ישראל [פסחים קטז:]. מצה, על שלא הספיק בצקת אבותינו להחמיץ [הגדה של פסח]. ומרור, על שם שמררו חייהם בעבודה קשה בחומר ובלבנים". ואם ק"פ מצה ומרור נחשבים ל"עדות", אזי אף ארבע כוסות הן "עדות" על סוגי הגאולה שהיו ביצ"מ. והרמב"ן [דברים ו, כ] כתב: "וטעם 'כי ישאלך בנך מחר לאמר מה העדות' [שם], שישאל תחלה על מה יעידו אלה המצות הנקראים 'עדות', בעבור שהם זכר לנפלאותיו ועדות בהם. כגון המצה והסוכה והפסח והשבת והתפילין והמזוזה" [הובא למעלה פנ"ג הערה 94]. הרי שכל מצוה שהיא זכר לאירוע קדום נחשבת לעדות, וה"ה לארבע כוסות.
(21) פירוש - הלוקח יין נסך לארבע כוסות עובר בשלשה חטאים; (א) איסור יין נסך. (ב) מצוה הבאה בעבירה, ואין זה מברך אלא מנאץ. (ג) מעיד עדות שקר בעצמו.
(22) המתירים לעצמם יין נסך. ובנר מצוה [קכד.] כתב "אם לא יחזרו מדרכם זה, וילכו עוד בדרך הרע הזה, בודאי דבר זה הוא גרם וסבה שאחרים גם כן הולכים בדרך הרעה הזאת, כאשר רואים לפניהם בני אדם אשר סרים מן הדרך הטוב. בפרט הקלים בדעתם, כאשר מורה שם 'נסך', שמספרו 'קל', כי הקלים מתפתים לאיסור זה ביותר".
(23) לשונו בדרוש על המצות [נו.]: "העיקר מה שהביא בני אדם להקל במצוה זאת הוא אשר אמרו... איסור חתנות אין בדורות הללו, שאין מתחתן הגוי עם ישראל. כל אלו דברי בורות, כי יתן בכוס עינו, ומצדד צדדים להקל. והן הן מעשה נחש הקדמוני, ורוכבו סמאל הרשע, עולה ומסטין יורד ומתעה בני אדם. ואין אנו משיבים על דברי בורות שמלאו ממנו כל הפוסקים ראשונים ואחרונים, ואין דברינו רק להשיב נגד יצר הרע". וסברה זו [שהגוים אינם רוצים להתחתן עם ישראל] נמצאת בלבוש [יו"ד סימן קכג סכ"ו], שכתב: "בדבש שלהם לא גזרו... ולא חששו לבנותיהן... חתנות אין שייך כלל בזמנינו, שהם מרחיקין אותנו מאוד, כמו אנחנו מהם, על כן אין שייך לגזור בו" [ראה להלן הערה 29]. ואודות האיבה הקיימת בין האומות עצמן ["שאין רגילים האומות המחולקות שיבואו זו בזו"], כן כתב למעלה פס"ד [לאחר ציון 327]: "הגוים אשר הם מתנגדים לישראל בג' התנגדות; הראשון מצד החילוק שיש ביניהם, שהרי אינם אומה אחת, כי כל אומות בעולם שהם מחולקים, מתנגדים זה את זה, וזה אף באומות עולם עצמם", ושם הערה 328.
(24) פירוש - זהו חשש רחוק שהשותה יין נסך יתחתן עם גויה, משום שזה נראה ספק ספיקא ["הלא גזירה היא באולי ושמא"], וכבר יש לו אשה ישראלית, ומדוע יחפוץ להתחתן עם אשה נוספת גויה. ובדבר שאינו מצוי לא גזרו בו חכמים, וכמו שאמרו [עירובין סג:] "מילתא דלא שכיחא לא גזרו בה רבנן". ולהלן [לאחר ציון 81] כתב: "כי חשבו כי האיסור הזה הוא באולי ושמא יבא לכלל חתנות, ואשר לא בא לכלל חתנות לא נעשה האיסור". ובדרוש על התורה [נו.] הביא דבר שלישי המביא לאנשים לזלזל באיסור יין נסך: "העיקר מה שהביא בני אדם להקל במצוה זאת הוא אשר אמרו כי איסור יין נסך משום שמא נתנסך לע"ז, ואמרו כי יורה על זה שם 'יין נסך', ואין האומות מנסכין עתה לעבודה זרה". וראה להלן ציון 82.
(25) פירוש - דבר שאסרו או תיקנו חכמים במנין חכמים [רש"י ביצה ה.].
(26) כמו תקנת חכמים שהיתה במנין להעלות לירושלים פירות כרם רבעי עצמם מהנמצאים סמוך לירושלים מהלך יום אחד לכל צד, ולא לפדותם מחוץ לירושלים, ולהעלות לירושלים דמי הפדיון, כדרך שפודים מעשר שני, כדי לעטר שוקי ירושלים בפירות. לאחר החורבן, אף שטעם התקנה נתבטל, שכיון שנחרבה ירושלים הרי אין לעטרה לצורך הגוים, מכל מקום נמנה רבן יוחנן בן זכאי והתיר בפירוש לפדותם מחוץ לירושלים, ולא הותר מאליו, לפי שדבר שבמנין צריך מנין אחר להתירו [ביצה ה.]. ומה שכתב שהמנין השני צריך להיות גדול בחכמה ובמנין, כך אמרו במשנה [עדיות פ"א מ"ה]. ומדברי המהר"ל משמע שאף אם בטל הטעם של המנין הראשון [כמו כאן שהאנשים אומרים שכיום אין חשש חתנות], עדיין צריך שהמנין השני יהיה גדול בחכמה ובמנין [וכן כתב בפירוש בדרוש על המצות, ויובא בהערה 28]. וכך היא דעת הרמב"ם [הלכות ממרים פ"ב ה"ב] שכתב "אפילו בטל הטעם שבגללו גזרו הראשונים או התקינו, אין האחרונים יכולין לבטל עד שיהו גדולים מהם". וכן דעת הרא"ש [שו"ת הרא"ש כלל ב סימן ח], והמג"א [סימן תרצ ס"ק כב]. והפני יהושע [גיטין לו:] ביאר שרש"י [שם] סובר כרמב"ם. אמנם הראב"ד בהשגות [הלכות ממרים פ"ב ה"ב] סובר שאם בטל הטעם של המנין הראשון, אין המנין השני צריך להיות גדול בחכמה ובמנין. וראה בסמוך הערה 28.
(27) "שמונה עשר דבר - ב"ש וב"ה יחד נמנו וגזרו עליהם בפרק קמא דשבת" [רש"י ע"ז לו.].
(28) לשון הגמרא [ע"ז לו.] "אמר רבה בר בר חנה אמר רבי יוחנן, בכל יכול לבטל בית דין דברי בית דין חבירו ["שגזר על דבר המותר, ובלבד שיהא גדול ממנו" (רש"י שם)], חוץ משמונה עשר דבר, שאפילו יבא אליהו ובית דינו, אין שומעין לו. אמר רב משרשיא, מה טעם, הואיל ופשט איסורו ברוב ישראל". ובדרוש על המצות [נו.] כתב: "בודאי אף אם היה זה שאסרו יינם משום חשש שמא נסכו הגוי לע"ז, או משום חתנות. ובדורות הללו לא שייך שם טעם, הלא אמרו בע"ז פרק אין מעמידין [לו.] על רבי יהודה הנשיא שהתיר שמן של עממין. אמר שם ורבי יהודה היכי מצי למשרי תקנת בית שמאי והלל, והא אין ב"ד יכול לבטל דברי ב"ד חבירו אלא א"כ היה גדול הימנו בחכמה ובמנין. ועוד האמר רבה בר בר חנה, בכל יכול לבטל ב"ד דברי ב"ד חבירו, חוץ משמונה עשר דבר, שאפילו יבא אליהו ובית דינו, אין שומעין לו... הרי כי הדבר ברור שכל דבר שנאסר במנין, אי אפשר שיחזור להיתרו, ואפילו בטל הטעם שמפני אותו הטעם נאסר. כדמוכח בפ"ק דביצה [מביא הגמרא שהובאה למעלה הערה 26]... הרי דאפילו דבר שבטל הטעם שבשבילו תקנו, אינו יכול להתיר אלא במנין. ואין ב"ד יכול לבטל דברי ב"ד חברו אלא אם כן גדול בחכמה ובמנין. ובי"ח דבר אפילו ב"ד הגדול בחכמה ובמנין, אין יכול להתיר, כדלעיל. ואם כן מה שייך היתר בדורות אלו בדבר שנאסר. וכיון שנגזר, אין בדור שיכול לבטל הגזירה... רק עומד באיסורו כבראשונה לגמרי. והפורץ בזה הוא בכלל [קהלת י, ח] 'פורץ גדר ישכנו נחש'. ואם היו באים להקל בשביל זה, אם כן למה לא יקילו ביום טוב שני, דהא עתה אנו בקיאים בקביעא דירחא. ואם בשביל באולי יחזור הדבר לקלקולו, גם האומות לא העמידו ערבות על זה שלא ינסכו עוד לע"ז. והרבה דברים כזה, ויהיה כל אחד בונה במה לעצמו לומר כי איסור זה אינו שייך עתה". ובתחילת חידושי אגדות [כרך א עמוד כט] כתבו: "וכן [המהר"ל] עמד בפרץ לגדור מה שפרצו אנשים בדורו באיסור סתם יינם, וחתרו חתירות בהיתרים כקורי עכביש להקל נגד חז"ל. והוא כארי יתנשא ישאוג וינהום להקים דברי חז"ל, לבל ידח ממנו נדח, אף אותם הדברים אשר בטל טעמם, הדין קיים לעד".
(29) פירוש - החשש של התקרבות הוא כל כך חזק, שיש לחשוש שהישראל ימיר את דתו בכדי שיוכל להנשא לגויה. וראה להלן הערה 56. והט"ז [יו"ד סימן קכג ס"ק יח] כתב: "ראיתי כאן בלבוש [הובא למעלה הערה 23] שכתב דין זה על סתם דבש של עובדי כוכבים... ונתן טעם לזה, כיון שאין בו חתנות לדידן, שאדרבה העובדי כוכבים מרחיקין גם כן אותנו... ישתק דבר זה מלאמרו, כי רבים פורצים למדין קולא מזה אפילו ביין. ושמעתי <b>מגדול הדור</b> מהר"ל מפראג ז"ל שהיה מלעיג על דבריו בזה, ואמר שכיון שהעובדי כוכבים מרחיקין אותנו, יגרום השכרות שיכפור לגמרי ח"ו [כדי] שישא בתו. על כן אין בזה שום סברא לחלק לקולא". ולמעלה פנ"ד [קסט:] כתב: "כך היו ישראל במצרים, שלא ירד יעקב להשתקע, ובשביל כך זכו לגאולה... ואם לא כן, כיון שדעתו להיותם עומדים שם, היו נשארים שם כפי מחשבתן. וכדי שלא תאמר כי הם ירדו להשתקע, והא דכתיב [דברים כו, ה] 'ויגר שם', שלא קבלו אותם מצרים רק כמו גרים, אבל ישראל מחשבתם דירת קבע, לכך מביא מקרא זה [בראשית מז, ד] 'לגור בארץ באנו וגו'', דמוכח מזה שגם הם לא היה מחשבתם רק להיות כמו גרים, ולא ירדו להשתקע". ושם [הערה 158] הוקשה, שאף אם כך היו פני הדברים [שישראל רצו להשתקע במצרים, אך המצריים סירבו לקבלם, ולכך נשארו ישראל גרים במצרים], מדוע היה בזה ביטול הגאולה, הרי ביטול הגאולה הוא מפאת חיבורם למצריים, ובציור כזה סוף סוף ישראל לא התחברו למצריים [אלא נשארו גרים], ומאי נפק"מ מי מנע את החיבור. ולפי דבריו כאן לא קשה, שברגע שהמניעה היא רק מצד הגוי, אין זה מבטל אפשרות החיבור, שניתן לישראל להיות לגמרי כגוי, ואז הגוי יקבלו.
(30) פירוש - אם החשש של חתנות מקפל בתוכו את החשש של המרת הדת, מדוע הגמרא לא ציינה חשש המרת הדת, שהוא חמור יותר מהחשש של חתנות, כי חתנות היא איסור לאו [רמב"ם הלכות איסורי ביאה פי"ב ה"א], והמרת הדת כוללת בתוכה איסורי מיתה [כגון חלול שבת וכיו"ב].
(31) פירוש - אין יין נסך מביא ישירות להמרת הדת, אלא לרצון להתקרב לאומות, וכמו שביאר.
(32) כי "החתנות הזה הוא בא בשביל היין שמביא קירוב וחיבה" [לשונו למעלה].
(33) ויש לתלות את המסובב [גזירת יין נסך] בסבתו האמיתית [חתנות], ולא בדבר שאינו סבתו האמיתית. וכן כתב הרמב"ם [הלכות תמידין ומוספין פ"ז הי"א]: "הטועים שיצאו מכלל ישראל בבית שני אומרין שזה שנאמר בתורה [ויקרא כג, טו] 'ממחרת השבת' הוא שבת בראשית [מנחות סו.]. ומפי השמועה למדו שאינה שבת, אלא יום טוב [שם]. וכן ראו תמיד הנביאים והסנהדרין בכל דור ודור שהיו מניפין את העומר בששה עשר בניסן, בין בחול בין בשבת. והרי נאמר בתורה [ויקרא כג, יד] 'ולחם וקלי וכרמל לא תאכלו עד עצם היום הזה', ונאמר [יהושע ה, יא] 'ויאכלו מעבור הארץ ממחרת הפסח מצות וקלוי'. ואם תאמר שאותו הפסח בשבת אירע, כמו שדמו הטפשים, היאך תלה הכתוב היתר אכילתם לחדש בדבר שאינו העיקר ולא הסיבה, אלא נקרה נקרה. אלא מאחר שתלה הדבר במחרת הפסח, הדבר ברור שמחרת הפסח היא העילה המתרת את החדש, ואין משגיחין על אי זה יום הוא מימי השבוע" [הובא למעלה פס"ג הערה 171, וש"נ].
(34) כמבואר למעלה לאחר ציון 23.
(35) למעלה לאחר ציון 15.
(36) כמבואר למעלה הערה 16.
(37) רש"י [ויקרא כ, כו] "ואבדיל אתכם מן העמים להיות לי - אם אתם מובדלים מהם, הרי אתם שלי. ואם לאו, הרי אתם של נבוכדנצר וחביריו". וראה להלן הערה 68.
(38) מוכרח - מוחלט.
(39) דוגמה מובהקת לזה היא איסור יחוד בין איש לאשה [שו"ע אבהע"ז סימן כב ס"א], שהאפשרות שיבואו לכלל ביאה היא סבת האיסור, אף שלבסוף לא באו לכלל ביאה. אבל אם אי אפשר שיבואו לכלל ביאה, אין בו איסור יחוד [חזו"א בהערות לספר אבי עזרי איסורי ביאה אות ט ואילך, ואגרות משה אהע"ז ח"ד סימן סה אות טז].
(40) בבחינת [יבמות קד:] "כל הראוי לבילה, אין בילה מעכבת בו", ופירש רש"י [חולין פג:] "כל הראוי לבילה אין בילה מעכבת בו - במסכת מנחות [קג:] אמרינן אין מביאין בכלי אחד מנחה של ששים ואחד עשרונים. ומפרשינן טעמא מפני שאמרה תורה הבא מנחה שיכולה ליבלל, וששים נבללין בכלי אחד, אבל ששים ואחד קים להו לרבנן דאין יכולין ליבלל. והוינן בה, וכי אין נבללין מאי הוי, והתנן לא בלל כשר. ותירץ רבי זירא, ראוי לבילה מיהא בעינן, ומי שהוא ראוי לבילה, אין בילה מעכבת, ואפילו לא בלל כשר. אבל כשאינו ראוי לבילה, בילה מעכבת בו". וכך גם כן "כל הראוי לחיבור אין חיבור מעכב בו", שאין צריך חיבור בפועל, אך צריך אפשרות של חיבור.
(41) מעין כן כתב למעלה פי"ז [צח:] לגבי "סוד", וכלשונו: "כי דבר שהוא נסתר ונכנס בגדר הסוד, אין סופו להיות נגלה. אבל דבר... שאפשר להיות נודע... לא היה הדבר נכנס בגדר הסוד", ושם הערות 48, 49. וכן מבואר בנצח ישראל פכ"ה [תקלז:], ושם הערה 163. ולשונו מורה שאפשרות החבור עצמה היא חבור מסוים, ולא רק משום שעלול להתגלגל מזה חבור, אלא המצב של "אפשרות לחבור" הוא חריגה מהבדל ישראל מהעמים, כי זה עצמו הוא בבחינת חבור מסוים.
(42) ואם תאמר, אף שלא ישתה כלל יין נסך, מ"מ האפשרות לשתיתו קיימת, ועדיין האפשרות לחיבור לא נבלמה לגמרי. ויש לומר, דכל עוד ששומר האיסור של יין נסך, אין שתייתו נחשבת לדבר אפשרי, שהרי האיסור עומד מולו, שלא נחשדו ישראל על כך לעבור על איסור חכמים. אך כאשר עובר על האיסור, מעתה אין דבר שיבלום את אפשרות החיבור. <b>ומן הראוי</b> לצרף לכאן דברי החכמת אדם [ריש כלל עה], שכתב: "איסור זה של סתם יינם, אף על פי שהוא קל בעיני העולם, ודימוהו לשאר איסור דרבנן, אבל באמת האיסור חמור מאוד, והשותה סתם יינם עוקר נשמתו ממקום שנשרש בו בקדושה ביין המשומר בענביו, ואין לו חלק לעולם הבא. והאריכו מאוד בעונש זה המקובלים, ונתחבר על זה ספר מיוחד הנקרא 'יין המשומר', והקורא בו תסמר שערות בשרו מגודל העונש. וכתבו שקבלה בידם שהשותה סתם יינם יכשל בודאי לבעול ארמית... ולכן כל אדם יזהר בזה מאוד לנפשו, ויזכה לסעודת לויתן וליין המשומר" [הראני לזה ידידי הרה"ג רבי יוסף שישא שליט"א].
(43) בא לבאר מדוע עד ימי דניאל לא היה איסור יין נסך [ע"ז לו.]. ובגמרא [שם] מבואר שלענין שמן דניאל גזר רק בעיר, ולא בשדה, ובגזירת שמונה עשר דבר אסרוהו אף בשדה. והרמב"ן [שם] מבאר שהוא הדין לסתם יינם. והרמב"ן [סהמ"צ לאוין קצד] כתב שאיסור סתם יינם הוא מצירוף גזירת דניאל וגזירת שמונה עשר דבר [ראה למעלה הערה 9].
(44) כפי שהיה בימי עזרא [עזרא ט, א-ב] "וככלות אלה נגשו אלי השרים לאמר לא נבדלו העם ישראל והכהנים והלוים מעמי הארצות כתועבתיהם לכנעני החתי הפרזי היבוסי העמוני המואבי המצרי והאמורי, כי נשאו מבנותיהם להם ולבניהם והתערבו זרע הקודש בעמי הארצות ויד השרים והסגנים היתה במעל הזה ראשונה". ונאמר [תהלים קו, לה] "ויתערבו בגוים וילמדו מעשיהם", ופירש הרד"ק [שם] "ויתערבו -  שהיו יושבים בתוכם, לפיכך למדו מעשיהם". ובאור חדש פ"ג [תרפט:] כתב: "ואמר המן אבל עתה ישראל... הם מפוזרים ומפורדים בין העמים, והנה יש להם חבור אל האומות כאשר הם ביניהם. ובודאי אם לא היו מפוזרים ביניהם, היו נשארים מה שהם אומה יחידה, ואין חבור להם אל האומות. אבל כאשר הם מפוזרים ומפורדים בין העמים, יש להם חבור אל האומות במה". וכן ידוע כי בכל מקומות גלויותנו היהודים נעשו דומים במקצת בתכונותיהם לאומות שמסביבם [כמבואר בספר מכתב מאליהו כרך ד עמוד 129 בהערה, ובספר דעת חכמה ומוסר ח"א עמוד פד].
(45) לשונו בנצח ישראל פכ"ה [תקלו.]: "לכך כאשר באו ישראל בגלות בין האומות, אז היה צריך לעשות הבדל יותר נגד הקירוב אשר באו בין האומות, 'וישם דניאל על לבו אשר לא יתגאל בפת בג המלך וביין משתיו', והוא עיקר השמירה מן בטול ההבדל, כמו שאמרנו שהשביע השם יתברך את ישראל שלא יגלו הסוד [כתובות קיא.], כמו שהתבאר. וראוי לישראל כאשר אנחנו בסוף גלותינו, אשר הוא קשה עלינו יותר מידי יום יום, להיות שומרים ההבדל הזה ביותר... וישראל צריכים שיהיו נבדלים מן האומות, וזהו קיום שלהם בין האומות. ולפיכך כאשר בא דניאל בגלות תחת האומות, היה גוזר על יין נסך, שלא יהיה חבור לישראל לאומות... כי כאשר ישראל בגלות, ודבר זה נחשב חבור להם כאשר הם ביניהם, צריכין ישראל להיות נבדלים מהם, כנגד החבור שיש להם בגלותם. לכן גזר דניאל על יין נסך, שיהיו ישראל פרושים מהם". ובנר מצוה [קכה.] כתב: "ומיום שגלו ישראל מעל אדמתם, לא הגיע דבר זה לישראל שיהיה נמצא בנו כמו זה. כי ישראל שהם עם אחד ואומה אחת, איך יהיה נמצא בהם בני אדם שהם פורשים מהם במצוה אחת, שהיתה מצוה תקוע וקבוע בישראל. והוא מצוה חביבה מאד מאד, הוא הפרישה מן האומות, וזהו על ידי איסור יין נסך. לכך כתיב 'וישם דניאל על לבו אשר לא יתגאל בפת פג המלך וביין משתיו'. ומה הם הדברים [ש]שם על לבו. אבל כאשר ראה דניאל שבא אל היכל המלך להיות לו חבור וקירוב אל המלך, לכך שם על לבו לעשות פירוד, ולא יתגאל בפת בגו וביין משתיו. ואמר לשון 'יתגאל', כי לשון גיאול כאשר מתלכלך בדבר מגונה. ומפני כי כל שלחנם מלא קיא צואה, ולכך אכילת לחמם ושתיית יינם נקרא שהוא מתגאל בלחמם וביין משתם". וכן כתב דרוש על המצות [סב.], ויובא בהערה 50.
(46) לשון האבני נזר [יו"ד סימן קטז ס"ק ו]: "חכמים גזרו על מגע נכרי, כדי שמתוך כך לא יהיה ישראל רגילים לשתות עם הנכרי, כיון שיצטרך ליזהר ממגעו. ואפילו אם ישתה לא יבוא לידי קירוב דעת, כיון שיצטרך לשמור ממגעו".
(47) יש להבין, הרי דניאל היה בזמן אסתר בשושן הבירה [מגילה טו.], ואז המן הרשע אמר על ישראל [אסתר ג, ח] "ישנו עם אחד מפוזר ומפורד בין העמים בכל מדינות מלכותך". ובנצח ישראל פכ"ד [תקיא.] כתב: "מה שישראל הם פזורים ונפרדים בין האומות מסוף העולם עד סופו, והאדם יחשוב כי דבר זה הוא הפחיתות הגדול שיש לאומה זאת. וכמו שאמר המן כאשר היה רוצה לאבד את ישראל 'ישנו עם מפוזר ומפורד בין העמים ואין המלך שוה להניחם'. וכונתו היה כי זהו אבוד ישראל בעצמו, כאשר הם מפוזרים ומפורדים בין העמים, ונחשבים בטלים אצל האומות, אם כן יש לאבד אותם לגמרי". וכן בפתיחה לאור חדש [קצא:] כתב: "כי המגילה הזאת מורה על הישועה המפורסמת שעשה השם יתברך. ולא כמו שאר ניסים שעשה להם, וישראל היו בארצם, ולא היו תחת יד האומות, ולא היה גלוי לנס לאומות. אבל בימי אחשורוש, שהיה מולך על כל העולם [מגילה יא.], ונעשה תשועה בין האומות, אז כל אפסי ארץ ראו ישועת אלקינו. והרי כאשר גזר להשמיד ולהרוג את ישראל היו כותבים זה בכל הארץ, וכאשר השם יתברך עשה להם הצלה, אז נודע דבר זה לכל העולם, כאשר כתב כתבים לכל אפסי ארץ להמית כל שונאיהם ולכלותם". הרי שישראל כבר בגלות בבל היו מפוזרים בכל העולם. וכן יש לתמוה על קולת השעבוד שהזכיר כאן, שהרי אמרו חכמים [יומא סט:] "אתא דניאל, אמר נכרים משתעבדים בבניו, איה גבורותיו, לא אמר 'גבור'", ופירש רש"י [שם] "עובדי כוכבים משתעבדים בבניו - זה שבעים שנה". הרי השעבוד הקשה שהיה בימי דניאל מנע ממנו לומר את התאר "גבור", ואילו כאן כתב "לא היה בזמן דניאל השעבוד ופיזור הגלות כל כך". <b>אך מצינו</b> חבר גדול למהר"ל, והוא הרמב"ן [כתבי הרמב"ן, כרך א, עמוד רסג (ד"ה וכן)], שגם כתב שפיזורם של ישראל היה רק בגלות אדום, ולא בגלות בבל, וכלשונו: "וכן אצלי אע"פ שתיבת 'ונושנתם' [דברים ד, כה] חשבון הגלות הראשון [גיטין פח.], ענין 'והפיץ ה' אתכם בעמים' [דברים ד, כז] אינו רק על גלותנו זאת, שאנחנו בו מפוזרים בעמים ובגוים". והרמב"ן לשיטתו מחידושיו לגמרא [מגילה ב.], שכתב: "וכשעיינתי בכתובים נתיישב לי הענין יפה, לפי שהוא דבר ברור שבזמנו של נס זה [פורים] כבר נפקדו ישראל ועלו לארץ ברשיון כורש, ונתיישבו בעריהם. ואע"פ שאמר המן [אסתר ג, ח] 'ישנו עם אחד מפוזר ומפורד בין העמים', מ"מ אנשי כנסת הגדולה עם רוב ישראל בארץ היו, ושוב לא עלו מהם אלא מעטים עם עזרא". נמצא שאין הפסוק "ישנו עם אחד מפוזר ומפורד בין העמים" מכריע. ויל"ע בזה.
(48) פירוש - תלמידי ב"ש וב"ה הם אלו שגזרו על יין נסך [ע"ז לו.], והם היו בזמן החורבן. וכמו רבי יוחנן בן זכאי, שהיה תלמידם של הלל ושמאי [סוכה כח., ואבות פ"ב מ"ח], והיה בימי החורבן של בית שני [כתובות סו:, גיטין נו:]. והרמ"ע מפאנו במאמר חיקור הדין ח"ב פי"ט כתב: "ולא רבו מחלוקת בישראל עד אחרי החורבן השני, בימי רבן גמליאל דיבנה וחבריו, תלמידי שמאי והלל". ומבואר מדברי המהר"ל שגזירות י"ח דבר נעשו בעת החורבן. אך תוספות [שבת יד: ד"ה ואילו] כתבו "היו שמאי והלל עצמן ביום שגזרו י"ח דבר", והלל קדם לחורבן הבית מאה שנה [רש"י שבת סוף טו.], הרי שאיירי קודם החורבן [עיין מהרש"א שם שהגיה בתוספות]. ובספר דורות הראשונים [ח"א כרך ג, פ"ט (רצב.)] הוכיח שגזירת י"ח דבר היתה "קרוב לסוף ימי הבית". אך דעת תוספות רבינו פרץ [פסחים סוף טו:] היא דגזירת י"ח דבר היתה לאחר החורבן, וכלשונו: "לא היתה עד לאחר החורבן, שהיא מי"ח דבר שתלמידי שמאי והלל גזרו עליהן". והמהר"ל יסבור כרבינו פרץ. וכן כתב להדיא בדרוש על המצות [סב.], ויובא בהערה 50.
(49) כמו שנאמר [דברים כח, סד] "והפיצך ה' בכל העמים מקצה הארץ ועד קצה הארץ וגו'", והרמב"ן [ויקרא כו, טז] כתב: "'והפיצך ה' בכל העמים מקצה הארץ ועד קצה הארץ', הוא גלותנו היום, שאנו מפוזרים מסוף העולם ועד סופו".
(50) לשונו בדרוש על המצות [סב.]: "ויש מקשים, כי אם איסור יין נסך חמור כל כך, למה לא אסרה התורה אותו. וקושיא של הבל הוא. כי הכל לפי הענין; כי כאשר היו ישראל גוברין על האומות, לא היה כח שלהם כל כך גדול לסאב היין בכח שלהם... וכשחרב בית ראשון, אז גבר עליהם כח האומות, ואז דניאל שהיה לאחר שחרב הבית, גזר על היין. וגם זה לא קבלו, כמו שאמרו במסכת ע"ז [לו.] כי דניאל גזר על היין נסך, ולא קבלו [כן כתב הרמב"ן (ע"ז סוף לו:)]. כי מיד נבנה בית שני, והיה קץ גלות בבל ידוע. עד שחרב בעוונותינו הרבים בית שני, והתחיל הגלות הזה הארוך, שקצו נסתר ונעלם, ואז גזרו על יין נסך תלמידי שמאי והלל, וקבלו ישראל הגזירה הזאת. ומזה תבין כי איסור יין נסך הוא בשביל שהיו גוברין האומות, והיה שולט סטרא דמסאבא, והיין שנגע בו הגוי היא נתנסך לע"ז, שהרי בסוף כל חורבן היה הגזירה".
(51) מעין מה שאמרו חכמים [סנהדרין קג:] "גדולה לגימה... מרחקת את הקרובים, ומקרבת את הרחוקים". אמנם שם הכוונה ל"אכילה שמאכילין אורחים" [רש"י שם], ולא לשתיית יין דוקא, אך ק"ו לשתיית יין. ונאמר [שיה"ש א, ב] "ישקני מנשיקות פיהו כי טובים דודיך מיין", ופירש רש"י [שם] "כי טובים - לי דודיך מכל משתה יין ומכל עונג ושמחה, ולשון עברי הוא להיות כל סעודת עונג ושמחה נקראת על שם היין". ובאור חדש פ"ז [תתרנד.] כתב: "דרך להתחבר האוהבים יחד בסעודה... שכל סעודה נקרא על שם המשתה".
(52) שהיין מבטל ההבדלה.
(53) לשון הפסוקים במילואם "יין ושכר אל תשת אתה ובניך אתך בבואכם אל אהל מועד ולא תמותו חוקת עולם לדורתיכם, ולהבדיל בין הקודש ובין החול ובין הטמא ובין הטהור, ולהורות את בני ישראל את כל החוקים אשר דבר ה' אליהם ביד משה".
(54) לשונו בנתיב הפרישות פ"א [ב, קיד:]: "מעלת השכל של הוראה, אשר השכל מבדיל בין דבר לדבר... ולפיכך אמר כאשר הוא מבדיל בין דבר לדבר, דהיינו בין הטומאה ובין הטהרה ["פורש מאשתו סמוך לוסתה" (שבועות יח:)], שראוי להבדיל, יהיו לו בנים בעלי שכל, אשר בשכל שלהם יהיו מבדילים בין דבר לדבר, שזהו ענין ההוראה". ויש לשאול, דמה ששכור אסור בהוראה הוא בפשטות משום ששכור עלול לטעות, ולא "מפני שצריך בעל הוראה להבדיל בין דבר לדבר בהוראותיו". דע, שבגו"א ויקרא פ"י אות יב [ריג:] הוכיח [מדברי רש"י (ויקרא י, יא) "ולהורות - למד שאסור שכור בהוראה"] ששכור בעצם אסור בהוראה, ולא משום חשש שיבוא לידי טעות, וכלשונו: "השכור אסור בהוראה, שלא תאמר שפירוש הכתוב כדי שיוכל להורות כראוי ולא יבא לידי טעות, אבל אם הורה אין כאן איסור משום שהורה בשכרות. לכך קאמר [רש"י] שאסור בהוראה, ואפילו ליכא למיחש לאיסור, כגון שהוא מורה איסור, אסור בשכרות". וראיה לדבר, ששיטת תוספות [סנהדרין מב.] ודעמיה [תרומת הדשן סימן מב, שו"ע חו"מ סימן ז ס"ה] ששתוי יין מותר להורות בדיני ממונות. ואם האיסור היה מחמת חשש תקלה, מה מקום יש להקל בדיני ממונות. אך אם נבאר שזו גזירת הכתוב שבעל הוראה צריך להבדיל בין דבר לדבר, ומפאת גדר "הוראה" נגעו בה, יש מקום לומר שאין זה נוהג בדיני ממונות, משום שבפסוק נאמר [ויקרא י, יא] "להורות את בני ישראל את החוקים וגו'", ואילו "משפטים" לא נאמר [כפי שכתב סברה זו לבוש בשו"ע שם (סעיף ד)].
(55) יש להעיר, שאמרו חכמים [שבועות יח:], שאמרו "כל המבדיל על היין במוצאי שבתות הויין לו בנים זכרים, דכתיב [ויקרא י, י] 'להבדיל בין הקודש ובין החול'... וסמיך ליה [ויקרא יב, ב] 'אשה כי תזריע'... בנים ראוין להוראה, דכתיב 'להבדיל ולהורות'" ["דהכי קאמר קרא; 'יין ושכר אל תשת בבואכם וגו'', והיכן תשתו אותו, במקום מצוה, דהיינו 'להבדיל בין הקודש וגו''" (מהרש"א שם)]. ובנתיב הפרישות ס"פ א [ב, קיג:] כתב: "כי הזכר נמשל בצורה בכל מקום, אשר הצורה הוא שמבדיל בין דבר לדבר. כי אין הבדל בין דבר לדבר מצד החומר, כי החומר משותף לכל הדברים, רק ההבדל הוא מצד הצורה בלבד [ראה להלן הערה 63]... אשר השכל מבדיל בין דבר לדבר, וכמו שאמרו חכמים ג"כ [ירושלמי ברכות פ"ה ה"ב] למה קבעו הבדלה בחונן הדעת, מפני שעל ידי הדעת מבדיל בין דבר לדבר... המבדיל על היין במוצאי שבתות הוויין לו בנים... ראוים להוראה כמו שהתבאר, כי יהיה לבנים השכל העליון שעל ידו ההוראה. ומה שאמר המבדיל על היין דוקא, זה כי הבדלה ראוי שתהיה על היין דוקא, וזה כי כל הבדלה הוא שמבדיל בין שני דברים שנראים שוים, ודבר זה הוא על ידי הדעת והשכל, כמו שהתבאר כי לכך הבדלה קבעו בחונן הדעת. ואמרו ז"ל [יומא עו:] חמרא וריחנא פקחין. ועל כן עיקר הבדלה הוא על היין, שזה ראוי אל הבדלה, והוויין לו בנים זכרים, כי הזכר הוא הצורה אשר בו ההבדלה". ובח"א לשבועות יח: [ד, טו.] כתב כן אות באות, והוסיף: "אמנם מה שאמר 'המבדיל על היין' דוקא, וזה כי הבדלה ראוי שתהיה על היין דוקא, מפני כי היין יוצא ונבדל מן הענב, וגם בתוך הענב יין מפקד פקיד תוך הענב [פסחים לג:], ונבדל מן גוף הענב, ולכך ראוי היין להבדלה יותר" [ראה למעלה פ"ס הערה 254]. ובנתיב התורה פ"י [תלח:] כתב: "כי היין מיוחד להבדלה, כאשר בארנו אצל המבדיל על היין הויין לו בנים ראויים להוראה, שנאמר [ויקרא י, י-יא] 'להבדיל ולהורות'". הרי שביאר שהיין בפרט מורה על ההבדלה, ואילו כאן מבאר שהיין בפרט מורה על ביטול ההבדלה. וזו לכאורה סתירה גלויה בדבריו. זאת ועוד, ששני הדברים האלו [איסור שיכור בהוראה, והמבדיל על היין זוכה לבנים ראויין להוראה] נלמדים מאותם הפסוקים [ויקרא י, ט-יא]; דמחד גיסא סמיכות הפסוקים מורה ששיכור אסור בהוראה, ומאידך גיסא סמיכות הפסוקים מורה שהמבדיל על היין יהיו לו בנים ראויין להוראה. והיה נראה לחלק בין כששותה יין כראוי [שאז היין מורה על ההבדלה], לבין כששותה יין בהפרזה [שאז היין מורה על ביטול ההבדלה], וכפי שהאריך בזה האורחות צדיקים בשער השמחה [התשיעי]. אך זה לא יועיל, כי כאן איירי באיסור סתם יינם, שהוא ברביעית [רמב"ם הלכות מאכלות אסורות פי"א ה"ג "השותה מסתם יינם רביעית מכין אותו מכת מרדות"], ואין בשיעור זה שתיה בהפרזה. ואף יש איסור בכל שהוא בסתם יינם [החינוך מצוה קיא]. <b>ובעל כרחך</b> שיש לפנינו את שני הצדדים של יין, שעל כך אמרו חכמים [סנהדרין ע.] "זכה נעשה ראש, לא זכה נעשה רש... זכה משמחו, לא זכה משממהו". ובח"א לסנהדרין שם [ג, קסח:] כתב: "כי אם זכה, שיש בו שכל וחכמה, וכמו שאמרו [עירובין סה.] כל המתפתה ביינו יש בו מדעת שבעים זקנים. כי היין הוא דבר פנימי, ואם יש בו חכמה ודעת, שכל חכמה היא פנימית, אז נעשה ראש, שמגביה אותו ליתן לו שכל. ואם לא זכה, ששותה להשתכר, נעשה רש ומך ופחות. כי אין לך דבר מגונה ופחות כמו השכור... כי היין הוא נסתר, וכל נסתר יש לו שתי בחינות; כי מצד שהוא נסתר, יש לו מדריגת השכל שהוא נסתר. ומצד שאינו נגלה, אינו נמצא, ונעדר. ואם זכה, דהיינו שיש לו השכל, אז משמח אותו ונותן לו מציאות, כי השמחה היא המציאות הגמור כאשר נפשו בשלימות. ואם לא זכה, שאין לו השכל, משממו, נותן לו העדר מצד הבחינה השנית. וזה שאמר... 'חמרא וריחני פקחין', כי היין ראוי שיפקח האדם מצד שיוצא ממקום נסתר, וזהו מדריגת השכל. וכבר אמרנו כי היין יש בו ענין רוחני, שהרי הוא משמח אלקים ואנשים [שופטים ט, יג]. וכל דבר שהוא חשוב ויש בו ענין אלקי, אם ישתמש בו כראוי, קונה על ידי זה מעלה. ואם אינו משתמש בו כראוי, קונה על ידי זה מיתה. כי האוכל תרומה, אם אוכל אותה בטהרה, יש על אכילתה שכר. ואם לא זכה, מקבל על זה מיתה [סנהדרין פג.]. וכן כאשר ישתה היין כראוי, מפקח אותו ונותן לו השכל העליון. ואם אינו כך, רק ששותה אותו לתאותו וישתכר, מביא לו יללה ומיתה" [הובא למעלה פ"ס הערה 255]. והואיל והגוי מחיל על יינו את חומריותו [כמו שיבאר בהמשך], לכך יש להתרחק מיינו, כי הצד השלילי של היין שולט בו. אך כאשר הוא בבחינת "זכה", אזי היין מרוממו ומעלהו.
(56) אף שסתם יינם נאסר גם כאשר הישראל ישתה לבדו, ולא רק כשישתה יחד עם הגוי, מ"מ האיסור החל מחמת ההתקרבות לגוי, עד שיבוא לישא את בתו [כמבואר למעלה הערות 15, 29].
(57) "דבר זה תכלית מדריגת ישראל ומעלתן ההבדל הזה, שהם מובדלים ומופרשים מן העמים, שלא יהיו כגויי הארץ" [לשונו למעלה לאחר ציון 15]. וראה למעלה הערה 16, והערה הבאה.
(58) יש להבין דבריו הקדושים, דנהי שאחד מאיסוריה של תורה הוא לא ללכת בחוקות הגוים [ויקרא יח, ג, שם כ, כג], ואיסור זה הוא אחת מתרי"ג מצות [ספהמ"צ לרמב"ם מצות ל"ת ל, והחינוך מצוה רסב], וכמו שציין, אך מנין לומר על אחד מאיסוריה של תורה "שעל ההבדל הזה תסוב כל התורה כולה". ועוד יש להבין, שפתח בישראל ["שהוא מעלת ישראל העצמית"], וסיים בתורה ["שעל ההבדל הזה תסוב כל התורה כולה"]. ונראה ביאורו, שרש"י [בראשית א, א] כתב שהעולם נברא בשביל התורה וישראל. ובגו"א שם אות ז [ז.] כתב: "יראה לומר מה שנברא העולם בשביל אלו ב' דברים, דכתיב [משלי טז, ד] 'כל פעל ה' למענהו'. רוצה לומר כל מה שנברא בעולם, בשביל הקב"ה נברא, ולכבודו נבראו [יומא לח.], 'כל הנקרא בשמי לכבודי בראתיו' [ישעיה מג, ז]. ואין כבוד מן הנבראים אלא כאשר יקיימו את מצוותיו ועובדים אותו. ואין זה רק באומה הישראלית, ועליהם נאמר [שם פסוק כא] 'עם זו יצרתי לי תהלתי יספרו', שלכך יצרתי אותם כדי שיספרו תהלתי. וישראל אינם עובדים להקב"ה אלא במצוותיו שמקיימים את התורה. וזה בשביל ישראל ובשביל התורה נברא העולם, וכל שאר העולם נברא בשביל ישראל. ומפני שאלו ב' דברים יש להם טעם נכון שבשבילם נברא העולם, הביא רש"י אלו שנים, אף על גב שהרבה דברים דרשו רז"ל שבשבילם נברא העולם" [הובא למעלה פ"ג הערה 2, פמ"ד הערה הערה 143, ופמ"ז הערה 392]. <b>וכאשר נעמיק</b> יותר בביאור הכבוד של הקב"ה העולה מהתורה וישראל, נבחין שהכל הולך סביב הציר של "אחד". וכן כתב בנצח ישראל ר"פ י [רמח:]: "כי השם יתברך שהוא יחיד בעולם, איך לא יהיה לו בעולם אומה השייכת לו, ויש לה התיחסות אליו, שהיא גם כן אומה יחידה בעולם הזה, כמו שהוא יתברך יחיד. והם ישראל, שעליהם נאמר [ש"ב, ז, כג] 'ומי כעמך ישראל גוי אחד', שיש להם התורה, ובשביל זה הם עם אחד. ולא כמו שאר אומות, אין להם תורה מן השמים שהיא תורה אחת, רק יש לאומות דת נימוסית, ודת נימוסית אפשר שיהיה בפנים הרבה. רק התורה כתיב בה [במדבר טו, כט] 'תורה אחת תהיה לכם', ועל ידי התורה גם כן ישראל עם אחד". ובנר מצוה [קכג.] כתב: "ישראל הם עם אחד, מחולק בדתם ותורתם, דבר זה שבחינו ותפארתינו מה שישראל הם עם אחד בתורתם, וכדכתיב 'ומי כעמך ישראל גוי אחד בארץ'". וקודם לכן בנר מצוה [י:] כתב: "האומה הזאת [ישראל] נבראת לכבוד השם יתברך, וכדכתיב [ישעיה מג, כא] 'עם זו יצרתי לי תהלתי יספרו'. ואלו ארבע מלכיות שנחלו המלכות מן ישראל, הם מבטלים כבודו יתברך בעולם הזה התחתון. כי אף אם ימצא בהם דבר מה שנותנים כבוד לשמו יתברך... הלא לא מעוקצם ולא מדובשם השם יתברך חפץ, כי עיקר כבודו מה שהוא יתברך אחד בעולמו ואין זולתו, דבר זה ממעטים האומות. ולא נבראו לזה רק ישראל, שהם עם אחד, כמו שרמז הכתוב 'עם זו יצרתי לי תהלתי יספרו'. כי מה שאמר עם 'זו' במספרו י"ג, והוא מספר 'אחד'... ולפיכך אמר עם 'זו', שהם כמספר אחד, 'תהלתי יספרו', עיקר תהלתי שהוא יתברך אחד ואין זולתו. ועל דבר זה נבראו בתחלת בריאתם, כי האומה הזאת מעידה על השם שהוא אחד". וכן למעלה פמ"ז [תקכג.] כתב: "כי ישראל הם כבוד הקב"ה נגד האומות במה שנראה קדושת ישראל ותורתם ומנהגם, וזהו הוד ותפארת השם יתברך, שהוא אלקיהם". ולמעלה פמ"ד [שי.] כתב: "כי הכבוד של השם יתברך שיוצא לזולתו הוא במה שהשפיע את ישראל בלבד, ואליהם נמשך הכל" [ראה למעלה פמ"ז הערה 392]. ומעתה אין לנו אלא להביא דבריו למעלה פס"ז [לאחר ציון 68], שכתב: "ואם אתה אומר הלא כל האומות בטבעיהן נבראים בשוה. אין זה קשיא, כי אנחנו אין מדברים מן הטבע, רק במה שמוכן האדם לקבל ענין אלקי, כי זה לא נמצא, ואי אפשר להיות נמצא, בכל האומות בשוה. ולכך סכלו אותם שאמרו שאפשר שיהיה ההצלחה האלקית בשוה אצל הכל, ודבר זה לא יתכן כלל". לכך הבדל ישראל מן האומות הוא עצם מעלת ישראל ["שהוא מעלת ישראל העצמית"], ומהות התורה ["שעל ההבדל הזה תסוב כל התורה כולה"], כי צירופם של שני הדברים להדדי הוא המורה על כבוד ה' בעולם, "כי עיקר כבודו מה שהוא יתברך אחד בעולמו ואין זולתו". ועולה הוא מאיליו שבמתן תורה גופא הודגשה הבדלת ישראל מן העמים, שנאמר [שמות יט, ה-ו] "ועתה אם שמוע תשמעו בקולי ושמרתם את בריתי והייתם לי סגלה מכל העמים כי לי כל הארץ, ואתם תהיו לי ממלכת כהנים וגוי קדוש אלה הדברים אשר תדבר אל בני ישראל". וכתב על כך הבית הלוי [סוף כרך ב, דרוש יז] "בישראל אמר הכתוב במתן תורה [שמות יט, ה] 'והייתם לי סגולה מכל העמים', ואיתא במכילתא [שם] על פסוק זה שתהיו קנוים לי ועוסקים בתורה. כוונת הפסוק שאמר להם שיהיה גופם ועצמותם קנוי לעבודתו יתברך, ולקיום המצות והתורה. וזהו שאמר 'והייתם לי סגולה מכל העמים', דבזה יהיו הם שונים מכל העמים, שהם [ישראל] יהיו קנוים לו". וראה למעלה הערה 16, ולהלן הערה 64.
(59) כפי שביאר למעלה [מציון 38 ואילך].
(60) פירוש - דבר שהוא עצמו גזרה, אין אנו גוזרים גזרה לגזרה [שבת כא.], שאין גדר לגדר [ירושלמי פסחים פ"א ה"ד]. כגון, חלת חוץ לארץ נאכלת עם הזר על השלחן, ואין חוששים שמא יאכל הזר, שאכילת חלת חו"ל גופה גזרה היא משום אכילת חלת הארץ, ואין גוזרים גזרה לגזרה [חולין קד.]. ורש"י [ביצה ב:] כתב "הא דאמרינן בכולי תלמודא שאין גוזרין גזרה לגזרה מהאי קרא נפקא [ויקרא יח, ל] 'ושמרתם את משמרתי', עשו משמרת, כלומר גזרה, למשמרתי, לתורתי, ולא משמרת למשמרת, שלא יעשו גזרה לגזרה". ובבאר הגולה באר הראשון [מט.] כתב: "אין גוזרין גזירה לגזירה. כי הגזירה האחת, שהיא שמירה אצל המצוה, מתחברת עם המצוה עצמה, וטפילה היא אצל העיקר. אבל גזירה לגזירה אין לגזור, כי אין הדבר טפל רק אל דבר שהוא עיקר. ודבר זה ענין מופלג מאוד".
(61) כן הקשו הרמב"ן [ע"ז לו:], הרשב"א [חולין קד.], והמאירי [חולין קד:], ובדרוש על המצות [נח:]. וראה הערה הבאה.
(62) פירוש - אם בשתיית יין עצמה לא היה שום חיבור לגוי, והאיסור היה רק משום החשש ששתיה זו עלולה להביא לחבור של חתנות, אז היה מקום לומר שיש ב"גזרו על פתן ועל שמנן משום יינם, ועל יינם משום בנותיהן" גזירה לגזירה. אך הואיל ובשתיית יין עצמה כבר יש תחילת חבור עם הגוי, ואסרו את התחלת החיבור מחמת גמר החיבור, הרי זה בבחינת "עקירה צורך הנחה", ולא משום גזירה לגזירה. והרמב"ן [ע"ז לו:] כתב: "ואיכא דקשיא ליה, והא גזירה לגזירה היא... אי נמי בדישראל לא גזרינן גזירה לגזירה, אבל בשל גוים גזרינן טובא, ועבדינן הרחקי יתירי". ודברי המהר"ל יכולים להיות הביאור בדברי הרמב"ן האלו. ובדרוש על המצות [נח:] סלל לו דרך אחרת בביאור מדוע אין כאן "גזירה לגזירה". ובעוד שכאן מבאר שביין עצמו יש התחלת החיבור, הרי שם ביאר שבפתן ושמנן יש קירוב, וכלשונו: "גזרו להרחיק פתן ושמנן שלא יבא לידי קירוב יינן, שהוא יותר קירוב, ועל יינן גזרו שיהיה כמו שנתנסך לע"ז... שיתקרב יותר... והשתא לא יקשה לך כלל דהוי גזירה לגזירה, שהרי גם פתן ושמנן יש בהם קירוב מה, וכהאי גונא לא הוי גזירה לגזירה".
(63) לשונו למעלה פ"מ [פו.]: "ראוי בטבע להיות המים מכסים הארץ... כי כל טבע פועלת בשוה, ולכך לפי טבע הבריאה שהמים יכסו הארץ כולה בשוה". ולמעלה פמ"ג [רז.] כתב: "היה לישראל התנגדות מן מצרים, ולא היה התנגדות הזה רק דבר בלתי טבעי, כי בטבעם אין התנגדות, והכל שוה לפי הטבע". וכן נאמר [קהלת ט, ב] "מקרה אחד לצדיק ולרשע", ופירש רש"י [שם] "מקרה אחד - ויודעים שסוף הכל אשר צדיק ואשר רשע למות, ומקרה אחד יש בעולם הזה לכולם, כל זה הם יודעים, ואף על פי כן בוחרים להם דרך הטוב, לפי שיודעים שיש הפרש ביניהם לעולם הבא". הרי מצד הגופים [מיתה בעוה"ז] אין הבדל בין צדיק לרשע. וכן בגו"א ביאר את דברי רש"י [בראשית ו, יג], שכתב "כל מקום שאתה מוצא זנות, אנדרלמוסיא באה לעולם והורגת טובים ורעים", ושם בגו"א אות כז [קלט:] כתב: "העריות הוא בגוף האדם, וכאשר יחטא האדם בגוף בא דבר לכלות הגופים, ואין מבחין בין טוב ובין רע, כי מצד הגוף אין חילוק בין טוב ובין רע, רק מצד הנפש יבא הבדל בין צדיק ובין רשע, שהגוף בשניהם אחד, רק שנשמת הצדיק יותר חשובה וזכה מן הרשע". ובדר"ח פ"ד מכ"א [תל:] כתב: "כי השכל בו מחולקים בני אדם, שאין דעת של זה כמו זה... כי מצד הגופות שוים בהם בני אדם, והחילוק שיש לאדם זה מזה הוא מצד השכל והדעת, שהם מחולקים בדעתם". ולמעלה פי"ט [רט:] תלה את ההבדל בין ישראל לאומות בזה שלאומות יש פחיתות החומר, ושם בהערה 226 הוקשה מדבריו כאן, יעו"ש. וראה בסמוך הערה 71.
(64) לשונו למעלה פמ"ד [רעו:]: "עם שכל בני אדם משותפים בצורה זאת, מכל מקום יש חלוק. כי כמו שהאדם נבדל משאר בעלי חיים, במה שהאדם הוא שכלי ושאר בעלי חיים הם בלתי שכלי, כך יש בין האומות גם כן הבדל, שיש אומה נוטה אל החומר יותר, ויעיד עליהם מעשיהם, שנמשכים אחר הזנות ודברים מתועבים, זה יורה על החומריות שבהם. ואצל ישראל, אף המדה הפחותה שבהם יורה על השכל. שהמדה הפחותה שהם קשי עורף [שמות לב, ט], אינם חוזרים מדרכיהם [רש"י שם], וזה יורה על העמידה והקושי, וזהו מענין השכל שאין לו השתנות... הרי כל ענין ישראל מורה שהם נבדלים מן החומר, וכל ענין האומות מורה שכולם חומרי. ומכל שכן המדות הטובות והחשובות שהם באומה הנבחרת; הרחקת הזנות והתעוב, ושאר מדות הפחותות, המורה על שהם נבדלים מן החומר". ולמעלה פס"ז [לאחר ציון 68] כתב: "ואם אתה אומר הלא כל האומות בטבעיהן נבראים בשוה. אין זה קשיא, כי אנחנו אין מדברים מן הטבע, רק במה שמוכן האדם לקבל ענין אלקי, כי זה לא נמצא, ואי אפשר להיות נמצא, בכל האומות בשוה. ולכך סכלו אותם שאמרו שאפשר שיהיה ההצלחה האלקית בשוה אצל הכל, ודבר זה לא יתכן כלל... וכמו שלא תמצא זה בבריאות האדם שלא יהיה באדם דבר פחות, כך לא תמצא זה במין האנושי, שהוא כלל האדם, שיהיה הכל נברא בשלימות". ובתפארת ישראל פ"א [לד:] כתב: "אמנם כל המין מבני אדם אי אפשר שיהיו שוים כלם במעלת נפשם. ועם שכל מין בני אדם שוים בתאר פניהם ובעניניהם, אינם שוים במה שיש חלק מהם יותר אלקי מזולתם, כמו שידוע. כי הנבואה ורוח הקודש והשכינה היו מיוחדים בו העם אשר בחר בו השם יתברך מזולת שאר העמים עכו"ם, ואין ספק כי הנבואה הכנה בנפש האדם. ותמצא הכנה הזאת מיוחדים בה העם אשר בחר ה' יתברך. ומזה תראה כי העם הזה היה יותר נפשם אלקית מצד ההכנה הזאת. וגם זה מוכרח לומר; וזה כי העולם הזה אשר בו מין בני אדם, הוא עולם הטבע. ולפיכך הדבר אשר הוא טבעי ראוי שימצא בכל המין בשוה, במה שהעולם הזה הוא טבעי בכללו. ואם ימצא שנוי בהם מפני שנוי המקומות, דבר זה אינו נחשב שנוי כלל. אבל האלקיות לא ימצא בשוה לכל המין, שאם היה נמצא לכל המין בשוה היה עולם הזה עולם נבדל, מאחר כי בכללותו נמצא האלקיות. אבל העולם הזה הוא עולם הטבע, ואינו עולם הנבדל. ודבר זה מחייב שאין נמצא האלקיות לכל המין בשוה, כי אם בחלק ממנו". וראה למעלה פ"מ הערה 99, פמ"ב הערה 23, ופס"ז הערה 73.
(65) לא מצאתי למי כוונתו. ולכאורה יש להעיר שמצינו כי גם גדולי המפרשים כתבו כן. וכגון, הרמב"ן [שמות כ, ג] כתב: "והמין השני בע"ז, שחזרו לעבוד לצבא השמים הנראה, מהם עובדי השמש או הירח, ומהם למזל מן המזלות. כי כל אחת מן האומות ידעה כח המזל בה כפי משטרו על הארץ שלהם, וחשבו כי בעבודתם יגבר המזל ויועיל להם. כענין שכתוב [ירמיה ח, ב] 'ושטחום לשמש ולירח ולכל צבא השמים אשר אהבום ואשר עבדום ואשר הלכו אחריהם ואשר דרשום ואשר השתחוו להם'. וכמו שנאמר בתורה באיסור של ע"ז [דברים ד, יט] 'ופן תשא עיניך השמימה וראית את השמש ואת הירח ואת הכוכבים כל צבא השמים ונדחת והשתחוית להם ועבדתם אשר חלק ה' אלקיך אותם לכל העמים תחת כל השמים'. יאמר כי בעבור שחלק השם אותם לכל העמים, ונתן לכל עם כוכב ומזל, לא תהיה נדח אחריהם לעבדם". והאברבנאל בנחלת אבות [אבות פ"ג מי"ד] כתב: "על כל אומה ואומה יש מזל או כוכב בשמים המשפיע על גורלם, אבל ישראל בלבד אינם תחת שום מזל". והמהרש"א [כתובות סו:] כתב: "כי כל אומה ואומה יש לה שר ומזל בשמים, מה שא"כ ישראל, שאין להם שום מזל, אבל הם חלק ה'". ויש לומר, שאנו תולים מזלות אלו בשרי האומות, ומהם זה עובר למזל האומה. אך חכמי האומות תולים הכל במזל, ולא בשר האומה. וראה הערה הבאה.
(66) לשון הרמב"ן [ויקרא יח, כה]: "סוד הדבר בכתוב שאמר [דברים לב, פסוקים ח, ט] 'בהנחל עליון גוים בהפרידו בני אדם יצב גבולות עמים וגו' כי חלק ה' עמו וגו''. והענין כי השם הנכבד ברא הכל, ושם כח התחתונים בעליונים, ונתן על כל עם ועם בארצותם לגוייהם כוכב ומזל ידוע, כאשר נודע באצטגנינות. וזהו שנאמר [דברים ד, יט] 'אשר חלק ה' אלקיך אותם לכל העמים', כי חלק לכולם מזלות בשמים. וגבוהים עליהם מלאכי עליון, נתנם להיותם שרים עליהם, כענין שכתוב [דניאל י, יג] 'ושר מלכות פרס עומד לנגדי'. וכתיב [שם פסוק כ] 'והנה שר יון בא'. ונקראים 'מלכים', כדכתיב [שם פסוק יג] 'ואני נותרתי שם אצל מלכי פרס'". ושוב כתב הרמב"ן [במדבר יא, טז] "כי שבעים אומות הן בשבעים לשון, ויש לכל אחת ואחת מזל ברקיע ושר למעלה, כענין שנאמר בדניאל 'ושר מלכות פרס'... וכן 'והנה שר יון בא'. והוא שנאמר [ישעיה כד, כא] 'יפקוד ה' על צבא המרום במרום'".
(67) יומא עז., ספרי דברים לב, יב, תנחומא ראה אות ח, שם האזינו אות ו, מדרש תהלים מזמור פ, ילקו"ש ח"א רמז רמג, תתקמד, ועוד. ונביא דוגמה אחת מני רבות; אמרו חכמים [דב"ר א, כב] "אין הקב"ה פורע מאומה עד שפורע משרו תחלה. כיצד, פרעה וכל המצריים לא שקעם הקב"ה בים עד ששקע לשרן תחלה. מנא לן, אמרי רבנן 'סוסים ורוכביהם' אין כתיב כאן, אלא [שמות טו, א] 'סוס ורוכבו', זה השר שלהן. וכשיצאו המצריים לרדוף אחרי ישראל תלו ישראל את עיניהם והיו רואין שרן של מצריים פורח באויר. מנין, אמר רבי יצחק דכתיב [שמות יד, י] 'והנה מצרים נוסע אחריהם', זה השר שלהן". ולמעלה פס"ב [תקכב:] כתב: "לכל אחת ואחת יש מלאך המושל עליהם". ובדר"ח פ"ה מ"ד [קי.] כתב: "כי הנצוח הזה לא לאלו מצרים, רק לכל אומה אשר הם תחת השר שלה". ורבינו בחיי [בראשית כה, כח] כתב: "אנו רואים כי כשם שהיה עשו איש השוחד, כן אנו רואין את זרעו מקבלי שוחד... והם מושכים כח מן השר שלהם, שהוא מקבל שוחד ביום הכפורים. וכן כל אומה ואומה מושכת כח מן השר שלה". ובספר בני יששכר [מאמרי חודש אדר, מאמר ס, דרוש ד] כתב: "כל האומות יש להם שרים, לכל אחד שר מיוחד אשר חילק ה' אותם בדור הפלגה. והנה כל שר לאומתו נקרא 'ראש' אותו האומה, כעין הגוף המתנהג אחרי הנהגת הראש, וכשניטל הראש מן הגוף הנה יופסק החיות. כמו כן כשנפסק ונתבטל כח השר של האומה למעלה, נפסק חיות האומה למטה". וראה למעלה פמ"ז הערה 55, פ"ס הערה 95, ופס"ז הערה 86.
(68) אודות שישראל דבקים בה' לעומת האומות, כן כתב בהרבה מקומות. וכגון, למעלה פ"ס [שצז.] כתב: "כי האומות יש להם כל אחד ואחד שר או מלאך מיוחד, ואיך יתכן שיהיה זה תחת זה, שהרי כל אחד ואחד מן האומות יש לו שר ומלאך מיוחד. אבל לישראל שאין להם שר ומלאך מיוחד, כי הם אל השם יתברך. כאשר הם בשלימות מעלתם, שאז הם ראוים אל השם יתברך. וכאשר אינם בשלימות מעלתם, הם נעזבים, והם נכנסים ברשות אחרים. שאל תאמר כי ישראל הם משותפים עם האומות, שאם היו משותפים עם האומות עד שחס ושלום היו לחלק מלאך, שאז שייך בזה אין כח נוגע במוכן לחבירו, אבל אין לישראל שווי עם האומות... ישראל לא קבלו חלוקה, רק הם חלק ה' יוצר הכל, ולא שייך אצל השם יתברך חלק". ולמעלה פס"ב [תקל.] כתב: "כל אומה דבק בה כח עליון, רק כי ישראל דבק בכח קדוש, שהם חלק השם יתברך, והאומות בכח שר של מעלה". ולמעלה פס"ז [לאחר ציון 56] כתב: "כי התחתונים במה שהם תחתונים מצד הזה דבק בהם חסרון, ואינם בשלימות לגמרי. ולפיכך אם היו כל התחתונים וכל האומות בשוה, היו כלם בעלי חסרון, מצד שהם תחתונים. אבל עכשיו שהנבחרים הם חֵלֶק ויחידית, לא הכל, מעתה אף על גב שהם תחתונים, מכל מקום דבק בהם ענין אלקי בחלק מהם, כי על חלק בהם לא יפול שֵׁם חסרון תחתונים כמו שיפול על הכל, ודבר זה ידוע, וזהו חלק השם יתברך, הוא יעקב וזרעו, שדבק בהם ענין אלקי. ועתה במה שהנמצאים הם תחתונים, וראוי אל התחתונים מדריגה פחותה, ענין זה הויית האומות. ובמה שיש בעולם מדריגה עליונה ומעלה גדולה, כי השם יתברך נקרא [בראשית כא, לג] 'אל עולם', ואם כן אלקותו על התחתונים גם כן, וזה בחלק ממנו בלבד, שנקרא שמו יתברך עליהם, וחלק זה הוא יעקב וזרעו". ולמעלה פס"ח [לאחר ציון 92] כתב: "ישראל בשביל שהם עלולים ממנו יתברך בעצם ובראשונה לכל הנמצאים, השם יתברך קרוב אליהם ומצטרף אליהם. ואם כן לא יקשה לך למה הוא יתברך בחר בישיבתו בתחתונים". ובנתיב אהבת השם פ"א [ב, מד:] כתב: "ישראל בהם נמצאת האהבה, שישראל הם דבקים בו יתברך, דכתיב [דברים ד, ד] 'ואתם הדבקים וגו''. ואל הדבוק אינם ראוים רק ישראל... אבל האומות העולם אי אפשר שיהיה להם מדת האהבה, שהרי כתיב 'ואתם הדבקים בה' אלקיכם', וזה שהוא לא שייך באומות. אבל יראה אפשר באומות, וכמו שתמצא היראה באומות, כמו אנשי נינוה [יונה ג, ה]". ובח"א ליבמות מח: [א, קלא.] כתב: "סתם גר עושה מיראה... כי הגר מאומה אחרת, ואין דרך שיהיה האומה אוהב השם יתברך, כי דווקא הקרובים, כמו ישראל, שנאמר עליהם [תהלים קמח, יד] 'עם קרובו', שייך בהם אהבה, כי אהבה הוא בין שנים שיש להם חיבור ביחד, כמו שיש לישראל, שנאמר 'ואתם הדבקים בה' אלקיכם', אבל האומות אין להם קירוב כלל אל השם יתברך, ולכך אין רגיל שיבא להתגייר ולעשות מאהבה, רק מיראה". ובח"א לסוטה ט. [ב, לז.] כתב: "כי ישראל הם דביקים לגמרי בו יתברך, ואינם נבדלים מאתו. ולכן החצים, והוא הכח שבא מן השם יתברך לאבדם חס ושלום, הכח כלה, ואין ישראל כלים. וכל זה מפני כי ישראל הם דביקים לגמרי בו יתברך, וכדכתיב 'ואתם הדבקים בה' אלקיכם', והכח הבא מן השם יתברך נמשל כמו חץ, אשר החץ נבדל מן הזורק החץ. ולכך החצים כלים, וישראל, שהם דביקים בו יתברך, אינם כלים. אבל האומות אינם דביקים בו יתברך, לכך הם כלים מן החצים" [ראה למעלה ב"הלכות פסח בקצרה" הערה 8]. ובח"א לסנהדרין צא: [ג, קפ:] כתב: "כי ישראל שהם דביקים בחיים, כדכתיב 'ואתם הדבקים בה' אלוקיכם וגו'', ועליהם נאמר [ישעיה כה, ח] 'ומחה ה' דמעה מעל כל פנים'. אבל באומות לא יהיה זה, שאם יהיה זה אם כן מאי עדיפי ישראל דכתיב בהו 'ואתם הדבקים' דלא כתיב באומות, שעל כל פנים ישראל קרובים אל החיים יותר". וראה למעלה פי"ח הערה 153, פמ"ב הערות 98-100, פמ"ג הערות 176-181, פמ"ד הערות 54, 80, פנ"ד הערה 280, פס"ד הערות 331, 332, שיסוד זה [ההבדל בין ישראל לעמים] הוא עתיק ונפוץ ביותר בספריו, וכמדומה שאין יסוד נפוץ בספריו כיסוד זה.
(69) כמו שנאמר [ויקרא כ, כו] "ואבדיל אתכם מן העמים להיות לי" [ראה למעלה הערה 37]. ובתנחומא האזינו אות ו אמרו "כשבא הקב"ה לבלבל דור הפלגה, אמר הקב"ה למלאכים שרי כל האומות, בואו ונטיל גורלות למי יעלו האומות, אומה לכל אחד ממנו, ואיזה יעלו לחלקו. הטילו גורלות, ונפל ישראל לחלקו של הקב"ה" [ראה להלן הערה 88]. וכן כתב הרמב"ן [ויקרא יח, כה], והוסיף: "ואל תשיב עלי מפסוק [דניאל י, כא] 'מיכאל שרכם'. כי הוא שר משרת לבקש רחמים על ישראל, לא שר מלכות וממשלה. וכן היה שר צבא הנראה ליהושע ביריחו [יהושע ה, יג], הראה לו כי השם שלחו ללחום מלחמותיהם". ושוב כתב הרמב"ן [דברים לב, יב] "כי אין לישראל שר ומושל מכל בני אלהים שינחנו או יעזור בהנחותו בלתי השם לבדו, כי הוא חלקו ונחלתו, כאשר הזכיר. וכבר כתבתי זה [ויקרא יח, כה]. ובספרי [דברים לב, יב] 'ה' בדד ינחנו', אמר להם הקב"ה, כדרך שישבתם יחידים בעולם הזה, ולא נהניתם מן האומות כלום, כך אני עתיד להושיבכם יחידים לעתיד לבוא, ואין אחד מן האומות נהנה מכם כלום. 'ואין עמו אל נכר', שלא תהא רשות לאחד משרי אומות העולם לבוא ולשלוט בכם, כענין שנאמר [דניאל י, כ] 'ואני יוצא והנה שר יון בא', 'ושר מלכות פרס עומד לנגדי' [שם פסוק יג]". ולמעלה פנ"ה [ריא:] כתב: "ישראל דבקים בה' בלי אמצעי". ולמעלה פ"ס [שצז.] כתב: "וזה כי האומות יש להם כל אחד ואחד שר או מלאך מיוחד... אבל לישראל שאין להם שר ומלאך מיוחד, כי הם אל השם יתברך". ובתפארת ישראל פל"ז [תקנז.] כתב: "כי ישראל יש להם חבור ודבקות עם השם יתברך בעצמו, ולפיכך אמר הכתוב [ישעיה מט, טו] 'ואנכי לא אשכחך'. כי אי אפשר לשכוח אותך, אחר שישראל דבקים בו יתברך בעצמו... ומאחר שדבקים בו מצד עצמו, אין שכחה לדבר זה. ולפיכך 'ואנכי לא אשכחך', רוצה לומר כי מה שמורה עליו מלת 'אנכי', שמורה כי ישראל יש להם דבקות בעצמו יתברך, ולפיכך 'לא אשכחך'". ובנצח ישראל פמ"ח [תשצז:] כתב: "לא מסר ישראל לשרים עליונים, רק השם יתברך עצמו אלקיהם". ושם פנ"ו [תתסט:] כתב: "כי ישראל תלוים בו יתברך בעצמו... כי ישראל הם דביקים בו יתברך בלי אמצעי כלל, כי הם דביקים בעצמו יתברך". וראה למעלה פנ"ה הערה 28, פ"ס הערה 97, פס"ד הערה 331, ופס"ז הערות 79, 80.
(70) אודות שלכל דבר [טבעי או אלקי] בעי הכנה, כן כתב למעלה פע"ב [לאחר ציון 51]: "ואתה מוכרח לומר שלא היה כל זה במקרה בישראל, כי אם בשביל הכנה שבישראל לקבל המעלות. כי איך אפשר לומר שהיה דבר זה בלא הכנה, כי כל דבר טבעי צריך לו הכנה מיוחדת; כי בודאי חומר האדם יש בו הכנה מיוחדת לקבל נפש המשכלת. וכך בעלי חיים יש הכנה בחומרם לקבל נפש המרגשת. וכן בכל הדברים אשר הם בנמצא, צריכים הכנה מיוחדת לקבלתם. ודבר כזה, שהוא על כל המעלה, שקבלו ישראל שיהיה הנהגתם שלא על פי הטבע, ואיך יהיה דבר זה בלא הכנה מיוחדת, ימאן זה השכל והדעת". ובהמשך שם [לאחר 94] כתב: "צריך לכל הדברים הכנה, ואם לא היה צריך אל הכנה, היה אפשר לומר גם כן כי יהיה החמור מקבל שכל האנושי. ואם כך הוא בדברים הטבעיים, בדברים העליונים כל שכן שצריך להם הכנה מיוחדת".
(71) הביאור לשויון החיצוני לעומת החילוק הפנימי נמצא בנתיב הפרישות ס"פ א [ב, קיג:], שכתב: "אין הבדל בין דבר לדבר מצד החומר, כי החומר משותף לכל הדברים, רק ההבדל הוא מצד הצורה בלבד, שמצד הצורה יוכר הדבר מה שהוא. ולפיכך שני אנשים אסורים לישא אשה אחת [קידושין ז.], מפני שכל אחד נמשל בצורה, ויהיו משותפים ביחד כאשר יהיה להם ביחד אשה אחת, ודבר זה אי אפשר, כי כל צורה נבדל לעצמה. אבל שתי נשים מותר שיהיה להם איש אחד, אע"ג ששתי נשים אלו הם משתתפים ביחד, שיש להם איש אחד ביחד, הרי אין ההבדל רק מצד הצורה, ואין הבדל מצד החומר". ובדרשת שבת הגדול [רי:] כתב: "מצד האדם שהוא גשמי, והוא בעולם הגשמי, אין נראה הבדל בין צדיק ובין רשע, אבל כשיוצא מן הגשמי יהיה נראה ההבדל בין צדיק ובין רשע. ומה שאין עתה נראה הבדל, היינו מפני שהאדם הוא גשמי, והוא בעולם הזה גשמי, וכל גשם הוא גולם אין בו הבדל, ולפיכך אין חילוק בין צדיק ובין רשע... [אך] כשלא יהיה עוד הכל גשמי, אז יהיה ההבדל בין צדיק ובין רשע" [ראה למעלה פ"ג הערה 72, פמ"ג הערה 23, פמ"ה הערה 51, פס"ז הערות 69, 178, ופ"ע הערה 82].
(72) שבין ישראל לאומות.
(73) פירוש - היין הוא המשקה של פנימיות [כמו שיבאר], והואיל וישראל והאומות נבדלו זה מזה בפנימיותם, לכך הבדל זה יבוא לידי בטוי בולט ביחס ליין, וכמו שמבאר והולך.
(74) לשונו למעלה פ"ס [תכט:]: "ובפרט היין, כי משקה היין הוא נבדל מחומר וגסות הענב, ולפיכך היין בפרט מורה על דבר שהוא יותר נבדל מן הגשמי". ובהמשך שם [תלב.] כתב: "המשקה, ובפרט היין, הוא נבדל מן הגוף הענב הגשמי". ובהמשך שם [תנג:]: "כי שתיית הכוסות מורה על המדריגה העליונה יותר מן אכילה, כי המשקה כמו שאמרנו מפני שהוא יותר דק, מורה על ענין פנימי יותר. ומכל שכן כאשר המשקה יין, שהוא פנימי יותר". ולמעלה ב"הלכות פסח בקצרה" [לאחר ציון 80] כתב: "כאשר המשקה הוא יין, שיוצא מפנימות הענב". ובספר זאב יטרף [פורים ח"ב פל"ו (עמוד קיד)] הביא את דברי המהר"ל האלו, וכתב: "ואכתי יש להבין, מאי שנא עסיס הענב שנסתר טפי מעסיס שאר פירות... אמנם נראה דיין בתוך הענב מיפקד פקיד, ולא חבורי מיחבר, כעסיס של פרי אחר. זאת אומרת עסיס של שאר פירות בלוע בבשר הפרי וחבורי מיחבר בו כגוף אחד. מה שא"כ יין שבענב מיפקד פקיד בו, שטמון ונסתר אחורי בשר הפרי ונבדל ממנו, כי לא בלוע בתוכו, ומחובר לו כגוף אחד. ועיין גמרא [פסחים לג:] ענבים שנטמאו דורכן פחות פחות מכביצה, ויינן כשר לנסכין. אלמא קסבר משקין מיפקד פקידי. וזהו דקאמר המהר"ל שהיין הוא משקה נסתר יוצא מהסתר הענב ומפנימית הענב, כי נבדל מבשר הפרי, ולא הוי חלק ממנו". וראה למעלה "הלכות פסח בקצרה" הערה 81, וש"נ.
(75) "ניתן בשבעים אותיות - כך חשבונו בגימטריא" [רש"י עירובין סה.].
(76) הוכיח מגמרא זו שאין זה מקרה מה שיש ליין וסוד אותה גימטריא, שאם זה היה מקרה, הגמרא לא היתה עומדת על גימטריא זו, שאין חשיבות למקרה. ואודות שאין חשיבות למקרה, כן כתב בנתיב התורה פי"ח [תרצה.]: "כי כאשר עושה המצוה פעם אחד, דבר זה הוא אקראי, והמקרה אינו נחשב". ובגו"א בראשית פי"ד אות טו [רלו.] כתב: "דאי משום מקרה, אין חדוש לדבר המקרה". וכן כתב בתפארת ישראל פמ"א [תרמא:] לגבי מצות כבוד אב ואם [שמות כ, יב]: "עדיין יש לחשוב כי אף שאין ראוי שיהיה המציאות הכללי במקרה, אבל מציאות הפרטיים יחשבו שהם במקרה. ודבר זה היו אומרים החוקרים מדעתם על הנמצאים. הודיע לנו כי אף מציאות הפרטיים אינם במקרה כלל, וציונו לכבד את האבות. ואם היו התולדות הפרטים במקרה קרה, אין כאן כבוד אבות" [ראה למעלה פי"ט הערה 6, פנ"ז הערה 11, ופע"ב הערה 41]. ולאחר שהוכיח שאין זה מקרה, יוסיף לבאר שאין זו מליצה.
(77) זהו יסוד מוסד בספרי המהר"ל אודות חרדת הקודש שצריכה להיות ביחס לדברי חכמים, והזהיר כן הרבה פעמים. ואודות שאין דברי חז"ל דברי מליצה, כן כתב למעלה פנ"ג [קכב:]: "זהו אמתת פירוש דברי חכמים. ויש שאמרו שכל דברי חכמים הם אסמכתא ודרש ומליצת לשון, והם לא ידעו ולא יבינו בדרכי התורה כלל ובמדרשי חכמים". ובגו"א בראשית פכ"ח סוף אות יז [סג:] כתב: "עוד דע אתה, אם תחפש דברי חכמים כמטמוניות, אז תמצא אוצר כלי חמדה אשר אצרו במטמוניהם. ואיש הפתי חושב אך דברי דרשה הם, לא אמרו כך אלא להרחבת הלשון. ואתה לא תחשוב כן, רק כי כל דבר מדבריהם שורש התורה". ובנתיב הענוה פ"ג [ב, ט:] כתב: "האדם כאשר יראה מה שדרש כאן רב אשי [סוטה ה.] מן 'לשאת ולספחת' [ויקרא יד, נו], אשר הכתוב מדבר מן הנגעים ודרש זה על גסות רוח, יחשוב שאין דבר זה רק מליצה בלבד, ואינו כך, רק הוא דבר חכמה מאוד". ובבאר הגולה באר הראשון [לג.] כתב: "ורבים טועים שסבורים לומר... כאילו היה זה מליצה בלבד. והאומרים כך טעו, לא הבינו דבריהם, כי חס ושלום שיהיה דבר אחד מדבריהם נאמר להרחבת הלשון ויפוי המליצה, רק כל דבריהם אמת" [ראה למעלה פנ"ג הערה 161, וש"נ].
(78) לשונו למעלה פ"ס [תלד.]: "ואין הפירוש בלבד הגימטריא, שבשביל כך נכנס יין יצא סוד, אבל הוא דבר אמיתי מצד עצמו. כי היין הוא משקה נסתר, יוצא מהסתר הענב ומפנימית הענב. ולפיכך היין, שהוא גדל בנסתר ובפנימית הענב, בגימטריא 'סוד', לפי שהוא נסתר. וכאשר נכנס היין באדם מוציא הסוד, כי הוא בא עד הנסתר כפי מדריגתו, ומוציאו". וכן כתב בנצח ישראל פכ"ה [תקלז.], ויובא בהערה הבאה. ובדרוש על המצות [סא.] כתב: "היין יוצא מפנימית הענב... לכך 'יין' במספר 'סוד'. ובפרק הדר [ערובין סה.]... 'יין' ניתן בשבעים אותיות... כי ה'יין' הוא מספר 'סוד', מפני שהוא בתוך הענב ונסתר בו... וכל זה מפני שהיין יוצא מפנימית והסתר הענב... וכאשר היין נכנס באדם, אז פועל האדם הגלוי יותר. כי יצא היין ממדרגתו שיש לו, מדרגת הנסתר, כאשר 'יין' במספר 'סוד', ונכנס באדם הגשמי, שאין לו דבר זה ההסתר, רק הגלוי. ובזה יוצא היין מן הסוד אל הגלוי, ואז יש כאן גלוי יותר ויותר. ולכך כאשר נכנס היין, שהוא סוד, באדם, אז יוצא האדם אל הגלוי לגמרי, ויוצא סוד". ופירושו, שכניסת היין לתוך אדם גשמי היא גופא נחשבת ליציאה מן הסוד של היין, כי לאדם הגשמי אין ההסתר, רק הגלוי. לכך יין היוצא מהסוד, פועל על האדם שנכנס בו מהלך דומה, ומוציא את הסוד שיש באותו אדם. וכן כתב בח"א לסנהדרין לח. [ג, קמז:], וז"ל: "נכנס יין יצא סוד. פירוש, כי היין הוא בא ממקום הסוד, והרי היין יוצא מפנימיות, ומזה תראה כי היין הוא ממקום נסתר ונעלם. ולפיכך 'יין' בגמטריא 'סוד', וכשנכנס היין מתדבק ויתקרב אל הסוד, וכאשר יתקרב אל הסוד, נעשה הסוד גלוי, ויוצא סוד". ובגו"א בראשית פ"ט אות יד [קפב.] ביאר כיצד היין מביא לידי גלוי וגלות. ובדר"ח פ"ד מכ"א [תכא:] כתב: "כי המשקה שהוא דק, הוא מורה על חכמה דקה. ועוד, כי היין יוצא מהסתר הענב, ולפיכך החכמה הנסתרת דומה ליין, כי 'יין' בגימטריא 'סוד', ורמז על סודי התורה" [הובא למעלה פ"ס הערות 282, 284].
(79) "ביין אחד" - ביין המשותף לישראל ולגוי.
(80) בעוד שכאן מבאר שאיסור יין נסך נובע מחמת שהיין מבטל את ההבדל הקיים בין ישראל לאומות בפנימיותם, הרי בנצח ישראל פכ"ה [תקלז.] תלה זאת במה שאין לישראל להתחבר לאומות בדבר שהוא פנימי נסתר, כי הוא שתוף גמור, וכלשונו: "אבל נראה ברור 'שלא יגלו הסוד' [כתובות קיא.], רצו בזה שלא יהיה החבור להם בדבר שהוא מספר 'סוד', וזהו היין שהוא במספר סוד. וזה מפני כי היין הוא סוד, לפי שהוא נסתר ונטמן תוך הענב, וממנו יצא, לכך הוא סוד. ולא נמצא שום משקה שיוצא מן הפנימית כמו היין, שהוא יוצא מתוך הענב, לכך הוא כמספר 'סוד'. ועל זה אמרו 'שלא יגלו הסוד', כלומר כל דבר שהוא סוד פנימי, לא יהיה לישראל שום שתוף עם האומות, ולא יהיה שום חבור להם. כי אם ישתתפו האומות עם ישראל בדבר שהוא פנימי נסתר, דבר זה הוא שתוף וחבור להם לגמרי, וישראל צריכים שיהיו נבדלים מן האומות, וזהו קיום שלהם בין האומות. ולפיכך כאשר בא דניאל בגלות תחת האומות, היה גוזר על יין נסך, שלא יהיה חבור לישראל לאומות בדבר שהוא פנימי נסתר, כמו היין שהוא נסתר בפרט... וגדר הגדר וההבדל הזה בפרט, כי כאשר יש לישראל חבור להם בדבר שהוא פנימי, דבר זה הוא חבור גמור, ויהיה להם חס ושלום חבור בעיקר. ולכך אמר 'שלא יגלו את הסוד', ונאמר זה שלא יהיה לישראל חבור להם בדבר שהוא פנימי... לא יהיה מתחבר להם ביין שלהם, כי גם זה חבור להם בדבר שהוא פנימי נסתר, וכאשר מתחבר בדבר כמו זה הוא חבור לגמרי, לכך גזרו על יין נסך". ובאור חדש פ"ג [תרצב.] כתב: "לכך אשרינו חלקינו ומה נעים גורלינו אם היו אנשי גליותינו נזהרים ופורשים מן האומות בכל אשר ראוי לנו הפרישה בשתיית יין נסך, ושאר התחברות, בגלוי סוד של ישראל לאומות". וראה למעלה פמ"ג הערה 149.
(81) אלו המזלזלים באיסור יין נסך.
(82) לשונו למעלה [לאחר ציון 21]: "והאנשים האלו יצרם מפתה אותם... הלא גזירה היא באולי ושמא, ויאמר אין אני חפץ באשה, כי יש לו אשה".
(83) כמו שביאר למעלה בארוכה [מציון 34 ואילך].
(84) פירוש - התחלת ישראל מתייחסת אל הקב"ה, והתחלת האומות מתייחסת אל שרי מעלה, וכמו שמבאר והולך. ורומז בדבריו לעוד יסוד, והוא שהאלוה של אומה הוא התחלת האומה, וכמו שכתב כמה פעמים. וכגון, בגו"א שמות פי"א אות ז [קפא] כתב: "כי כאשר נלקו תחלה הוא מתחיל באלהיהם, כי אלוה הוא התחלה שלהם". ושם פי"ב אות כז [ר:] כתב: "העבודה זרה... היא התחלתם של הטועים אחריה... מפני שהעובדים עושים אותה התחלה". ונאמר [במדבר יד, ד] "ויאמרו איש אל אחיו נתנה ראש ונשובה מצרימה", ופירש רש"י [שם] "נתנה ראש - רבותינו פירשו לשון עבודה זרה". ובגו"א שם אות ב [רג.] כתב: "לפי שרצו לעשות ראש וסיבה ועיקר מה שאינו ראש, אלא שהוא תחת הקב"ה, והם רצו לעשות אותו לראש, והוא עבודה זרה". ושם במדבר פי"ט אות כז [שיב.] כתב: "כי כאשר חטאו ועשו העגל סבה והתחלה, מה שאינו התחלה, הוצרכו כפרה להורות כי אין העגל סבה והתחלה... ואין התחלה לאדם רק השם יתברך". ובבאר הגולה באר הרביעי [תפב.] כתב: "הם [העובדים לחמה] עושים את העולם הזה התחתון התחלה לעצמו על ידי השמש".
(85) פירוש - התחלת ישראל מורה על האלוק שלהם, וכמו שיבאר שהשבעים נפש שירדו מצרימה מורים על כך. ובנר מצוה [יא.] הראה שיש לישראל התחלה קדומה יותר משבעים נפש, שכתב: "כי עיקר כבודו מה שהוא יתברך אחד בעולמו ואין זולתו, דבר זה ממעטים האומות. ולא נבראו לזה רק ישראל, שהם עם אחד, כמו שרמז הכתוב [ישעיה מג, כא] 'עם זו יצרתי לי תהלתי יספרו'. כי מה שאמר עם 'זו' במספרו י"ג, והוא מספר 'אחד'. כי ישראל הם י"ג שבטים עם שבט לוי, כי אפרים ומנשה שנים הם [בראשית מח, ה]. וכמו שהוא מלת 'אחד' כן היו השבטים. שבט לוי הוא שבט מיוחד ונבדל משאר השבטים, והוא בפני עצמו, כנגד האל"ף שב'אחד', שהיא אחת. והח' נגד בני האמהות, שהיו ח' זולת לוי, נרמז בח"ת של 'אחד', ועוד ד' בני השפחות. ולפיכך אמר עם 'זו', שהם כמספר אחד, 'תהלתי יספרו', עיקר תהלתי שהוא יתברך אחד ואין זולתו. ועל דבר זה נבראו <b>בתחלת בריאתם</b>, כי האומה הזאת מעידה על השם שהוא אחד". ומה שכתב "בתחלת בריאתם" נראה שכוונתו לשבטים, שהם תחילת ישראל. וכמו שאמרו חכמים [פסחים נו.] "אמר [יעקב לבניו], שמא חס ושלום יש במטתי פסול, כאברהם שיצא ממנו ישמעאל, ואבי יצחק שיצא ממנו עשו. אמרו לו בניו 'שמע ישראל ה' אלקינו ה' אחד' [דברים ו, ד], כשם שאין בלבך אלא אחד, כך אין בלבנו אלא אחד". ובנתיב העבודה פ"ז [א, צח:] כתב: "היה תחלת קבלת מלכות שמים ע"י י"ב שבטים, שהם בני יעקב, כי בני יעקב היו הראשונים לקבל מלכות שמים, ולומר 'שמע ישראל ה' אלקינו ה' אחד'. ולא יעקב אביהם, כי יעקב היה אחד מן האבות, לא נחשב כאשר מלכותו יתברך עליו מלכות שמים שלימה בעולם הזה, כי למעלתו של יעקב שהיה צורתו חקוקה בכסא הכבוד אין נחשב בזה מלכותו יתברך על ידו שהוא בתחתונים. רק ע"י ישראל שהם בתחתונים, ועל ידם מלכות שמים שלימה. ולפיכך בני יעקב היו ראשונים לקבלת מלכות שמים". ובגו"א ויקרא פ"ט אות ה [קצ:] כתב: "ישראל שהם אומה בכלל, יש להם התחלה ויש להם שלימות, והתחלתן היה בני יעקב, שאז נקראו 'בני ישראל', וזהו התחלתן, ושלימותן היו כשיצאו [ממצרים], שאז היה אומה שלימה" [ראה בסמוך הערה 89]. ובבאר הגולה באר הששי [רמח:] כתב: "השבטים הם ראשונים לכל ישראל". וראה למעלה פ"ס הערה 67.
(86) פירוש - האומות מתייחסות לשרים העליונים, כאשר לכל אומה ואומה יש שר משלה, והתחלת האומות מורה על השרים העליונים שלהן, וכמו שמבאר והולך.
(87) כי הכל נמשך אחר ההתחלה, וכמו שכתב למעלה פ"ח [תט.]: "וידוע כי אחר התחלת הדבר ימשך הכל, שהענין נותן כך שימשך הכל אחר התחלה", וזהו יסוד נפוץ בספריו, וכמלוקט שם הערה 215. וראה למעלה פס"ג הערה 284. לכך אם ההתחלה מחולקת ["שלזה התחלה מיוחדת, ולזה התחלה מיוחדת"], אז אין ביניהם שום שיתוף כלל. דוגמה מובהקת לכך היא יעקב ועשו, שאף בבטן אמם היו מתרוצצים ונלחמים זה נגד זה [בראשית כה, כב], "מתרוצצים זה עם זה ומריבים בנחלת שני עולמות" [רש"י שם]. אך אם ההתחלה משותפת, אז יש שיתוף ביניהם, וכמו שאמרו חכמים [ר"ה יט.], שכאשר המלכות גזרה על ישראל שלא יעסקו בתורה, אז ישראל "הלכו והפגינו בלילה. אמרו, אי שמים, ["כלומר למען הקב"ה" (רש"י שם)], לא אחיכם אנחנו, ולא בני אב אחד אנחנו, ולא בני אם אחת אנחנו, מה נשתנינו מכל אומה ולשון שאתם גוזרין עלינו גזירות קשות, וביטולם". ועוד אמרו [סנהדרין לח.] "תנו רבנן, אדם יחידי נברא, ומפני מה... מפני המשפחות, שלא יהו משפחות מתגרות זו בזו. ומה עכשיו שנברא יחיד מתגרות, נבראו שנים על אחת כמה וכמה", ופירש רש"י [שם] "אם נבראו שנים - יאמרו זה לזה אבא גדול מאביך". ולמעלה פס"ד [לאחר ציון 305] כתב: "והם [ישראל] מתאחדים בעצמם על ידי יעקב אביהם, שכלם הם בניו". הרי האב מאחד את בניו מחמת שיש לבנים התחלה משותפת, וכמו שאמרו בני יוסף [בראשית מב, יא] "כלנו בני איש אחד נחנו". וכן נאמר [מלאכי ב, י] "הלוא אב אחד לכלנו וגו' מדוע נבגד איש באחיו לחלל ברית אבתינו", וכתב הרד"ק [שם]: "הלא אב אחד לכולנו, כי כולנו בני יעקב" [ראה למעלה פס"ד הערה 306].
(88) כמו שנאמר [דברים לב, ח] "בהנחל עליון גוים בהפרידו בני אדם יצב גבולות עמים למספר בני ישראל", ופירש רש"י [שם] "בהפרידו בני אדם - כשהפיץ דור הפלגה, היה בידו להעבירם מן העולם, ולא עשה כן, אלא 'יצב גבולות עמים', קיימם ולא אבדם. למספר בני ישראל - בשביל מספר בני ישראל שעתידין לצאת מבני שם, ולמספר שבעים נפש של בני ישראל שירדו למצרים הציב גבולות עמים שבעים לשון". ובתנחומא האזינו אות ו אמרו "כשבא הקב"ה לבלבל דור הפלגה, אמר הקב"ה למלאכים שרי כל האומות, בואו ונטיל גורלות למי יעלו האומות, אומה לכל אחד ממנו, ואיזה יעלו לחלקו. הטילו גורלות, ונפל ישראל לחלקו של הקב"ה" [הובא למעלה הערה 69].
(89) לשונו למעלה פי"ג [תקצז:] "יוצאי ירך יעקב שבעים נפש, זה היה התחלת האומה הישראלית שבעים נפש, כמו שהיה כלל האומות ע' אומות". הרי שמבאר שהתחלת ישראל היא כאשר היו שבעים נפש. ויש להעיר, כי מצינו בספריו שציין זמנים אחרים להתחלת ישראל; בכמה מקומות כתב שיעקב עם שנים עשר השבטים נחשבים לאומה. וכגון, בגו"א בראשית פל"ד אות ב [קסז:] כתב שיעקב ובניו היו נחשבים לעם בפני עצמם, ולכך הותר לשמעון ולוי לנקום בכל אנשי שכם על מעשה דינה [בראשית לד, כה]. ושם פמ"ו אות ה [שנא:] כתב שוב ש"בני יעקב היו עם אחד בפני עצמו". וזה קדם להיותם שבעים נפש. ומאידך גיסא בהרבה מקומות ביאר שישראל נעשו לעם רק כשיצאו ממצרים. וכגון, למעלה פנ"ט [שנב.] כתב: "קודם שיצאו ישראל ממצרים לא היה להם מציאות כלל, וכבר התבאר הרבה, שהיו כמו העובר הנבלע בבטן אמו, כך היו נבלעים במצרים... וכאשר יצאו ממצרים כאילו יצאו למציאות" [ראה למעלה פנ"ב הערה 179, ופס"ט הערה 49]. ובשלמא אודות השאלה האם התחלת ישראל היא על ידי השבטים או ביצ"מ, הנה בגו"א ויקרא פ"ט אות ה [קצ:] יישב זאת, וכלשונו: "כל דבר יש לו בחינה מצד התחלתו, ומצד שלימתו. וישראל שהם אומה בכלל, יש להם התחלה, ויש להם שלימות, והתחלתן היה בני יעקב [כשהשבטים מכרו את יוסף (מבואר שם)]... ושלימותן היו כשיצאו [ממצרים], שאז היה אומה שלימה" [הובא למעלה הערה 85]. הרי שביאר שיצירת ישראל לעם החלה מהשבטים, והגיעה לשלימותה ביצ"מ. אך כאן מבאר שהתחלת ישראל היא כשהיו שבעים נפש, לא לפני כן כשהיו שנים עשר שבטים, ולא אחרי כן כשיצאו ממצרים. ויל"ע בזה [הובא למעלה פי"ג הערה 47].
(90) ויוכבד השלימה את המנין לשבעים [ב"ר צד, ט], והובא למעלה פי"ג [תקצד.], ולמעלה פ"ע הערה 44.
(91) בראשית טו, יג "ויאמר לאברם ידוע תדע כי גר יהיה זרעך בארץ לא להם ועבדום וענו אותם ארבע מאות שנה". וראה בסמוך הערה 93.
(92) והתחלת ישראל צריכה להיות דוקא בגירות. וראה בסמוך הערה 95 בביאור מרגניתא זו.
(93) יש להקשות, הרי לא נאמר שגזירת הגירות [שבה עוסק כאן] תהיה בארץ מצרים, אלא [בראשית טו, יג] "ויאמר לאברם ידע תדע כי גר יהיה זרעך בארץ לא להם וגו' ארבע מאות שנה", ופירש רש"י [שם] "משנולד יצחק עד שיצאו ישראל ממצרים ארבע מאות שנה... בארץ לא להם - ולא נאמר 'בארץ מצרים', אלא 'לא להם', ומשנולד יצחק [בראשית כא, לד] 'ויגר אברהם וגו''". ולמעלה ר"פ מז [תכד:] הביא מדרש זה [ילקו"ש ח"א רמז רמא], וכתב: "כי לפי דעת האדם, ואף לפי שכל המלאכים, לא נחשב מה שהיו יושבים בארץ כנען לגרות, כי לא היה להם דבר קשה השייך לגר, כי היו חשובים בארץ כנען. אבל בעיני השם יתברך הוא גרות, כי אי אפשר שלא היה מגיע אליהם דבר מה שבו היו גרים, ואצל השם יתברך נחשב זה גרות. ובודאי אצל האדם לא נחשב גרות רק אם הוא שפל בעיני הכל, כאשר הוא דרך הגר. אבל אצל השם יתברך, שהוא מדקדק כחוט השערה לפי עומק השכל והמשפט, נחשב אף בארץ כנען לגרות". ואם כן גזירת גרות אינה צמודה לארץ מצרים, ואיך כתב כאן "כי לא נגזר עליהם [שיהיו גרים] רק שיהיו ישראל במצרים כשהיה כבר התחלת ישראל". ועוד קשה, הרי חזינן שגזירת הגרות אכן החלה כבר מלידת יצחק, וזה הרבה לפני שהיו ישראל שבעים נפש, ומדוע כאן מבאר שגזירת הגרות חלה רק כאשר ישראל היו שבעים נפש. וצ"ע.
(94) מעין כן כתב כמה פעמים בספר זה. וכגון, למעלה פ"ט [תנא:] כתב: "כי השיעבוד התחיל מעת שהיו שבעים נפש... כי כאשר היו י"ב שבטים לא היו משועבדים לשום אומה, למעלת השבטים, ולא היה להם שום שתוף עם מצרים, עד שהיו שבעים נפש, אז היו יכולים המצרים לשעבד. כי במספר הזה נמצא לישראל שתוף עם האומות, כמו שדרשו ז"ל [ספרי דברים לב, ח] 'יצב גבולות עמים למספר בני ישראל' [דברים לב, ח], 'גבולות עמים' הם שבעים אומות, 'למספר בני ישראל' שהם שבעים נפש, יעקב ובניו. וכאשר היו ישראל שבעים נפש, אז אומת מצרים, שהיא אחת משבעים אומות, מתנגד להם מצד השווי שביניהם. אבל כאשר היו י"ב שבטים, כיון שאין האומות מדריגתם במספר זה, לא היה אפשר למצרים לשעבד לישראל, כי אותה המעלה היחידית הפרטית, שהם האבות וי"ב שבטים, לא היה למצרים שתוף עמה כלל... שהרי תראה כי לא באו מצרימה רק באותו רגע שהיו ע' נפש". ולמעלה פי"א [תקמז.] כתב: "וכאשר תתבונן על גודל השגחה עוד בירידתם למצרים, אין לאחר ולא להקדים ביאתן, כי עם ביאתן למצרים היו ע' נפש, כי יוכבד נולדה בין החומות. שכבר אמרנו לך כי לא היה ראוי השעבוד והירידה למצרים רק עד שהיו שבעים נפש, כי ישראל משתתפים לאומות במספר הזה שהוא שבעים... ולפיכך באותה שעה שבאו מצרימה, והתחיל השיעבוד, היו שבעים נפש, לא קודם ולא אחר כך". ולמעלה פנ"ד [קעא.] כתב: "כי דוקא בשבעים נפש היו ראוים לרדת אל מצרים, כמו שהארכנו בזה במקומו, עיין שם. ואין צריך להאריך. ולפיכך יוכבד נולדה בין החומות, שאין ראוי לישראל להיות שבעים נפש קודם בואם למצרים, וגם אין ראוי שיהיו בלא שבעים נפש והם במצרים, לכך בין החומות נולדה יוכבד, לא הקדים ולא איחר. וכבר נתבאר למעלה". וכן הזכיר בקצרה למעלה פי"ג [תקצד.], ופ"מ [עה.]. <b>ומקור דבריו</b> הוא בזוה"ק [ח"ב טז:], שאמרו שם: "רבי יצחק אמר, ישראל אינון לקבל שאר עמין, מה שאר עמין אינון שבעין, אוף ישראל אינון שבעין, הדא הוא דכתיב [בראשית מו, כז] 'כל הנפש לבית יעקב הבאה מצרימה שבעים', ומאן דשליט על ישראל, כאילו שליט על כל עלמא". אמנם כאן מחדש שהתחלת ישראל צריכה להיות בגירות. וראה הערה הבאה.
(95) חידוש נשגב יש בדבריו, שלא הזכיר בפרקים למעלה [כמלוקט בהערה הקודמת]. והוא, שגזירת הגירות שנאמרה בברית בין הבתרים צריכה לחול על התחלת ישראל דייקא, לא לפניה ולא לאחריה. והתחלת ישראל היא כשנעשו שבעים נפש, לכך זו השעה לחלות גזירת הגירות. באופן שהתחלת ישראל וגזירת הגרות צריכות לבא כאחת באותו זמן ממש. וזה צריך להבין, דמה מחייב לומר שהגזירה של "גר יהיה זרעך בארץ לא להם" תחול על התחלת ישראל, ולא על המשך ישראל. אך נקודה זו התבארה בשני מקומות אחרים בספריו. (א) בנצח ישראל פ"י [רנ.] כתב: "אם היה דבר זה נמצא בישראל, שהיו נחשבים אומה כמו שאר אומות זמן מה, ולא היה שם ה' נקרא עליהם להיותם אל השם יתברך לעם סגולה, אז היה אפשר לומר, כשם שהיו מתחלה, ולא היו אל השם יתברך, כך אפשר לומר שיסולק מהם אחר כך דבר זה, ולא יהיה נקרא עליהם שם ה', ויהיו כמו שאר האומות. אבל כאשר תראה כי ישראל לא היו לעם כלל קודם שיצאו ממצרים... ואז השם יתברך הוציא אותם משם, והיו אל השם יתברך. ואם כן לא היו ישראל בלא זה כלל, רק כאשר היו לעם נקרא שם ה' עליהם. לכך אין לומר שיהיה זה מסולק מהם כלל לומר שיהיו כשאר האומות, מאחר כי מצד בריאה שלהם הם אל השם יתברך, כאשר נראה בהם דבר זה, כי כאשר היו לעם אז מיד היו אל השם יתברך". (ב) בסוף דרשת שבת הגדול [רלא:] כתב: "אך אי אפשר לומר שיהיה זה [הצלחת מלכות רביעית] לנצח... אי אפשר שלא יהיה בטול לזה, כמו שאמר איוב [כח, א-ב] 'כי יש לכסף מוצא ומקום לזהב יזוקו ברזל מעפר יוקח ואבן יצוק נחושה'... זכר ד' מיני מתכות, שהם זהב, וכסף, נחושת, וברזל, אשר נמשלים אליהם ד' מלכיות... הרי כל אלו הארבעה דברים אין ההויה שלהם בריאה חדשה, וכך הם אלו הארבע מלכיות, שקודם היו עם אחד, רק שקבלו המלכיות והחשיבות, כמו מי שמתיך העפר ונעשה ברזל, וכן הכסף וכן הזהב, ודבר זה אינו נחשב בריאה כלל, רק שנעשה דבר חשוב יותר, כך הם המלכיות, שקודם היו עם אחד, וקבלו החשיבות. וכשם שקבלו המלכות והחשיבות, כך יפסד מהם... כך יש בטול אל גלות ישראל וחושך שלהם, כי הגלות הוא ג"כ דבר מקרה להם. שכשם שהחשיבות הוא דבר מקרה לעו"ג, מפני שקודם היו שפלים, והוא להפך אצל ישראל, שנולדו בחשיבות, ועל כן הוא דבר קיים, ובא להם הגלות, שהוא חושך, במקרה, ולא שיהיה דבר זה תמיד" [הובא למעלה פמ"ז הערה 559, וש"נ]. הרי שצריך שישראל מיד "כאשר היו לעם נקרא שם ה' עליהם". והואיל וכאן מבאר שהתחלת ישראל היתה כשנעשו שבעים נפש, בהכרח שכבר מאז "נקרא שם ה' עליהם", וכיצד תתקיים קריאת שם זו. וליישב זאת כתב כאן שגזירת הגרות חלה מיד בתחילת ישראל, ונכללת בגזירת הגירות קריאת שם זו. והביאור הוא כפי מה שכתב למעלה פ"ס [שצד.] ש"אחר המדריגה העליונה הזאת שישראל הם להקב"ה, נמשך אחר זה הגאולה... ונמשך אחר זה גם כן השעבוד... ומן מדריגה העליונה שישראל הם של הקב"ה, דבר זה מביא גאולה, ומביא מרירות, כי כן נותן המדה כאשר הם שלמים יש להם הגאולה, והשעבוד כאשר יש בהם חסרון", ושם הערה 90. לכך מן הנמנע שישראל יהיו בעולם לפני גזירת הגירות, כי אז יהיו בעולם לפני שנקרא עליהם שם ה', וזה לא יתכן. <b>ובדרך אחרת</b> יישב שאלה זו בח"א לב"ב קכג: [ג, קכו.], וז"ל: "פירוש דבר זה ענין מופלג מאוד, שלא היו ראוים להיות בני יעקב שבעים נפש עד שבאו למצרים, ולא לפני זה ולא לאחר זה. כי ישראל היו נחשבים תחת מצרים כמו הולד במעי אמו, כמו שהארכנו בזה בחבור גבורות השם [למעלה פ"ג (קצז.), ר"פ נה (רו.), פנ"ט (שנב.), ועוד], ושבעים נפש לישראל הוא יסוד אומה הישראלית והתחלתם, כמו שמבואר בחבור גבורות השם [כאן]. ואם היו ישראל שבעים נפש קודם שירדו למצרים, היו כמו ולד שאינו במעי אמו, שאי אפשר לו להתקיים כך, לא היו ישראל יכולים להתקיים, כי לגמרי נחשבים ישראל במצרים כמו העובר שהוא במעי אמו, עד שהוציאם השם יתברך משם. ואם היו אחר כך שבעים נפש, היו דומים כמו הזרע שהוא במעי אמו, שהוא בטל לגמרי אצל האם, ואין שם בריאה עליו כלל. רק היו צריכים שיהיו מצוינים במצרים, כלומר נבדלים מהם, ויהיו בפני עצמם. וזה כאשר הם ישראל שבעים נפש, שזהו התחלת ישראל. כי שנים עשר שבטים הם כמו השרשים לישראל, אבל שבעים נפש הוא התחלת ישראל. ואם לא היו שבעים נפש לא היו ישראל מצוינים בין מצרים, והיו בטילים ביניהם ח"ו, עד שהיה להם דבק וחבור בהם לגמרי. ולפיכך בין החומות נולדה יוכבד" [הובא למעלה פנ"ד הערה 167]. וזהו דרך אחרת מדבריו כאן, כי דבריו כאן נסובים סביב הציר של גירות [שהגירות חלה על התחלת ישראל], ואילו דבריו בח"א לב"ב אינם קשורים לגירות, שהרי לא הזכיר שם תיבת "גירות" כלל.
(96) מה שאצל האומות המספר שבעים מוסב על אומות, ואצל ישראל המספר שבעים מוסב על נפשות, נתבאר למעלה פי"א [תקמז:], שכתב: "לא היה ראוי השעבוד והירידה למצרים רק עד שהיו שבעים נפש, כי ישראל משתתפים לאומות במספר הזה שהוא שבעים, רק כי האומות הם שבעים אומות, ובבני יעקב היו שבעים פרטים בלבד. והטעם ידוע למבינים, כי האומות יש בהם הרבוי, ולפיכך מספרם שבעים אומות, שכל אומה יש בה רבוי. וישראל אומה יחידית פרטית, ולפיכך היה מספר שלהם רק שבעים פרטים, וזהו מעלת ישראל שהיא אומה יחידית. וכאשר היו שבעים נפש, שהיה נמצא המספר הזה שבו נשתתפו ישראל והאומות, שהוא מספר שבעים, אז היה התגברות מצרים על ישראל". וכן חזר וכתב בקיצור למעלה פי"ג [תקצג:].
(97) כמו שמצינו כמה פעמים את הביטוי "מעיקרא דדינא פירכא" [קידושין ד:, מנחות ו., חולין קיד., ותמורה כח:], שהכוונה שכבר מתחילה יש מקום לפרוך את הנאמר, וזו פירכא חזקה יותר, וכמו שכתב הפני יהושע [פסחים מד:] "דהך פירכא דאיסור הנאה לאו פירכא קולא וחומרא בעלמא הוא, אלא פירכא גמורה מעיקרא דדינא". <b>ויש בזה</b> הטעמה נפלאה; נאמר לגבי קרבנות עולה של פסח [במדבר כח, יט] "והקרבתם אשה עולה לה' פרים בני בקר שנים וְאיל אחד וְשבעה כבשים בני שנה תמימים יהיו לכם". וכתב על כך המשך חכמה [שם]: "והקרבתם אשה עולה לה' פרים כו' וְאיל אחד וְשבעה כבשים בני שנה תמימים יהיו לכם - כתוב בואוי"ן, לבד ב'תמימים יהיו לכם', בלא וא"ו. ונראה משום דעשרה קרבנות יש כאן בעולה; פרים שנים, ואיל, ושבעה כבשים. וכל ז' ימי הפסח מקריבין אותם [במדבר כח, כד]. סלקא דעתך אמינא דהוא שבעים כנגד ע' אומות, וכמו פרי החג דאמרו סוף סוכה [נה:], לכן אמר 'תמימים יהיו לכם', ולא לעו"ג. ופשוט". ופירושו, שאם היה נאמר "וְתמימים יהיו לכם" היו התיבות "יהיו לכם" מוסבות רק על תיבת "וְתמימים", ולא על כל הנאמר בפסוק. וכדי שתיבות "יהיו לכם" מוסבות על כל הנאמר בפסוק, נשמטה אות וא"ו מתיבת "תמימים". הרי דוקא לגבי קרבנות פסח התורה הדגישה שאיירי בשבעים של ישראל, ולא בשבעים של האומות. ולפי דברי המהר"ל כאן הדברים מאירים; חג הפסח מורה על התחלת ישראל, וכמו שביאר כאן, לעומת חג הסוכות [כמבואר למעלה פמ"ו (שפט.)]. והתחלת ישראל מובדלת ומופרשת לגמרי מהתחלת האומות. לכך דוקא בקרבנות פסח טרחה התורה להדגיש שאיירי בהתחלת ישראל, ולא בהתחלת האומות. <b>ויש עוד</b> בזה הטעמה נפלאה; בפסוק המבאר שכך יש לנהוג כל שבעת ימי הפסח נאמר [במדבר כח, כד] "כאלה תעשו ליום שבעת ימים וגו'", ופירש רש"י [שם] "כאלה תעשו ליום - שלא יהיו פוחתין והולכין כפרי החג". הרי שהפסוק חוזר ומדגיש שאין קרבנות הפסח דומים לקרבנות החג. והטעם הוא שקרבנות פסח מורים על ישראל, ואילו קרבנות החג מורים על האומות [מפי בני הרה"ג רבי משה יונה שליט"א]. והוסיף בני שליט"א, ששמע ממו"ר הגאון רבי יונתן דיוויד שליט"א שבפסוק שבו נזכרו קרבנות אלו כתב רש"י [במדבר כח, יט] "פרים - כנגד אברהם... אילים - כנגד אילו של יצחק. כבשים - כנגד יעקב". והרי קרבנות אלו ממש כבר נזכרו קודם לכן אצל ר"ח, שנאמר [במדבר כח, יא] "ובראשי חדשיכם תקריבו עולה לה' פרים בני בקר שנים ואיל אחד כבשים בני שנה שבעה תמימים", ושם רש"י לא כתב דבר. ומדוע כבר שם לא פירש רש"י שהם כנגד שלשת האבות. אלא הם הם הדברים; רק בקרבנות פסח יש התייחסות להתחלת ישראל, לכך רק שם יש מקום להצביע על שרשיה של התחלה זו. והדברים משמחים.
(98) של ישראל והאומות.
(99) "מספר משוער" - מספר שנמדד ומשמש לקנה מדה לומר "עד כאן ולא יותר".
(100) שנאמר [ויקרא כז, ג] "והיה ערכך הזכר מבן עשרים שנה ועד בן ששים שנה והיה ערכך חמשים שקל כסף בשקל הקודש". אך לאחר ששים המספר נופל, וכמו שנאמר [שם פסוק ז] "ואם מבן ששים שנה ומעלה אם זכר והיה ערכך חמשה עשר שקל וגו'".
(101) פירוש - אין בתורה שום מספר מעבר לשבעים שמשמש כקנה מדה. ולא מצאתי בשאר ספריו שיאמר רעיון זה, וכמדומה שכאן הוא המקום היחידי.
(102) כי כל מספר מגלה ומחצין את הדבר הנספר, וכמבואר בגו"א שמות פל"ח אות ג [תקיח.]. ורש"י [שמות ל, יב] כתב: "המנין שולט בו עין הרע". ובח"א לסנהדרין לט. [ג, קנו.] כתב: "אם שיניו שהם בפיו אי אפשר למנות כלל, רק אם משים אצבעו אליו, מפני שאין רואה אותם. ואיך יהיה יודע מספר לכוכבים, כי אין כלם נגלים, כי יש כוכבים בלא שיעור, שאינם נראים ונגלים".
(103) יש להבין, הרי מספר שבעים עצמו הוא משוער בתורה [שבעים זקנים], ורק "מן שבעים ולמעלה אין כאן מספר משוער" [לשונו למעלה], וא"כ הגימטריא של "סוד" היתה צריכה להיות מעבר לשבעים, אך לא שבעים עצמו, כי מספר שבעים הוא נגלה. ויש לומר, כי "מספר משוער" פירושו שהמספר אומר "עד כאן ולא יותר". לכך, כל עוד שהמספר ה"יותר" הוא מגולה וידוע, אזי המספר המשוער מחלק בין מספר גלוי אחד למספר גלוי אחר. אך כאשר אין מספר מגולה וידוע מעבר למספר המשוער, אם כן כאשר המספר המשוער האחרון אומר "עד כאן ולא יותר", ה"לא יותר" הזה הוא סוד. לכך המספר המשוער המורה באצבע על הסוד הנמצא מעבר לגלוי הנוכחי הוא שבעים. וזהו שכתב כאן "ולכך בא מספר 'סוד' בגמטריא שבעים, להורות על מדריגה הפנימית של מספר שבעים, <b>ואין אחריו דבר</b>", כי הגלוי האחרון מקפל בתוכו את הסוד שנמצא מעבר לאותו גלוי.
(104) כמבואר למעלה [הערה 78].
(105) לא הבנתי תיבת "אחר". ומהקשר דבריו משמע שהוא כמו "למרות".
(106) כי כאשר ישראל והאומות מובדלים מהתחלתם, אזי הם מובדלים לגמרי [כמבואר למעלה לאחר ציון 86].
(107) פירוש - מתנצל על כך שאף אם מה שכתב הוא מעט ["אם רק כטפה מן הים"], מ"מ "אין מקום זה לבאר דברים אלו". וכן בדר"ח פ"ה מט"ו [שעז:] כתב: "אי אפשר לכתוב מזה [רק] כטפה מן הים, כי הדברים הם עמוקים, יוצאים מן החכמה פנימית עליונה". וכן כותב ביטוי זה כאשר מדגיש שדבריו באים מחכמה פנימית. וכמו בבאר הגולה באר הששי [רפט:] כתב: "הנה כל דבריהם חכמה והשכל, ואין אלו דברים רק כמו טפה מן הים". ובנצח ישראל ס"פ ז [קצט:] כתב: "כל הדברים האלו אשר אמרנו הם כמו טפה מן הים, כי איך אפשר לחמורים כמונו לעמוד בסוד קדושים". ובנתיב הלשון פ"י [ב, צה.] כתב: "כי אי אפשר לפרש מדת הלשון וענינו וגודל כחו לחיים ולמות, וכל הדברים אשר אמרנו הם כמו טפה מן הים הגודל מענין הלשון ופעולת הלשון לרע ולטוב".
(108) כוונתו לדרוש על המצות [נו:-סד:], שהאריך מאוד לבאר את חומר האיסור של יין נסך. ושם [סג:] גזר חרם בנדוי שלא יהיה נסמך להיות רב במקומות שמזלזלין באיסור זה. ובסוף שם [סד.] כתב: "הלא יש להם להתבייש ביותר ולהכלם שאינם הולכים בדרך אבותיהם, סרו מן הדרך הישר, ואין מנהג אבותיהם בידם... לכך האיש העובר לא יהיה לו ער בחכמים ועונה בתלמידים, גבר לא יצלח, ולא יראה בטוב, אך לשערוריה ולשמה יהיה". ובנתיב התוכחה ס"פ ג [ב, קצח:] כתב: "אנו רואים עבירות עצומות גדולות עוברים בפרהסיא... ואין איש מחזיק בדק ועומד בפרץ, כאשר הענין הוא באיסור יין נסך, שעוברים בזה מדינה בכלל, כאילו נעשה היתר. וימצאו אשר יקראו בשם 'רב', לא די שאין מוכיח אותם, אבל יושבים במסיבה עם עוברי עבירה. ואין לאדם לישב בסעודה אלא אם כן יודע מי ישב עמו [סנהדרין כג.], שלא יצטרף אל חבורת בוגדים, ואלו יושבים במסבה שהם עוברים עבירה. ויש שעושה עצמו כשוגג ומוטעה, ורואה ומעמם. ויש שאינו חושש כלל, והוא לקבל אלפא חמרא שותה [עפ"י דניאל ה, א, שנאמר שם שבלשאצר "כנגד אלף איש היה שותה יין" (רש"י שם)]. ואומרים הלא איסור זה משום שגזרו עליו משום יין נסך שנתנסך לע"ז, ואין הגוים יודעים בטיב נסך עתה לנסך לע"ז... וכבר יחדנו הדבור הזה בדרשה אחת שדרשנו לרבים, אולי יקחו מוסר עם לא בינות להודיע את פשעם ואת חטאתם, באולי ישובו מן מדתם, ויהיה חלקם עם צדיקי עולם". גם בנר מצוה [קכג.-קלה.] האריך בזה, ותמה ארבע תמיהות על אלו המזלזלין באיסור זה. וכך כתב את התימה הראשונה: "והייתי תמה, האחד, מחמת הענין עצמו, שיהיו אנשים שהם מזרע קדושים, יהיו פורשים עצמם מכלל אשר הם שומרים ומקיימים האיסור הזה, ואיך לא יהיו נמשכים אחר כל ישראל. וכי אין זה נחשב פורש מדרכי הצבור, אשר דבר זה הפורש מן הצבור הוא נחשב כמו מין ואפיקורס [ר"ה יז.]... כי הפורש מדרכי צבור, אשר השם יתברך עם הצבור, הפורש מן דרכי הצבור, דהיינו ממה שתקנו ונוהגים, כאילו פורש מן השם יתברך... ועוד דאמרינן בפרק עושין פסין [עירובין כא:], 'ויותר מהמה בני הזהר' [קהלת יב, יב], הזהר בדברי סופרים יותר מדברי תורה, שהללו עשה ולא תעשה, והללו חייבין עליהן מיתה. ויש תמהין על זה מאד, כי איך יהיו דברי סופרים יותר חמורים מן דברי תורה. ודבר זה רמז הכתוב [קהלת י, ח] 'ופורץ גדר ישכנו נחש'. ופירוש זה, כי הגדר הוא נעשה לקיום ולשמירה, והם דברי חכמים שהם נעשו לסייג ולגדר, אשר כל גדר הוא שמירה וקיום. וכאשר הוא פורץ דבר שהוא לשמירה ולקיום, אין לו קיום. ולכך כתיב 'ישכנו נחש', כי הנחש הביא מיתה לעולם, והנחש מוכן אל זה ביותר, כמו שהביא מיתה אל העולם. וזה שהוא פורץ הגדר שהוא לשמירה ולקיום, ראוי בעצמו אל המיתה, להיות בטל לגמרי מן העולם. לכך לענין המיתה, שהוא בטול מן העולם, בזה גזירת חכמים חמורים... לכך יש לתמוה שלא יהיו נזהרים מן העונש הגדול הזה".
(109) על פי המשנה [אבות פ"ה מי"ח] "ירבעם חטא והחטיא את הרבים, חטא הרבים תלוי בו, שנאמר [מ"א טו, ל] 'על חטאות ירבעם אשר חטא ואשר החטיא את ישראל'". ובנר מצוה [קכד.] כתב על אלו המזלזלים ביין נסך בזה"ל: "אם לא יחזרו מדרכם זה, וילכו עוד בדרך הרע הזה, בודאי דבר זה הוא גרם וסבה שאחרים גם כן הולכים בדרך הרעה הזאת, כאשר רואים לפניהם בני אדם אשר סרים מן הדרך הטוב. בפרט הקלים בדעתם, כאשר מורה שם 'נסך' שמספרו 'קל', כי הקלים מתפתים לאיסור זה ביותר. והנה הוא תקלה לדור הזה ולדורות הבאים, עד שיבוא משיח צדקינו ויסור מאתנו לב האבן הזה. והנה האנשים האלו הם מעדת ירבעם, שחטאו והחטיאו את הרבים, שודאי חטא הרבים תלוי בהם". ובהמשך שם [קלג:] כתב: "אמנם אותם שהם עצמם הם העוברים, אלו אין לדבר מהם ומעונשם, כי מעדת ירבעם הם, שחטא והחטיא את הרבים, וחטא הרבים תלוי בם, כן אלו האנשים. וכי אפשר לספר ולהזכיר עונשם של בני אדם אלו, ולכך אין לדבר מהם". וכן כתב בנצח ישראל ס"פ כה [תקלט.], ובדרוש על המצות [סג., ויובא בהערה 111]. ודע שרק לגבי איסור זה הזכיר את עניינו של ירבעם בן נבט.
(110) "חבר" במובן הרחב נקרא תלמיד חכם, כמו שאמרו [ב"ב עה.] "אין חברים אלא תלמידי חכמים". לרוב נזכר השם "חבר" בניגוד לעם הארץ [בכורות לו.], ונקרא בשם זה, כי חברתם זה לזה חברה נאמנה, כי היא חברה לשם שמים, וכן אמרו [דרך ארץ זוטא ר"פ ד] "תלמידי חכמים נאים בחבורה, ואין עמי הארץ נאים בחבורה". וכאן כוונתו לרבנים, וכמבואר בהערה הבאה.
(111) בדרוש על המצות [סב.] האריך לתמוה על אלו הנקראים "רב" המקילים באיסור יין נסך, וכלשונו: "והנה עתה בעוונותינו הרבים והעצומים, שאין עוד תורה, הם חזרו להקל, ואין ספק כי פרצה זאת גורמת פרצות הרבה מאוד. והארכנו בזה, לא שהדבר צריך ראיה וחזוק, שאין הדבר כך, רק להראות לקצת אנשים שנקראים בשם 'רב' המקילים באיסור זה, כי עצומים הרוגיהם ורבים חללים מפילים הם, ומלמדים ההמון להקל באיסור אשר צריך גדר גדול שיש בו חומרא דעבודה זרה... ואיך יהיה נקרא בשם 'רב' ו'חבר', דבר זה הוא בזיון לתורה... שכמעט עקרו זאת המצוה עם שאר מצות, על דרך עבירה גוררת עבירה, עד כמעט שכבה גחלת התורה לגמרי, כאשר יראה ההמון כי הרב עלתה לו קולא אחת... ולכך הם מעדת ירבעם שהחטיאו את הרבים, למדו העם ממעשיהם הבלתי טובים, עד שמלאו הארץ חללים... טורפים גופות ונשמות לעולמים. לכך עליהם תורה חוגרת שק, עושה אבל יחיד מספד תמרורים. אלו האנשים נכתרו בכתרה של תורה, ושדמת גפנם סדום ועמורה, רוצים להשתמש בכתרה... טוב להם שלא נבראו משנבראו לזאת הצרה, כי מכלל הנבראים יצאו, כי כל אחד לכבודו בראו, והם כבוד שמים חללו, ועל נפשם עון הגדילו... על זה יש לכם להתבייש ולהכלם מפני חילול השם הגדול שנעשה על ידי איזה אנשים, כי ימצאו במדינתכם אשר נקראו בשם 'רבנים', והם עוברים, ובזה החלול הזה יותר גדול. ובודאי איך יהיה מתכבד להיות נקרא בשם 'רב', והוא פורץ דברי חכמים, הכתוב אומר [ש"א ב, ל] 'כי מכבדי אכבד ובוזי יקלו', לכך אין ראוי שיתכבד בשם הזה", ושם מאריך בזה טובא.
(112) "ישראל חשודין היו, ולא היו מקפידין על יינם של עובדי כוכבים" [רש"י שם].
(113) "גזרה שיכרא אטו חמרא" [רש"י שם].
(114) וכן פסק השו"ע [יו"ד סימן קיד ס"ב] "מקום שישראל נוהגין קולא ביין של עובד כוכבים, אף השכר אסור".
(115) לשונו בדרוש על המצות [סב:]: "וכל אשר הוא בעל תורה, יש לו להחמיר יותר באיסור זה, כאשר יקילו ההמון באיסור זה. ויאשר חילם ותוקפם בני מדינת פולין, שמחמירים מאוד מאוד, ועל ידי הוצאה מרובה... דודאי יש להחמיר, וכדאיתא בע"ז, רב שמואל בר ביסנא אקלע למרגואן... וקאמר שם שלא רצה לשתות אפילו שכר שלהם, משום הרחקת יינם, שאיסור הזה היצר מגרה בו, צריך לעשות גדר ביותר. ולא די להם שלא החמירו רק שיודעים שהיין הוא של גוים, או של ישראל וידוע שאין היין כשר, ועושה עצמו כאילו לא ידע".
(116) לשונו בדרוש על המצות [סב:]: "ואלו האנשים איך יקראו בשם 'רבנן', והם הפך להם במה שהם עוברים דברי חכמים, ופורצים גדרן של חכמים. והשם אשר ראוי להם אשר מצוה לקרות להם הוא שם 'רשע', ותבא עליו ברכה הקורא אותו בשם רשע... וכדאיתא במסכת יבמות בפרק כיצד [כ.] אמר אביי, כל המקיים דברי חכמים נקרא 'קדוש'. אמר ליה, ומי שאינו מקיים דברי רבנן 'קדוש' הוא דלא מקרי, 'רשע' נמי איקרי, עד כאן. הרי כי העובר על דברי רבנן נקרא 'רשע', ואשר קורא אותם בשם 'רב' פוגם בכבוד התורה ובכבוד חכמים לקרא רשע בשם 'רב' ו'חבר', ומלביש בטלית של חכמים את אשר הוא רשע למות". וכן הוא בנתיב הפרישות פ"א [ב, קיב.], ובבאר הגולה באר הראשון [עו.].
(117) כמו שפסקו הרמב"ם [הלכות תלמוד תורה פ"ו הי"ד] והשו"ע [יו"ד סימן שלד סעיף מג] ש"המזלזל בדבר אחד מדברי סופרים" חייב בנדוי.
(118) פירוש - אצל תלמידי חכמים השוגג נחשב מזיד, וכמו שאמרו [ב"מ לג:] "'והגד לעמי פשעם' [ישעיה נח, א], אלו תלמידי חכמים, ששגגות נעשות להם כזדונות". ובדר"ח פ"ד מי"ד [רנט.] כתב: "כי התלמיד חכם, אשר בראשם הנר המאיר... אין לו לטעות בשום דבר, ותמיד ישכיל בשכלו ולא יטעה, אפילו במעשה הגוף היה לו להיות נזהר, ולא יכשל כלל. ולפיכך אפילו שגגות נעשות לו כזדונות... כי תלמיד חכם עונשו יותר על השוגג, מאחר שהשכל אצלו עיקר, ואין שגגה בשכל... כלל הדבר, כי השגגה הוא מצד הגוף החמרי, ולא בשכל, שבמחיצתו אין טעות ואין שגגה". ובאור חדש פ"ג [תשמב:] כתב: "כי החטא הזה שנעשה מה שהלכו לסעודת אחשורוש [מגילה יב.], אם נעשה זה על ידי אנשים... מן אותם שהם בעלי נפש, כמו התלמידי חכמים שאינם חמריים, ואף השגגות נעשו להם כזדונות, לכך אין לגזירה זאת בטול". ובח"א לב"מ לג: [ג, כ:] כתב: "כי התלמיד חכם הוא שכלי, לכך נחשב השוגג אליו כזדון, לפי שקרוב להיות מזיד, שאילו שם אל לבו על זה כאשר ראוי, לא היה טועה. ודומה למי שהוא הולך ובידו נר מאיר, ונתקל, דודאי זה אפשר לו להיות נזהר" [ראה למעלה פל"א הערה 40, ופס"ד הערה 205]. ומדגיש זאת כי שמתא יכולה להעשות רק מזיד, ולא בשוגג, כמו שכתב הרמב"ם [הלכות שבועות פי"ב ה"י]: "אם היה שוגג ולא ידע שזה אסור, אינו חייב לנדותו, ואני אומר שאסור לנדותו, ולא ענש הכתוב שוגג, אלא מזהירו ומתרה בו שלא יחזור", והכס"מ [שם] כתב "פשוט בטעמו". וכן פסק השו"ע [יו"ד סימן שלד סל"ח].
(119) מה שכתב "וחייב כל אדם לנדותם" משמע שאין זה דין בבי"ד, אלא בכל אדם. ובירושלמי [מו"ק פ"ג ה"א (יא.)] איתא שגם כאשר שפחה הטילה נידוי, הנידוי חל, וכמו שכתב הקרבן העדה [שם] "מי שחייב נידוי אפילו כל אדם יכול לנדותו" [מעין כן הוא במו"ק יז.]. ועיין בשו"ע [יו"ד סימן שלד סי"ז] שכתב "מי שנידוהו על שאר דברים שחייב עליהם נידוי, אפילו נידהו קטן שבישראל". אך תוספות [קידושין כח. ד"ה הקורא] כתבו "בית דין היו חייבין לנדותו". וכן תוספות [נדרים ז: ד"ה אם] כתבו "אם לא נדהו, הוא בעצמו יהא בנידוי, כלומר חכמי הדור חייבין לנדותו". ובמנחת שלמה [נדרים ז:] כתב: "צ"ע אם כל אדם שרואה חייב לנדותו, או רק חכמי העיר".
(120) גם בדרוש על המצות [סד:], לאחר שהאריך באיסור יין נסך, וגנות המזלזין במצוה זו, סיים דבריו בברכה, שכתב: "והוא יתברך ברחמיו השאור שבעיסה יסור מקרבינו, ויראתו ואהבתו יתן בלבינו, כמו שהבטיחנו ע"י משה עבדו [דברים ל, ו] 'ומל ה' אלקיך את לבבך ואת לבב זרעך', אמן, במהרה בימינו, אמן. ושלום על כל מי ששם אזנו לשמוע ולקיים אשר אמרנו". וכן בנר מצוה [קלה:] עשה כן, שכתב: "והוא יתברך ברחמיו וברוב חסדיו ישלים חסרונינו על ידי משיח צדקנו".