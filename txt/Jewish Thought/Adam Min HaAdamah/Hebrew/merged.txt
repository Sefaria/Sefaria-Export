Adam Min HaAdamah
אדם מן האדמה
merged
https://www.sefaria.org/Adam_Min_HaAdamah
This file contains merged sections from the following text versions:
-Adam min ha'adamah, Otniel 2008
-https://www.nli.org.il/he/books/NNL_ALEPH002611318/NLI

אדם מן האדמה

פתח דבר

<b>'אדם מן האדמה'</b> – שמו של הספר מעיד על רצוננו לבטא את השייכות העמוקה בין השניים. זוהי שייכות מהותית עוד מימי ראשית הבריאה, אשר מחברת את שניהם ליחידה אחת. בחרנו בשם 'אדם מן האדמה' לספר העוסק בעיקרו בשביעית וביובל, היות ומצוות אלו מגלות רבדים עמוקים ונשכחים של קשר טבעי ועמוק. שייכות זו היא העומדת בשורשיו של הספר, ומכוונת את המסע אל מקורות שנת השבע. למסע שני היבטים: תוכני וקיומי. ההיבט התוכני משמעותו מסע לאורכם ולרחבם של המקורות התורניים של שנת השבע והיובל, והעלאה מתוכם את רוח הפסוקים וההלכות. ההיבט הקיומי הנולד מההיבט התוכני, חודר לעומקם של מקורות שנת השבע, ומאיר מתוכם את הקשר העמוק בין האדם לאדמה, קשר ההולך ונבנה מחדש בשביעית וביובל.
למרות התיאור המפריד מדובר במסע מאוחד; יכולתו של המסע התוכני להעלות את ההיבט הקיומי מתוך המקורות, נובעת מבקשתנו שלא לנתח מבחוץ את המקורות אלא להביע את רוחם. רצוננו הוא להיצמד לפסוקי התורה ולהלכות חז"ל, ומתוכם לספר את הסיפור שנוצר ביניהם. כך נולד המסע הרוחני-הלכתי אל מקורות שנת השבע, היוצר את סיפורם של האדם, האדמה וה'; את מערכת היחסים הדינאמית ההולכת ומתעמקת ביניהם.
<b>פתחי שערים</b>
נתאר בקצרה את תוכן פרקי הספר (לקורא המעוניין בתיאור מפורט יותר מומלץ לקרוא את הפתיחה לכל שער).
בשער הראשון של הספר חושפים אנו את הרקע עליו נכתב הסיפור: דמותה של הארץ בפסוקי התורה. לאור רקע זה נספר בשערים הבאים את סיפור השביעית והיובל, המחבר את המגמות השונות בפסוקים לתמונה אחת. את אבני הפסיפס לתמונה השלמה, חצבנו על ידי ניתוח מדויק של הנאמר בפסוקים וההלכות, ושיבצנו אותם במקומם מתוך הקשבה למשמעותם בתוך הסיפור.
בשער הראשון – <b>'שער ארץ ישראל: זכרונות קדומים'</b> – מעלים אנו מתוך התצרף של הפסוקים את תמונתם של החיים בארץ. בפרק הראשון עורכים אנו השוואה בין החיים בארץ לחיי גן העדן, ורוקמים את הקשר המיוחד בין האדם לאדמה בארץ, לאחר קללת האדם והמבול. בפרק השני פונים אנו אל חיי האבות בארץ כחיים קדם-מצוותים, אורח חיים המתעצב באגדות חז"ל. הפרק השלישי והרביעי מהווים יחידה אחת העוסקת באופי הכפול של החיים בארץ לאור הבריתות השונות של ה' עם אברהם, כפילות המלווה את העיצוב ההלכתי של החיים בארץ בציוויי התורה. התמונה שנוצרת לנו בחלק זה מורכבת ממכלול שלם של תנועות וצבעים: טבע ומצווה, חיי בעלות וחיי גֵרות בצילו של ה' – ניגודים החוברים יחד למחזור חיים קצוב של שש שנות פעילות ושנת שמיטה ושביתה. תמונה זו תשמש רקע להתרחשות של שנת השבע והיובל, אשר בלעדיה ההתרחשות זו תלושה מהקשרה.
השער השני – <b>'פני שביעית נקבלה'</b> – הוא ליבו של הספר. בשער זה אנו מבקשים לצייר את החיים המתהווים בשנת השבע, חיים דינאמיים היוצרים באדם שינוי עמוק ביחסו אל הארץ. את אבני הפסיפס לוקחים אנו בעיקר מתורה שבעל פה. חמישה פרקים של הליכה קשובה בעקבות המשנה וקריאת חז"ל את הפסוקים, מעניקים לנו את הסיפור המיוחד של האדם והאדמה בשנת השבע. האדם 'אדוני השדה' לומד לאט צעד-אחר-צעד להיות קשוב לארץ ה' ולחיים הטבעיים המקודשים המתקיימים בה. קשב המוליד מפגש מחודש ומערכת יחסים חדשה בינו לבין פירות הארץ ויבולה. כדי להנעים לקורא חילקנו את התהליך לארבע עונות. כל עונה עוסקת בנושא אחר של שנת השבע וממקמת אותו בתוך הסיפור השלם: חורף – איסורי המלאכה, אביב – הפקר, קיץ – פירות שביעית ואוצר בית דין, סתיו – ביעור.
בשער שלישי <b>'מהשביעית אל היובל'</b> חותמים אנו את מסענו. בשלושת פרקי השער מתארים אנו את תרומתו של היובל לקשר של האדם אל האדמה, הפעם מזווית חדשה ומפתיעה. בתחילה נצייר את המעבר משבע השביעיות אל שנת החמישים, כמעבר ממערכת טבעית אל מערכת אנושית פורצת. בעקבות הגדרות אלו נבחן את התלות בין היובל לשביעית. בפרק השני נעמיק במשמעות הדרור והיובל, כמעבר רצוני של האדם מחיי בחירה לחיי גורל. לעומת השביעית הטבעית, ביובל תפקידו של האדם הוא ליצור את שנת החמישים ולהכריז על שנת דרור בארץ. אלא שדרור אנושי זה אינו חיי חופש תלושים, אלא שיבה לאחוזה ולמשפחה כגורל א-להי. שיבה אשר פותחת מערכת יחסים חדשה של האדם עם שדהו, אותה נתאר בפרק החותם את הספר. לעומת שביתת האדמה, המוציאה את האדם מתוך שדהו אל הארץ הגדולה שמסביב וכל החי בה, הפסקת העבודה בשדה בשנת היובל מחזירה את האדם מתוך חופש אנושי אל שדהו ונחלת אבותיו. כך מתגלה הקשר האנושי של האדם אל חלקת האדמה הקטנה שלו, בה כל אדם הוא תבנית נוף מולדתו.
<b>על הספר</b>
כתיבת הספר נעשתה בלשון סיפורית ולא 'מאמרית'. בלשון זו, ביקשנו להביע את הרוח הדינאמית הפועלת בתוך הפסוקים וההלכות, ולהחיות את ההתרחשות העולה מתוכם כמסע חי המתפתח וצומח. אין זה הסגנון המקובל בספרות תורנית האמונה על ניתוח התוכן, אלא שהרצון לבטא בשלמות את תנועת החיים שעלתה מהאדמה, הוליד שפה המכילה את התוכן כחלק מסגנון, ביטוי וקצב סיפורי. תרגום לשפה המוכרת ולסגנון המוכר, עלול לקטוע את היצירה ולהעמידה כפרשנות מקומית, וכך לפגוע בקצב ההרמוני שלה. כדי למצות את האופי הסיפורי נדרש מהקורא לכוון את ההקשבה לא רק לתוכן המקומי, אלא גם לסיפור הזורם בתוך ניתוח הפסוקים וההלכות. זרימה המתקיימת ברמה הפנימית של הפרק וברמה גבוהה יותר של השער והספר כולו.
הספר מיועד לקהל קוראים רחב, וקוראים שונים יוכלו על ידי שימוש נכון בספר למצוא בו את בקשתם. בראש ובראשונה נועד הספר להיקרא כמסע שלם של האדם אל האדמה, מסע קיומי הנבנה צעד אחר צעד מתוך שלושת השערים יחד. אף על פי כן כל שער הוא מסע לעצמו, וקורא המעוניין לעמוד על המשמעות הדינאמית של הלכות השביעית או היובל, יכול לקרוא כל שער כמסע נפרד. בספר ניתן למצוא גם כלי עזר ללומד, החפץ להכיר את משמעות השביעית והיובל, ובעיקר את מקורותיה הראשוניים: הפסוקים וספרות חז"ל. במידה והצורך הלימודי ממוקד לנושא מסוים, ניתן להיעזר בפרקי השערים העומדים לעצמם, אך קריאת פרק בודד מפספסת את הרצף השלם. לטובת הקורא הלימודי ניתן בנפרד מפתוח לנושאים ולמקורות הנידונים בפרקי הספר. מכיוון שהספר עוסק ברובו בפסוקים וביצירת חז"ל התנאית, מלוות אותו הערות שוליים המרחיבות את הפרקים בתכנים מאוחרים יותר, וניתן לקרוא את רצף הפרקים גם בלעדיהן.
הספר הוא פרי החבורה אשר במשך שנה שלמה למדה יחד עם בית המדרש כולו את נושא השביעית, ממקורותיה הראשוניים ועד לפסיקות האחרונים. מתוך הלימוד המשותף המדויק והפרטני עלתה הרוח, ונולד המסע שלנו בעקבותיה. כמו הלימוד גם הכתיבה הייתה פרי משותף של החבורה. אין זו אסופת מאמרים של כותבים שונים, אלא יצירה משותפת של חבורה שהתחברה יחד, להוציא לאור את בת הקול של שבת הארץ המנגנת בחלל הלימודי שנוצר בינינו. כך נולדה הכתיבה של הספר, סיפור אחד של אנשים רבים.
בעינינו זו יופייה של תורה שבעל פה: עד לחתימת התלמודים לא הייתה יצירה אישית, לא כל רב הוציא ספר, הספר היה יצירת בית המדרש. תורה שבעל פה התנאית והאמוראית אינה יצירת היחיד הגאון, היא יצירת החבורה הלומדת. תפקידם של היחידים היה לערוך את יצירת בית המדרש, לעיתים לפי רוחם האישית. כך ערך רבי את המשנה, ר' יהודה את הספרא ועורכי התלמוד את התלמוד. משפט מיוחד מופיע בתלמוד והוא "נזרקה מפי החבורה ואמרו" (בבלי שבת, ג עמוד א), כביטוי לרוח המתגלה בלימוד המשותף. מקווים אנו כי הספר שימש נאמנה את רוח בית המדרש ששרתה על החבורה. נקווה שבכך נזכה לחדש ימים מקדם.
<b>שלמי תודה</b>
תחילה נודה לה' על רוח הקודש השורה בבית מדרשנו, אשר בזכותה צומחים לימודי ה' וחברים המקשיבים לקולה של התורה, ולראשי הישיבה – הרב רא"ם הכהן והרב בני קלמנזון – אשר רוח בם להנהיג את בית המדרש לפי רוחו של כל אחד ואחד.
אחריהם נודה לכל אלו שיש להם יד בהוצאת הספר: כל החבורה הנפלאה שלמדה יחד את השביעית, אשר בזכותה קיבל הלימוד את אופיו החי. ובכללם לאלו שהיו שליחים בכתיבה ובעריכה של הדברים, והקדישו ימים ולילות לכך שהדברים יהיו 'דברי א-להים חיים'.
לאנשי הוצאת 'גילוי' ועימם איציק כהן מנכ"ל הישיבה שעזרו בהוצאת הספר. לאביבה יובל העורכת הלשונית ששיבחה את הלשון, ולעורכות הגרפיות תמר וולף ורבקה לוי, שהעמידו לנו כלי נאה.
יהי רצון שזכות ארץ ישראל תעמוד לכל העוסקים במלאכת הקודש, שיזכו להתהלך לפני ה' בארצות החיים.

שער ארץ ישראל

הקדמה

<b>פתיחה לשער ארץ ישראל</b>
<big><strong>זכרונות קדומים</strong></big>
שער ארץ ישראל עומד לעצמו, ויחד עם זאת מהווה פתיחה לשער השביעית. את השביעית לא ניתן לחוש ולחוות, אלא על רקע משמעות החיים בארץ ישראל בכלל, ועל רקע תנועת שש השנים שקדמו לה בפרט.
בשער זה ניסינו לפתוח שערים אל הלב, להבין את ייחודה של המציאות הארץ הישראלית על גווניה השונים. השער מחולק לארבעה פרקים-פתחים, שדרך כל אחד מהם ננסה להיכנס מחדש אל סוד החיים בארץ ולעמוד על משמעותם העמוקה. משמעות יפהפייה, ישנה ועתיקת יומין, הניעורה משנתה ומתחדשת אל מול עינינו המשתאות.
כל פרק בשער ארץ ישראל עומד לעצמו, ויחד עם זאת מהווה נדבך לפרק הבא אחריו.
בפרק '<b>גן ה' וארץ ה'</b>', ננדוד עם האדם אל מרחביה השונים של האדמה. את מסענו נפתח בקשר שבין האדם לאדמה כפי שהוא מופיע בתיאור הבריאה, בגן העדן ומחוצה לו. נגורש עם האדם אל מחוץ לגן, ונעמוד על הפנים השונות של העולם שבחוץ: ארץ ישראל ושאר ארצות העולם.
בכל אחד מן המרחבים הללו מעוצבים חיי האדם בצורה שונה. מהו הקשר הרצוי בין האדם לאדמה בעולם בו אנו חיים היום? או לחילופין: מהו מקומו האמיתי של האדם – גן עדן או ארץ ישראל?
נעמוד על טִבעה המיוחד של ארץ ישראל ועל מידת דמיונה לעולם של טרם החטא. נתהה מדוע ארץ ישראל אינה דומה לגן העדן, ומהי התובנה העמוקה הנלמדת מכך על משמעות החיים בארץ. בסוף הדרך נראה כי נבואות אחרית הימים משוות את הארץ לגן העדן, ונתהה על מפנה משמעותי זה.
בפרק '<b>החיים בארץ ישראל: מצווה וטבע</b>', נצא למסע חדש, אל הוויית החיים בארץ, לאור יצירת חז"ל. לשם כך נפתח בתורה שבכתב ונתאר את התפתחות מערכת היחסים של האדם עם ה' מטבע אל מצווה, לאורן של שתי תקופות: חומש בראשית, וסיפור חיי העם בשאר חומשי התורה. לאחר מכן נראה כיצד תיארו חכמים את החיים בארץ מנקודת מבטם. תיאורים אלו יעלו בנו תמיהות ויצריכו התבוננות מחדש ביחסים שבין חיי מצווה ובין חיי טבע בארץ. נקודת מבט חדשה זו תעורר אותנו לקריאה מחודשת של המצוות בתורה, לאור משמעות החיים הטבעיים בארץ, ותטמיע בנו חיבור מחודש של תורת משה עם חיי האבות.
הפרק השלישי –<b> 'התהלך לפני והיה תמים: אופי החיים בארץ'</b> – יספר את סיפור החיים בארץ, אשר ראשיתו בחיי האבות ופיתוחו בתורת משה. נקדים ונחשוף את השורשים ששולח אברהם בארץ, אשר מהם יעלה גזע החיים של האבות בארץ. שתי בריתות כורת ה' עם אברהם: ברית בין הבתרים, אשר בה מובטחת בעלות על הארץ לזרע אברהם, וברית המילה, אשר מהווה יסוד לחיים הא-להיים בארץ. פנים שונות אלו של משמעות חיי האבות בארץ ימשיכו ויתפצלו מחדש, כשתי הסתעפויות שונות של עץ החיים המתפשטות בתורת משה. ציור החיים בארץ, המופיע בשמות ודברים, הוא של בעלות אנושית מבורכת. לעומתו, ציור החיים בארץ בויקרא ובבמדבר, הוא של חיי קדושה בארץ בעלת נוכחות א-להית. כל ציור משקף עולם ומלואו ונושא איתו התמודדות אנושית אחרת של חיי האדם עם ה' ועם הארץ. בעקבות תורת משה נתבונן בהופעתו המלאה של כל עולם, ננסה לברר את ייחודו, את התמודדויותיו ואת עמידת האדם בו אל מול ה'.
לאחר כברת הדרך שצעדנו, מוכנים אנחנו להקשיב לתנועה המתחוללת בארץ, במעגל שש השנים והשנה השביעית. בפרק '<b>יחסי השש והשבע</b>' נבחן את ההתרחשות השונה בכל אחד מענפי החיים בארץ. החיים האנושיים בארץ נעים במקצבי זמן מחזוריים, שכל אחד מהם בנוי משש שנות פעילות ושנת הרפייה. זהו הניגון של החיים בארץ, המעצב את הקשר בין האדם לסביבתו, לאדמה ולה'. שתי התנועות משלימות האחת את רעותה, כריקוד זכר ונקבה, ויוצרות ביחד את המקצב. נתחקה אחר תנועת השש במרחביה השונים של הארץ – טבע ומצווה, חיים אנושיים וחיים א-להיים – ומתוכה של תנועה זו נשמע את קולה של שנת השבע, העולה מכל מרחב כתגובה לחיי שש השנים. נראה כי שנת השבע אינה הרפייה והפסקה סתמית, כי אם תנועה משלימה לחיי שש השנים שקדמו לה.
בסוף השער נקדיש יחידת נעילה, המהווה מעבר משער ארץ ישראל לשער 'פני שביעית נקבלה'. ביחידה '<b>מסיפורה של התורה לסיפורם של חז"ל</b>' נפסע בדרך בה עיצבו חכמים את הפנים השונות שהופיעו בתורה שבכתב, לכדי יצירה הלכתית אחת.
רוב פרקי השער מספרים את סיפורה של הארץ מתוך התבוננות בפסוקי התורה, כך שניתן היה גם לכנות את השער הזה <b>'שער התורה'</b>. יוצא דופן הוא הפרק 'החיים בארץ ישראל: מצווה וטבע', המתאר בהרחבה את מבטם של חז"ל על הארץ. אך גם פרק זה מעורר לקריאה מחודשת של סיפור התורה, ומחבר את הארץ של סיפורי האבות עם הארץ שבתורת משה.
את תנועת הפרקים יחד ניתן לדמות לכניסה חדר לפנים מחדר. הפתח הראשון מגלה את הייחוד שבחיי האדם עם האדמה בארץ, לעומת החיים בשאר ארצות העולם וחיי גן עדן, והוא מהווה פתח הכניסה לארץ. לאחר הכניסה לארץ נפתחים שני חדרים נוספים, שניים שהם ארבעה: הטבע והמצווה; ארץ הבעלות והארץ האל-הית. הפרק הרביעי אינו בגדר חדר נוסף, אלא הוא הרוח המנשבת בכל החדרים ויוצרת את מחזורי השש והשבע בכל אחד מהפנים המתגלים באופי המיוחד של החיים בארץ: הטבע והמצווה, האנושי והא-להי. את תנועות החיים הללו חותם הפרק הנועל את שער ארץ ישראל ונוטה גשר ליצירת חז"ל בשביעית, בה נדון בשער הבא.





Chapter 1

<big><strong>גן ה' וארץ ה'</strong></big>
<b>פתיחה</b>
בפרק זה ננדוד עם האדם למרחבים השונים של החיים על פני האדמה. את מסענו נפתח בקשר שהתקיים בראשית הבריאה, בגן העדן ומחוצה לו. עם גירוש האדם מגן עדן נצא אל מרחבי החיים שמחוץ לגן ונעמוד על הפנים השונות של החיים על פני האדמה בכלל, ובארץ ישראל בפרט.
כל מרחב מתאפיין במערכת יחסים יחודית בין האדם לאדמה. נעמוד על ההבדלים שבין המרחבים השונים, ונברר מהי מערכת היחסים הרצויה בין האדם לאדמה, או לחילופין: מהו המרחב המתאים ביותר לאדם, גן עדן או ארץ ישראל.
בראשית הפרק נעסוק בתיאור הבריאה בפרקים ב-ג בבראשית, מיצירת האדם והשׂמתו בגן העדן ועד לגירושו משם לעבוד את האדמה. ניגע במציאות החיים שלאחר חטא אדם הראשון, מהריגת הבל ועד לימי המבול. תקופה זו מתאפיינת בהתנהלות בני האדם <b>על פני האדמה כולה</b>, ללא חלוקה לארצות. נעקוב אחר סיפורי התקופה ונבחן את מערכת היחסים שבין האדם לאדמה, החל מנדודי קין על פני האדמה, דרך השחתת הארץ במעשיו הרעים של דור המבול, ועד לייאוש הגדול שגרם המבול: "לֹא אֹסִף לְקַלֵּל עוֹד אֶת הָאֲדָמָה בַּעֲבוּר הָאָדָם" (בראשית ח, כב).
עשרה דורות מנח ועד לאברהם; בהם החלה החלוקה לעמים ולארצות. סיפורו של אברהם נפתח במעבר אל הארץ היעודה, ומכאן נתמקד ביחסי אדם-אדמה, כפי שהם באים לידי ביטוי <b>בארץ ישראל</b>. בארץ ישראל מתעוררת מחדש הזיקה בין מעשי האדם להתנהלות האדמה: הארץ תבורך ותעניק את שפע יבולה כתוצאה ממעשיו הטובים, ולחילופין – תקיא את יושביה כתגובה על חטאיהם.
בסיום הפרק נעמוד על השוני שבין אופייה האקלימי של הארץ ובין אלו של ארץ מצרים וגן עדן. נראה כי שוני אקלימי טומן בחובו התנהגות אנושית שונה. לאחר מכן נציג את השינויים שעתידים להתחולל בארץ ישראל על פי חזונות הנביאים, בהם נגלה תיאור מחודש וכולל של החיים בארץ: החזרה המתוקנת לגן עדן מקדם.
<b>העולם – מגן עדן ועד למבול.</b>
<b>בריאת העולם – תיאור החיסרון וההשלמה</b>
אֵלֶּה תוֹלְדוֹת הַשָּׁמַיִם וְהָאָרֶץ בְּהִבָּרְאָם בְּיוֹם עֲשׂוֹת ה' אֱלֹהִים אֶרֶץ וְשָׁמָיִם: וְכֹל שִׂיחַ הַשָּׂדֶה <b>טֶרֶם</b> יִהְיֶה בָאָרֶץ וְכָל עֵשֶׂב הַשָּׂדֶה <b>טֶרֶם</b> יִצְמָח כִּי <b>לֹא</b> הִמְטִיר ה' אֱלֹהִים עַל הָאָרֶץ וְאָדָם <b>אַיִן</b> לַעֲבֹד אֶת הָאֲדָמָה:<br>(בראשית ב, ד-ה)
הבריאה בפרק ב מתחילה מתוך מצבו החסר של העולם, עם תיאור המציאות הקמאית שטרם הושלמה. החיסרון מתבטא בשלושה מישורים: <b>הצמחייה</b> – "וְכֹל שִׂיחַ הַשָּׂדֶה טֶרֶם יִהְיֶה בָאָרֶץ וְכָל עֵשֶׂב הַשָּׂדֶה טֶרֶם יִצְמָח", <b>ההשקיה</b> – "כִּי לֹא הִמְטִיר ה' אֱלֹהִים עַל הָאָרֶץ" <b>והפעילות האנושית</b> – "וְאָדָם אַיִן לַעֲבֹד אֶת הָאֲדָמָה".
תיאור זה של הבריאה מעורר ציפייה להשלמת חסרונות אלה, ואכן מיד מתארת התורה את תהליך השלמת החסרונות.
ההשקיה:
<b>וְאֵד יַעֲלֶה מִן הָאָרֶץ וְהִשְׁקָה</b> אֶת כָּל פְּנֵי הָאֲדָמָה...
האדם:
וַיִּיצֶר ה' אֱלֹהִים אֶת הָאָדָם עָפָר מִן הָאֲדָמָה וַיִּפַּח בְּאַפָּיו נִשְׁמַת חַיִּים וַיְהִי הָאָדָם לְנֶפֶשׁ חַיָּה:
והצמחייה:
וַיִּטַּע ה' אֱלֹהִים גַּן בְּעֵדֶן מִקֶּדֶם וַיָּשֶׂם שָׁם אֶת הָאָדָם אֲשֶׁר יָצָר: וַיַּצְמַח ה' אֱלֹהִים מִן הָאֲדָמָה <b>כָּל עֵץ נֶחְמָד לְמַרְאֶה וְטוֹב לְמַאֲכָל</b> וְעֵץ הַחַיִּים בְּתוֹךְ הַגָּן וְעֵץ הַדַּעַת טוֹב וָרָע:
...
<b>וַיִּקַּח ה' אֱלֹהִים אֶת הָאָדָם וַיַּנִּחֵהוּ בְגַן עֵדֶן</b> לְעָבְדָהּ וּלְשָׁמְרָהּ: וַיְצַו ה' אֱלֹהִים עַל הָאָדָם לֵאמֹר מִכֹּל עֵץ הַגָּן אָכֹל תֹּאכֵל: וּמֵעֵץ הַדַּעַת טוֹב וָרָע לֹא תֹאכַל מִמֶּנּוּ כִּי בְּיוֹם אֲכָלְךָ מִמֶּנּוּ מוֹת תָּמוּת:<br>(שם, ו-יז)
האד עולה ומשקה את כל פני האדמה, וממלא את חסרון המטר. בנוסף, הנהר יוצא מעדן להשקות את הגן. האדם נוצר ועימו כוח העבודה, והוא מונח בגן לעובדו ולשומרו. האדמה בגן מצמיחה עצים נחמדים למראה וטובים למאכל, וכך נשלם עולם הצומח.
לכאורה זהו תיאור מופלא של השלמת העולם, עם יצירת גן עדן מלא עצים ורווי מי נהרות. האדם מושם בו כמשלים וכמטפל. חי האדם בגן, שומר עליו ואוכל מפירותיו. הושלם עולם הטבע האידיאי, בו האדם משתלב בתוך הבריאה.
אולם, במבט בוחן נראה שאין חפיפה מושלמת בין החסרונות של האדמה שצוינו בתיאור המקדים, ובין תיאור השלמתם בגן עדן:
א. הצמחייה: האדמה חסרה את צמיחת שיח השדה ועשב השדה, ואילו בגן צומחים עצים בלבד.
ב. ההשקיה: האדמה חסרה הייתה את המטר השמימי, ואילו השלמתה נעשתה על ידי האד, ולאחר יצירת הגן בידי ארבעת הנהרות. השקיה שאינה באה מהשמים.
ג. האדם החסר בפסוקי הפתיחה אינו <b>נברא</b> בגן עדן אלא <b>מונח בו</b>, ובנוסף אינו עובד את האדמה ומצמיח ממנה, כי אם מתפקד כמעין גנן בגן ה'.
מפערים אלה עולה, כי תיאור השלמת הגן, על אף היותו מגיב לפסוקי החיסרון, אינו מענה הולם לחסר. אין זו ההשלמה המיוחלת. גן העדן אינו כל פני האדמה. מחוץ לגן עדיין עומדת האדמה חסרה, צמאה למטר ולאדם שיצמיחו יחדיו את עשב השדה. אל הפער הזה נשוב בהמשך.
<b>"כִּי עָפָר אַתָּה וְאֶל עָפָר תָּשׁוּב": החיים מחוץ לגן</b>
האדם אינו מחזיק מעמד בגן העדן, וחוטא באכילה מעץ הדעת. הוא והאדמה מקוללים.
וּלְאָדָם אָמַר: כִּי שָׁמַעְתָּ לְקוֹל אִשְׁתֶּךָ וַתֹּאכַל מִן הָעֵץ אֲשֶׁר צִוִּיתִיךָ לֵאמֹר לֹא תֹאכַל מִמֶּנּוּ, אֲרוּרָה הָאֲדָמָה בַּעֲבוּרֶךָ, בְּעִצָּבוֹן תֹּאכֲלֶנָּה כֹּל יְמֵי חַיֶּיךָ: וְקוֹץ וְדַרְדַּר תַּצְמִיחַ לָךְ, וְאָכַלְתָּ אֶת עֵשֶׂב הַשָּׂדֶה: בְּזֵעַת אַפֶּיךָ תֹּאכַל לֶחֶם, עַד שׁוּבְךָ אֶל הָאֲדָמָה כִּי מִמֶּנָּה לֻקָּחְתָּ, כִּי עָפָר אַתָּה וְאֶל עָפָר תָּשׁוּב:<br>(שם ג, יז-יט)
האדם שצמח מתוך האדמה וחי בגן העדן בשלמות עימה, גורם בחטאו לניתוק והפרדה ממקורו. האדמה כבר אינה מאירה לו את פניה; ארורה היא בעבורו, קוץ ודרדר גדלים לצד עשב השדה. החיבור השמח והפשוט של "לעבדה ולשמרה", הופך לעבודה קשה, עצבון וזיעת אפיים. לא עוד פירות בשלים הגדלים מאליהם על העצים; על האדם לעבור תהליך ארוך ומייגע, עד ליצירת פת הלחם למחייתו. מערכת היחסים נפגמה.
לאחר חטאו, מגורש האדם מגן עדן ושב אל מקומו הטבעי ממנו הגיע: "וַיְשַׁלְּחֵהוּ ה' אֱלֹהִים מִגַּן עֵדֶן <b>לַעֲבֹד אֶת הָאֲדָמָה אֲשֶׁר לֻקַּח מִשָּׁם</b>". בחייו מחוץ לגן עדן תתממש קללתו וקללת האדמה, עד שובו אליה במותו. גן עדן עצמו לא קולל ולא נפגם, רק האדם שגורש ממנו. האדמה שקוללה היא אדמת מולדתו שמחוץ לגן, בה יעבוד בזיעת אפיו, ויצמיח את עשב השדה שטרם צמח בה עד עתה. אלא שבעקבות החטא, עשב זה עולה יחד עם הקוץ והדרדר<sup class="footnote-marker">1</sup><i class="footnote">עד כה לא הוזכר עשב השדה; בגן עדן צמחו רק עצי מאכל.</i>.
אם כן, התיאור הקמאי של עשב השדה ועבודת האדם מושלם רק לאחר החטא. האדם עובד את האדמה בכדי להצמיח את עשב השדה, ומעתה יידרש מטר בכדי להשקות את האדמה<sup class="footnote-marker">2</sup><i class="footnote">אמנם הגשם לא מוזכר כאן, אך נראה כי בהעדר נהרות הגן, מטר השמים הוא מקור ההשקיה. במשמעות המעבר הזה נעסוק בהרחבה בסוף הפרק.</i>. בכך נסגר המעגל של התיאור בפתיחת הסיפור, כשבתווך העולם האידילי של האדם בגן העדן.
מתגלה לעינינו סיפור הבנוי כמעין תנועת מעגל. פתיחתו במרחב האדמה הגדול והחסר, מרכזו בחיי גן העדן, כהשלמה של חיסרון האדמה, וסופו בגירוש האדם מן הגן אל האדמה העומדת בחסרונה. בכך נסגר המעגל, והפעם בצורה המותאמת אל שפת האדמה שבחוץ – אדם עובד, עשב ומטר. אך בעקבות החטא, המפגש המחודש עם האדמה עומד בצל קללה.
מהי משמעות מבנה הסיפור?
סיפור המסגרת מציג את התשתית הבסיסית ליחסי העולם והאדם: אדמה חסרה, הזקוקה לגשם מהשמים ולעבודת האדם בכדי להצמיח בה את עשב השדה. מאדמה זו נוצר האדם, ואליה הוא שב בחייו ובמותו. העבודה יכלה להיות חווית יצירה של האדם, אך בעקבות החטא וקִללת האדם, הפכה העבודה לקשה ומלאת סבל. זהו סיפור המסגרת. בתווך, פותחת התורה צוהר למציאות שונה, למפגש עם תנועת חיים אחרת. כביכול גן עדן הוא השלמה איכותית יותר לחיסרון החיים של האדמה, ואלמלא חטא האדם, יכול היה לצמוח מתוך האדמה עולם ללא חיסרון, ללא צורך בהשלמה, עולם בו חי האדם בהרמוניה עם הסובב אותו – עובד ושומר את הגן, ומכנה בשמות את החיות. לאחר השבר מתגלה האמת הקמאית שהוסתרה: "כִּי עָפָר אַתָּה וְאֶל עָפָר תָּשׁוּב". אדם לעמל יולד.
מעתה והלאה יימשכו החיים במרחב הטבעי והמקולל של האדם והאדמה. בדורות הבאים, מקין ועד נח, הקשר של האנושות עם האדמה החסרה ילך ויידרדר, ועימו יתערערו יחסי אדם-אדמה עד לשבר הגדול.
<b>"נָע וָנָד תִּהְיֶה בָאָרֶץ": המשך הניתוק מהאדמה</b>
וְהָאָדָם יָדַע אֶת חַוָּה אִשְׁתּוֹ וַתַּהַר וַתֵּלֶד אֶת קַיִן וַתֹּאמֶר קָנִיתִי אִישׁ אֶת ה': וַתֹּסֶף לָלֶדֶת אֶת אָחִיו אֶת הָבֶל וַיְהִי הֶבֶל רֹעֵה צֹאן וְקַיִן הָיָה עֹבֵד אֲדָמָה:<br>(שם ד, א-ב)
האדם וחוה מגורשים מגן עדן, ומולידים את דור ההמשך. קין והבל מתמודדים שניהם עם מציאות החיים מחוץ לגן עדן, כל אחד בדרכו שלו: הבל מתנתק לחלוטין מן האדמה ועובר לעסוק ברעיית צאן, בעוד שקין נשאר לשאת על גבו את קללת האדמה, אותה הוא עובד.
התחרות ביניהם מובילה את קין לרצוח את הבל. בעקבות הרצח ניתכת מכה נוספת על יחסי האדמה עם איש האדמה:
וַיֹּאמֶר מֶה עָשִׂיתָ קוֹל דְּמֵי אָחִיךָ צֹעֲקִים אֵלַי מִן הָאֲדָמָה: וְעַתָּה <b>אָרוּר אָתָּה מִן הָאֲדָמָה</b> אֲשֶׁר פָּצְתָה אֶת פִּיהָ לָקַחַת אֶת דְּמֵי אָחִיךָ מִיָּדֶךָ: <b>כִּי תַעֲבֹד אֶת הָאֲדָמָה לֹא תֹסֵף תֵּת כֹּחָהּ לָךְ</b>, נָע וָנָד תִּהְיֶה בָאָרֶץ:<br>(שם שם, י-יב)
חטאו של אדם הראשון הוביל לקללת האדמה, שמתבטאת בהצמחת קוץ ודרדר ובמאבק מתמיד בין האדם לאדמתו. כעת, בעקבות הרצח, גם <b>האדם עצמו</b> ארור מן האדמה. דם הבל שנספג באדמה מונע מהאדמה לתת את מלוא כוחה, ועל קין לנוע ולנדוד על פני האדמה.
<b>"רַבָּה רָעַת הָאָדָם בָּאָרֶץ": נח והמבול</b>
האנושות הידרדרה והלכה מחטא האדם לחטאו של קין, והאדמה נושאת על גבה את חטאי שניהם, מקוללת ומנועה מנתינת כוחותיה. כך עובר דור אחר דור, עד ללידתו של נח:
וַיְחִי לֶמֶךְ שְׁתַּיִם וּשְׁמֹנִים שָׁנָה וּמְאַת שָׁנָה וַיּוֹלֶד בֵּן: וַיִּקְרָא אֶת שְׁמוֹ נֹחַ לֵאמֹר זֶה יְנַחֲמֵנוּ מִמַּעֲשֵׂנוּ וּמֵעִצְּבוֹן יָדֵינוּ <b>מִן הָאֲדָמָה אֲשֶׁר אֵרְרָהּ ה'</b>:<br>(שם ה, כח-כט)
נח הוא הראשון שנולד לאחר פטירת אדם הראשון<sup class="footnote-marker">3</sup><i class="footnote">כך עולה מחישובי השנים.</i>. לידת נח מעוררת תקווה חדשה: אדם הראשון הוא שגרם לקללת האדמה, ואולי במותו תשוחרר האדמה מקללתה. תקווה זו מתבדה במהרה, כאשר בני האדם ממשיכים במעשיהם הרעים וגורמים לצער ה' על עצם בריאתם ולעצבון ליבו:
וַיַּרְא ה' כִּי רַבָּה רָעַת הָאָדָם בָּאָרֶץ וְכָל יֵצֶר מַחְשְׁבֹת לִבּוֹ רַק רַע כָּל הַיּוֹם: וַיִּנָּחֶם ה' כִּי עָשָׂה אֶת הָאָדָם בָּאָרֶץ וַיִּתְעַצֵּב אֶל לִבּוֹ: וַיֹּאמֶר ה' אֶמְחֶה אֶת הָאָדָם אֲשֶׁר בָּרָאתִי מֵעַל פְּנֵי הָאֲדָמָה מֵאָדָם עַד בְּהֵמָה עַד רֶמֶשׂ וְעַד עוֹף הַשָּׁמָיִם כִּי נִחַמְתִּי כִּי עֲשִׂיתִם:
וְנֹחַ מָצָא חֵן בְּעֵינֵי ה':<br>(שם ו, ה-ח)
אותן מילים המביעות את התקווה למציאות חדשה – "זֶה <b>יְנַחֲמֵנוּ מִמַּעֲשֵׂנוּ וּמֵעִצְּבוֹן</b> יָדֵינוּ", מבטאות את חרטתו של ה' – "<b>וַיִּנָּחֶם</b> ה' כִּי<b> עָשָׂה</b> אֶת הָאָדָם בָּאָרֶץ <b>וַיִּתְעַצֵּב</b> אֶל לִבּוֹ". חרטה זו מובילה להחלטה על מחיית היקום כולו, מלבד נח<sup class="footnote-marker">4</sup><i class="footnote">מדרש השם המתחלף: <b>נח</b>, אשר נקרא כך מלשון נחמה, הוא האדם היחיד שמוצא <b>חן</b> בעיני ה' ולכן ניצל מהמבול.</i>. עשרת הדורות שמאדם עד נח מהווים מעין תהליך מתמשך, בו הארץ מתמלאת חמס ורוע כתוצאה מחטאי האדם ורוע יצר ליבו. אמנם האדם הוא החוטא והמשחית – "אֶמְחֶה אֶת הָאָדָם אֲשֶׁר בָּרָאתִי מֵעַל פְּנֵי הָאֲדָמָה" – אך העונש כולל את כל הבשר אשר על הארץ, וכולם מושמדים כאחד במבול.
<b>"לֹא אֹסִף לְקַלֵּל עוֹד אֶת הָאֲדָמָה בַּעֲבוּר הָאָדָם"</b>
העולם מושמד במבול, אך מן ההשמדה צומח עולם מחודש. בתיאור העולם שלאחר המבול מופיעים מוטיבים המוזכרים בבריאת העולם: רוח א-להים הגורמת להיפרדות המים והיראות היבשה<sup class="footnote-marker">5</sup><i class="footnote">"וַיַעֲבֵר אֱלֹהִים רוּחַ עַל הָאָרֶץ וַיָשֹׁכּוֹ הַמָּיִם" (בראשית ח, א).</i>; הזכרת בריאת האדם בצלם א-להים בתוספת ברכה של פריון ומילוי הארץ<sup class="footnote-marker">6</sup><i class="footnote">שם ח, ו-ז</i>. נח חוזר לעולם מחודש, המקבל הזדמנות שנייה לחיים מתוקנים יותר. עם כל זאת, קיים שוני מהותי בין העולם שלפני המבול לזה שאחריו:
וַיֹּאמֶר ה' אֶל לִבּוֹ <b>לֹא אֹסִף לְקַלֵּל עוֹד אֶת הָאֲדָמָה בַּעֲבוּר הָאָדָם</b> כִּי יֵצֶר לֵב הָאָדָם רַע מִנְּעֻרָיו <b>וְלֹא אֹסִף עוֹד לְהַכּוֹת אֶת כָּל חַי כַּאֲשֶׁר עָשִׂיתִי</b>: עֹד כָּל יְמֵי הָאָרֶץ זֶרַע וְקָצִיר וְקֹר וָחֹם וְקַיִץ וָחֹרֶף וְיוֹם וָלַיְלָה <b>לֹא יִשְׁבֹּתוּ</b>:<br>(שם ח, כא-כב)
מסקנת ה' "כִּי יֵצֶר לֵב הָאָדָם רַע מִנְּעֻרָיו" מובילה ליחס שונה אל האדם ואל המציאות. בניגוד לחיבור בין האדם לאדמה בראשית הבריאה, עומד העולם החדש מתחילתו בניתוק בין המערכות: "לֹא אֹסִף לְקַלֵּל עוֹד אֶת הָאֲדָמָה בַּעֲבוּר הָאָדָם". האדם מתנתק מן האדמה, וחטאיו לא ישפיעו עוד על האדמה. עונות השנה יתמידו בסדרן, ללא תלות במעשי האדם<sup class="footnote-marker">7</sup><i class="footnote">ישנם שינויים נוספים, כגון היתר אכילת בשר, אך לא נעסוק בהם בעיוננו.</i>.
בכך מסתיים תהליך ארוך ועצוב של ניתוק אחר ניתוק, הפרדה אחר הפרדה, בין האדם לאדמה, עד למסקנה הסופית כי לא יוכלו השניים להיקשר בגורל אחד. מעתה ישנה הפרדה בין האדם לאדמה, הן לטובה הן לרעה.
<b>ארץ ישראל: החיבור המחודש בין האדם לאדמה</b>
<b>"אֶל הָאָרֶץ אֲשֶׁר אַרְאֶךָּ": ארץ חדשה</b>
סיפורם של האדם והאדמה הסתיים בנתק עצוב ומייאש. אולם האם בכך נפרדו דרכי האדם והאדמה באופן סופי ומוחלט?
בהמשכו של סיפור התורה, מתרחשת הליכת אברהם אל ארץ חדשה: "וַיֹּאמֶר ה' אֶל אַבְרָם לֶךְ לְךָ מֵאַרְצְךָ וּמִמּוֹלַדְתְּךָ וּמִבֵּית אָבִיךָ <b>אֶל הָאָרֶץ</b> אֲשֶׁר אַרְאֶךָּ" (שם יב, א). בבואו אל הארץ, מובטח לאברהם כי ארץ זו תינתן לזרעו, הבטחה המעוגנת בברית אשר ה' כורת עימו: "בַּיּוֹם הַהוּא כָּרַת ה' אֶת אַבְרָם בְּרִית לֵאמֹר לְזַרְעֲךָ נָתַתִּי אֶת הָאָרֶץ הַזֹּאת ..." (שם טו, יח)
אך כידוע, חייו של אברהם בארץ לא התנהלו על מי מנוחות. הוא נאלץ לרדת למצרים בעקבות הרעב בארץ, להיפרד מלוט, להתעמת עם אבימלך ושר צבאו, ולבסוף לנהל משא ומתן בכדי לזכות לאחוזת קבר משלו.
מדוע נצטווה אברהם להתנתק מארצו וממולדתו, להגיע לארץ אשר אין לו בה כל אחיזה, ודווקא עליה לכרות ברית? מה ייחודה של ארץ ישראל?
<b>"וְהָאֲדָמָה לֹא תִתֵּן אֶת יְבוּלָהּ": הארץ מושפעת מחטאי האדם</b>
בניגוד לפירוד שהעולם נידון לו לאחר המבול, עיון בתיאור הארץ בתורה מעלה כי בארץ ישראל נשמר הקשר החי בין האדם לאדמה. האדמה עודנה מתקללת בעבור חטאי האדם.
וְאִם עַד אֵלֶּה לֹא תִשְׁמְעוּ לִי וְיָסַפְתִּי לְיַסְּרָה אֶתְכֶם שֶׁבַע עַל חַטֹּאתֵיכֶם: וְשָׁבַרְתִּי אֶת גְּאוֹן עֻזְּכֶם וְנָתַתִּי אֶת שְׁמֵיכֶם כַּבַּרְזֶל וְאֶת אַרְצְכֶם כַּנְּחֻשָׁה: וְתַם לָרִיק כֹּחֲכֶם <b>וְלֹא תִתֵּן אַרְצְכֶם אֶת יְבוּלָהּ וְעֵץ הָאָרֶץ לֹא יִתֵּן פִּרְיוֹ</b>:<br>(ויקרא כו, יח-כ)
הִשָּׁמְרוּ לָכֶם פֶּן יִפְתֶּה לְבַבְכֶם וְסַרְתֶּם וַעֲבַדְתֶּם אֱלֹהִים אֲחֵרִים וְהִשְׁתַּחֲוִיתֶם לָהֶם: וְחָרָה אַף ה' בָּכֶם וְעָצַר אֶת הַשָּׁמַיִם וְלֹא יִהְיֶה מָטָר <b>וְהָאֲדָמָה לֹא תִתֵּן אֶת יְבוּלָהּ</b> וַאֲבַדְתֶּם מְהֵרָה מֵעַל הָאָרֶץ הַטֹּבָה אֲשֶׁר ה' נֹתֵן לָכֶם:<br>(דברים יא, טז-יז)
קללת הארץ בעקבות חטאי עם ישראל מתוארת בתורה במקומות רבים. קללות אלו מפֵרות את הנתק שנוצר כתוצאה מהמבול, ומהוות פתיחה מחודשת ליחסים דינאמיים והדדיים בין האדם לאדמה. בשונה מיתר ארצות העולם, ארץ ישראל מתייחדת בכך שהשמים והארץ מגיבים למעשי האדם ותלויים בהם.
<b>"וַתָּקִא הָאָרֶץ אֶת יֹשְׁבֶיהָ": הארץ מגיבה על חטאי האדם</b>
בחומש ויקרא מתוארת תופעה חדשה בארץ. הארץ אינה רק מתקללת בעבור האדם, אלא גם מגיבה כלפיו באופן אקטיבי ומקיאה את יושביה בגלל חטאיהם המוסריים.
אַל תִּטַּמְּאוּ בְּכָל אֵלֶּה כִּי בְכָל אֵלֶּה נִטְמְאוּ הַגּוֹיִם אֲשֶׁר אֲנִי מְשַׁלֵּחַ מִפְּנֵיכֶם: <b>וַתִּטְמָא הָאָרֶץ</b> וָאֶפְקֹד עֲוֹנָהּ עָלֶיהָ <b>וַתָּקִא הָאָרֶץ אֶת יֹשְׁבֶיהָ</b>: וּשְׁמַרְתֶּם אַתֶּם אֶת חֻקֹּתַי וְאֶת מִשְׁפָּטַי וְלֹא תַעֲשׂוּ מִכֹּל הַתּוֹעֵבֹת הָאֵלֶּה הָאֶזְרָח וְהַגֵּר הַגָּר בְּתוֹכְכֶם: כִּי אֶת כָּל הַתּוֹעֵבֹת הָאֵל עָשׂוּ אַנְשֵׁי הָאָרֶץ אֲשֶׁר לִפְנֵיכֶם <b>וַתִּטְמָא הָאָרֶץ</b>: <b>וְלֹא תָקִיא הָאָרֶץ אֶתְכֶם בְּטַמַּאֲכֶם אֹתָהּ כַּאֲשֶׁר קָאָה אֶת הַגּוֹי אֲשֶׁר לִפְנֵיכֶם:</b><br>(ויקרא יח, כד-כח)
בסיום חטיבת איסורי העריות, מזהירה התורה את בני ישראל מפני חטאים המטמאים את הארץ. הארץ הטמאה תקיא את יושביה, כשם שעשתה לגוי שישב בה. הקאת הכנענים מגלה, כי כוחה הפעיל של הארץ אינו מכוון רק כלפי עם ישראל היושב עליה, אלא כלפי כל האדם באשר הוא. גם את עמי כנען הקיאה הארץ כאשר אלה חטאו לה. ארץ ישראל, מעצם טבעה, היא ארץ פעילה שאינה סובלת תועבות וטומאה<sup class="footnote-marker">8</sup><i class="footnote">הביטוי 'טומאת הארץ' מופיע כאן בהקשר של גילוי עריות (וכן בויקרא כ), ובמקום אחר ביחס לשפיכות דמים הגורמת אף היא להחנפת הארץ וטומאתה (במדבר לה).</i>.
<b>"וְשָׁבְתָה הָאָרֶץ שַׁבָּת לַה'"</b>
ביטוי נוסף בתורה לדינאמיות של הארץ, מתגלה בשנה השביעית, בה על האדם להכיר בקשר הייחודי שבין הארץ לה': "דַּבֵּר אֶל בְּנֵי יִשְׂרָאֵל וְאָמַרְתָּ אֲלֵהֶם כִּי תָבֹאוּ אֶל הָאָרֶץ אֲשֶׁר אֲנִי נֹתֵן לָכֶם <b>וְשָׁבְתָה הָאָרֶץ שַׁבָּת לַה'</b>" (ויקרא כה, ב).
האדם מצוּוה להיענות לצורך של האדמה לשבות. באם לא, הוא יתחייב חובת גלות, אשר תאפשר לארץ (בהיעדר האדם) לשוב ולקבל את המגיע לה: "אָז תִּרְצֶה הָאָרֶץ אֶת שַׁבְּתֹתֶיהָ כֹּל יְמֵי הֳשַׁמָּה וְאַתֶּם בְּאֶרֶץ אֹיְבֵיכֶם אָז <b>תִּשְׁבַּת הָאָרֶץ</b> וְהִרְצָת אֶת שַׁבְּתֹתֶיהָ: כָּל יְמֵי הָשַּׁמָּה תִּשְׁבֹּת אֵת אֲשֶׁר לֹא שָׁבְתָה בְּשַׁבְּתֹתֵיכֶם בְּשִׁבְתְּכֶם עָלֶיהָ" (שם כו, לד-לה)
<b>"וְנָתְנָה הָאָרֶץ יְבוּלָהּ": ארץ הברכה</b>
השלב הבא והמשמעותי ביותר בהתייחסות אל הארץ, הוא בכוחות <b>הברכה</b> הטמונים בה:
אִם בְּחֻקֹּתַי תֵּלֵכוּ וְאֶת מִצְוֹתַי תִּשְׁמְרוּ וַעֲשִׂיתֶם אֹתָם: וְנָתַתִּי גִשְׁמֵיכֶם בְּעִתָּם וְנָתְנָה הָאָרֶץ יְבוּלָהּ וְעֵץ הַשָּׂדֶה יִתֵּן פִּרְיוֹ: וְהִשִּׂיג לָכֶם דַּיִשׁ אֶת בָּצִיר וּבָצִיר יַשִּׂיג אֶת זָרַע וַאֲכַלְתֶּם לַחְמְכֶם לָשֹׂבַע וִישַׁבְתֶּם לָבֶטַח בְּאַרְצְכֶם:<br>(שם כו, ג-ה)
וְהָיָה אִם שָׁמֹעַ תִּשְׁמְעוּ אֶל מִצְוֹתַי אֲשֶׁר אָנֹכִי מְצַוֶּה אֶתְכֶם הַיּוֹם לְאַהֲבָה אֶת ה' אֱלֹהֵיכֶם וּלְעָבְדוֹ בְּכָל לְבַבְכֶם וּבְכָל נַפְשְׁכֶם: וְנָתַתִּי מְטַר אַרְצְכֶם בְּעִתּוֹ יוֹרֶה וּמַלְקוֹשׁ וְאָסַפְתָּ דְגָנֶךָ וְתִירֹשְׁךָ וְיִצְהָרֶךָ: וְנָתַתִּי עֵשֶׂב בְּשָׂדְךָ לִבְהֶמְתֶּךָ וְאָכַלְתָּ וְשָׂבָעְתָּ:<br>(דברים יא, יג-טו)
בפסוקי ברכה אלו, המקדימים את פסוקי הקללה שהובאו לעיל, מצויה נקודת השוני המשמעותית ביותר בין ארץ ישראל לבין מצב האדמה שלאחר חטא אדם הראשון. בארץ ישראל, לא זו בלבד שהנתק בין האדם לאדמה אינו מתרחש, אלא גם קללת האדמה – "אֲרוּרָה הָאֲדָמָה בַּעֲבוּרֶךָ" – עשויה להתבטל. בניגוד לקללת "בְּזֵעַת אַפֶּיךָ תֹּאכַל לֶחֶם", בה קולל האדם הראשון, בארץ ישראל יוכל האדם לזכות בברכת "וַאֲכַלְתֶּם לַחְמְכֶם לָשֹׂבַע". ארץ ישראל מתגלה כמשוחררת מקִללת אדם הראשון.
קישור מעשי האדם עם תנובת האדמה מרכך את המסקנה המייאשת של תום המבול: "לֹא אֹסִף לְקַלֵּל עוֹד אֶת הָאֲדָמָה בַּעֲבוּר הָאָדָם כִּי יֵצֶר לֵב הָאָדָם רַע מִנְּעֻרָיו". יתרה מכך, עצבון האדמה אשר אררה ה' בגלל חטא האדם, הופך בארץ ישראל לברכה ולשפע כתוצאה ממעשיו הטובים. יחסי אדם-אדמה שנותקו וקוללו, שבים, מתחברים ומתברכים בארץ ישראל, עם תנובת האדמה המושפעת ממעשיו הטובים של האדם<sup class="footnote-marker">9</sup><i class="footnote">פסוקי הקללה בפרשיית 'והיה אם שמוע' מזכירים את קללת קין: "כי תעבוד את האדמה לא תוסיף תת כוחה לך, נע ונד תהיה בארץ" המקביל ל-"והאדמה לא תתן את יבולה, ואבדתם מהרה מעל הארץ הטובה...". נראה כי פריצה זו של מסקנת המבול, קשורה בהכרח עם שבירת המסקנה ש"יצר לב האדם רע מנעוריו". זכות הבחירה לעשות טוב או רע – "והיה אם שמוע... הישמרו לכם..." – היא הפותחת מחדש את היחסים עם האדמה.</i>.
<b>האקלים והאופי</b>
<b>"לִמְטַר הַשָּׁמַיִם תִּשְׁתֶּה מָּיִם": אופייה האקלימי של הארץ</b>
לאחר שראינו את תכונותיה הרוחניות של הארץ, נראה כיצד תכונות אלה מוטבעות בעצם טבעה הגשמי של הארץ.
משה, בנאומיו ערב הכניסה לארץ, מתאר אותה כך:
כִּי הָאָרֶץ אֲשֶׁר אַתָּה בָא שָׁמָּה לְרִשְׁתָּהּ לֹא כְאֶרֶץ מִצְרַיִם הִוא אֲשֶׁר יְצָאתֶם מִשָּׁם אֲשֶׁר תִּזְרַע אֶת זַרְעֲךָ <b>וְהִשְׁקִיתָ בְרַגְלְךָ כְּגַן הַיָּרָק</b>: וְהָאָרֶץ אֲשֶׁר אַתֶּם עֹבְרִים שָׁמָּה לְרִשְׁתָּהּ אֶרֶץ הָרִים וּבְקָעֹת <b>לִמְטַר הַשָּׁמַיִם תִּשְׁתֶּה מָּיִם</b>: אֶרֶץ אֲשֶׁר ה' אֱלֹהֶיךָ דֹּרֵשׁ אֹתָהּ תָּמִיד עֵינֵי ה' אֱלֹהֶיךָ בָּהּ מֵרֵשִׁית הַשָּׁנָה וְעַד אַחֲרִית שָׁנָה:<br>(דברים יא, י-יב)
בפסוקים אלו מנגיד משה בין הארץ אליה נכנסים בני ישראל, לבין ארץ מצרים, ממנה יצאו. נקודת השוני העיקרית בין שתי הארצות נעוצה באופי ההשקיה. בעוד שארץ מצרים מושקֵית על ידי הנהרות שלה, ללא תלות או צורך בגרמי השמים, ארץ ישראל שותה ממטר השמים.
הצורך בגשמים יוצר בהכרח את המסקנה העולה בפסוק הבא – הדרישה המתמדת של ה' את הארץ. תלות האדמה במטר מעגנת את הקשר של האדם עם ה', יוצרת יחס של ענווה, היות שהאדם מודע לכך ששפע ארצו תלוי בחסדי ה'. לעומת ארץ ישראל, התלויה בגרמי שמים, ארץ מצרים מושקית על ידי נהרותיה. נראה שאל מול התלות בה' כממטיר הגשם בארץ ישראל, בארץ מצרים נעדרת ההסתכלות כלפי מעלה:
<b>"כִּי כֻלָּהּ מַשְׁקֶה": חוסר תלות המוביל לשחיתות ולגאווה</b>
ישנו מקום נוסף בו מתוארת ארץ שכולה משקה:
וַיִּשָּׂא לוֹט אֶת עֵינָיו וַיַּרְא אֶת כָּל כִּכַּר הַיַּרְדֵּן <b>כִּי כֻלָּהּ מַשְׁקֶה</b> לִפְנֵי שַׁחֵת ה' אֶת סְדֹם וְאֶת עֲמֹרָה <b>כְּגַן ה' כְּאֶרֶץ מִצְרַיִם</b> בֹּאֲכָה צֹעַר<br>(בראשית יג, י)
ככר הירדן מתוארת כגן ה' וכארץ מצרים. המשותף למקומות הללו הוא שפע המים המצוי בהם. עם זאת, בסדום ובעמורה קיימת שחיתות מוסרית. ערים אלו נחשבות לאב טיפוס של השחיתות המוסרית, כפי שבא לידי ביטוי בקללות פרשת ניצבים:
...וְהַנָּכְרִי אֲשֶׁר יָבֹא מֵאֶרֶץ רְחוֹקָה וְרָאוּ אֶת מַכּוֹת הָאָרֶץ הַהִוא וְאֶת תַּחֲלֻאֶיהָ אֲשֶׁר חִלָּה ה' בָּהּ: גָּפְרִית וָמֶלַח שְׂרֵפָה כָל אַרְצָהּ לֹא תִזָּרַע וְלֹא תַצְמִחַ וְלֹא יַעֲלֶה בָהּ כָּל עֵשֶׂב <b>כְּמַהְפֵּכַת סְדֹם וַעֲמֹרָה אַדְמָה וּצְבוֹיִם אֲשֶׁר הָפַךְ ה' בְּאַפּוֹ וּבַחֲמָתוֹ</b>:
וְאָמְרוּ כָּל הַגּוֹיִם עַל מֶה עָשָׂה ה' כָּכָה לָאָרֶץ הַזֹּאת מֶה חֳרִי הָאַף הַגָּדוֹל הַזֶּה: וְאָמְרוּ <b>עַל אֲשֶׁר עָזְבוּ אֶת בְּרִית ה' אֱלֹהֵי אֲבֹתָם</b> אֲשֶׁר כָּרַת עִמָּם בְּהוֹצִיאוֹ אֹתָם מֵאֶרֶץ מִצְרָיִם: וַיֵּלְכוּ וַיַּעַבְדוּ אֱלֹהִים אֲחֵרִים וַיִּשְׁתַּחֲווּ לָהֶם אֱלֹהִים אֲשֶׁר לֹא יְדָעוּם וְלֹא חָלַק לָהֶם: וַיִּחַר אַף ה' בָּאָרֶץ הַהִוא לְהָבִיא עָלֶיהָ אֶת כָּל הַקְּלָלָה הַכְּתוּבָה בַּסֵּפֶר הַזֶּה: וַיִּתְּשֵׁם ה' מֵעַל אַדְמָתָם בְּאַף וּבְחֵמָה וּבְקֶצֶף גָּדוֹל וַיַּשְׁלִכֵם אֶל אֶרֶץ אַחֶרֶת כַּיּוֹם הַזֶּה:<br>(דברים כט, כא-כז)
קללת הארץ בעקבות חטאי עם ישראל, מושווית להפיכת סדום ועמורה: שתיהן נובעות משכחת האדם את הא-להים. אדם החי בשפע, ללא צורך בהסתכלות השמימה, ישכח את מקור השפע, וכתוצאה מכך יושחתו מידותיו בנקל. זהו המוקש שבחיי השפע. המקום השופע מים, הדשן והפורה, מוביל לגאווה ולשכחת א-להים, ובסופו של דבר להשחתת המידות<sup class="footnote-marker">10</sup><i class="footnote">גם ביחזקאל מתואר הקשר בין גן עדן למקומות בהם האדם נופל לגאווה ולשכחת א-להים.<br>כך ביחס לצור – "<b>בְּעֵדֶן גַּן אֱלֹהִים</b> הָיִיתָ כָּל אֶבֶן יְקָרָה מְסֻכָתֶךָ אֹדֶם פִּטְדָה וְיָהֲלֹם תַּרְשִׁישׁ שֹׁהַם וְיָשְׁפֵה סַפִּיר נֹפֶךְ וּבָרְקַת וְזָהָב מְלֶאכֶת תֻּפֶּיךָ וּנְקָבֶיךָ בָּךְ בְּיוֹם הִבָּרַאֲךָ כּוֹנָנוּ... <b>גָּבַהּ לִבְּךָ בְּיָפְיֶךָ שִׁחַתָּ חָכְמָתְךָ עַל יִפְעָתֶךָ</b> עַל אֶרֶץ הִשְׁלַכְתִּיךָ לִפְנֵי מְלָכִים נְתַתִּיךָ לְרַאֲוָה בָךְ" (יחזקאל כח, יג-יז).<br>כך גם ביחס למצרים – "אֲרָזִים לֹא עֲמָמֻהוּ <b>בְּגַן אֱלֹהִים</b> בְּרוֹשִׁים לֹא דָמוּ אֶל סְעַפֹּתָיו וְעַרְמֹנִים לֹא הָיוּ כְּפֹארֹתָיו כָּל עֵץ <b>בְּגַן אֱלֹהִים לֹא דָמָה אֵלָיו בְּיָפְיוֹ</b>: יָפֶה עֲשִׂיתִיו בְּרֹב דָּלִיּוֹתָיו וַיְקַנְאֻהוּ כָּל <b>עֲצֵי עֵדֶן אֲשֶׁר בְּגַן הָאֱלֹהִים</b>: לָכֵן כֹּה אָמַר אֲדֹנָי ה' יַעַן אֲשֶׁר <b>גָּבַהְתָּ בְּקוֹמָה</b> וַיִּתֵּן צַמַּרְתּוֹ אֶל בֵּין עֲבוֹתִים <b>וְרָם לְבָבוֹ בְּגָבְהוֹ</b>: וְאֶתְּנֵהוּ בְּיַד אֵיל גּוֹיִם עָשׂוֹ יַעֲשֶׂה לוֹ כְּרִשְׁעוֹ גֵּרַשְׁתִּהוּ: לְמַעַן אֲשֶׁר לֹא יִגְבְּהוּ בְקוֹמָתָם כָּל עֲצֵי מַיִם וְלֹא יִתְּנוּ אֶת צַמַּרְתָּם אֶל בֵּין עֲבֹתִים וְלֹא יַעַמְדוּ אֵלֵיהֶם בְּגָבְהָם כָּל שֹׁתֵי מָיִם כִּי כֻלָּם נִתְּנוּ לַמָּוֶת אֶל אֶרֶץ תַּחְתִּית בְּתוֹךְ בְּנֵי אָדָם אֶל יוֹרְדֵי בוֹר" (יחזקאל לא, ח-יד)</i>.
כאמור, ארץ ישראל היא ארץ נטולת שפע מצוי, וממילא פתוחה לחסדי ה'. המצב התלותי מוביל בהכרח לענווה כלפי ה', ולתלות תמידית בחסדיו<sup class="footnote-marker">11</sup><i class="footnote">תיאור החרבת הארץ בעקבות חטאי ישראל והדמיון לסדום ולעמורה מורים, כי גם בארץ ישראל ניתן להגיע למצב של שכחת א-להים (ראה גם דברים ח, יא-יח).</i>.
<b>ארץ ישראל מול גן עדן</b>
בבסיסם של החיים בארץ ישראל עומדים החיסרון והתלותיות. חסרונו של מקור מים תמידי מזכיר את תיאור החיסרון הטעון השלמה, אותו ראינו בראשית הבריאה: "וְכֹל שִׂיחַ הַשָּׂדֶה טֶרֶם יִהְיֶה בָאָרֶץ וְכָל עֵשֶׂב הַשָּׂדֶה טֶרֶם יִצְמָח כִּי לֹא הִמְטִיר ה' אֱלֹהִים עַל הָאָרֶץ וְאָדָם אַיִן לַעֲבֹד אֶת הָאֲדָמָה"<sup class="footnote-marker">12</sup><i class="footnote">תיאור המטר כמשקה את האדמה, החסר בהשלמה שלאחר החטא, מופיע שוב אך ורק ביחס לארץ ישראל: "וְהָאָרֶץ אֲשֶׁר אַתֶּם עֹבְרִים שָׁמָּה לְרִשְׁתָּהּ... <b>לִמְטַר הַשָּׁמַיִם תִּשְׁתֶּה מָּיִם</b>" (דברים יא, יא).</i>. כאן נשוב ונדון בהבדלים שבין החיים בגן עדן ובין החיים בארץ ישראל. תיאור גן העדן והחיים בו אִפשר לנו מעין הצצה לעולם אידילי, עולם מושלם בו האדם והטבע חיים בהרמוניה. לאור האמור לעיל אודות היתרון שבחסרון, נראה כי דווקא בארץ ישראל מתקיימים החיים הראויים ביותר. אם כן, מהו היחס שבין שני המרחבים, גן העדן וארץ ישראל?
בראשית הפרק הצבענו על סיפור הארץ החסרה שמחוץ לגן, שהושלמה על ידי גן העדן. ראינו כי גן העדן המושלם אינו מקומו הטבעי של האדם, ובחטאו נידון לשוב אל האדמה שממנה לוקח, ולעוֹבדה בעצבון כל ימי חייו. התברר כי האדם אינו מסוגל לחיות בתוך השלֵמות והשפע של גן העדן; השפע גורם לאדם לשכוח את חסרונותיו אל מול הבורא, ומעורר בו גאוות שוא. האדם אינו שומע בקול ה', והוא מבקש להיות כא-להים יודע טוב ורע. העולם שמחוץ לגן הוא עולם חסר, אלא שבעקבות החטא, האדם הגאה מגורש אליו, לא בכדי להשלים את חיסרון האדמה, אלא כדי לחוש את חסרונה על בשרו. חיסרון ללא תקנה של קללת האדמה ועיצבונה מלווה את האדם כל ימיו עד שובו אליה.
בארץ ישראל נפתח פתח לחיים אחרים. מתגלה שהחוסר אינו בהכרח סבל, עצב וקללה. השלמת האדם אינה מחייבת חזרה אל החיים ללא תלות, דוגמת החיים בגן העדן. בארץ ישראל ישנה שלמות של חיים מתוך התלות, החוסר הוא שיוצר הדדיות וענווה. בארץ כנען מתחיל תהליך התיקון על ידי אברהם, ולאחר מכן על ידי עם ישראל. לא אל גן עדן פנינו מועדות. גן עדן בעולם הזה, מהווה מתכון לגאווה. ארץ כנען היא מקום ה<b>כניעה</b> של הארץ אל מטר השמים, של האדם אל אלוהיו. יכולת האדם להכיר בחסרונו ולקבל אותו כדרך חיים, יוצרת את החיים המיוחדים בארץ. מתוך השמיעה בקול ה' זוכה האדם לחיים פעילים ומבורכים, ונפתחת דרך חדשה לתיקון יחסיו עם האדמה. העצבון והחוסר שבארץ, במקום שישפילו את גאוות האדם, הם אלה שיפתחו את לבו אל השמים, יעניקו לו את התלות בעיני ה', הדורש את ארצו מראשית השנה ועד אחרית השנה. האדם לא רק עובד את האדמה ומשלים את חסרונה, אלא מתוך החוסר הזה, הוא עבד ה'. זוהי השלמת חסרון האדם וחסרון האדמה יחד. מאידך, אם חלילה האדם אינו שומע בקול ה', החיסרון חוזר ונפרע ממנו, פירעון המזכיר לאדם את חסרונו ואת התלות המשיבה את האדם אל קונו.
<b>מארץ ישראל בחזרה לגן עדן</b>
ראינו את הפערים והשוני בין גן עדן לבין ארץ ישראל לכל אורך התורה. אולם בנבואות אחרית הימים אנו מוצאים תיאורים המדמים את ארץ ישראל כגן עדן:
שִׁמְעוּ אֵלַי רֹדְפֵי צֶדֶק מְבַקְשֵׁי ה' הַבִּיטוּ אֶל צוּר חֻצַּבְתֶּם וְאֶל מַקֶּבֶת בּוֹר נֻקַּרְתֶּם: הַבִּיטוּ אֶל אַבְרָהָם אֲבִיכֶם וְאֶל שָׂרָה תְּחוֹלֶלְכֶם כִּי אֶחָד קְרָאתִיו וַאֲבָרְכֵהוּ וְאַרְבֵּהוּ: כִּי נִחַם ה' צִיּוֹן נִחַם כָּל חָרְבֹתֶיהָ <b>וַיָּשֶׂם מִדְבָּרָהּ כְּעֵדֶן וְעַרְבָתָהּ כְּגַן ה' שָׂשׂוֹן וְשִׂמְחָה יִמָּצֵא בָהּ תּוֹדָה וְקוֹל זִמְרָה</b>...
עוּרִי עוּרִי לִבְשִׁי עֹז זְרוֹעַ ה' עוּרִי כִּימֵי קֶדֶם דֹּרוֹת עוֹלָמִים הֲלוֹא אַתְּ הִיא הַמַּחְצֶבֶת רַהַב מְחוֹלֶלֶת תַּנִּין: הֲלוֹא אַתְּ הִיא הַמַּחֲרֶבֶת יָם מֵי תְּהוֹם רַבָּה הַשָּׂמָה מַעֲמַקֵּי יָם דֶּרֶךְ לַעֲבֹר גְּאוּלִים: וּפְדוּיֵי ה' יְשׁוּבוּן וּבָאוּ צִיּוֹן בְּרִנָּה וְשִׂמְחַת עוֹלָם עַל רֹאשָׁם שָׂשׂוֹן וְשִׂמְחָה יַשִּׂיגוּן נָסוּ יָגוֹן וַאֲנָחָה:<br>(ישעיהו נא, א-יא)
כֹּה אָמַר אֲדֹנָי ה' בְּיוֹם טַהֲרִי אֶתְכֶם מִכֹּל עֲוֹנוֹתֵיכֶם וְהוֹשַׁבְתִּי אֶת הֶעָרִים וְנִבְנוּ הֶחֳרָבוֹת: וְהָאָרֶץ הַנְּשַׁמָּה תֵּעָבֵד תַּחַת אֲשֶׁר הָיְתָה שְׁמָמָה לְעֵינֵי כָּל עוֹבֵר: וְאָמְרוּ הָאָרֶץ הַלֵּזוּ הַנְּשַׁמָּה <b>הָיְתָה כְּגַן עֵדֶן</b> וְהֶעָרִים הֶחֳרֵבוֹת וְהַנְשַׁמּוֹת וְהַנֶּהֱרָסוֹת בְּצוּרוֹת יָשָׁבוּ: וְיָדְעוּ הַגּוֹיִם אֲשֶׁר יִשָּׁאֲרוּ סְבִיבוֹתֵיכֶם כִּי אֲנִי ה' בָּנִיתִי הַנֶּהֱרָסוֹת נָטַעְתִּי הַנְּשַׁמָּה אֲנִי ה' דִּבַּרְתִּי וְעָשִׂיתִי:<br>(יחזקאל לו, לג-לו)
הגאולה העתידית מחזירה את האדם לגן עדן. הכיצד?
באחרית הימים יש בידי האדם לשוב אל גן העדן ממקום מתוקן. ברבות הימים על האדמה, הפנים האדם את חסרונו, לא רק כניפוץ וכשבר גאוותו, אלא כגילוי מהותו העצמית, הפותחת אותו אל ה'מעֶבֵר'. עתה יכול האדם לשוב ולחיות בגן העדן, ולקבל את מתת השלמות אל תוכו, כהשלמה אמיתית של החוסר שבחיים. בשלב זה ידע להכיר כי זו שלמות שניתנה לו, בעוד שהוא עצמו אינו שלם. תמיד יישאר מחובר וקשור אל האדמה החסֵרה. רק לאחר תהליך הפנמת החוסר, יוכל האדם להעריך באמת את המשמעות של חיי הנצח בתוך השלמות שבגן, ואת החשיבות שבהגנה על מקום זה.
הֲשִׁיבֵנוּ ה' אֵלֶיךָ וְנָשׁוּבָה חַדֵּשׁ יָמֵינוּ כְּ<b>קֶדֶם</b>

Chapter 2

<big><strong>החיים בארץ ישראל: מצווה וטבע</strong></big>
<b>פתיחה</b>
בפרק הקודם ראינו את ההשפעה הגדולה של ארץ ישראל על אופי היחסים בין עם ישראל לא-להיו. אופייה האקלימי של הארץ יוצר באדם תלות בחסדי ה', ענווה ונשיאת עיניים כלפי מעלה. בפרק זה נצא למסע בעקבות מופעיה השונים של הארץ בתורה ובמדרשי חז"ל ונצפה בהתפתחות החיים בארץ ישראל. נחלק את המסע לארבעה שלבים:
בשלב הראשון נסקור בקצרה את <b>חיי האבות</b> בארץ. ביסודם של חיי האבות עומדים ה<b>חיים הטבעיים</b> בארץ, ההתהלכות הפשוטה לפני ה', ללא ציווי מפורט וללא תנאי. בראשיתם, היו חיים אלה נחלת האנושות כולה. רק לאחר השחתת דור המבול וניתוק האדם מהטבע, הופכים החיים הטבעיים להיות נחלתם הבלעדית של החיים בארץ.
בשלב השני נעמוד על אופיו של הקשר בין <b>עם ישראל</b> לבין הקב"ה ביחס לארץ. ביסודו של קשר זה, עומדות <b>מצוות התורה</b> והוא אף מותנה בשמירתן.
בשלב השלישי נעקוב אחר תיאור החיים בארץ, כפי שהם משתקפים בספרות האגדה של<b> חז"ל</b>. לאור חיי האבות, שבים חז"ל ומאירים את הטבעיות שבחיים בארץ.
בסיום, ננסה לפענח את המשמעות המלאה של הישיבה בארץ, בימי האבות ולדורות, מתוך איחוד הפנים השונות שהוצגו בפרק.
<b>א. פרקי בראשית: החיים הטבעיים</b>
<b>"לְעָבְדָהּ וּלְשָׁמְרָהּ": מאדם עד נח</b>
בפרק 'גן ה' וארץ ה'' ראינו כיצד, לאחר חטא אדם הראשון, מעשי האדם השפיעו בצורה ישירה על האדמה ממנה לוקח, וכיצד, בחטאו, נתקללה גם האדמה. אולם, לא רק כלפי האדמה היה הקשר טבעי. גם הקשר שבין האדם לא-להיו היה בכללו טבעי ולא מצוותי; קשר של הידמות מצד היות האדם נברא בצלם, וחיבור נשמתי מצד נשמת החיים שננפחה בו. מתוך החיבור הטבעי הזה, מברך א-להים את האדם וקורא לו להמשיך ולהתפתח בתוך הטבע, לפרות ולרבות, לרדות בדגת הים ובעוף השמים, ולאכול מכל פרי הארץ:
וַיְבָרֶךְ אֹתָם אֱלֹהִים וַיֹּאמֶר לָהֶם אֱלֹהִים פְּרוּ וּרְבוּ וּמִלְאוּ אֶת הָאָרֶץ וְכִבְשֻׁהָ וּרְדוּ בִּדְגַת הַיָּם וּבְעוֹף הַשָּׁמַיִם וּבְכָל חַיָּה הָרֹמֶשֶׂת עַל הָאָרֶץ: וַיֹּאמֶר אֱלֹהִים הִנֵּה נָתַתִּי לָכֶם אֶת כָּל עֵשֶׂב זֹרֵעַ זֶרַע אֲשֶׁר עַל פְּנֵי כָל הָאָרֶץ וְאֶת כָּל הָעֵץ אֲשֶׁר בּוֹ פְרִי עֵץ זֹרֵעַ זָרַע לָכֶם יִהְיֶה לְאָכְלָה: וּלְכָל חַיַּת הָאָרֶץ וּלְכָל עוֹף הַשָּׁמַיִם וּלְכֹל רוֹמֵשׂ עַל הָאָרֶץ אֲשֶׁר בּוֹ נֶפֶשׁ חַיָּה אֶת כָּל יֶרֶק עֵשֶׂב לְאָכְלָה וַיְהִי כֵן:<br>(בראשית א, כח-ל)
גם בעת ש-ה' שם את האדם בגן העדן, הוא מטיל עליו רק 'משימה' כללית (להוציא האיסור לאכול מעץ הדעת) – פיתוח ושימור הטבע: "וַיִּקַּח ה’ אֱלֹהִים אֶת הָאָדָם וַיַּנִּחֵהוּ בְגַן עֵדֶן <b>לְעָבְדָהּ וּלְשָׁמְרָהּ</b>" (שם ב, טו). קשר חיים זה, של חיבור טבעי ללא עולם מצוות מפותח ומפורט, התקיים עד לדורו של נח.
<b>"אֲשֶׁר עָשָׂה הָאֱלֹהִים אֶת הָאָדָם יָשָׁר וְהֵמָּה בִקְשׁוּ חִשְּׁבֹנוֹת רַבִּים" – דורו של נח</b>
גם לדורות הקודמים לנח, אין בתורה ציווי מפורט של מצוות. על האדם לחיות חיים טבעיים, פשוטים וישרים, ללא הכוונה של צו א-להי. לכן, על אף שהחמס וההשחתה לא היו אסורים כ<b>צו</b>, העניש א-להים את בני דור המבול על השחתת כל בשר את דרכו על הארץ. הפְסול שבהשחתה ובחטא לא נבע מצד עבירה על ציווי כלשהו, אלא מתוך הפגיעה ביושר החיים הטבעי שצריך להתקיים על פני האדמה.
לאחר שהשחית כל בשר את דרכו על הארץ, נותק הקשר שבין האדם לטבע. האדמה לא תקולל שוב בעבור האדם, ואף חיות הטבע ייאכלו על ידי האדם. את עוצמת הקלקול ניתן לראות דווקא בצורך שב<b>ציווי</b> לא לשפוך את דם האדם, איסור אשר היה אמור להיות מובן מאליו. לימים, יכנו חז"ל את הקוד הטבעי הא-להי שנדרש מבני האדם כ'שבע מצוות בני נח'.
<b>תקופת האבות</b>
השחתת העולם בעקבות השחתת האדם הובילה לנתק בין האדם לאדמה. כעת הטבע הפשוט של חיים על הארץ זר לאדם, ועל כן רק צו א-להי יכול לשבור ניתוק זה: "וַיֹּאמֶר ה' אֶל אַבְרָם לֶךְ לְךָ מֵאַרְצְךָ וּמִמּוֹלַדְתְּךָ וּמִבֵּית אָבִיךָ אֶל הָאָרֶץ אֲשֶׁר אַרְאֶךָּ" (שם יב, א). צו ה' לאברהם ללכת אל ארץ כנען פותח מחדש את הקשר של האדם עם א-להים ועם אדמה, ומורה לאברהם את הדרך אל חלקת א-להים קטנה, בה נשמר הטבע הבראשיתי. אלא שמעתה החיים אינם עוד חיים טבעיים בלבד, כי אם חיים לאור ה' והכרה בו.
בחיי האבות, מלבד הקריאה הכללית החוזרת ונשנית לגור בארץ, עדיין אין ציווי והכוונה פרטניים כיצד חיים לאור ה', ומה המשמעות של חיים בארץ הזו דווקא.
נראה שעצם המגורים בארץ הם רצון ה'! האבות מקיימים חיים טבעיים בארץ, גרים בה, חופרים בארות וזורעים באדמתה. מגורי האבות בארץ נושאים עמם משמעות רוחנית: "הִתְהַלֵּךְ לְפָנַי וְהְיֵה תָמִים" (שם יז, א). האבות מתהלכים לאורכה ולרחבה של הארץ, מקימים מזבחות ומצבות וקוראים בשם ה'<sup class="footnote-marker">13</sup><i class="footnote">הקריאה בשם ה' מופיעה במעשי האבות מספר פעמים: יב, ח; יג, ד; כא, לג; כו, כה. המזבח מופיע במעשי האבות ב – יב, ז; יג, יח; כו, כה; לג, כ; לה, ז. בדרך כלל לא מתואר שהקריבו על המזבח; ייתכן שהמזבח היווה מקום השראת שכינה וקריאה בשם ה'. נראה שגם מטרת נטיעת האשל בבאר שבע הייתה קריאה בשם ה' (שם כא, לג).</i>. אברהם אף מצטווה בברית המילה, המסירה את עורלת הטבע האנושי, ומזכָה את אברהם ואת זרעו לכך שה' יהיה להם לא-להים בארץ כנען.
לאחר שבדורות עברו השחית כל בשר את דרכו על הארץ, דרך החיים של הטבע הישר כבר אינה מובנת מאליה. אברהם יְשר הדרך, ההולך לפני ה', צריך לצוות את בניו אחריו לשמור את דרך ה' ולעשות צדקה ומשפט. ההתהלכות לפני ה' אינה כוללת מצוות מפורטות, ואף על פי כן אומר ה' על אברהם, "כִּי יְדַעְתִּיו לְמַעַן אֲשֶׁר יְצַוֶּה אֶת בָּנָיו וְאֶת בֵּיתוֹ אַחֲרָיו וְשָׁמְרוּ דֶּרֶךְ ה’ לַעֲשׂוֹת צְדָקָה וּמִשְׁפָּט..." (שם יח, יט), וכן מובטחת הארץ ליצחק "עֵקֶב אֲשֶׁר שָׁמַע אַבְרָהָם בְּקֹלִי וַיִּשְׁמֹר מִשְׁמַרְתִּי מִצְוֹתַי חֻקּוֹתַי וְתוֹרֹתָי" (שם כו, ה). אלה הם החיים הטבעיים, הדרך הישרה, אותה חיו האבות בארץ. לימים, יכנו חז"ל את דרך הטבע של אברהם 'שתי כליותיו' שלימדוהו וכיוונו את מעשיו (אבות דרבי נתן, נוסח א, לג). דרך חיים זו נמשכת עד להיותם של בני ישראל לעם ולירידתם למצרים.
<b>ב. תורת המצווה</b>
לאחר גלות מצרים, חוזר ומתחדש הקשר ביו ה' לעם על ידי משה <sup class="footnote-marker">14</sup><i class="footnote">התורה יוצרת פער בין התגלות ה' לאבות ובין התגלות ה' אל משה: "וַיְדַבֵּר אֱלֹהִים, אֶל-מֹשֶׁה; וַיֹּאמֶר אֵלָיו, אֲנִי ה'. <b>ג</b> וָאֵרָא, אֶל-אַבְרָהָם אֶל-יִצְחָק וְאֶל-יַעֲקֹב--בְּאֵל שַׁדָּי; וּשְׁמִי ה', לֹא נוֹדַעְתִּי לָהֶם" (שמות ו, ב-ג) .</i>, כקשר שביסודו מצוות מפורטות. מצוות אלה מפרטות את רצון ה' ביחס לכלל מרחבי החיים האנושיים: המרחב הלאומי, החברתי, המשפחתי והסובב סביב הקודש. מעתה, בסיס הקשר בין עם ישראל לקב"ה אינו ההליכה הטבעית לפני ה', כי אם קיום המצוות. גם ביחס לחיים בארץ, המצוות מהוות בסיס ותנאי לקיומו של העם על הארץ: "וְעַתָּה יִשְׂרָאֵל שְׁמַע אֶל הַחֻקִּים וְאֶל הַמִּשְׁפָּטִים אֲשֶׁר אָנֹכִי מְלַמֵּד אֶתְכֶם לַעֲשׂוֹת לְמַעַן תִּחְיוּ וּבָאתֶם וִירִשְׁתֶּם אֶת הָאָרֶץ אֲשֶׁר ה’ אֱלֹהֵי אֲבֹתֵיכֶם נֹתֵן לָכֶם" (דברים ד, א). אולם, הארץ כשלעצמה אינה במרכז מערכת היחסים בין עם ישראל לבין הקב"ה, שכן רוב המצוות מתקיימות גם ללא קשר לארץ: "כל מצוה שהיא תלויה בארץ אינה נוהגת אלא בארץ, ושאינה תלויה בארץ נוהגת בין בארץ בין בחוצה לארץ..." (משנה קידושין א, ט)
<b>הקשר עם ה' בארץ – חיי מצווה</b>
קיום המצוות כמרכז הברית עם ה' מהווה תנאי לעצם ההתיישבות בארץ, וממילא למרחב החיים ולשפע הכלכלי בה. נשאלת השאלה, מה מוסיפים החיים בארץ ישראל, מלבד הברכה והרווחה הכלכלית, לקשר עם ה', המתחולל מכוח קיום המצוות?
נראה שהמשמעות של ארץ ישראל מתמצית ב<b>'מצוות התלויות בארץ'</b>. לכך מוקדש סדר שלם במשנה, סדר זרעים, העוסק בהרחבה בפרטי ההלכות: כיצד על האדם החי בארץ לקשר את פירות אדמתו אל ה' (תרומות ומעשרות, חלה, נטע רבעי ועוד); כמה ממתת ה' עליו לחלוק עם השכבה החלשה (לקט, שכחה ופאה), ובאיזה אופן; ומצוות רבות נוספות.
חיוב המצוות לא חל בכל גבולות הארץ ה<b>טבעיים</b>, והוא פועל-יוצא של <b>קדושתה</b>. בימי הבית השני, בהם הצטמצמו גבולות הישוב היהודי, חלה חובת 'מצוות התלויות בארץ' על אזור קטן יותר מאשר בימי בית ראשון. יש הסוברים שקדושת הארץ בטלה לאחר חורבן בית שני, ומצוות אלו אינן מחויבות עוד מן התורה.
לסיכום, משמעות החיים בארץ היא קיום המצוות שתלויות בה, וגם קדושת הארץ אינה חלה באופן טבעי על כל מרחביה. ביטוי מלא לתפיסה זו של הארץ נתן ר' שמלאי:
דרש רבי שמלאי: מפני מה נתאוה משה רבינו ליכנס לארץ ישראל? וכי לאכול מפריה הוא צריך? או לשבוע מטובה הוא צריך?
<b>אלא כך אמר משה: הרבה מצות נצטוו ישראל ואין מתקיימין אלא בארץ ישראל, אכנס אני לארץ כדי שיתקיימו כולן על ידי</b>; אמר לו הקב"ה: כלום אתה מבקש אלא לקבל שכר, מעלה אני עליך כאילו עשיתם, שנאמר: "לכן אחלק לו ברבים ואת עצומים יחלק שלל תחת אשר הערה לַמָוֶת נפשו ואת פושעים נמנה והוא חטא רבים נשא ולפושעים יפגיע".<br>(סוטה יד עמוד א)
על פי ר' שמלאי, כל רצונו של משה להיכנס לארץ הוא כדי לקיים את המצוות התלויות בה.
<b>ג. הארץ בספרות האגדה של חז"ל</b>
הגישה שהוצגה עד כה משקפת את התהליך המתואר בתורה, מטבע למצווה. התפתחות התהליך יוצרת תחושה כי השלבים ההתחלתיים, שלבי הטבע, היו לנחלת העבר, ואת מקומם תפסה תקופה חדשה, תקופת התפתחות המצוות. כך גם בתקופת חז"ל: בתודעת הרבים, שלב החיים הטבעיים בכלל ובארץ בפרט, נשאר נחלת עבר בעוד שחיי המצווה היו למרכז החיים. גם ספרות ההלכה הענפה של חז"ל ממשיכה את שפת המצווה, אולם במאמרים רבים המצויים ב<b>ספרות האגדה של חז"ל</b>, אנו שבים ומוצאים פנים של השראה וטבע ביחס לחיים בארץ ולעצם הישיבה בה. ניגע בארבע מאמירות מיוחדות אלה, דרכן נפתח את הצוהר לעולמם של חז"ל.
<b>א. כמי שיש לו א-לוה:</b>
תנו רבנן: לעולם ידור אדם בארץ ישראל אפילו בעיר שרובה עובדי כוכבים, ואל ידור בחוצה לארץ ואפילו בעיר שרובה ישראל, <b>שכל הדר בארץ ישראל דומה כמי שיש לו א-לוה, וכל הדר בחוצה לארץ דומה כמי שאין לו א-לוה,</b> שנאמר: "לתת לכם את ארץ כנען להיות לכם לאלהים". וכל שאינו דר בארץ אין לו א-לוה? אלא לומר לך: כל הדר בחוצה לארץ כאילו עובד עבודת כוכבים; וכן בדוד הוא אומר: "כי גרשוני היום מהסתפח בנחלת ה' לאמר לך עבוד אלהים אחרים", וכי מי אמר לו לדוד לך עבוד אלהים אחרים? אלא לומר לך: כל הדר בחוצה לארץ כאילו עובד עבודת כוכבים.<br>(בבלי כתובות, קי עמוד ב)
כל הדר בארץ ישראל דומה כמי שיש לו א-לוה. עצם הדירה בארץ ישראל, היא המשרה נוכחות א-להית בחיי האדם. קיום הבטחת ה' להיות לנו לא-להים אינו מותנה בעשיית המצוות, שהרי לעניין ההבטחה, אין כל הבדל אם האדם גר בארץ או בחוץ לארץ. ההבטחה מתקיימת בעצם השהייה במרחב הא-להי של ארץ ישראל. לעומת זאת, החיים בחוץ לארץ הם כעין עבודה זרה, מצד עצם החיים מחוץ למרחב ההשראה הא-להי.
מעבר לכך, הברייתא שונה <b>"כל הדר"</b>, ולא <b>"כל המקיים מצוות"</b> בארץ. שאלת קיום המצוות אינה מעלה ואינה מורידה כאן. להיפך, המדרש מדגיש כי אפילו אם יקיים האדם בחוץ לארץ את כל המצוות, במקום מלא יהודים ואווירה רוחנית, ייחשב כעובד עבודה זרה. לחילופין, אם דר האדם בארץ אפילו בעיר המלאה בעבודת כוכבים, יש לו א-לוה ללא הגבלה וללא התניה. עמדה זו הינה מרחיקת לכת, וקובעת שדה ערכי שונה מהתפיסה המקובלת של קיום מצוות כמדד לקשר עם ה'. הקביעה שכל הדר בחוצה לארץ כאילו עובד עבודת כוכבים, מעמידה את החיים היהודיים בגלות, גם תוך שמירת מצוות מלאה, בצל כבד של חיים ללא השראה א-להית.
את המקור לכך שואב המדרש מהפסוק בויקרא: "לָתֵת לָכֶם אֶת אֶרֶץ כְּנַעַן לִהְיוֹת לָכֶם לֵא-לֹהִים" (ויקרא כה, לח). שורשיו של פסוק זה, נעוצים בתיאור ברית האבות ובהבטחה שהבטיח ה' לאברהם:
וַהֲקִמֹתִי אֶת בְּרִיתִי בֵּינִי וּבֵינֶךָ וּבֵין זַרְעֲךָ אַחֲרֶיךָ לְדֹרֹתָם לִבְרִית עוֹלָם לִהְיוֹת לְךָ לֵאלֹהִים וּלְזַרְעֲךָ אַחֲרֶיךָ: וְנָתַתִּי לְךָ וּלְזַרְעֲךָ אַחֲרֶיךָ אֵת אֶרֶץ מְגֻרֶיךָ אֵת כָּל אֶרֶץ כְּנַעַן לַאֲחֻזַּת עוֹלָם וְהָיִיתִי לָהֶם לֵאלֹהִים:<br>(בראשית יז, ז-ח)
נראה כי ראיה מופלאה זו של חז"ל צומחת מתוך תורת האבות. האבות דרו בארץ ללא ציווי מפורט של תורה ומצוות, ולא המצוות הן שעמדו ביסוד הקשר שלהם אל הארץ ואל ה'. המצווה היחידה (מלבד ברית המילה) שקיימו האבות היא המצווה לדור בארץ, אשר מתוכה נולד קשר רחב של חיים מתוך השראה א-להית השוֹרה עליהם בארץ, "לִהְיוֹת לְךָ לֵאלֹהִים וּלְזַרְעֲךָ אַחֲרֶיךָ".
כאשר נאלצו האבות לצאת מגבולות הארץ, עלה החשש מפני יציאה מהמרחב הא-להי, ועל כן לוו יציאות אלה בהדרכה מפורטת - האם לצאת או להישאר בארץ, מתי לרדת - והבטחה ברורה להמשך הקשר עם ה' למרות הירידה מהארץ.
<b>ב. מובטח לו שהוא בן העולם הבא:</b>
אמר ר' אבהו: אפילו שפחה כנענית שבארץ ישראל - <b>מובטח לה שהיא בת העולם הבא</b>. כתיב הכא: "לעם עליה", וכתיב התם: "שבו לכם פה עם החמור" - עם הדומה לחמור.
ורוח להולכים בה – אמר רבי ירמיה בר אבא אמר רבי יוחנן: כל המהלך ארבע אמות בארץ ישראל - <b>מובטח לו שהוא בן העולם הבא</b>.<br>(כתובות קיא, עמוד א)
ר' אבהו ור' יוחנן דורשים את הפסוק "כֹּה אָמַר הָאֵל ה' בּוֹרֵא הַשָּׁמַיִם וְנוֹטֵיהֶם רֹקַע הָאָרֶץ וְצֶאֱצָאֶיהָ נֹתֵן נְשָׁמָה לָעָם עָלֶיהָ וְרוּחַ לַהֹלְכִים בָּהּ" (ישעיהו מב, ה). באופן פשוט נאמר פסוק זה על בריאת העולם<sup class="footnote-marker">15</sup><i class="footnote">עיין רש"י ורד"ק.</i>, אולם הוא נדרש כאמירה על האנשים החיים בארץ ישראל. העברת הפסוק מראשית הבריאה אל החיים בארץ מתאימה למהלך הכללי שהעלינו: העתקת התכונות הקמאיות של החיים הישרים בעולם שלפני החטא, אל ארץ ישראל עצמה. אותה נשמת חיים אל-להית המופָחת באדם הראשון, מופחת בעם החי בארץ. למרבה הפליאה, טוען ר' אבהו שהעם המוזכר בפסוק אינו דווקא עם ישראל, אלא <b>"עם הדומה לחמור"</b> (פסוק שנדרש על ישמעאל ואליעזר, ראה ויקרא רבה, פרשה כ), המיוצג על ידי השפחה הכנענית אשר זוכה אף היא לנשמה א-להית מעצם היותה חיה בארץ.
אותו רעיון מביע ר' יוחנן ביתר שאת, בדרשו את המילים "ורוח להולכים בה": כל ההולך ארבע אמות בארץ ישראל הרי הוא בן עולם הבא. גם כאן, בשונה מן המקובל, אין זה קיום המצוות המזכה בעולם הבא, אלא הליכת ארבע אמות בארץ ישראל; מעין "ארבע אמותיו של אדם זוכות לו" לאחוז מקום בארץ החיים, אחיזה המעניקה לו רוח, שהיא היא מעין עולם הבא.
בשתי הדרשות ראינו שחיי עולם הבא ניתנים לאדם החי בארץ לא מכוח עשיית המצוות, אלא מצד עצם השהייה בארץ או ההליכה בה. הפסוק ממנו דורשים ר' אבהו ור' יוחנן את דרשותיהם, מדבר על האדם בראשית הבריאה. כך גם הביטוי "בן העולם הבא" קשור בדברי חז"ל אל גן העדן<sup class="footnote-marker">16</sup><i class="footnote">עיין למשל במדרש: "אמר ר' יודן למה נמשלה תורה לעץ חיים, לומר לך מה עץ חיים פורש לכל באי עולם <b>בגן עדן</b>, כך תורה פרושה לכל החיים, ומביאן לחיי <b>עולם הבא</b>" (מדרש תהילים א, ד"ה והיה כעץ)</i>, ונותן הקשר נוסף אל ראשית הבריאה. אם בפסקה הקודמת נִדמו החיים בארץ לחיי האבות, הרי במדרש זה החיים בארץ מושווים לחיי אדם הראשון וגן עדן. המדרש מוסיף אף ניחוח אוניברסלי, של מקום המעלה את כלל האדם אל שורשו הקדום: גם שפחה כנענית שבארץ, בת לעם המשול לחמור, זוכה להתעוררות הנשמה בארץ.
<b>ג. אדמת הארץ כעפר המזבח:</b>
וכפר אדמתו עמו - היה רבי מאיר אומר: <b>כל היושב בארץ ישראל ארץ ישראל מכפרת עליו</b>, שנאמר "העם היושב בה נשוא עון". עדין הדבר תלי בדלא תלי, אין אנו יודעים אם פורקים עוונותיהם עליה ואם נושאים עוונותיהם עליה, כשהוא אומר "וכפר אדמתו עמו" <b>הוי פורקים עונתיהם עליה</b> ואין נושאים עוונותיהם עליה.
וכן היה רבי מאיר אומר: כל הדר בארץ ישראל וקורא קרית שמע שחרית וערבית ומדבר בלשון הקדש <b>הרי הוא בן העולם הבא</b>.<br>(ספרי דברים, פיסקא שלג)
אמר רבי אלעזר: <b>כל הדר בארץ ישראל שרוי בלא עון</b>, שנאמר: "וּבַל יֹאמַר שָׁכֵן חָלִיתִי הָעָם הַיֹּשֵׁב בָּהּ נְשֻׂא עָוֹן"
אמר רב ענן: <b>כל הקבור בארץ ישראל - כאילו קבור תחת המזבח</b>, כתיב הכא: "מזבח אדמה תעשה לי", וכתיב התם: "וכפר אדמתו עמו"<sup class="footnote-marker">17</sup><i class="footnote">מדרש זה מופיע גם בתוספתא עבודה זרה (ד, ג), ובאבות דרבי נתן נוסחה א פרק כו.</i>. עולא הוה רגיל דהוה סליק לארץ ישראל, נח נפשיה בחוץ לארץ, אתו אמרו ליה לרבי אלעזר, אמר: אנת עולא על אדמה טמאה תמות! אמרו לו: ארונו בא, אמר להם: אינו דומה קולטתו מחיים לקולטתו לאחר מיתה.
[תרגום: עולא היה רגיל לעלות לארץ ישראל, נפטר בחוץ לארץ. כשאמרו זאת לר' אלעזר אמר, אתה עולא על אדמה טמאה תמות! אמרו לו, ארונו בא. אמר להם, אינו דומה קולטתו מחיים לקולטתו לאחר מיתה]<br>(בבלי כתובות, קיא עמוד א)
הקשר העמוק בין האדם לאדמה בארץ מתגלה בסגולתה של הארץ לכפר על יושביה, בחייהם ובמותם. גם כאן, הביטוי הוא "כל היושב" או "כל הדר" בארץ, כדבר העומד לעצמו, ללא תלות בתשובה. כוחה של הארץ לכפר על יושביה הופך את היושבים בה לבני עולם הבא, אפילו אם הם עמי-ארצות המקיימים אך מצוות מעטות (קורא קריאת שמע, מדבר בלשון הקדש). מעצם היותם חיים בארץ ומקושרים לשפת הארץ, הרי הם בני העולם הבא. סגולת כפרה זו הופכת את כל הארץ למעין אדמת מזבח. מתוך כך היא משמעותית לא רק לחיים אלא גם למתים, אך משמעות זו פחותה: "אינה דומה קולטתו מחיים לקולטתו לאחר מיתה".
כפרת הארץ מושווית, אפוא, לתהליך הכפרה של המזבח. השוואה זו מעלה מספר תמיהות:
א. אם הארץ מכפרת כמזבח, היכן הקורבן שמוקרב עליו?
ב. הביטוי "פורקים עוונותיהם עליה" דומה יותר לדרך הכפרה של ה'שעיר לעזאזל' הנושא עליו את עוונות בני ישראל, ולא לקורבן רגיל.
ג. אם הארץ מכפרת תמיד, כיצד ומדוע גלו העם בחטאיהם?
נראה שהשאלות מתרצות זו את זו. אכן תהליך הכפרה אינו כשל קורבן, אלא הינו מעין ספיגה פנימה של הארץ את חטאי האדם. הארץ, כאמו של האדם, סופגת אל תוכה את חטאיו ובכך מכפרת עליהם. כאן מגלים חז"ל את הקשר העמוק הנזכר לעיל בין הארץ ליושביה, אשר אפיין את מערכת היחסים הקדומה בין האדם לאדמה לאחר שנתקללה בעבורו בחטאיהם של אדם, קין ואנשי המבול.
תכונת כפרה זו של הארץ מסבירה אף כיצד גלו ישראל מארצם: גם לארץ יש סף נשיאה, וכאשר אינה יכולה עוד לשאת את חטאיהם של יושביה, המטמאים אותה, היא מקיאה אותם מתוכה: "ולֹא תָקִיא הָאָרֶץ אֶתְכֶם בְּטַמַּאֲכֶם אֹתָהּ כַּאֲשֶׁר קָאָה אֶת הַגּוֹי אֲשֶׁר לִפְנֵיכֶם" (ויקרא יח, כח).
<b>ד. ישיבת ארץ ישראל שקולה כנגד כל מצות שבתורה:</b>
ישרה אדם בארץ ישראל ואפילו בעיר שרובה גויים, ולא בחוצה לארץ ואפילו בעיר שכולה ישראל. מלמד <b>שישיבת ארץ ישראל שקולה כנגד כל מצות שבתורה,</b> וכל הקבור בארץ ישראל כאילו קבור תחת המזבח:<br>(תוספתא עבודה זרה, פרק ד הלכה ג)
במדרשים הקודמים ראינו כי עדיף לשבת בעיר שרובה עובדי עבודה זרה, שיש בה חשש לחטוא ולהימשך לתרבות רעה, מאשר לקיים את המצוות בשלמות בחוץ לארץ. מכך למדה התוספתא את האמירה המדהימה "מלמד שישיבת ארץ ישראל שקולה כנגד כל מצות שבתורה". שוקלים חז"ל זה לעומת זה את תורת האבות אל מול תורת הבנים של משה, וקובעים שהחיים הא-להיים בארץ, אשר אפיינו את האבות, שקולים כנגד כל מצוות התורה שניתנו על ידי משה.
במקום אחר מביאים חז"ל סיפור המציג מתח דומה:
וירשת אותם וישבת - מעשה ברבי אלעזר בן שמוע ורבי יוחנן הסנדלר שהיו הולכים לנציבים אצל רבי יהודה בן בתירה ללמוד ממנו תורה, והגיעו לציידן וזכרו את ארץ ישראל, זקפו עיניהם וזלגו דמעותיהם וקרעו בגדיהם וקראו את המקרא הזה: "וירשתם אותה וישבתם בה ושמרת לעשות את כל החוקים האלה ואת המשפטים". אמרו: <b>ישיבת ארץ ישראל שקולה כנגד כל המצוות שבתורה חזרו ובאו להם לארץ ישראל.</b><br>(ספרי דברים, פיסקא פ)
הסיפור על צמד החכמים, חוזר ומציג ביתר שאת את המתח שהזכרנו מקודם. אל מול לימוד התורה, מעמידים חז"ל את ישיבת הארץ. לימוד תורה הוא הערך העליון אצל חז"ל, אחד הדברים שבעבורם רשאי האדם לעזוב את הארץ<sup class="footnote-marker">18</sup><i class="footnote">ירושלמי נזיר, פרק ז הלכה א: "ויוצא לחוץ לארץ לדיני ממונות... <b>וללמוד תורה</b> ולשאת אשה"; ועיין גם בבבלי עבודה זרה, יג עמוד א.</i>. אף על פי כן, "זכרו את ארץ ישראל, זקפו עיניהם, וזלגו דמעותיהם וקרעו בגדיהם", שכן ישיבת הארץ שקולה כנגד כל המצוות שבתורה, והם מעדיפים לחזור לארץ – "חזרו ובאו להם לארץ ישראל".
ייתכן שלא לחינם כתבו כאן חז"ל "שקולה <b>ישיבת</b> הארץ כנגד כל המצוות", ולא "<b>מצוות</b> ישיבת הארץ", שכן אין זו מצווה במובן הרגיל, אלא עניין כללי ומיוחד, קדם-מצוותי, היונק מימי האבות ושקול כנגד כל המצוות כולן.
מה דורשת הישיבה בארץ מן האדם?
מתוך פרשנות חז"ל לדבר ה' הקורא ליצחק לשכון בארץ, ניתן לראות את שתי הפנים של המגורים בארץ בימי האבות:
וירא אליו ה' ויאמר אל תרד מצרימה שכון בארץ וגו' –
עשה שכונה שלארץ, הוי זרוע, הוי נצוב.
דבר אחר: שכון בארץ – שכן את השכינה בארץ.<br>(בראשית רבה, פרשה סד)
בפירוש הראשון, משמעות המגורים בארץ היא פיתוח החיים הפשוטים. זריעת יצחק בארץ, על אף היותה מעשה טבעי, מהווה מימוש לרצון ה' בחיי האבות בארץ. חיים פשוטים אלו 'מחזירים' אותנו אל אדם הראשון, העובד את האדמה, מצמיחהּ ומפתחהּ, ובכך חי את חייו עם ה'.
בפירוש השני, הקריאה להישאר בארץ משמעותה הופעת השכינה בארץ. יצחק נקרא לחיות חיים מתוקנים וקדושים, כך שיעוררו את ההשראה הא-להית השורה בארץ.
<b>מבטם של חז"ל – תורת האבות ממשיכה בארץ וחיה לדורות:</b>
הפנים האגדתיות של הארץ שמציירים חז"ל, מגלות את אופייה הגנוז. האבות חיו בארץ כנען, בה שרתה עליהם השכינה, ובה היה להם ה' לא-להים. את הנוכחות הא-להית ביטאו האבות לא בקיום המצוות התלויות בארץ, אלא בעצם החיים בה, כחיים א-להיים מלאי השראה. ניתן לומר כי האבות ממשיכים את דרך אדם הראשון. חייו של אדם בגן העדן היו בעלי נוכחות א-להית טבעית, ללא מצוות. חיי האבות בארץ <b>לא נגנזו עם מות האבות</b>, אלא הם ממשיכים ומאירים גם על בני בניהם החיים בארץ. זהו מבט חדש ומלא משמעות על החיים בארץ, אשר יונק מהמציאות הקדומה של האבות ואדם הראשון, ומשפיע לדורות על ישיבת הארץ. באמצעות חז"ל, דרך החיים של הטבע הא-להי ממשיכה לפעום בארץ ומעצבת את חיי עם ישראל בארצו.
השאלה שנותר לנו להתבונן בה נוגעת ליחס שבין <b>תורת המצוות</b> של משה ל<b>תורת החיים הטבעיים</b> של האבות ששבה והופיעה בדברי חז"ל.
<b>ד. חיי האבות ותורת משה</b>
בעקבות מבטם של חז"ל על הארץ, נפתחות העיניים להתבונן בתורת משה בדרך מלאה יותר. הקריאה שהוצגה בפתיחת הפרק, ראתה את תורת המצוות כ<b>מחליפה</b> את תורת החיים הטבעיים של האבות. ראייה שכזו מרוקנת את המשמעות של החיים הטבעיים בארץ, ומחליפה אותה בחיי קיום מצוות, שאינם מוגבלים לארץ. עתה, ניתן לקרוא את תורת המצוות כבאה <b>על גבי</b> תורת האבות, המוסיפה לחיות בארץ. זהו נדבך מצוותי שמצטרף אל עולם שלם של חיי טבע עם א-להים בארץ ישראל.
רק בחוץ לארץ עמדה תורת משה כתורת מצוות מרוחקת מחיי טבע א-להיים. זוהי הסיבה להשתרשות הקריאה של תורת משה כמנותקת מתורת האבות. עם השיבה לארץ ישראל, ניתנת בידינו האפשרות לקריאה מלאה של התורה, בצורה המאגדת יחד טבע ומצווה; תורת האבות עם תורת הבנים יחד.
כדי להמחיש את מערכת היחסים שבין הטבע לרצון בחיים הא-להים, נדָמה אותה לתהליך מסויים בהתפתחותו של האדם, המתחלקת לשלוש תקופות: א. התקופה הטבעית ב. התקופה ההכרתית בעלת הרצון המודע ג. החיבור מחדש לטבע.
<b>התקופה הטבעית</b>: חיי אדם הראשון והאבות משקפים את התקופה הטבעית של החיים לפני ה'. עם התקלקלות החיים הטבעיים בחטא האדם וצאצאיו, נפגמה טבעיות החיים, הן באדם והן באדמה. על מנת לשוב ולחדש את החיים הטבעיים בצורה נכונה, היה צורך בהכוונה א-להית של האבות: לשכון ב<b>ארץ ישראל</b>, שעדיין משמרת את החיים הא-להיים הטבעיים, ולקיים את מצוות המילה, המסירה את העורלה מהטבע האנושי הפגום. זוהי הכְוונה עדינה בלבד, המתבססת על טבעיות החיים כעיקר, ורק תוחמת אותם מפני קלקולים אפשריים. אותם כוחות חיים טבעיים קדושים שהתגלו באבות, הם אשר עומדים לבנים לדורות, כפוטנציאל הטבעי של העם.
<b>תקופת הדעת והמצווה</b>: ביציאת מצרים ומתן תורה מתחילה תקופת התגלות חדשה – התגלות הרצון והדעת של ה'. לא עוד התגלות טבעית – משה מוריד את התורה מן השמים ומעניק לעם הדרכה שמימית המכוונת את כל חייהם. יחד עם התורה מן השמים, מוריד משה את המן והשליו המזינים את עם ישראל במדבר. בארץ לא זרועה, חווה העם תקופה ארוכה של חיים ניסיים המנותקים מחיי הטבע. בתקופה זו נכרתת ברית ה<b>בחירה</b> של העם עם ה', ברית שמבוססת על מצוות וחוקי ה' המפורטים. המצוות כמגלות את רצון ה', פתחו את האדם לקשר עם ה' כהופעה שמעל לטבע, רצון בין א-להים לאדם שאינו מוגבל במקום. כך מתפתחת קומת המודעות של העם אל רצון ה', ונוצרת מוכנות להתמסרות לחיים בברית רצון הדדית.
<b>השיבה אל הטבע</b>: גם אל הארץ הטבעית שב העם מתוך ברית הרצון, המדריכה את כל צדדי החיים בארץ, ומתנה את המציאות בארץ בקיום המצוות. אלא שהארץ אינה רק מרחב לקיום המצוות. עולם שלם של נוכחות טבעית א-להית קיים בתוך הארץ, וממתין לעם שיחזור ויתעורר אליו, וימשיך את חיי האבות ותורתם בארץ. המפגש של הבנים עם הארץ מעיר מחדש את חיי האבות, בעלי הטבע הא-להי, הכמוסים בעם<sup class="footnote-marker">19</sup><i class="footnote">"בזיכוך הרוח, כל פגם מוסרי אפילו רחוק ודק מאד מורגש הוא על ידי <b>הבטאה פנימית של מוסר כליות</b>, וכל עילוי מוסרי מתגלה מעלתו על ידי הארה רוחנית, רוממות נשמה וחדות קודש. בתכונה העליונה, מתרשמת התורה כולה וענפיה כולם בהאספקלריא הנשמתית. <b>זאת היא מדתו של אברהם אבינו</b>, שקיים את התורה כולה עד שלא נתנה. המביט אל צור חוצב, יכול על כל פנים בנקל לפי הערך להגיע למדה זו, <b>שבסיועה של התורה</b> תחול עליו <b>הופעת אורו של אברהם אבינו</b>. ואז לאמר, הנה באתי במגלת ספר כתוב עלי, לעשות רצונך אלהי חפצתי ותורתך בתוך מעי"<b> (</b>שמונה קבצים; קובץ ח, לא).</i>. ה<b>רצון</b> הא-להי הפרטני נפגש עם מרחב ה<b>טבע</b> הא-להי של הארץ ויוצר חיים משותפים. בחיים משותפים אלו, היחס בין הרצון לבין הטבע הא-להי הוא של איחוד ולא של ניגוד, כחיבור הרמוני של זכר ונקבה. במפגש המחודש עם הטבע, חוזר העם ומתעורר לשוב אל שורשיו הטבעיים, שקדמו לתקופת הנתק הארוכה. הטבע האבוד קיים היה בספר בראשית, אלא שעתה זקוק הוא להכוונת הרצון. קומה על גבי קומה של טבע ורצון, נוצרות ביחסי העם עם ה' והארץ. הקומות מאירות זו על זו: הטבע הכללי מואר וממוקד על ידי הרצון, ונפתח יחד עמו אל מעבר לקיים בטבע, ואילו הרצון המצומצם והפרטני מתמלא בחיוניות וחוויה א-להית על ידי הטבע.
החלום כבר נמצא בתורת משה, שהתפלל והפיל תחינותיו לפני ה' להיכנס אל הארץ. תורת משה ניתנה מתוך הכיסופים לחיות את חוקי החיים ב<b>ארץ</b>, כמצווֹת החיות בטבע ומעוררות את החיים. השיבה אל הארץ מעניקה אפשרות לקריאה עמוקה של חוקי התורה ולראייתם כבני זוגם של החיים הטבעיים המקודשים. קריאה זו טמונה אמנם בכל התורה, אך רק השיבה אל הארץ יכלה לעורר אותה באוזננו.
<b>ולמה נקרא שמה ארץ? שרצתה לעשות רצון קונה</b> (בראשית רבה פרשה ה, ח)<b>.</b>
<b>המצוות התלויות בארץ: חיבור טבע עם רצון</b>
היכולת להקשיב בצורה עמוקה יותר לחיים הטבעיים הנפגשים עם חיי המצווה, מאירה באור חדש את הפסוקים העוסקים בארץ ובלִבתם, 'מצוות התלויות בארץ'. הקריאה אל האדם "שֵׁשׁ שָׁנִים תִּזְרַע שָׂדֶךָ וְשֵׁשׁ שָׁנִים תִּזְמֹר כַּרְמֶךָ וְאָסַפְתָּ אֶת תְּבוּאָתָהּ" (ויקרא כה, ג), אינה אמירה סתמית של תיאור מציאות, אלא חלק מהחיים הטבעיים עם א-להים בארץ. מעבר לכך, המצוות התלויות בארץ הן כולן מפגש בו הטבע והרצון מתאחדים לכדי תנועה אחת שלמה ומשלימה.
תובנות אלו, בהן סיימנו את פרקנו, יהיו פתח למבט ארץ ישראלי חדש-ישן על המצוות התלויות בארץ, המופיעות בתורה ובחז"ל. מנקודת מבט זו נעסוק, לאורך הספר כולו, במשמעות החיים בארץ ובמצוות התלויות בה, מתוך הקשבה לחיים הטבעיים העומדים ברקע.
<b>האבות</b> משפיעים הם את הצד <b>הטבעי</b> שבכנסת ישראל,<br><b>ומשה רבנו</b> את הצד <b>הלמודי</b>.<br>והם ממוזגים זה בזה ומשפיעים זה על זה.<br>ולעתיד לבא יתחבר לגמרי משה עם האבות, ויגלה במשיח בצורה כלולה מכל,<br>ולמעלה ראש ינשא הצד <b>הטבעי</b> שבכנסת ישראל, "מחשבתם של ישראל קודמת לכל",<br>ויתראה לעין כל שהוא שורש כל התורה כולה,<br>וכפי תגבורת הצד הטבעי שבאומה יתגדל העונג של חייה,<br>והקדושה תהי' מדושנת נחת ועונג לאין קץ ותכלית,<br>מה יפית ומה נעמת אהבה בתענוגים<br><small>אורות, אורות ישראל ד, ט</small>

Chapter 3

<big><strong>"הִתְהַלֵּךְ לְפָנַי וֶהְיֵה תָמִים" – אופי החיים בארץ</strong></big><sup class="footnote-marker">*</sup><i class="footnote">פרק זה מבוסס על מאמרו המקיף של הרב יואל בן נון: 'הארץ וארץ כנען בתורה', מגדים יז (עמ' 9-46).</i>
<b>פתיחה</b>
בפרקים הקודמים עמדנו על סגולותיה המיוחדות של הארץ. בפרק 'גן ה' וארץ ה'' עסקנו באופייה הגשמי והרוחני של ארץ ישראל מתוך ההשוואה לחיי גן עדן, ואילו בפרק 'החיים בארץ ישראל: מצווה וטבע' הצגנו את השפעת הארץ על היושבים בה, בתחום המצוות התלויות בארץ, ובעיקר בטבע הארצישראלי המתואר בספרות האגדה של חז"ל.
בפרק זה נספר את סיפור החיים בארץ, כפי שהוא בתורה שבכתב. סיפור החיים בארץ נפתח בחיי האבות והוא ממשיך ומתפתח בתורת משה. דרך שתי ההבטחות שניתנו לאברהם – ברית בין הבתרים וברית המילה – נחשוף את השורשים ששולח אברהם בארץ, שורשים אשר מהם יעלה גזע החיים של האבות בארץ. חשיפה זו היא משמעותית, שכן כבר בשתי ההבטחות הללו מתגלות פנים שונות לחיי האבות בארץ עם ה'. שונוּת זו נמשכת בשני כיוונים גם בחיי הבנים, כשתי הוויות חיים המתפשטות בתורת משה. כיוון אחד של החיים בארץ עולה מתוך חומשי שמות ודברים, והכיוון האחר עולה מתוך חומשי ויקרא ובמדבר. כל כיוון הוא מעין ענף היוצר עולם שלם של חיים ועליו סובב הסיפור המשותף של האדם, הארץ וה'. בהמשך הפרק נעמיק את הקריאה בחומשים ונצייר את ציור החיים של כל ענף.
פרק זה הוא יחידה ראשונה מן השתיים העוסקות בחיי <b>עם ישראל</b> בארץ, על פי <b>התורה שבכתב</b>. הפרק יפרוש את חוויית החיים בארץ בשני ענפיהם של חיים אלה, ויאפשר התבוננות רחבה בתנועה המתחוללת בארץ במעגל שש השנים והשנה השביעית, בה נעסוק בפרק הבא.
<b>א. ארץ האבות</b>
בפרק 'גן ה' וארץ ה'' נסקרו יחסי אדם-אדמה-א-להים מגן עדן ועד לאחר המבול: החלום ושברו. עשרים דורות של כשלונות ואכזבות חולפים, עד אשר ה' בוחר באברהם ומטפח מערכת יחסים מחודשת עמו. תם הניתוק והפירוד בין מעשי האדם לתנובת האדמה; אין זו עוד האדמה שקוללה בעטיו, אלא הארץ המובטחת לזרעו של אברהם. המסעות אותם עורך אברהם בדרכו אל הארץ ובנתיביה, ההבטחות אשר מבטיח לו ה', הבריתות אשר נכרתות בינו לבין ה', כל אלה מעידים על זיקה עמוקה לארץ. לימים, ישוב זרע אברהם ארצה כעם שלם ויעמיק את הקשר בינו ובין הארץ. בפרק זה נלווה את הבטחת ה' לתת את הארץ לאבות, ונשים לבנו להיבטים השונים [למשמעויות השונות] שבנתינה זו.
<b>בין "לְזַרְעֲךָ אֶתֵּן אֶת הָאָרֶץ הַזֹּאת" לבין "גֵּר וְתוֹשָׁב אָנֹכִי עִמָּכֶם"</b>
ארץ ישראל הובטחה לאבות מספר פעמים במהלך ספר בראשית: לאברהם, "כִּי אֶת כָּל הָאָרֶץ אֲשֶׁר אַתָּה רֹאֶה לְךָ אֶתְּנֶנָּה וּלְזַרְעֲךָ עַד עוֹלָם" (בראשית יג, טו); ליצחק, "וְנָתַתִּי לְזַרְעֲךָ אֵת כָּל הָאֲרָצֹת הָאֵל" (שם כו, ד); וליעקב, "וְאֶת הָאָרֶץ אֲשֶׁר נָתַתִּי לְאַבְרָהָם וּלְיִצְחָק לְךָ אֶתְּנֶנָּה וּלְזַרְעֲךָ אַחֲרֶיךָ" (שם לה, יב). אולם, ההבטחות הברורות בדבר ירושת הארץ עומדות פעמים רבות בניגוד מציאותי לחיי האבות בפועל.
אברהם אמנם נלחם בארבעת המלכים ורודף אותם עד דן<sup class="footnote-marker">20</sup><i class="footnote">הרב בן-נון במאמרו הנ"ל מקביל באופן מרשים את רדיפת אברהם אחרי המלכים לכיבוש עבר הירדן המזרחי על ידי עם ישראל.</i>, יצחק חופר בארות וזורע מאה שערים, ואף יעקב מתמודד עם עמי הארץ, אך שלושתם אינם <b>יושבי הארץ</b><sup class="footnote-marker">21</sup><i class="footnote">יעקב אף פוחד מתגובת יושבי הארץ בעקבות מעשה שמעון ולוי: "וַיֹּאמֶר יַעֲקֹב אֶל שִׁמְעוֹן וְאֶל לֵוִי עֲכַרְתֶּם אֹתִי לְהַבְאִישֵׁנִי <b>בְּיֹשֵׁב הָאָרֶץ בַּכְּנַעֲנִי וּבַפְּרִזִּי</b> וַאֲנִי מְתֵי מִסְפָּר וְנֶאֶסְפוּ עָלַי וְהִכּוּנִי וְנִשְׁמַדְתִּי אֲנִי וּבֵיתִי" (בראשית לד, ל)</i>. מושג ה<b>גרות</b> – "גֵּר וְתוֹשָׁב אָנֹכִי עִמָּכֶם", "וַיֵּשֶׁב יַעֲקֹב בְּאֶרֶץ מְגוּרֵי אָבִיו" ועוד, חוזר אצל האבות כולם, והוא מבטא את התחושה בה מצויים האבות.
ההבטחות לאבות מהוות בסיס והקדמה לחיי עם ישראל בארץ – "...הִגַּדְתִּי הַיּוֹם לַה’ אֱלֹהֶיךָ כִּי בָאתִי אֶל הָאָרֶץ אֲשֶׁר נִשְׁבַּע ה’ לַאֲבֹתֵינוּ לָתֶת לָנוּ" (דברים כו, ג) – אולם האבות עצמם לא זכו להתנחל ולהתיישב בה. האבות, אשר בכח זכותם יבוא העם אל הארץ, חיים את חייהם הפרטיים כגרים ותושבים בארץ כנען. הפער העצום בין העתיד המבטיח להווה העראי, בא לידי ביטוי בבריתות הנכרתות בין ה' ואברהם.
<b>שתי הבריתות של אברהם</b>
שתי הבריתות אשר כורת ה' עם אברהם – ברית בין הבתרים וברית המילה – מציגות שני פנים ביחס לארץ המובטחת.
ברית בין הבתרים<b>:</b>
וַיֹּאמֶר אֵלָיו אֲנִי ה' אֲשֶׁר הוֹצֵאתִיךָ מֵאוּר כַּשְׂדִּים <b>לָתֶת לְךָ אֶת הָאָרֶץ הַזֹּאת לְרִשְׁתָּהּ:</b>

בַּיּוֹם הַהוּא כָּרַת ה' אֶת אַבְרָם בְּרִית לֵאמֹר <b>לְזַרְעֲךָ נָתַתִּי אֶת הָאָרֶץ הַזֹּאת</b> מִנְּהַר מִצְרַיִם עַד הַנָּהָר הַגָּדֹל נְהַר פְּרָת:<br>(בראשית טו, ז,יח)
ברית המילה:
וַהֲקִמֹתִי אֶת בְּרִיתִי בֵּינִי וּבֵינֶךָ וּבֵין זַרְעֲךָ אַחֲרֶיךָ לְדֹרֹתָם לִבְרִית עוֹלָם <b>לִהְיוֹת לְךָ לֵאלֹהִים וּלְזַרְעֲךָ אַחֲרֶיךָ</b>: וְנָתַתִּי לְךָ וּלְזַרְעֲךָ אַחֲרֶיךָ <b>אֵת אֶרֶץ מְגֻרֶיךָ אֵת כָּל אֶרֶץ כְּנַעַן</b> לַאֲחֻזַּת עוֹלָם <b>וְהָיִיתִי לָהֶם לֵאלֹהִים</b>:<br>(בראשית יז, ז-ח)
<b>ברית בין הבתרים</b> נפתחת בשאלת אברהם: "בַּמָּה אֵדַע כִּי אִירָשֶׁנָּה?". כתשובה, ה' כורת ברית עם אברהם, ובין הבתרים מספר לו על העתיד הקשה הצפוי לבניו, אשר צופן בחובו גם את זכותם <b>לרשת</b> את הארץ<sup class="footnote-marker">22</sup><i class="footnote">הברית בין הבתרים מופיעה לאחר הצלת אברהם את יושבי סדום ועמורה מידי ארבעת המלכים. לאחר שאברהם השיב למלך סדום כי לא יקבל ממנו מחוט ועד שרוך נעל, ה' זיכה אותו בירושת הארץ לו ולזרעו.</i>. הברית היא במידת מה <b>חד-צדדית:</b> אברהם אינו נדרש לעשות דבר בעבור ירושת הארץ וכך גם זרעו. גבולות הארץ על פי ברית זו הינם רחבים ביותר, <b>מנהר מצרים ועד נהר פרת</b>.
לעומת זאת, <b>בברית המילה</b> ה' אינו מתמקד בברכת ריבוי הזרע<sup class="footnote-marker">23</sup><i class="footnote">בתחילת הפרק מבטיח הקב"ה לאברהם שתי הבטחות: האחת, כריתת הברית והאחרת, היות אברהם לאב המון גויים (פסוק ב). שתי ההבטחות מקבלות ביטויים שונים במהלך הפרק: היות אברהם לאב המון גויים קשורה להוספת האות 'ה' לשמו של אברהם (ה-ו), והברית מתבטאת בנתינת הארץ לו ולזרעו לאחוזת עולם (ז-יד). ברכת השפע והמון הגויים תחול על שני בניו – יצחק וישמעאל (כ), בעוד שברית המילה ונפקותה תונחל רק לזרע יצחק (יט,כא).</i>, כי אם בעצם הברית בין אברהם וזרעו לקב"ה. הברית היא <b>דו-צדדית</b> – אברהם וזרעו ימולו עצמם, וה' ייתן להם את הארץ <b>לאחוזה ויהיה להם לא-להים</b>. גבולות הארץ מצטמצמים כאן <b>לארץ כנען</b> בלבד<sup class="footnote-marker">24</sup><i class="footnote">עיון בפרשיות הבאות מגלה כי ארץ כנען היא עבר הירדן המערבי בלבד: חטא המרגלים – במדבר יג; בקשת שניים וחצי השבטים – במדבר לב-לד; ערי המקלט – במדבר לה. וכן בסיפור על נחלת שניים וחצי השבטים ומעשה המזבח – יהושע כב.</i>, אשר תהיה אחוזה לישראל, ובה יהיה ה' לא-להים.
ההבדלים בין הבריתות מעידים על שתי מהויות שונות בחיי אברהם בארץ. בתחילת ברית בין הבתרים אנו מתוודעים לחוסר הוודאות בו שרוי אברהם בנוגע לעתיד חייו בארץ: "מַה תִּתֶּן לִי וְאָנֹכִי הוֹלֵךְ עֲרִירִי... הֵן לִי לֹא נָתַתָּה זָרַע וְהִנֵּה בֶן בֵּיתִי יוֹרֵשׁ אֹתִי" (בראשית טו, ב-ג); ובהמשך – "בַּמָּה אֵדַע כִּי אִירָשֶׁנָּה" (ח). כתגובה, כורת הקב"ה עם אברהם ברית בה מובטחות לזרעו הבעלות על הארץ וירושה המתרחבת מן הנהר ועד לנהר. ערפלי הספק מתפוגגים באמצעות הבטחה מלאה, ללא תנאים. אולם, ירושת הארץ לא תתקיים בימי אברהם, אלא רק לאחר שישלם עוון האמורי.
ברית בין הבתרים החלה במילים המרגיעות "אַל תִּירָא אַבְרָם", המעידות על החשש שהיה שרוי בו. לעומתה, ברית המילה נפתחת בבקשה "הִתְהַלֵּךְ לְפָנַי וֶהְיֵה תָמִים", ביטוי לקשר העמוק וההדדי בין הקב"ה לאברהם. קשר זו יתפתח למצוות ברית המילה, המבטאת את היות ה' לא-להים לאברהם ולזרעו. הקשר עם א-להים בארץ, המבטיח את העתיד, עת יירשו הבנים את הארץ, מתקיים למעשה כבר בהווה, בחיי אברהם. הקשר ההדדי בין הקב"ה לאברהם ולזרעו מתבטא גם באופן הישיבה בארץ: "וְנָתַתִּי לְךָ וּלְזַרְעֲךָ אַחֲרֶיךָ <b>אֵת אֶרֶץ מְגֻרֶיךָ אֵת כָּל אֶרֶץ כְּנַעַן</b> לַאֲחֻזַּת עוֹלָם <b>וְהָיִיתִי לָהֶם לֵאלֹהִים"</b> (שם, יז, ח). הבטחת הארץ בברית זו אינה הבטחת ירושת הארץ ובעלות עליה, כי אם היאחזות בה – חיי גרות בארץ<sup class="footnote-marker">25</sup><i class="footnote">מושגי המגורים והאחוזה מבטאים ישיבת אדם בארץ לא לו, ישיבה שאינה קבועה: "<b>גר ותושב</b> אנכי עמכם, תנו לי <b>אחוזת</b> קבר... ".. הירושה, לעומת זאת, מבטאת שלטון מבוסס בארץ, כיבוש מוחלט וריבונות. בהמשך יורחב הפער בין המושגים.</i>. גם לבניו של אברהם הארץ ניתנת כארץ ה', לאחוזה בלבד. חיי גרות יוצרים בהכרח הכרה מתמדת בנותן הארץ, ובהיות ה' לא-להים.
<b>משמעות הברית הכפולה</b>
השוני שבין שתי הבריתות נובע מהיותן נוגעות במישורים שונים. ברית בן הבתרים אינה מתמקדת במערכת היחסים הפנימיים שבין אברהם לקב"ה, כי אם בהבטחת מקומו של אברהם בארץ. אברהם זקן וערירי, ואין לו ממשיך מזרעו אשר יירש אותו ואת הארץ שהובטחה לו. לכן מובטחת לו ירושת הארץ, יצירת מקום משלו, בו זרעו יהיה בעליו לדורי דורות.
ברית המילה היא ברית <b>כלפי פנים</b>, כלפי מערכת היחסים שבין ה' לאברהם. אברהם מתהלך לפני ה', ובזכות ברית המילה, ה' יהיה לאברהם ולזרעו לא-להים. ההתהלכות לפני ה' אינה תלויה בבעלות; אדרבא, יש בה מחוויית הביטול לפני ה', ולכן יכולה היא להתקיים כבר עכשיו, כשאברהם עודו גר ותושב בארץ. גם לדורות אחריו, הארץ אינה אלא אחוזת עולם לאברהם ולזרעו, מקום בו אוחזים ללא בעלות, כיוון שהבעלות המלאה על הארץ היא לה' בלבד.
<b>ב. הארץ בתורת משה</b>
<b>הבריתות בחומשי התורה</b>
לאחר מעמד הר-סיני, מתפתחת כל אחת מהבריתות בין ה' ואברהם לכדי יצירת עולם שלם. שתי הבריתות הנפרדות מופיעות לסירוגין על פני התורה כולה: ברית בין הבתרים מתרחבת לבריתות המצויות בחומש שמות: ברית יציאת מצרים (פרקים כא-כד) וברית נקרת הצור (פרק לד), ולברית ערבות-מואב, המרכיבה את חומש דברים. ברית המילה מתרחבת לחומשי ויקרא ובמדבר<sup class="footnote-marker">26</sup><i class="footnote">אמנם ישנם מופעים המשותפים לשתי הבריתות, ולא בכדי, אולם כוונתנו כעת להציג את החלוקה הכללית בלבד, וליוצאים מן הכלל ראוי להתייחס באכסניה אחרת.</i>.
נדגים בקצרה כיצד כל ברית משתקפת על פני חומשי התורה:
<b>שמות ודברים</b>
<b>ויקרא ובמדבר</b>
<b>הארץ – מן הנהר עד הנהר – ירושה</b>
<b>ארץ כנען – להיות לכם לא-להים – אחוזה</b>
וְשַׁתִּי אֶת גְּבֻלְךָ <b>מִיַּם סוּף וְעַד יָם פְּלִשְׁתִּים וּמִמִּדְבָּר עַד הַנָּהָר</b> כִּי אֶתֵּן בְּיֶדְכֶם אֵת יֹשְׁבֵי הָאָרֶץ וְגֵרַשְׁתָּמוֹ מִפָּנֶיךָ:<br>(שמות כג, לא)
פְּנוּ וּסְעוּ לָכֶם וּבֹאוּ הַר הָאֱמֹרִי וְאֶל כָּל שְׁכֵנָיו בָּעֲרָבָה בָהָר וּבַשְּׁפֵלָה וּבַנֶּגֶב וּבְחוֹף הַיָּם <b>אֶרֶץ הַכְּנַעֲנִי</b> וְהַלְּבָנוֹן <b>עַד הַנָּהָר הַגָּדֹל נְהַר פְּרָת</b>: רְאֵה נָתַתִּי לִפְנֵיכֶם אֶת הָאָרֶץ בֹּאוּ <b>וּרְשׁוּ</b> אֶת הָאָרֶץ <b>אֲשֶׁר נִשְׁבַּע ה' לַאֲבֹתֵיכֶם לְאַבְרָהָם לְיִצְחָק וּלְיַעֲקֹב לָתֵת לָהֶם וּלְזַרְעָם אַחֲרֵיהֶם</b>:<br>(דברים א, ז-ח)
כִּי אִם שָׁמֹר תִּשְׁמְרוּן אֶת כָּל הַמִּצְוָה הַזֹּאת... <b>וְהוֹרִישׁ</b> ה' אֶת כָּל הַגּוֹיִם הָאֵלֶּה מִלִּפְנֵיכֶם <b>וִירִשְׁתֶּם</b> גּוֹיִם גְּדֹלִים וַעֲצֻמִים מִכֶּם: <b>כָּל הַמָּקוֹם אֲשֶׁר תִּדְרֹךְ כַּף רַגְלְכֶם בּוֹ לָכֶם יִהְיֶה מִן הַמִּדְבָּר וְהַלְּבָנוֹן מִן הַנָּהָר נְהַר פְּרָת וְעַד הַיָּם הָאַחֲרוֹן יִהְיֶה גְּבֻלְכֶם: ...</b> כִּי אַתֶּם עֹבְרִים אֶת הַיַּרְדֵּן <b>לָבֹא לָרֶשֶׁת אֶת הָאָרֶץ אֲשֶׁר ה' אֱלֹהֵיכֶם נֹתֵן לָכֶם וִירִשְׁתֶּם אֹתָהּ וִישַׁבְתֶּם בָּהּ:</b><br>(דברים יא, כב-לא)
כִּי תָבֹאוּ אֶל <b>אֶרֶץ כְּנַעַן</b> אֲשֶׁר אֲנִי נֹתֵן לָכֶם <b>לַאֲחֻזָּה</b> וְנָתַתִּי נֶגַע צָרַעַת <b>בְּבֵית אֶרֶץ אֲחֻזַּתְכֶם</b>:<br>(ויקרא יד, לד)
וְהָאָרֶץ לֹא תִמָּכֵר לִצְמִתֻת <b>כִּי לִי הָאָרֶץ כִּי גֵרִים וְתוֹשָׁבִים אַתֶּם עִמָּדִי:</b><br>(שם כה, כג)
<b>אֲנִי ה' אֱלֹהֵיכֶם אֲשֶׁר הוֹצֵאתִי אֶתְכֶם מֵאֶרֶץ מִצְרָיִם לָתֵת לָכֶם אֶת אֶרֶץ כְּנַעַן לִהְיוֹת לָכֶם לֵאלֹהִים:</b><br>(שם שם, לח)
צַו אֶת בְּנֵי יִשְׂרָאֵל וְאָמַרְתָּ אֲלֵהֶם כִּי אַתֶּם בָּאִים <b>אֶל הָאָרֶץ כְּנָעַן זֹאת הָאָרֶץ אֲשֶׁר תִּפֹּל לָכֶם בְּנַחֲלָה אֶרֶץ כְּנַעַן לִגְבֻלֹתֶיהָ</b>:<br>(במדבר לד, ב)
טבלה זו מדגישה את הקשר ההדוק בין שתי הגישות המתגלות בבריתות אברהם להבטחות השונות של ה' לעם בספרים השונים, על פי המאפיינים שהובאו לעיל. מעבר לכך, ניתן לראות כי הביטויים הרווחים בברית בין הבתרים, הם גם אלה אשר מלווים את ברית הר סיני בשמות וברית ערבות מואב בדברים. כמו כן, הביטויים הרווחים בברית המילה, ישובו ויופיעו לכל אורכם של חומשי ויקרא ובמדבר.
בכדי להמחיש זאת, נציין מספר נתונים מספריים:
השורש <b>י.ר.ש,</b> המופיע בברית בן הבתרים ביחס לירושת עם ישראל את ארצו, מופיע כ-80 פעמים בחומש דברים, לעומת שתי הופעות בלבד בחומש ויקרא ו-6 הופעות בחומש במדבר<sup class="footnote-marker">27</sup><i class="footnote">גם בבריתות שבחומש שמות המושג מופיע, אמנם פעמיים בלבד, אולם אלה הן ההתייחסויות היחידות לאופן החיים בארץ בחומש זה. מאידך גיסא, בחומש במדבר אמנם קיימות הופעות נוספות של השורש י.ר.ש, אולם בהן מדובר בירושת עבר הירדן המזרחי, אשר אינו חלק מארץ כנען, או בירושה פרטית שאינה נוגעת לירושת העם את הארץ.</i>.
הביטוי <b>'ארץ כנען'</b> שהוזכר בברית המילה מופיע 8 פעמים בויקרא ובבמדבר, לעומת פעמיים בלבד בבריתות שבשמות ובדברים. במקום 'ארץ כנען', המושג הרווח בחומשים אלה הוא <b>'הארץ'</b>, אשר גבולותיה הם מן הנהר עד הנהר.
המושג <b>'אחוזה',</b> המופיע בברית המילה, מופיע 32 פעמים בויקרא ובבמדבר, לעומת פעם אחת בלבד בחומש דברים, ואינו מופיע כלל בשמות. כך גם הביטוי <b>'להיות לכם לא-להים',</b> המופיע בברית המילה, מופיע בויקרא ובמדבר בלבד (3 הופעות).
<b>"כָּל הַמָּקוֹם אֲשֶׁר תִּדְרֹךְ כַּף רַגְלְכֶם בּוֹ לָכֶם יִהְיֶה" – הארץ בשמות ובדברים</b>
ה' מבטיח לאברהם את נתינת הארץ לזרעו לירושה. ההבטחה כוללת ארץ עצומה, מן הנהר עד הנהר, אשר אותה יכבוש ויירש עָם ה' השומע לקולו. הבטחה זו נזכרת פעמים רבות בשאר חומשי התורה, והופעותיה מתרכזות בעיקר בתיאורי הבריתות בחומשי שמות ודברים.
שלושת הפרמטרים אותם הדגשנו יוצרים מעמד ברור לארץ:
<b>א. מעמד העם על ארצו – ירושה.</b> הארץ ניתנת לעם, והעם יורש אותה במלחמות עם יושבי הארץ ומתנחל בה. לאחר מלחמתו ביושביה, הארץ שייכת לעם והופכת לרכושו. הארץ מעניקה לאדם בסיס להתיישבות ולהתפתחות, צמיחה וגדילה.
<b>ב. גבולות הארץ – מן הנהר עד הנהר.</b> גבולות הארץ אינם מצטמצמים דווקא לארץ כנען. אין כביכול ייחוד לארץ כנען בפני עצמה. הארץ רחבה ביותר, ועוד ניתן להרחיבה לכל מקום בו תדרוך כף רגל העם. הגבול תלוי בהיקף ההתפשטות של ירושת העם.
<b>ג. יחסי ה' וישראל – החיים בארץ.</b> על ידי קיום המצוות ושמירת הברית, יזכה העם להתרחבות בארץ, לשפע יבולים ולברכה מאת ה'.
<b>"אֲשֶׁר אֲנִי שֹׁכֵן בְּתוֹכָהּ" – הארץ בויקרא ובבמדבר</b>
תחושתו הבסיסית של אברהם בארץ, בדומה לתחושת האבות כולם, היא של גרות ועראיות: בבקשו את מערת המכפלה מאת בני חת, הוא פותח באמירה "<b>גר ותושב</b> אנכי עמכם"; יעקב יושב ב"ארץ <b>מגורי</b> אביו"; וכו'. האבות מחוברים וקשורים לה' ולהבטחתו להיות להם לא-להים. תודעה זו ממשיכה ומתעצבת גם בחומשי ויקרא ובמדבר.
נבחן את שלושת הפרמטרים עליהם עמדנו גם בשמות ובדברים:
<b>א. גבולות הארץ – ארץ כנען.</b> אל מול ארץ הירושה, מן הנהר עד הנהר, ארץ כנען היא ארץ קטנה: יש לה גבולות קבועים, אותם לא ניתן לשנות או להרחיב. בשונה מארץ הירושה, ארץ האחוזה מתחלקת לנחלות שבטיות ומשפחתיות. נחלות אלה עוברות בירושה מדור לדור, ללא יכולת שינוי.
<b>ב. מעמד העם בארצו – גרות וארעיות.</b> ארץ כנען ניתנת לישראל לאחוזה. ההיאחזות בארץ שונה מירושתה. בעוד ש'ירושה' משמעותה מתנה גמורה, 'אחוזה' מותירה את הארץ בזיקה מתמדת אל נותן האחוזה. העם אינו אדוני הארץ, אלא גר ותושב – "כִּי לִי הָאָרֶץ, כִּי גֵרִים וְתוֹשָבִים אַתֶּם עִמָּדִי" (ויקרא כה, כג).
<b>ג. יחסי ה' וישראל</b>. "וְהִתְהַלַּכְתִּי בְּתוֹכְכֶם וְהָיִיתִי לָכֶם לֵאלֹהִים וְאַתֶּם תִּהְיוּ לִי לְעָם" (שם כו, יב). הישיבה בארץ ה' ותחושת הגרות בה, נועדו לבנות באדם הכרה מתמדת בנוכחות ה' בארץ. בארץ זו שורה שכינה, ועל עם ישראל לפתוח עצמו לנוכחות זו. ברית המילה, כמצווה נקודתית שניתנה לאברהם, חוזר ומופיע כעיקרון מנחה על פני חומשים אלה – התקדשות ושמירה מפני טומאה, בכדי לאפשר את התהלכות ה' בתוך העם ובתוך הארץ.
אם כן, ההבדל בין הבריתות בבראשית ממשיך על פני שאר חומשי התורה. אין זה הבדל מקומי ומקרי שהתגלה רק אצל אברהם, אלא שוני עמוק ושיטתי, המתווה שתי דרכים לחיי העם בארץ. מתוך הכרה זו נצא לבקש אחר הביטוי הרחב של שני פנים אלו בחומשים השונים, במכלול היחסים שבין ה' לעמו. הרחבה שכזו תאפשר הבנה נכוחה של ההיבטים השונים של החיים בארץ.
<b>ג. "לְמַעַן תִּחְיוּ וּבָאתֶם וִירִשְׁתֶּם אֶת הָאָרֶץ" – שמות ודברים</b>
<b>מבוא</b>
בחלק הקודם עמדנו על שלושה אפיונים מרכזיים ביחסי ארץ-אדם-ה', כפי שהם מופיעים בשמות – בברית הר סיני ובנקרת הצור, ובדברים – בברית ערבות מואב:
<b>א. מעמד העם על ארצו – ירושה</b>
<b>ב. גבולות הארץ – מן הנהר עד הנהר</b>
<b>ג. יחסי ה' וישראל – חיי ברכה ושפע בארץ</b>
שורשם של אפיונים אלה מצויים כאמור, בברית בין הבתרים. בחלק זה נתבונן באפיונים אלה כפי שבאים לידי ביטוי בחומשי שמות ודברים, ונראה כיצד מתוכם נבנית מערכת היחסים השלמה שבין ה', העם והארץ<sup class="footnote-marker">28</sup><i class="footnote">כאן המקום להעיר שעל אף הדמיון בין הבריתות, ברית ערבות מואב מהווה פיתוח משוכלל ורחב של ברית הר סיני. בדברינו נתייחס לשתיהן יחד, ובמקום הצורך נעיר על ההבדלים הקיימים.</i>.
<b>"רְאֵה נָתַתִּי לִפְנֵיכֶם אֶת הָאָרֶץ בֹּאוּ וּרְשׁוּ אֶת הָאָרֶץ" – ארץ ירושה</b>
כפי שראינו, ביסודה של ברית בין הבתרים עומד עתידו של אברהם הלוט בערפל הקיומי. . הבטחת ה' לאברהם בתחילת הפרק, "אַל תִּירָא אַבְרָם אָנֹכִי מָגֵן לָךְ שְׂכָרְךָ הַרְבֵּה מְאֹד" (בראשית טו, א), מעידה על התודעה הקשה בה נמצא אברהם.
בברית עצמה מובטח לאברהם כי זרעו יירש את הארץ. זוהי מתנה גמורה שניתנה לאברהם, המאפשרת לזרעו בטחון ויציבות אל מול עמי הסביבה, ומרחב בו יוכלו הדורות הבאים להמשיך ולהתקיים.
המתנה הניתנת ללא תנאי לאברהם, הופכת בדור הבנים למותנית בקיום מצוות: "<b>כִּי אִם שָׁמֹר תִּשְׁמְרוּן אֶת כָּל הַמִּצְוָה הַזֹּאת אֲשֶׁר אָנֹכִי מְצַוֶּה אֶתְכֶם לַעֲשֹׂתָהּ</b>... וְהוֹרִישׁ ה’ אֶת כָּל הַגּוֹיִם הָאֵלֶּה מִלִּפְנֵיכֶם וִירִשְׁתֶּם גּוֹיִם גְּדֹלִים וַעֲצֻמִים מִכֶּם" (דברים יא, כב-כג). הירושה אמנם תלויה בקיום המצוות<sup class="footnote-marker">29</sup><i class="footnote">ראה בפרק הקודם, 'החיים בארץ ישראל: מצווה וטבע'.</i>, אך מטרתה דומה – קיום והמשכיות בארץ: "וְעַתָּה יִשְׂרָאֵל שְׁמַע אֶל הַחֻקִּים וְאֶל הַמִּשְׁפָּטִים אֲשֶׁר אָנֹכִי מְלַמֵּד אֶתְכֶם לַעֲשׂוֹת <b>לְמַעַן תִּחְיוּ וּבָאתֶם וִירִשְׁתֶּם אֶת הָאָרֶץ אֲשֶׁר ה’ אֱלֹהֵי אֲבֹתֵיכֶם נֹתֵן לָכֶם</b>" (דברים ד, א).
<b>הבעלות על הארץ כבבואה לחיים המתקיימים בה</b>
אם כן, משמעות ירושת הארץ היא הבטחת קיום עם ישראל בארצו<sup class="footnote-marker">30</sup><i class="footnote">המושג <b>'נחלה',</b> המבטא קיום על הארץ, מופיע כמה וכמה פעמים בחומש דברים ביחס לירושת <b>כלל העם</b>:<br>"לִהְיוֹת לוֹ <b>לְעַם נַחֲלָה</b> כַּיּוֹם הַזֶּה... וּלְבִלְתִּי בֹא אֶל הָאָרֶץ הַטּוֹבָה אֲשֶׁר ה’ אֱלֹהֶיךָ נֹתֵן לְךָ <b>נַחֲלָה</b>" (שם ד, כ-כא); "לְהוֹרִישׁ גּוֹיִם גְּדֹלִים וַעֲצֻמִים מִמְּךָ מִפָּנֶיךָ לַהֲבִיאֲךָ לָתֶת לְךָ אֶת אַרְצָם <b>נַחֲלָה</b> כַּיּוֹם הַזֶּה" (שם ד, לח); "רַק מֵעָרֵי הָעַמִּים הָאֵלֶּה אֲשֶׁר ה’ אֱלֹהֶיךָ נֹתֵן לְךָ <b>נַחֲלָה</b> לֹא תְחַיֶּה כָּל נְשָׁמָה" (שם כ, טז); "וְלֹא תַחֲטִיא אֶת הָאָרֶץ אֲשֶׁר ה’ אֱלֹהֶיךָ נֹתֵן לְךָ <b>נַחֲלָה</b>" (שם כד, ד ועוד).<br>לעומת זאת, המונח 'נחלה' בויקרא ובבמדבר מתייחס רק אל <b>הפרט</b>, בעוד שבתיאור היחס בין הארץ ובין כלל העם משמש המושג הרווח <b>'ארץ אחוזה'</b>. בכך דומה השימוש במונח <b>'נחלה'</b> לשימוש במונח <b>'ירושה'</b>: בעוד שבויקרא ובבמדבר מתייחסים מונחים אלה בעיקר אל <b>היחיד</b>, הרי בדברים הם מכוונים אל <b>העם כולו</b>. ניתן לראות בכך דוגמא נוספת להבדל בין שמות ודברים ובין ויקרא ובמדבר: בין חיבור העם לארץ לשם התנחלות וקבלת חבל ארץ בו יקיים העם כולו את חייו, ובין ארץ שהיא ארץ אחוזה לכלל ולפרט, אלא שהפרט גם זוכה לנחול את אחוזתו ולהורישה לבניו.</i>. ירושת הארץ מאפשרת לאדם הפרטי לקבל נחלה משלו, בה הוא יכול להתמקם ולהתבסס. אופן חיים זה על האדמה, יוצר בהכרח גם את תודעת החיים על פני האדמה. תחושת הבעלות של אדם החי כבעלים על אדמתו, יוצרת גם את תודעתו ביחס למרחב כולו, כאדון וכשליט על הסביבה כולה. בנקודה זו אף עולים חששות רבים מפני ניצול שלילי של מקום זה. האדם עלול ליפול לגאווה עצמית היוצרת שתלטנות ועריצות כלפי הסובבים אותו, ומרחיקה מקשר עם הקב"ה אשר נתן מקום לבעלות זו. זו הסיבה שבמקביל לתפיסת <b>הארץ</b> כארץ בעלות, מוצאים אנו בבריתות הר סיני וערבות מואב את שפת הבעלות המשמשת לתיאור אופי התנהלות <b>החיים בכללם</b>.
כדוגמא לכך נביא את ברית הר סיני. ברית זו עוסקת בכל מצוותיה במקומו של האדם כבעלים, ומציירת את הבעלות הנכונה והמתוקנת. הברית פותחת בדיני עבד עברי, המגבילים ומצמצמים ביותר את העבדות האנושית עד לשש שנים בלבד. מכאן עוברת הפרשה לעסוק בדינים שבין אדם לחברו המהווים את מרכז הכובד של פרשת משפטים. דינים אלה עוסקים בסוגיות הקניין ויכולות הפעילות של הבעלים הניזוק בעולם. על האדם כאדון לתת דין וחשבון על מעשיו ולפצות את הנפגע. הפרשייה ממשיכה ומזהירה את האדם-הבעלים מפני ניצול לרעה של מעמדו, תוך ניצול ורמיסת החלשים וחסרי היכולת שבחברה. הפרשה מסתיימת במספר מצוות הפותחות את האדם להכרה בקב"ה כאדון האמיתי, וממילא לידיעת מקומו החלקי של הבעלים.
רובה של הפרשה עוסק, אפוא, בתיקונה ובאיזונה של חוויית הבעלות והאדנות של האדם. האדם זכאי לרְכוש ולאדנות, ובאחריותו לשמור על רכוש ובעלות הזולת. על עוצמתו של מקום הבעלות בברית זו, תעיד תדירות הופעתם בפרשה: מושג <b>האדנות</b> מופיע 8 פעמים בפרשה, מושג <b>הבעלות</b> 13 פעמים ומושג <b>העבדות</b> 9 פעמים. השוואה לשאר התורה מגלה כי מספר ההופעות גדול בהרבה מן הממוצע (לדוגמא, בחומש ויקרא כולו מופיעה הבעלות פעם אחת, והאדנות אינה מופיעה כלל).
יחס זה קיים אף בברית ערבות מואב, בין מרחב הארץ כארץ נחלה וירושה לבין מערכת היחסיים האנושית–א-להית המתקיימת בה. אותם דגשים של מצוות הקיימים בברית הר סיני, מופיעים גם בברית ערבות מואב:
<b>ברית יציאת מצרים</b> (שמות כא,א– כג,יט): עבד עברי, יחס לגר, יחס לעני, בכורות, משפט וצדק, יחס לעני ולגר, שמיטת קרקעות, שבת, שלושת הרגלים, לא תבשל גדי בחלב אמו (עבד עברי מופיע בפרק הקודם).
<b>ברית ערבות מואב</b> (דברים יד,כא – טז,כ): לא תבשל גדי בחלב אמו, מעשר שני, מעשר עני, שמיטת כספים, נתינה לעני, עבד עברי, הקדשת בכור לה', שלושה רגלים, משפט צדק.
הנושאים מקבילים כמעט לגמרי, אך סדר הופעתם שונה. ההשוואה מלמדת על עצם הקשר ההדוק בין הבריתות, העוסקות שתיהן ביחסי האדם כבעלים עם סביבתו, בהתאמה לארץ כמרחב בעלות.
<b>"כִּי בְּצֶלֶם אֱלֹהִים עָשָׂה אֶת הָאָדָם" – יסוד הבעלות בחיי האדם</b>
בשתי הבריתות האדם הוא במרכז, בהיותו הבעלים על אדמתו ונכסיו. בעלות זו היא בעלות מתפשטת ומתרחבת, הן בתחום הילודה – "...עַד אֲשֶׁר <b>תִּפְרֶה</b> וְנָחַלְתָּ אֶת הָאָרֶץ" (שמות כג, ל), הן בעושר ובנכסים – "וּבְקָרְךָ וְצֹאנְךָ <b>יִרְבְּיֻן</b> וְכֶסֶף וְזָהָב <b>יִרְבֶּה</b> לָּךְ <b>וְכֹל אֲשֶׁר לְךָ יִרְבֶּה</b>" (דברים ח, יג), והן בירושת הארץ – "<b>כָּל הַמָּקוֹם אֲשֶׁר תִּדְרֹךְ כַּף רַגְלְכֶם בּוֹ לָכֶם יִהְיֶה</b> מִן הַמִּדְבָּר וְהַלְּבָנוֹן מִן הַנָּהָר נְהַר פְּרָת וְעַד הַיָּם הָאַחֲרוֹן יִהְיֶה גְּבֻלְכֶם" (דברים יא, כד). ראיית האדם כבעל נחלה ומקום משלו, אותם הוא מגדיל ומרחיב, נעוצה עוד בראשית הבריאה. האדם בפרק א בבראשית נברא בצלם א-להים, ומהווה נציגו על פני האדמה. שפה דומה של התרחבות והתפשטות מצויה אף שם: "וַיְבָרֶךְ אֹתָם אֱלֹהִים וַיֹּאמֶר לָהֶם אֱלֹהִים <b>פְּרוּ וּרְבוּ וּמִלְאוּ אֶת הָאָרֶץ וְכִבְשֻׁהָ</b> וּרְדוּ בִּדְגַת הַיָּם וּבְעוֹף הַשָּׁמַיִם וּבְכָל חַיָּה הָרֹמֶשֶׂת עַל הָאָרֶץ" (בראשית א, כח).
מבחירתו של אברהם, מקבל עם ישראל את תפקיד האנושות כולה, והוא זה שמהווה נציגות א-להית שלטת בתוך העולם. המצוות עוזרות ומכוונות את האדם לבעלות מתוקנת, אשר יודעת את מקומה ומקושרת למקורה. בכך האדם הנברא בצלם א-להים חוזר ומידמה לא-להיו. כפי שמתאר המדרש את אמירתו של יעקב לה': "ר' שמעון בן לקיש פתח: "ויצב שם מזבח ויקרא לו אל אלהי ישראל" אמר לו: אתה אלוה בעליונים ואני אלוה בתחתונים" (בראשית רבה, פרשה פ).
<b>"אם כבנים, אם כעבדים" – יחסי ה' וישראל בשמות ובדברים</b>
על אף הדמיון הרב בין הבריתות, קיים הבדל יסודי בין שמות ובין דברים. הברית שבחומש שמות ניתנה לעם שזה עתה יצא מעבדות לחירות, עם שהכיר עד כה רק בעלות קשה ואכזרית. החשש שמלווה את הבעלות בשמות, היא שאותה בעלות מצרית – מוחלטת, לא מתחשבת ודורסנית – תהיה גם נחלת חלקו של הבעלים הישראלי. על כן, בשלב זה הבעלות הניתנת היא בעלות מסויגת ביותר. האדם אמנם מקבל מקום, יש לו נחלה ועבדים, אולם מצוות ברית זו מכוונות אותו להיות בעלים עדין יותר, מתחשב ומאפשר, ולא רק אדון דורס ושתלטן.
בחומש דברים היחס לבעלות שונה לחלוטין. משה פונה אל דור הבנים, דור שנולד אל תוך חירות ואף זכה להתגלות מתמדת ודואגת של הקב"ה במשך ארבעים שנות ההליכה במדבר. יחסי ה' וישראל בחומש זה הינם יחסים של אהבה וקרבה, והבעלות שניתנת לדור זה היא בעלות שמחה, מלאה ברכה ושפע<sup class="footnote-marker">31</sup><i class="footnote">האהבה, הברכה והשמחה מופיעים לרוב על פני חומש דברים, בתדירות רבה בהשוואה לשאר החומשים. השורש <b>א.ה.ב</b> מוזכר פעמיים בשמות, פעמיים בויקרא, אינו מופיע כלל בבמדבר, ומופיע 23 פעמים בדברים. המושג <b>'ברכה'</b> מוזכר כ-52 פעמים בדברים לעומת 7 פעמים בשמות, 3 בויקרא וכ-20 בבמדבר. השורש <b>ש.מ.ח</b> מופיע פעם אחת בשמות, פעם אחת בויקרא, פעם אחת בבמדבר ו-12 פעמים בדברים.</i>.
ההתמודדות העיקרית של חומש דברים אינה מול בעל בית אכזר, העלול לנצל את כוחו לרמיסת הנתונים תחתיו כפי שראינו בשמות, כי אם התמודדות מול השקיעה בחומריות כתוצאה מהשפע ומהעושר המצויים לרוב. המצוות שבחומש דברים מכוונות בעיקר להזכיר לאדם כי הוא אינו מקור השפע וכי כל אשר לו הוא מאת הקב"ה, וכנציגו עליו לפתוח את ידו לנזקקים שמסביבו אשר גורלם לא שפר עליהם, והשפע הרב לא הגיע עדיהם.
דוגמא להבדל בין החומשים ניתן לראות ביחס לחלש. בעוד שבשמות הדגש המרכזי הוא הימנעות מפגיעה בחלש – "וְגֵר <b>לֹא תוֹנֶה וְלֹא תִלְחָצֶנּוּ</b>... כָּל אַלְמָנָה וְיָתוֹם <b>לֹא תְעַנּוּן</b>... אִם כֶּסֶף תַּלְוֶה אֶת עַמִּי אֶת הֶעָנִי עִמָּךְ <b>לֹא תִהְיֶה לוֹ כְּנֹשֶׁה</b>..." (שמות כב, כ-כד), בדברים הדרישה היא לפתיחת הלב והיד כלפי אותה שכבה חלשה – "כִּי יִהְיֶה בְךָ אֶבְיוֹן מֵאַחַד אַחֶיךָ בְּאַחַד שְׁעָרֶיךָ בְּאַרְצְךָ אֲשֶׁר ה’ אֱלֹהֶיךָ נֹתֵן לָךְ <b>לֹא תְאַמֵּץ אֶת לְבָבְךָ וְלֹא תִקְפֹּץ אֶת יָדְךָ</b> מֵאָחִיךָ הָאֶבְיוֹן: כִּי <b>פָתֹחַ תִּפְתַּח אֶת יָדְךָ לוֹ וְהַעֲבֵט תַּעֲבִיטֶנּוּ דֵּי מַחְסֹרוֹ</b> אֲשֶׁר יֶחְסַר לוֹ" (דברים טו, ז-ח). בשמות עיקר ההתמודדות היא כאמור עם אדם בעל רכוש המתאכזר אל החלשים ואל חסרי האמצעים. על כן קיימת דרישה מינימאלית שלא לענות ולא לנצל את העוצמה והמעמד אליו הגיע האדם. בדברים לעומת זאת, האדם זוכה לשפע רב שניתן לו כתוצאה מברכת ה'. לכן הכתוב אינו מסתפק בדרישה סבילה אלא דורש מעשה אשר מחייב את פתיחת האדם אל הסובב<sup class="footnote-marker">32</sup><i class="footnote">ביטוי נוסף להבדל זה שבין הספרים ניתן לראות ביחס אל העבד. בעוד שבשמות קיימת חובת השחרור בתום שש השנים ותו לא – "אִם בְּגַפּוֹ יָבֹא בְּגַפּוֹ יֵצֵא" (שמות כא, ג), בדברים נוספת גם מצוות הענקה – "וְכִי תְשַׁלְּחֶנּוּ חָפְשִׁי מֵעִמָּךְ לֹא תְשַׁלְּחֶנּוּ רֵיקָם: <b>הַעֲנֵיק תַּעֲנִיק לוֹ</b> מִצֹּאנְךָ וּמִגָּרְנְךָ וּמִיִּקְבֶךָ אֲשֶׁר בֵּרַכְךָ ה' אֱלֹהֶיךָ תִּתֶּן לוֹ" (דברים טו, יג-יד).</i>.
הביטויים המרכזיים המשמשים בבריתות שבשמות הם <b>עבד ואדון</b>, וכך אף מתוארים יחסי ה' וישראל: "שָׁלֹשׁ פְּעָמִים בַּשָּׁנָה יֵרָאֶה כָּל זְכוּרְךָ אֶל פְּנֵי <b>הָאָדֹן ה'</b>" (שמות כג, יז; לד, כג). לעומת זאת, הדימוי המרכזי המופיע בדברים ליחסי ה' וישראל הוא דימוי של <b>אב ובנו</b> – "<b>בָּנִים</b> אַתֶּם לַה' אֱלֹהֵיכֶם" (דברים יד, א). משמעות הבדל זה אינה מעידה רק על טיב היחסים בין ה' וישראל, כי אם מצביעה על תודעת קיום המצוות של עם ישראל. בשמות עם ישראל הוא עם עבדים, וכעבד לקב"ה נדרש האדם לקיים את מצוותיו. לעומת זאת, בני החורין של חומש דברים <b>בוחרים</b> לקיים את המצוות, מתוך הבחירה בחיים – "...הַחַיִים וְהַמָוֶת נַתָתִּי לְפָנֶיךָ, הַבְּרָכָה וְהַקְּלָלָה, <b>וּבָחַרְתָּ בַּחַיִים</b>" (דברים ל, יט).
<b>סיכום</b>
על אף ההבדלים בין הבריתות, המסגרת של הארץ נותרת זהה בשתיהן. הן בברית יציאת מצרים, והן בברית ערבות מואב, הארץ הניתנת לבני ישראל הינה ארץ מורשה המשתרעת מן הנהר ועד הנהר. זוהי ארץ אותה יורישו בני ישראל מאת עמי הסביבה, ובה יחיו חיי בעלות מלאים על אדמתם. התורה מכוונת בכל אחד מהחומשים לבעלות מתוקנת וראויה, כיאה לאדם שנברא בצלם.
כל אחת מהבריתות הנ"ל פתחה דרכים משלה להתמודדות עם שאלת הבעלות של האדם. בברית יציאת מצרים נבנתה מערכת היחסים שבין האדם לקב"ה כיחסי עבד-אדון. אמנם לאדם ניתנת בעלות, אך עליו לזכור כי אין זו בעלות מוחלטת אלא נגזרת ממקור הזכות – אדון כל הארץ, ומתוך כך לא לענות את החלש ממנו. בברית ערבות מואב התעלתה מערכת יחסים זו ליחסי אב ובן, אשר בה שלטת שפת האהבה והשמחה. מול חיי שפע אלה, על האדם החופשי והמשוחרר להישמר מפני הגאווה והנהנתנות, להכיר במקור השפע ולהעניק מטוב אדמתו לחלש ממנו. בפרק הבא, 'יחסי השש והשבע', נראה כיצד אופיין של הבריתות האלה מתבטא במעגל שש השנים והשנה השביעית.
<b>ד. "וְהִתְהַלַּכְתִּי בְּתוֹכְכֶם" – ויקרא ובמדבר</b>
<b>מבוא</b>
בחלק ב עמדנו על שלושה אפיונים מרכזיים ביחסי ארץ-אדם-אל, כפי שהם מופיעים בחומשי ויקרא ובמדבר:
<b>א. מעמד העם על ארצו – גרים ותושבים</b>
<b>ב. גבולות הארץ – ארץ כנען</b>
<b>ג. יחסי ה' וישראל – "להיות לכם לא-להים"</b>
כפי שראינו, אפיונים אלה מצויים בברית המילה. הם מצויים לרוב בחומשי ויקרא ובמדבר, אולם ההופעה העיקרית שלהם היא בסוף חומש ויקרא, בפרשיות השביעית והיובל (פרקים כה-כז). נתבונן בהם שם ונעמוד על משמעותם, ובכך נקנה את היסודות לפרק הבא, שיעסוק בניתוח יחסי השש והשבע של האדם החי על האדמה.
<b>"כִּי לִי הָאָרֶץ כִּי גֵרִים וְתוֹשָׁבִים אַתֶּם עִמָּדִי": מעמד העם בארצו</b>
עראיות עם ישראל בארצו מודגשת פעמים רבות בחומש ויקרא:
...וְלֹא תַעֲשׂוּ מִכֹּל הַתּוֹעֵבֹת הָאֵלֶּה הָאֶזְרָח וְהַגֵּר הַגָּר בְּתוֹכְכֶם: כִּי אֶת כָּל הַתּוֹעֵבֹת הָאֵל עָשׂוּ אַנְשֵׁי הָאָרֶץ אֲשֶׁר לִפְנֵיכֶם וַתִּטְמָא הָאָרֶץ: <b>וְלֹא תָקִיא הָאָרֶץ אֶתְכֶם בְּטַמַּאֲכֶם אֹתָהּ כַּאֲשֶׁר קָאָה אֶת הַגּוֹי אֲשֶׁר לִפְנֵיכֶם</b>:<br>(ויקרא יח, כו-כח<sup class="footnote-marker">33</sup><i class="footnote">וכן שם כ, כב-כג</i>)
זכותו של עם ישראל על ארץ ישראל אינה מוחלטת, ובכך אינה שונה מזכותם של שאר העמים לישיבה בארץ. כשם שהארץ הקיאה את עמי כנען, כך תקיא את עם ישראל, אם יטמא אותה. זו אינה ארצו של עם ישראל, כי אם ארץ ה', בה ניתנת לאדם ניתנת רק אחוזה. בדומה לאמירת אברהם "<b>גֵּר וְתוֹשָׁב</b> אָנֹכִי עִמָּכֶם תְּנוּ לִי <b>אֲחֻזַּת</b> קֶבֶר עִמָּכֶם" (בראשית כג, ד), כך על עם ישראל לחוש בארצו: "כִּי לִי הָאָרֶץ כִּי <b>גֵרִים וְתוֹשָׁבִים</b> אַתֶּם עִמָּדִי, וּבְכֹל אֶרֶץ <b>אֲחֻזַּתְכֶם</b> גְּאֻלָּה תִּתְּנוּ לָאָרֶץ" (ויקרא כה, כג-כד). אולם, בשונה מהאבות, להם תחושת הגרות הייתה אל מול יושבי הארץ – "אנכי <b>עמכם</b>", תחושת הגרות בארץ של ויקרא היא אל מול ה': "<b>אתם עמדי</b>".
עם ישראל עומד אל מול ה', ותודעת העראיות מלווה את חייו על אדמתו. תודעה זו היא היפוכה של תחושת הבעלות והאדנות, אותה ראינו לעיל: בחומשי שמות ודברים, הארץ היא ארץ מורשה, בה האדם חי כבעלים על אדמתו. בארץ של ויקרא, האדם מקבל רק אחוזה, ללא יכולת ירושה אמיתית.
ביטוי מובהק לתודעה זו מצוי בהעברת אדמת הארץ מאדם לאדם בדרך של מכירה:
וְכִי תִמְכְּרוּ מִמְכָּר לַעֲמִיתֶךָ אוֹ קָנֹה מִיַּד עֲמִיתֶךָ אַל תּוֹנוּ אִישׁ אֶת אָחִיו: בְּמִסְפַּר שָׁנִים אַחַר הַיּוֹבֵל תִּקְנֶה מֵאֵת עֲמִיתֶךָ בְּמִסְפַּר <b>שְׁנֵי תְבוּאֹת</b> יִמְכָּר לָךְ: לְפִי רֹב הַשָּׁנִים תַּרְבֶּה מִקְנָתוֹ וּלְפִי מְעֹט הַשָּׁנִים תַּמְעִיט מִקְנָתוֹ כִּי מִסְפַּר <b>תְּבוּאֹת</b> הוּא מֹכֵר לָךְ...<br>(ויקרא כה, יד-טז)
האדם המוכר את שדהו, אינו מוכר את השדה עצמו, אלא רק את שווי התבואה אותה מצמיח השדה עד לשנת היובל. בהמשך הפרשיה מבואר הטעם: "וְהָאָרֶץ לֹא תִמָּכֵר לִצְמִתֻת כִּי לִי הָאָרֶץ כִּי גֵרִים וְתוֹשָׁבִים אַתֶּם עִמָּדִי" (שם שם, כג). האדם לעולם אינו מוכר את ארץ אחוזתו, שכן זו אינה ארצו הפרטית. האדם יכול למכור רק את תבואת הארץ, שכן רק היא שייכת לו.
בדרך זו, מובא בהמשך הפרק דינו של האדם שנאלץ למכור את עצמו<sup class="footnote-marker">34</sup><i class="footnote">מבנה הפרק מתאר התרוששות הדרגתית של האדם: תחילה נאלץ האדם למכור את שדה אחוזתו, בניסיון להשיבה אליו; אחר כך נגרר הוא לבעיות ריבית; ולבסוף הוא אף מוכר את עצמו.</i>. גם בדין זה , אדם הנמכר לעבד עובד רק עד שנת היובל, ולאחר מכן שב אל משפחתו. התורה מנמקת שכמו הארץ, גם האדם שייך לה', ולכן לא יימכר מכירת עולם: "כִּי עֲבָדַי הֵם אֲשֶׁר הוֹצֵאתִי אֹתָם מֵאֶרֶץ מִצְרָיִם לֹא יִמָּכְרוּ מִמְכֶּרֶת עָבֶד" (שם שם, מב).
גם מכירת שדה אחוזה וגם מכירת אדם לעבדות מוגבלות בזמנן עד היובל, בשל היות האדם והשדה שייכים לה'. העמידה לפני ה' מבטלת את הבעלות האישית-הפרטית. עם ה' וארץ ה' גם יחד מבטלים ומערערים את העמידה העצמית של האדם. לאדם אין נחלת ירושה משלו, והוא אינו יכול לשייך לעצמו אדם אחר.
תודעה זו מסבירה גם את השימוש בשם<b> 'ארץ כנען'</b>, לעומת השימוש בשם 'הארץ' בשמות ובדברים. אדם ישראלי החי בארץ כנען חש שהארץ אינה שייכת לו. הוא אמנם הובא אליה והיא אף ניתנה לו לאחוזת עולם, אך הוא לא יוכל לעולם לחוש בה כבן בית משוחרר החי על אדמתו. הוא <b>נכנע</b> לה', אשר לו הארץ.
<b>"וְהָיִיתִי לָכֶם לֵאלֹהִים וְאַתֶּם תִּהְיוּ לִי לְעָם": העמידה לפני ה'</b>
בדומה לתודעת הבעלות על הארץ בשמות ובדברים, אשר התרחבה אל תודעת הבעלות בחיים כולם, גם כאן ניתן לראות כיצד תודעת האדם ביחס לארצו מתרחבת אל תודעת החיים בכללם. אדם אשר חי על אדמתו כגר וכתושב ומכיר בנוכחות הא-להית הקיימת בארץ, חווה את החיים כולם כחיים כנועים לפני ה'. הביטוי המרכזי החוזר שוב ושוב על פני כל ספרי המדבר הוא – "אֲנִי ה'"<sup class="footnote-marker">35</sup><i class="footnote">הביטוי "אני ה'" מופיע 52 פעמים בחומש ויקרא (לעומת 17 פעמים בשמות ופעם אחת בלבד בחומש דברים!).</i>. מצוות רבות נחתמות בביטוי זה: שמירת שבת וכיבוד הורים, אהבת הרֵע ואיסור רכילות, ערלה וכבוד הזקן. מגוון זה של מצוות המלוות את אורח החיים של האדם, יוצר עמידה יומיומית אל מול הנוכחות הא-להית. ביטוי דומה המופיע מספר פעמים בשני החומשים האלה, נועד אף הוא ליצור תודעה זו – "וְהָיִיתִי לָכֶם לֵאלֹהִים וְאַתֶּם תִּהְיוּ לִי לְעָם" (שם כו, יב).
הד נוסף ליחס זה של חיים על הארץ ניתן לראות ביחס אל הגר בחומשים אלה: "וְכִי יָגוּר אִתְּךָ גֵּר בְּאַרְצְכֶם לֹא תוֹנוּ אֹתוֹ: <b>כְּאֶזְרָח מִכֶּם יִהְיֶה לָכֶם</b> הַגֵּר הַגָּר אִתְּכֶם <b>וְאָהַבְתָּ לוֹ כָּמוֹךָ</b> כִּי גֵרִים הֱיִיתֶם בְּאֶרֶץ מִצְרָיִם אֲנִי ה' אֱלֹהֵיכֶם: (ויקרא יט, לג-לד). היחס אל הגר אינו רק יחס מתחשב ומרחם כבשמות ובדברים. בויקרא ובבמדבר הגר הוא גם שווה, כאזרח מכם, כמוך, שכן כולם גרים ותושבים לפני ה'<sup class="footnote-marker">36</sup><i class="footnote">השוויון בין האזרח והגר מופיע פעמים רבות בויקרא ובמדבר: ויקרא טז, כט; יז, ח-טו; כ, ב; במדבר טו, יד-ל ועוד. שוני מהותי בין ויקרא ובין דברים בהתייחסוות לגר נוגע לאכילת נבילה. בעוד שבויקרא הגר והאזרח שווים בטומאת אכילת נבילה (ויקרא יז, טו), בדברים האיסור על אכילת נבילה קיים אצל הישראלי בלבד, בעוד שלגר אין כל הסתייגות מאכילה זו.</i>. אם כן, תודעת האדם על אדמתו משתקפת גם באופי החיים בכללם כעמידה לפני ה' וכהכרה בהיות ה' לו לא-להים.
<b>"הֲלוֹא בְּלֶכְתְּךָ עִמָּנוּ" – שכינת ה' בתוך ישראל</b>
על פי ויקרא ובמדבר, על האדם לחיות בהכרה מתמדת ויומיומית בה' כא-להי ישראל, אולם גם הכרה זו היא רק מטרת ביניים לקראת המטרה הסופית – נוכחות ה' בתוך ישראל.
חטיבת המצוות הגדולה של ויקרא נפתחת בפסוק "קְדֹשִׁים תִּהְיוּ כִּי קָדוֹשׁ אֲנִי ה’ אֱלֹהֵיכֶם" (ויקרא יט, ב), ומסתיימת במשמעות התקדשות זו:
וּשְׁמַרְתֶּם מִצְוֹתַי וַעֲשִׂיתֶם אֹתָם אֲנִי ה': וְלֹא תְחַלְּלוּ אֶת שֵׁם קָדְשִׁי וְנִקְדַּשְׁתִּי <b>בְּתוֹךְ בְּנֵי יִשְׂרָאֵל</b> אֲנִי ה’ מְקַדִּשְׁכֶם: הַמּוֹצִיא אֶתְכֶם מֵאֶרֶץ מִצְרַיִם לִהְיוֹת לָכֶם לֵאלֹהִים אֲנִי ה’:<br>(ויקרא כב, לא-לג)
עם ישראל, המקדש עצמו במצוות ה', זוכה להתקדשות ה' בתוכו. זוהי החוויה הבסיסית של הולכי המדבר, המבוטאת בויקרא ובבמדבר. אוהל מועד המצוי קרוב, עמוד האש ועמוד הענן המלווים את מסע המחנות, ירידת הלחם מן משמים, הניסים והאותות – כל אלה יוצרים תחושה מתמדת של השראת שכינה בתוך המחנה.
שילוח הטמאים מתוך המחנה נובע אף הוא מסיבה זו: "צַו אֶת בְּנֵי יִשְׂרָאֵל וִישַׁלְּחוּ מִן הַמַּחֲנֶה כָּל צָרוּעַ וְכָל זָב וְכֹל טָמֵא לָנָפֶשׁ: מִזָּכָר עַד נְקֵבָה תְּשַׁלֵּחוּ אֶל מִחוּץ לַמַּחֲנֶה תְּשַׁלְּחוּם <b>וְלֹא יְטַמְּאוּ אֶת מַחֲנֵיהֶם אֲשֶׁר אֲנִי שֹׁכֵן בְּתוֹכָם</b>" (במדבר ה, ב-ג). גם חטאו של קורח נבע מתוך תפיסה זו: "וַיִּקָּהֲלוּ עַל מֹשֶׁה וְעַל אַהֲרֹן וַיֹּאמְרוּ אֲלֵהֶם רַב לָכֶם כִּי כָל הָעֵדָה כֻּלָּם קְדֹשִׁים <b>וּבְתוֹכָם ה’</b> וּמַדּוּעַ תִּתְנַשְּׂאוּ עַל קְהַל ה’" (במדבר טז, ג)<sup class="footnote-marker">37</sup><i class="footnote">וראה הרחבה על חטא קורח בפרק הבא.</i>.
השראת השכינה בתוך ישראל היא שיאה של הברכה בפרשת בחֻקֹתי: "וְנָתַתִּי מִשְׁכָּנִי <b>בְּתוֹכְכֶם</b> וְלֹא תִגְעַל נַפְשִׁי אֶתְכֶם: וְהִתְהַלַּכְתִּי <b>בְּתוֹכְכֶם</b> וְהָיִיתִי לָכֶם לֵאלֹהִים וְאַתֶּם תִּהְיוּ לִי לְעָם" (ויקרא כו, יא-יב(
גם בפרשיית ערי המקלט ישנו שימוש בביטוי זה:
...וְלֹא תַחֲנִיפוּ אֶת הָאָרֶץ אֲשֶׁר אַתֶּם בָּהּ כִּי הַדָּם הוּא יַחֲנִיף אֶת הָאָרֶץ וְלָאָרֶץ לֹא יְכֻפַּר לַדָּם אֲשֶׁר שֻׁפַּךְ בָּהּ כִּי אִם בְּדַם שֹׁפְכוֹ: וְלֹא תְטַמֵּא אֶת הָאָרֶץ אֲשֶׁר אַתֶּם יֹשְׁבִים בָּהּ <b>אֲשֶׁר אֲנִי שֹׁכֵן בְּתוֹכָהּ כִּי אֲנִי ה’ שֹׁכֵן בְּתוֹךְ בְּנֵי יִשְׂרָאֵל</b>:<br>(במדבר לה, לג-לד)
בכך מרחיבה התורה את משמעותה של נוכחות ה'; אין מדובר אך בנוכחות ה' בקרב בני ישראל אלא גם <b>בארץ ישראל עצמה</b>. עם ישראל נדרש לפתוח עצמו להכרה בנוכחות ה' הכפולה, בתוכו ובתוך הארץ, ולהיזהר מטומאה המרחיקה נוכחות זו. לכך מצטרפת גם תחושת הגרות של החיים בארץ, כפי שראינו בפרשיית היובל. בויקרא ובבמדבר לא נאמרה העליה לרגל. מצוות ההיראות לפני ה' נפקדת מחומשים אלו. זוהי ארץ אשר בתוכה שוכן ה', וממילא אין צורך לעלות אל הקודש בכדי להקביל את פניו, אלא רק להיפתח לשכינה שכבר קיימת ונוכחת בתוך הארץ<sup class="footnote-marker">38</sup><i class="footnote">זהו הבדל נוסף בין שמות ודברים לבין ויקרא ובמדבר. בשמות, המלאך הוא האמור להכניס את העם לארץ (שמות כג, כ-כג), והמפגש עם ה' מתרחש בשלושת הרגלים בלבד. בדברים, המפגש מתרחש רק בתחומי בית המקדש (למעט יוצא מן הכלל אחד – מחנה היוצאים למלחמה – ראה: דברים כ, ד). נקודת המעבר מצויה דווקא בחומש שמות. בעקבות הקמת המשכן ותחנוני משה לאחר חטא העגל, עובר ה' לשכון בתוך בני ישראל.</i>.
<b>סיכום – הפנים הכפולות של חיי הארץ</b>
בפרק זה עסקנו בפנים השונות של יחסי אדמה-אדם-אל, כפי שהם באים לידי ביטוי במעשי האבות ובתורת משה. דרך שתי הבריתות בין ה' ואברהם, יצאנו אל הביטויים השונים של הופעת החיים בארץ בחומשים השונים, ועמדנו על ההבדלים שבין שמות ודברים אל מול ויקרא ובמדבר ובמשמעויות של הבדלים אלה.
בפרק הבא נעסוק בהשלכות יחסים אלה על האדם החי על אדמתו. אינו דומה אדם הניגש לעבוד את ארצו על פי חומש שמות, לאדם העובד את שדהו על פי חומש ויקרא. כן אינה דומה השמיטה וביטול הבעלות של שמות, לשביתה וחיבור לאדמה ולה' של ויקרא. עיקר ההתבוננות תתבצע דרך יחס התורה למעגלי השש והשבע: שש השנים בהן האדם פעיל ויוצר, אל מול שנת השבע, בה הוא שובת ממלאכה. כאמור, על פי הספרים השונים תיווצר גם משמעות שונה, היוצרת עולם רוחני שונה.

Chapter 4

<big><strong>יחסי השש והשבע – שש השנים והשנה השביעית בתורה שבכתב</strong></big>
<b>פתיחה</b>
בפרק הקודם הכרנו את העולמות המקבילים הבונים את מרחב החיים בארץ: עולם הבעלות בשמות ובדברים, ועולם הנוכחות הא-להית בויקרא ובמדבר. בפרק זה נחוש את מקצב החיים של שש השנים והשנה השביעית, המהווה את התנועה הפנימית של כל מרחב. כל מחזור זמן בנוי משש שנים של פעילות ולאחריה שנת הרפייה. זוהי מוזיקת החיים בארץ, המעצבת את הקשר בין האדם לסביבתו – האדמה, החברה וה'. שתי התנועות משלימות האחת את רעותה, ויוצרות יחד את מקצב החיים בארץ.
הקשבה למנגינה הזו מגלה את הקולות השונים המלווים אותה: הקול <b>הטבעי</b>, קולם של החיים הארציים, המבטאים התהלכות פשוטה לפני ה', ללא מצוות מוגדרות ומכוונות, וקול <b>מצוות ה'</b>, הופעה א-להית עליונה המעדנת את הקול הטבעי. שני הקולות הללו מלווים יחד את תנועת שש השנים והשנה השביעית.
פרק זה יהווה צומת למאפיינים השונים של מורכבות החיים בארץ: בעלות אנושית ונוכחות א-להית, שש ושבע, טבע ומצווה – את כולם נאגד לכדי תזמורת המנגנת יחד את מוזיקת החיים בארץ.
<b>חלק ראשון: התנועה הטבעית של שש השנים והמצוות המלוות אותה</b>
שתי פרשיות השביעית מתארות את תנועת האדם בשש השנים, האחת במרחב הבעלות – "וְשֵׁשׁ שָׁנִים תִּזְרַע אֶת אַרְצֶךָ וְאָסַפְתָּ אֶת תְּבוּאָתָהּ" (שמות כג, י), והאחרת במרחב הא-להי – "שֵׁשׁ שָׁנִים תִּזְרַע שָׂדֶךָ וְשֵׁשׁ שָׁנִים תִּזְמֹר כַּרְמֶךָ וְאָסַפְתָּ אֶת תְּבוּאָתָהּ" (ויקרא כה, ג). עוד לפני שנרד לעומקם של פסוקים אלו, נחוש בתנועה הטבעית השונה אשר תיווצר בכל מרחב, לאור מה שחווינו בפרק הקודם.
התנועה הטבעית של האדם <b>במרחב הבעלות</b> של שש השנים, היא תנועה בעלת נוכחות חזקה של האדם בארצו אל מול סביבתו. תנועת העוצמה של שש השנים עלולה למלא את האדם גאווה עצמית, אשר תוביל לשכחת א-להים. מול סכנה זו תידרש תנועת מצווה, אשר תעדן את הבעלות ותשמור אותה מאטימות, וכך תכוון אותה אל ה'.
לעומתה, התנועה הטבעית של האדם <b>במרחב הא-להי</b> בשש השנים, היא בעלת נוכחות חלשה במציאות, ובעלת אחיזה עדינה יותר באדמה. במרחב זה מודגשת העמידה היומיומית של האדם והארץ אל מול ה'. הסכנה הטמונה בתנועה הטבעית של האדם במרחב הא-להי, היא הליכה עם ה' בקרי. האדם עלול לשכוח את תכונות המרחב בו הוא חי, שכחה אשר תוביל אותו לזנוח את תודעת הגרות ולנתק עצמו מהנוכחות הא-להית. על כן, במרחב זה תידרש תנועת מצווה שונה, המכוונת את האדם ישירות אל מול ה'. המצוות אשר ילוו את התנועה הטבעית של האדם, יזכירו לו כי לה' הארץ ומלואה.
<b>שש השנים במרחב הבעלות</b>
א. <b>ברית יציאת-מצרים</b>
בברית הר סיני נזכרות שתי מצוות הנוגעות לאדמה: הקבלת פני ה' ברגל והבאת הביכורים.
וְחַג הַקָּצִיר בִּכּוּרֵי מַעֲשֶׂיךָ אֲשֶׁר תִּזְרַע בַּשָּׂדֶה וְחַג הָאָסִף בְּצֵאת הַשָּׁנָה בְּאָסְפְּךָ אֶת מַעֲשֶׂיךָ מִן הַשָּׂדֶה: שָׁלֹשׁ פְּעָמִים בַּשָּׁנָה יֵרָאֶה כָּל זְכוּרְךָ <b>אֶל פְּנֵי הָאָדֹן ה'</b>:
...
רֵאשִׁית בִּכּוּרֵי אַדְמָתְךָ תָּבִיא בֵּית ה' אֱלֹהֶיךָ<br>(שמות כג, טז-יט)
חג הקציר וחג האסיף נחגגים בתקופות ראשית ואחרית היבול. בזמנים אלו מתעצמת תודעת הבעלות, ודווקא אז נקרא האדם לבוא אל בית ה', ולעמוד בענווה לפני האדון ה'.
גם מצוות הבאת הביכורים לבית ה' נוגעת בשורש חוויית היצירה של הבעלים. עם הופעת הבכור, חוֹוה האדם את פעימת היצירה החדשה ואת הגאווה האנושית על הצמחת הפרי. תחושת התפעמות שכזו מתארת חוה בהולדת קין איש האדמה: "קניתי איש את ה'" (בראשית ד, א). המצווה על עובד האדמה להביא את הביכורים אל בית ה', מעדנת את תודעת בעלותו הבלעדית על הפירות.
בשש השנים, קוטע קול המצווה את המקצב השוטף של חיי הבעלות והיצירה הטבעיים, בתנועה המעלה את הבעלות אל האדון ה'. העלאה זו נעשית בנקודות הקריטיות, בראשית עונת היבול ובאחריתה. שנה בשנה עוזב האדם את שדהו, ועולה אל האדון ה'. בזמן זה הוא גם מעלה את הביכורים, ראשית פרי אדמתו.
ב. <b>ברית ערבות-מואב</b>
אֶרֶץ אֲשֶׁר לֹא בְמִסְכֵּנֻת תֹּאכַל בָּהּ לֶחֶם, לֹא תֶחְסַר כֹּל בָּהּ (דברים ח, ט). מושגי הברכה והחיים, השמחה והאהבה, הנזכרים בברית זו, מתייחסים לשפעת היבול של האדמה. בברית ערבות-מואב מתרבות מצוות האדמה אשר נותנות מענה לסכנות הכרוכות בשפע זה.
מצוות האדמה נעות בשני כיוונים: האחד כלפי מעלה, בתנועת העלאה אל המקום אשר יבחר ה', והאחר כלפי מטה, כלפי החלשים בחברה: האלמנה, העני והגר. בשני הכיוונים פותח האדם את רכושו, את כוחות החיים שהשיג, מתחום בעלותו הוא אל אשר מבעד לו.
<b>תנועת העלאה לה'</b>
וַהֲבֵאתֶם שָׁמָּה עֹלֹתֵיכֶם וְזִבְחֵיכֶם וְאֵת מַעְשְׂרֹתֵיכֶם וְאֵת תְּרוּמַת יֶדְכֶם וְנִדְרֵיכֶם וְנִדְבֹתֵיכֶם וּבְכֹרֹת בְּקַרְכֶם וְצֹאנְכֶם: <b>וַאֲכַלְתֶּם שָׁם לִפְנֵי ה' אֱלֹהֵיכֶם וּשְׂמַחְתֶּם בְּכֹל מִשְׁלַח יֶדְכֶם אַתֶּם וּבָתֵּיכֶם אֲשֶׁר בֵּרַכְךָ ה' אֱלֹהֶיךָ</b>:<br>(דברים יב, ו-ז)
תנועת ההעלאה שראינו בברית הר סיני, הופכת לתנועה גדולה ומשמעותית יותר בברית ערבות מואב. בברית זו עולה האדם לבית ה', ומביא עמו <b>את כל מתנותיו</b>: תרומות ומעשרות מפרי אדמתו, נדרים ונדבות, ובכורות בקרו וצאנו. מתוך הכרה במקור הברכה, מעלה האדם את שפע החיים המפעמים במרחב האנושי-אישי אל בית ה', אל המקום אשר יבחר ה' לשום שמו שם.
גם העלייה לרגל ב<b>חגי הקציר והאסיף</b> (שם טז, ט-יז) מקבלת עיצוב מחודש והופכת מעליה שנועדה להכיר בהיות ה' האדון, לעליה של הודיה ושמחה בכל הטוב: "שִׁבְעַת יָמִים תָּחֹג לַה' אֱלֹהֶיךָ בַּמָּקוֹם אֲשֶׁר יִבְחַר ה' כִּי יְבָרֶכְךָ ה' אֱלֹהֶיךָ בְּכֹל תְּבוּאָתְךָ וּבְכֹל מַעֲשֵׂה יָדֶיךָ וְהָיִיתָ אַךְ<b> שָׂמֵחַ</b>" (שם טז, טו).
העלייה לבית ה' עומדת גם ברקע מצוות <b>מעשר שני</b> (שם יד, כב-כז). במצווה זו נפתח האדם כלפי ה', על ידי אכילת הפירות במקום אשר בחר לשום שמו שם. האכילה לפני ה' נוטעת באדם את יראתו, מחד גיסא, "לְמַעַן תִּלְמַד לְיִרְאָה אֶת ה' אֱ-לֹהֶיך כָּל הַיָמִים" (כג), ומאידך גיסא משפיעה עליו שמחה, כאשר הוא משתף באכילה את כל בני ביתו: "וְאָכַלְתָּ שָּׁם לִפְנֵי ה' אֱלֹהֶיךָ, וְשָׂמַחְתָּ אַתָּה וּבֵיתֶךָ" (כו). בזמן שמחה שכזה, אל לאדם לשכוח את מי שאין לו נחלה: "וְהַלֵּוִי אֲשֶׁר בִּשְׁעָרֶיךָ לֹא תַעַזְבֶנּוּ כִּי אֵין לוֹ חֵלֶק וְנַחֲלָה עִמָּךְ" (כז).
המכנה המשותף לכל העליות עם שפע הארץ הוא השמחה לפני ה'. מטרת העליה אל ה' בברית ערבות מואב אינה שבירת תודעת הבעלות, כי אם הודיה שְמחה על החיים המבורכים, ועל השפע מאת ה': "וּשְׂמַחְתֶּם בְּכֹל מִשְׁלַח יֶדְכֶם". בשונה ממשכן ה' בחומשי ויקרא ובמדבר, המשמש כמקום קדוש ונבדל, בית ה' של חומש דברים הוא מקום הברכה והשפע.
<b>תנועת הנתינה לחלש</b>
וּבָא הַלֵּוִי כִּי אֵין לוֹ חֵלֶק וְנַחֲלָה עִמָּךְ וְהַגֵּר וְהַיָּתוֹם וְהָאַלְמָנָה אֲשֶׁר בִּשְׁעָרֶיךָ וְאָכְלוּ וְשָׂבֵעוּ לְמַעַן יְבָרֶכְךָ ה' אֱלֹהֶיךָ בְּכָל מַעֲשֵׂה יָדְךָ אֲשֶׁר תַּעֲשֶׂה<br>(דברים יד, כו)
התנועה המלווה את האדם בשש השנים, אינה מתמצה במגע עם הגבוה. שמחת החיים בשפע התבואה, אינה פוסחת על הפושטים ידם בשערי העיר. האדם היוצר, המידמה לקונו, מצוּוה לזכור אף את החלש בחברה ולדאוג לו, דווקא על רקע השפע הגדול המזומן לו מן האדמה. "בנים אתם לה' א-להיכם" – על הבן לשתף ברכוש האב אף את האחים שירדו מנכסיהם, או את הכהן והלוי, שלהם נועד גורל אחר<sup class="footnote-marker">39</sup><i class="footnote">יחסי האחווה מוזכרים מספר פעמים בחומש דברים, ראה: טו, א-יח, כב, א-ד.</i>. ראיית העם כולו כבני ה' והיחסים החברתיים כערכי משפחה גדולה, מבהירה את עומק ההתפתחות המתרחשת בברית ערבות-מואב, מן הבחינה החברתית והלאומית גם יחד.
מעשר-עני, לקט, שכחה ופאה, שיתוף החלשים באכילה לפני ה' – כולן מצוות התלויות בארץ, המשתפות את החלש בשפע היבול. ה'בעלים' של חומש דברים הוא בעלים הרגיש לזולתו, מכיר בכאבם של החלשים ומטמיע את שמחתם בשמחתו. בקצירת השדה זוכר האדם את העניים ומשאיר להם חלק בשדהו (פאה). בהמשך הקציר, מותיר האדם בשדה חלקים אחדים מן התבואה, המעידים על רוחב וטוּב ליבו (לקט ושכחה). בעת איסוף התבואה, אחת לשלוש שנים מפריש האדם מרכושו מעשר המיועד לעניים (מעשר עני), ואף כאשר הוא מעלה את תבואתו לבית ה', לא ישכח לצרף לשמחתו את השכבות החלשות בחברה.
פיתוח המערכת המוסרית בחומש דברים, מבוטא בהרחבה במגע האדם עם האדמה, בו מועצמת חוויית הבעלות האנושית. דווקא בנתינה לחלש זוכה האדם לברכת ה': "...נָתוֹן תִּתֵּן לוֹ וְלֹא יֵרַע לְבָבְךָ בְּתִתְּךָ לוֹ כִּי <b>בִּגְלַל הַדָּבָר הַזֶּה יְבָרֶכְךָ ה' אֱלֹהֶיךָ בְּכָל מַעֲשֶׂךָ</b> וּבְכֹל מִשְׁלַח יָדֶךָ" (שם טו, י)<sup class="footnote-marker">40</sup><i class="footnote">הנתינה לעני המביאה את ברכת ה' מופיעה גם במעשר עני ושני, יד, כב-כט, ובוידוי מעשרות, כו, יב-טו.</i>.
<b>חתימת מצוות האדמה – ביכורים ווידוי מעשרות</b>
מצוות האדמה נחתמות בהבאת הביכורים ובווידוי מעשרות (פרק כו). שתי מצוות אלו מסכמות יחד את שני התהליכים במערך שש השנים: הפתיחה אל השמיים והנתינה לאחר.
בהבאת הביכורים עומד האדם נוכח ה', מביא מראשית פרי אדמתו ובפיו הגדת הביכורים. בהגדה הוא מתאר את המהלך ההיסטורי, שראשיתו בהבטחת הארץ לאבות וסופו בהבאת ראשית פרי אדמתו אל בית ה'. לאחר הנחת טנא הביכורים לפני ה', שב האדם לביתו, שמח בכל הטוב ומשתף בו אף את הלוי אשר בקרבו. בכך נסגר מעגל היחסים בין האדם לקב"ה: השמים מברכים את האדם בברכת הארץ – האדם מעלה לבית ה' מפרי אדמתו, מכיר בטוב ומודה על ברכת השמים – לאחר מכן שב הוא אל ביתו ואוכל את הפירות בשמחה עד לשנת היבול הבאה.
מצוות הביכורים סוגרת את המעגל הנפלא, א-להים-אדם-אדמה, מקיימת אותו בדיבור, ומציגה בפנינו את מעגל החיים של שש השנים במלוא תפארתו. הגדת הביכורים הנאמרת לפני ה' היא אותה ראיית הפנים שהכרנו בברית יציאת מצרים, אך כאן היא כקישור 'פנים בפנים' בין האדם לא-להיו, באמצעות פרי האדמה.
אל מול מצוות הביכורים, אשר הדגישה בעיקר את יחסי האדם וה', הפרשיה הבאה – וידוי מעשרות – מדגישה גם את <b>התיקון החברתי</b>: "וְאָמַרְתָּ לִפְנֵי ה' אֱלֹהֶיךָ בִּעַרְתִּי הַקֹּדֶשׁ מִן הַבַּיִת וְגַם נְתַתִּיו לַלֵּוִי וְלַגֵּר לַיָּתוֹם וְלָאַלְמָנָה כְּכָל מִצְוָתְךָ אֲשֶׁר צִוִּיתָנִי לֹא עָבַרְתִּי מִמִּצְוֹתֶיךָ וְלֹא שָׁכָחְתִּי" (שם כו, יג). הוידוי חותם את מצוות האדמה בברית ערבות מואב, ובסופו התפילה הנפלאה – "הַשְׁקִיפָה מִמְּעוֹן קָדְשְׁךָ מִן הַשָּׁמַיִם וּבָרֵךְ אֶת עַמְּךָ אֶת יִשְׂרָאֵל וְאֵת הָאֲדָמָה אֲשֶׁר נָתַתָּה לָנוּ כַּאֲשֶׁר נִשְׁבַּעְתָּ לַאֲבֹתֵינוּ אֶרֶץ זָבַת חָלָב וּדְבָשׁ" (שם שם, טו).
ג. <b>סיכום שש השנים במרחב הבעלות</b>
חוויית שש השנים, בשתי הבריתות כאחת, מעבירה את האדם דרך ארוכה וייחודית. עובד האדמה ניצל מן האדנות השלטונית-הנצלנית ומן הגאווה המסאבת. למן הרגע בו נפגש האדם בתוצרת המלבלבת בפרדסיו בשנה הראשונה, ועד תום פירות השנה השישית, פותח הוא את עצמו לתנועות ההולכות ושבות אל ה' ואל האחר.
אחר שיצא האדם מגדר עצמו ועבר תהליכים ארוכים ומורכבים, תולה הוא עיניו במרום ומבקש ברכה; ברכה שתתקיים בזכות השבועה לאבותינו, אשר הבטיחה את ירושת הארץ, ובזכות התנועה אותה הוא מקיים בגישתו אל כל הסובב אותו. ברכה אשר תתקיים מתוך יחסי האהבה בין ה' לעמו.
<b>שש השנים במרחב הא-להי</b>
<b>מקום האדם במרחב הא-להי</b>
הארץ, במרחב הא-להי, מתאפיינת בהיותה ארץ ה'. לאור זאת, התנועה הטבעית של האדם נוכחותה באדמה חלשה יותר ואחיזתה בה עדינה יותר מאשר במרחב הבעלות. האדם בחומשי המדבר מתהלך בארץ כגר וכתושב. רק התבואה ניתנת לו, ובה רשאי הוא לסחור, בעוד שהארץ עצמה נותרת של ה', ולכן אינה יכולה להימכר לצמיתות. האדם והארץ שייכים הם לה': "כִּי לִי הָאָרֶץ, כִּי גֵרִים וְתוֹשָבִים אַתֶּם עִמָּדִי" (ויקרא כה, כג).
ההכרה כי הארץ היא חלק מהמרחב הא-להי משנה את מעמדו של האדם במערכת היחסים אדם-אדמה-ה'. <b>במרחב הבעלות, האדם במרכז</b>: הארץ קיימת בעבורו, ההצמחה והיצירה בה נעשות למענו והברכה העולה מן הארץ מעשירה את חייו לפני ה'. <b>במרחב הא-להי, לא האדם במרכז אלא ה'</b>. גם הארץ אינה אמצעי לרווחת האדם, אלא זו ארץ ה' פעילה, שהאדם מוזהר שוב ושוב מלטמא אותה. האדם שותף למעשה בראשית, לא בכדי להגיע לברכה במעשי ידיו כבדברים, אלא בכדי להגיע למלוא ההכרה כי זוהי ארץ ה', בה הוא שוכן ואותה הוא מברך.
בכך מתגלה ייחודו של עם ישראל בישיבתו בארץ. בעוד שחיבורם של שאר העמים לארץ הוא חיבור על דרך השלילה בלבד – הארץ מקיאה את העמים המטמאים אותה – הרי חיבור עם ישראל לארץ מוליד הצמחה ופיתוח. השכינה השורה בתוך עם ישראל מוקרנת גם אל עבר הארץ וגורמת לברכתה: "...וְנָתְנָה הָאָרֶץ יְבוּלָהּ וְעֵץ הַשָּׂדֶה יִתֵּן פִּרְיוֹ, וְהִשִּׂיג לָכֶם דַּיִשׁ אֶת בָּצִיר וּבָצִיר יַשִּׂיג אֶת זָרַע וַאֲכַלְתֶּם לַחְמְכֶם לָשֹׂבַע..."<sup class="footnote-marker">41</sup><i class="footnote">ייתכן כי בפסוקים אלה רומזת התורה לתיאורי גן עדן: "עץ השדה יתן פריו" מקביל ל"ויצמח ה' אלקים מן האדמה כל עץ נחמד למראה וטוב למאכל...", וכן "ואכלתם לחמכם לשובע" כנגד "בזעת אפך תאכל לחם" בו קולל האדם הראשון. נראה שיש כאן תיקון עומק הנובע מארץ ישראל. בניגוד לתיאורים הסותרים שראינו בפרק ב בבראשית (גן ה' וארץ ה' עמוד....), כאן המטר הוא אמנם משמים, אבל הברכה היא כברכת גן עדן. האדם פתוח לגרמי השמים כמתחייב מארץ ישראל, אך זוכה לברכה ולשפע המצויים בגן עדן.</i> (שם כו, ד-ה).
אם כן, האדם אינו במרכז; הארץ שייכת לה' ופועלת כישות הקיימת לעצמה. על כן, גם מצוות הארץ המובאות בחומשי ויקרא ובמדבר מאפשרות את הפתיחה לנוכחות הא-להית.
<b>מצוות הארץ במרחב הא-להי</b>
<b>ערלה</b>
וְכִי תָבֹאוּ אֶל הָאָרֶץ וּנְטַעְתֶּם כָּל עֵץ מַאֲכָל <b>וַעֲרַלְתֶּם עָרְלָתוֹ אֶת פִּרְיוֹ</b> שָׁלֹשׁ שָׁנִים יִהְיֶה לָכֶם עֲרֵלִים לֹא יֵאָכֵל: <b>וּבַשָּׁנָה הָרְבִיעִת יִהְיֶה כָּל פִּרְיוֹ קֹדֶשׁ הִלּוּלִים לַה’</b>: וּבַשָּׁנָה הַחֲמִישִׁת תֹּאכְלוּ אֶת פִּרְיוֹ לְהוֹסִיף לָכֶם תְּבוּאָתוֹ <b>אֲנִי ה’ אֱלֹהֵיכֶם</b>:<br>(ויקרא יט, כג-כה)
ארבע השנים הראשונות של העץ מוקדשות כולן לעמידה לפני ה'. המושג ערלה מוכר מברית המילה, ונראה כי מצווה זו מכוונת לתהליך דומה ביחס לעצי המאכל. בדומה לברית המילה של האדם, בה הוא נפתח להיות ה' לו לא-להים, ערלת העץ מאפשרת את הכרת היות ה' לא-להים במרחב כולו. גם בשנה הרביעית יהיו כל פירות העץ קודש הילולים לה', ורק בשנה החמישית יוכל האדם לאכול מפרי עציו.
<b>מצוות הנתינה לעני: פאה ולקט, פרט ועוללות</b>
וּבְקֻצְרְכֶם אֶת קְצִיר אַרְצְכֶם לֹא תְכַלֶּה פְּאַת שָׂדְךָ לִקְצֹר וְלֶקֶט קְצִירְךָ לֹא תְלַקֵּט: וְכַרְמְךָ לֹא תְעוֹלֵל וּפֶרֶט כַּרְמְךָ לֹא תְלַקֵּט לֶעָנִי וְלַגֵּר תַּעֲזֹב אֹתָם <b>אֲנִי ה’ אֱלֹהֵיכֶם</b>:<br>(ויקרא יט, ט-י)
מצוות הנתינה לעני ולגר, שכֹּה מפותחות בשמות ובדברים, כמעט ואינן נזכרות בחומשי המדבר<sup class="footnote-marker">42</sup><i class="footnote">המקום היחיד בו מוזכרת המילה 'עני' בחומשי ויקרא ובמדבר הוא במצווה זו (בפרק זה, ובפרק כג, כב).</i>, ואפילו במקומות הספורים בהם נזכרות מצוות אלה, הן בעלות צביון של נוכחות א-להית. חומשי המדבר אינם מתמודדים עם השאלה החברתית-מוסרית, אלא מכוונים כולן אל העמידה לפני ה': "אֲנִי ה’ אֱלֹהֵיכֶם".
<b>מצוות ההעלאה אל הקודש</b>
מצוות הנתינה לעני אמנם פחות מפותחות בחומשי המדבר, אבל מאידך, מצוות ההעלאה לקודש מופיעות בהרחבה יתרה:
וְכָל מַעְשַׂר הָאָרֶץ מִזֶּרַע הָאָרֶץ מִפְּרִי הָעֵץ לַה’ הוּא <b>קֹדֶשׁ לַה’</b><br>(ויקרא כז, ל)
בחומש דברים ראינו כי המעשרות מועלים אל המקום אשר יבחר ה' לשכן שמו שם. במקום זה הם נאכלים בשמחה ובשיתוף לפני ה', יחד עם הנדרים ועם הנדבות (דברים יד). בחומש ויקרא, לעומת זאת, המעשרות הם קודש לה'<sup class="footnote-marker">43</sup><i class="footnote">בפרק יד בדברים המושג 'קודש' אינו מוזכר כלל!</i>. המעשרות אינם מוּעלים למקום כלשהו, ואינם נאכלים בשמחה לפני ה'. ישנו שינוי חשוב נוסף ביחס לדברים: בויקרא האדם אינו נדרש לעשר תבואת השדה, כפעולה אקטיבית. המעשר הוא קדוש מאליו, ועל האדם רק להכיר בכך ולהפרישו משאר התבואה. בדומה לערלה, גם כאן הקודש נוכח בתוך הארץ, וכל שעל האדם לעשות הוא לאפשר לקדושה זו להיגלות<sup class="footnote-marker">44</sup><i class="footnote">מצווה נוספת בה ניתן לראות את הפער הזה בין חומשי המדבר לבין ספרי הברית היא מצוות הבכור. בשמות ובדברים ההקדשה היא אקטיבית: "<b>קַדֶּשׁ לִי</b> כָל בְּכוֹר פֶּטֶר כָּל רֶחֶם בִּבְנֵי יִשְׂרָאֵל בָּאָדָם וּבַבְּהֵמָה לִי הוּא" (שמות יג, ב, וכן בדברים טו, יט). בבמדבר הבכור הוא מלכתחילה קודש השייך לה': "כִּי לִי כָּל בְּכוֹר בְּיוֹם הַכֹּתִי כָל בְּכוֹר בְּאֶרֶץ מִצְרַיִם <b>הִקְדַּשְׁתִּי לִי כָל בְּכוֹר בְּיִשְׂרָאֵל</b> מֵאָדָם עַד בְּהֵמָה לִי יִהְיוּ אֲנִי ה’" (במדבר ג, יג).</i>.
מצוות הראשית – ראשית העומר ושתי הלחם (ויקרא כג), ראשית הדגן (במדבר י"ח) וראשית החלה (במדבר טו)<sup class="footnote-marker">45</sup><i class="footnote">מצוות הראשית פזורות על פני מצבי התבואה השונים, החל מהשיבולים בשדה ועד לתוצר הסופי, הלחם. הקציר הראשון מובא לפני ה' עם הנפת העומר, ראשית הדגן, התירוש והיצהר ניתנת לכהן, ראשית העריסות מובאת כתרומה, וכן לחם הביכורים מובא אף הוא לפני ה'. בכל שלבי הראשית – קציר, דגן, עריסות והלחם – קיימת נתינה ועמידה לפני ה'.</i> – מבטאות אף הן את הקדושה שכבר נוכחת במציאות. כל שעל האדם לעשות במצוות אלה הוא להפריש את הקודש ולהרימו לגבוה.
מצוות הערלה, המעשרות והראשית, הראו כי הקודש עולה מתוך הארץ מבלי שהאדם נצטווה לקדש אותו. את הקודש הזה מקבל הכהן מידי האדם: "וַיְדַבֵּר ה' אֶל אַהֲרֹן וַאֲנִי <b>הִנֵּה נָתַתִּי לְךָ אֶת מִשְׁמֶרֶת תְּרוּמֹתָי</b> לְכָל קָדְשֵׁי בְנֵי יִשְׂרָאֵל לְךָ נְתַתִּים לְמָשְׁחָה וּלְבָנֶיךָ לְחָק עוֹלָם" (במדבר יח, ח). בהמשך הפרק, מפרטת התורה מתנות רבות הניתנות לכהן. בשונה מדברים, שם ניתנים לכהן רק הזרוע, הלחיים ותרומות התבואה (דברים יח, ג-ה, ובהמשך גם ביכורי האדמה – שם כו)<sup class="footnote-marker">46</sup><i class="footnote">אפילו בכורות הבקר והצאן אינם ניתנים לכהן אלא נאכלים על ידי הבעלים בירושלים (דברים טו, יט-כ).</i>, בבמדבר מורחבת הנתינה לקודש. כאן אין האדם מקדיש את רכושו לה', אלא זהו קודש השייך לכהן מלכתחילה<sup class="footnote-marker">47</sup><i class="footnote">הפרשייה כולה נאמרת אל אהרן ובניו: "הִנֵּה נָתַתִּי לְךָ<b>",</b> ולא אל הבעלים הנותן.</i>. הכהן מקומו בקודש: הוא התקדש בשמן המשחה (ויקרא ח), הוא שומר את משמרת הקודש (במדבר יח, ה), ועל כן הוא מקבל את "משמרת תרומֹתי".
גם הנתינה ללוי, שנימוקה בדברים הוא "כִּי אֵין לוֹ חֵלֶק וְנַחֲלָה אִתְּכֶם", מוגדרת בפרק זה כ"חֵלֶף עֲבֹדָתָם אֲשֶר הֵם עֹבְדִים אֶת עֲבֹדַת אֹהֶל מוֹעֵד" (שם שם, כא).
<b>"איה מקום כבודו"</b>
פרק יח בבמדבר מדגיש את הנתינה וההפרשה של הקודש לגבוה. מדוע יש צורך להעלות את הקודש? הרי לאור האמור לעיל על חומשי המדבר, הקודש כבר נוכח, ה' שוכן בתוך הארץ ובתוך העם!
טענה זו היא טענתו של קורח, המופיעה מעט לפני פרק הנתינה לכהן. טענת קורח "כִּי כֹל הָעֵדָה כֻּ‎לָּם קְדֹשִׁים וּבְתוֹכָם ה' וּמַדּוּע תִּתְנַשְׂאוּ עַל קְהַל ה’" (במדבר טז, ג), יוצאת מתוך אותה נקודת מוצא: נוכחות ה' בקרב העדה יוצרת מרחב קדושה שכל העם שותף לו, ועל כן אין מקום להתנשאות אהרן המשרת בקודש.
ישנו גרעין אמת בטענת קורח. ה' אכן שוכן בתוך המציאות, וכפי שראינו, הארץ עצמה מפיקה מתוכה קודש. אולם, זוהי קדושה גנוזה ונסתרת. הקודש גנוז במעמקי המציאות ומתגלה רק בפירות הצומחים מן הארץ, אותם מפריש האדם למקדש. הקודש גנוז, מכיוון שחשיפתו לעין כל לא תאפשר את קיום האדם. חומשי המדבר מראים שוב ושוב את הסכנה והעוצמות שבחיים לצד הקודש<sup class="footnote-marker">48</sup><i class="footnote">חטא נדב ואביהוא, האיסור הטוטאלי על הקרבת חוץ, קברות התאווה ועוד.</i>.
רק הכוהנים, אשר עברו תהליך של התקדשות וכל חייהם מיוחדים לשירות בקודש, יכולים לחיות באופן מתמיד עם הקדושה הגלויה.
...<b>וְזָר לֹא יִקְרַב אֲלֵיכֶם</b>, וּשְׁמַרְתֶּם אֵת מִשְׁמֶרֶת הַקֹּדֶשׁ, וְאֵת מִשְׁמֶרֶת הַמִּזְבֵּחַ, <b>וְלֹא יִהְיֶה עוֹד קֶצֶף עַל בְּנֵי יִשְׂרָאֵל</b>...
וְאַתָּה וּבָנֶיךָ אִתְּךָ תִּשְׁמְרוּ אֶת כְּהֻנַּתְכֶם לְכָל דְּבַר הַמִּזְבֵּחַ וּלְמִבֵּית לַפָּרֹכֶת וַעֲבַדְתֶּם עֲבֹדַת מַתָּנָה אֶתֵּן אֶת כְּהֻנַּתְכֶם <b>וְהַזָּר הַקָּרֵב יוּמָת</b>:<br>(במדבר יח, ד-ז)
לזר אסור להתקרב אל הקודש. מרחב זה אינו מתאים לו, ובהיכנסו אליו יומת. מתוך הבחנה זו, ממשיכה התורה ומפרטת את הדברים הניתנים לכהן. דרך הנתינה לכהן, מכיר איש ישראל במרחב הקודש, אליו הוא יכול רק להעלות, אך שמה לא יבוא.
הקודש הוא אמנם הציווי העיקרי של חומשי המדבר – "קדושים תהיו כי קדוש אני ה' א-להיכם" (ויקרא יט, א) – אך זו תנועה שלא תגיע לעולם לכלל שלמות. העדה אינה קדושה, אלא רק מתקדשת. זהו המתח המתמיד בו שרוי האדם בחומשי ההליכה במדבר<sup class="footnote-marker">49</sup><i class="footnote">מגמה זו מגיעה לשיאה בפרק החותם את חומש ויקרא (כז), בדיני האדם המקדיש את עצמו לקודש.</i>.
<b>"בְּצִילוֹ חִמַּדְתִּי וְיָשַבְתּי וּפִרְיוֹ מָתוֹק לְחִכִּי": החיים בצל הקודש</b>
אם כן, האדם אינו מסוגל לחיות עם הקודש בהיותו גלוי, ועל כן כל שביכולתו לעשות הוא להכיר ביסוד הקודש השורה בתוכו. האדם מפריש ומבדיל את הקודש השרוי בביתו ומעלה אותו לכהן, לאדם שביכולתו להכיל את הקודש. בכך זוכה האדם לחיות <b>בצל הקודש</b>.
טענת קורח ועדתו, אשר שאפה לערבוב המרחבים, לפיזור הקודש על פני כל העדה, מסתיימת בהפרדה החדה והברורה. הקודש עוצמתי ומסוכן, ולכן רק על ידי הפרדה ברורה בין הקודש ובין החול, ביכולתו של האדם לחיות חיי חולין בצל הקודש. תפקיד האדם הוא להפריד, להפריש את הקודש מחייו, ולהביאו לכהן. כך יחיה האדם מישראל בזיקה ובקשר מתמיד עם הקודש, מבלי להתקרב מעבר למידה.
לאור זאת, מובנת ההדגשה של מצוות הנתינה, ובמיוחד מתנות הראשית. מפריש האדם את הראשית לקודש, וכל היתר מותר לו, ויכול הוא לנהוג בו כחולין. האדם מכיר בקודש ובנוכחותו בחייו, ומעתה ניתן לו לחיות לאור ההכרה הזו ובצילה<sup class="footnote-marker">50</sup><i class="footnote">רעיון דומה בו ההתייחסות לגבוה מתירה את החול, עולה בברכות הנהנין: "תנו רבנן: אסור לו לאדם שיהנה מן העולם הזה בלא ברכה, <b>וכל הנהנה מן העולם הזה בלא ברכה – מעל</b>... אמר רב יהודה אמר שמואל: <b>כל הנהנה מן העולם הזה בלא ברכה</b> - <b>כאילו נהנה מקדשי שמים</b>, וכתיב: "לה' הארץ ומלואה". רבי לוי רמי: כתיב "לה' הארץ ומלואה", וכתיב: "השמים שמים לה' והארץ נתן לבני אדם"! לא קשיא, <b>כאן - קודם ברכה, כאן - לאחר ברכה</b>" (ברכות לה עמוד א).</i>.
המפגש המלא עם <b>הקודש הנוכח בתוך המציאות</b>, יקרה רק בשנת השבע. בשנה זו, בה אין הפרשת תרומות ומעשרות, יכול האדם לשוב ולהיפגש עם הקודש הטמון בתוך הטבע. על שנת השבע נפרט בחלקו השני של הפרק.
<b>סיכום שש השנים</b>
הגענו לסיום החלק הראשון ביצירה המוזיקלית השלמה. הקשבנו לקולות הטבע של שש השנים העולים מכל מרחב, ולקולה השמימי של המצווה, המעדן את תנועת הטבע.
במרחב הבעלות, ביקש קול המצווה לפתוח את עולמו הפרטי של האדם, מלא הישות, אל מקור הברכה. דרך חוויית ההעלאה אל בית ה', ישמח האדם בחייו ויראה בשפע יבולו התגשמות של ברכת ה'. הכרה בשפע היצירה, כנובע מברכת ה', מחייבת את האדם לחלוק את הברכה עם החלש והחסר. בכך יקנה האדם את הבעלות האמיתית על הארץ, בעלות שהיא כעין השתקפות של אדנות ה' על העולם. אולם אם חלילה ישכח האדם את מקור הברכה, יסתלק השפע מן הארץ, בעלותו של האדם תנופץ<sup class="footnote-marker">51</sup><i class="footnote">תוכחת דברים מדגישה את ניפוץ הבעלות – "אִשָּׁה תְאָרֵשׂ וְאִישׁ אַחֵר יִשְׁכָּבֶנָּה, בַּיִת תִּבְנֶה וְלֹא תֵשֵׁב בּוֹ, כֶּרֶם תִּטַּע וְלֹא תְחַלְּלֶנּוּ: שׁוֹרְךָ טָבוּחַ לְעֵינֶיךָ וְלֹא תֹאכַל מִמֶּנּוּ, חֲמֹרְךָ גָּזוּל מִלְּפָנֶיךָ וְלֹא יָשׁוּב לָךְ, צֹאנְךָ נְתֻנוֹת לְאֹיְבֶיךָ וְאֵין לְךָ מוֹשִׁיעַ: בָּנֶיךָ וּבְנֹתֶיךָ נְתֻנִים לְעַם אַחֵר וְעֵינֶיךָ רֹאוֹת וְכָלוֹת אֲלֵיהֶם כָּל הַיּוֹם וְאֵין לְאֵל יָדֶךָ: פְּרִי אַדְמָתְךָ וְכָל יְגִיעֲךָ יֹאכַל עַם אֲשֶׁר לֹא יָדָעְתָּ וְהָיִיתָ רַק עָשׁוּק וְרָצוּץ כָּל הַיָּמִים: (דברים כח, ל-לג).</i>, והוא יגורש מעל ארץ ירושתו.
במרחב הא-להי ביקש קול המצווה לפתוח את האדם אל הנוכחות הא-להית הקדושה, העומדת ביסוד המציאות. האדם אינו מקדש דבר; הקודש עולה מאליו מתוך הארץ. על האדם להפריש את הקודש ולהרימו לכהן. בכך יכול האדם לחיות חיי חולין בצל הקודש מבלי לפרוץ את גבולותיו.
<b>חלק שני: השמיטה והשביתה בשנת השבע</b>
<b>פתיחה</b>
הדברים שהבאנו עד כה מהווים את התשתית להופעת שנת השבע. שתי הבריתות, אשר יצרו שני מרחבים שונים, הניחו בסיס איתן, שעליו נבנתה קומת שש השנים. עתה נוכל להמשיך אל קומתה השניה של היצירה, אל שנת השבע, ולהקשיב לקולה הייחודי.
ראשית, נשווה בין פרשיות שנת השבע:
<b>השמיטה – מרחב הבעלות</b>
<b>השביתה – המרחב הא-להי</b>
וְשֵׁשׁ שָׁנִים תִּזְרַע אֶת אַרְצֶךָ וְאָסַפְתָּ אֶת תְּבוּאָתָהּ: וְהַשְּׁבִיעִת <b>תִּשְׁמְטֶנָּה וּנְטַשְׁתָּהּ</b> וְאָכְלוּ אֶבְיֹנֵי עַמֶּךָ וְיִתְרָם תֹּאכַל חַיַּת הַשָּׂדֶה כֵּן תַּעֲשֶׂה לְכַרְמְךָ לְזֵיתֶךָ:<br>(שמות כג, י-יא)
מִקֵּץ שֶׁבַע שָׁנִים תַּעֲשֶׂה <b>שְׁמִטָּה</b>: וְזֶה דְּבַר <b>הַשְּׁמִטָּה שָׁמוֹט</b> כָּל בַּעַל מַשֵּׁה יָדוֹ אֲשֶׁר יַשֶּׁה בְּרֵעֵהוּ לֹא יִגֹּשׂ אֶת רֵעֵהוּ וְאֶת אָחִיו כִּי קָרָא שְׁמִטָּה לַה': אֶת הַנָּכְרִי תִּגֹּשׂ וַאֲשֶׁר יִהְיֶה לְךָ אֶת אָחִיךָ תַּשְׁמֵט יָדֶךָ:<br>(דברים טו, א-ג)
כִּי תָבֹאוּ אֶל הָאָרֶץ אֲשֶׁר אֲנִי נֹתֵן לָכֶם <b>וְשָׁבְתָה הָאָרֶץ שַׁבָּת לַה':</b> שֵׁשׁ שָׁנִים תִּזְרַע שָׂדֶךָ וְשֵׁשׁ שָׁנִים תִּזְמֹר כַּרְמֶךָ וְאָסַפְתָּ אֶת תְּבוּאָתָהּ: וּבַשָּׁנָה הַשְּׁבִיעִת <b>שַׁבַּת שַׁבָּתוֹן יִהְיֶה לָאָרֶץ שַׁבָּת לַה'</b> שָׂדְךָ לֹא תִזְרָע וְכַרְמְךָ לֹא תִזְמֹר: אֵת סְפִיחַ קְצִירְךָ לֹא תִקְצוֹר וְאֶת עִנְּבֵי נְזִירֶךָ לֹא תִבְצֹר שְׁנַת שַׁבָּתוֹן יִהְיֶה לָאָרֶץ: וְהָיְתָה <b>שַׁבַּת הָאָרֶץ</b> לָכֶם לְאָכְלָה לְךָ וּלְעַבְדְּךָ וְלַאֲמָתֶךָ וְלִשְׂכִירְךָ וּלְתוֹשָׁבְךָ הַגָּרִים עִמָּךְ: וְלִבְהֶמְתְּךָ וְלַחַיָּה אֲשֶׁר בְּאַרְצֶךָ תִּהְיֶה כָל תְּבוּאָתָהּ לֶאֱכֹל:<br>(ויקרא כה, ב-ז)
כבר במבט ראשוני ניתן להתרשם כי השוני בלשונן של המובאות דלעיל מבטא את עיצוביה של תנועת השביעית במרחבים השונים, בשפה הייחודית לכל מרחב. מרחב הבעלות של שמות ודברים מדבר אל האדם הבעלים, וקורא לו <b>לשמוט את הבעלות</b> על האדמה ועל הכסף לטובת האחר-החלש. לעומתו, המרחב הא-להי של ויקרא מציג את <b>שביתת הארץ לה'</b>, וקורא להימנעות האדם מעבודה בשדהו, כהכרה בשביתה זו וכהזדהות אתה. בהמשך הפרק נפתֵח את תנועת השבע בכל מרחב.
<b>טבע ומצווה בשנת השבע</b>
כפי שראינו בשש השנים, התנועה בתוך כל מרחב כפולה ומורכבת מטבע ומצווה. כעת נשאל: מהי השפה של שנת השבע – טבע או מצווה?
במרחב הבעלות של שמות ודברים, התנועה היסודית של השביעית היא <b>תנועה של מצווה:</b> האדם מצוּוה לשמוט ולנטוש את שדהו ("ארצך" בלשון הפרשיה), בניגוד לזכויותיו הקנייניות. השארת השדה לידי האביונים ולחית השדה, יש בה אמנם ביטוי לטבע פִּראי, אך טבע זה הוא רק תוצאת המצווה ולא מגמתה. לפיכך, מהווה הפסוק ניגוד בין התנועה הטבעית של האדם לבין תנועת המצווה: "וְשֵׁשׁ שָׁנִים תִּזְרַע אֶת אַרְצֶךָ וְאָסַפְתָּ אֶת תְּבוּאָתָהּ" – זו התנועה הטבעית של האדם כבעלים על פני ארץ ירושתו, "וְהַשְּׁבִיעִת תִּשְׁמְטֶנָּה וּנְטַשְׁתָּהּ" – זו תנועה מצוותית מנוגדת, הבאה לנפץ ולבטל את תודעת הבעלות למשך שנה אחת.
במרחב הא-להי של ויקרא עולה תמונה שונה. לכאורה, "שֵׁשׁ שָׁנִים תִּזְרַע שָׂדֶךָ" זו אמירה טבעית, ואילו האמירה "<b>ו</b>ְשָׁבְתָה הָאָרֶץ שַׁבָּת לַה'", המנוגדת לה, היא אמירה מצוותית. אולם שביתת הארץ לה' בפשט התורה אינה מצווה מעשית על האדם, אלא תיאור מציאותי של הארץ השובתת לה'. שביתה זו יכולה להתרחש גם בהעדרו של עם ישראל מעל אדמתו: "אָז תִּרְצֶה הָאָרֶץ אֶת שָבְּתֹתֶיהָ כֹּל יְמֵי הָשַּמָּה... אֶת אֲשֶר לֹא שָבְתָה בְּשָבְּתֹתֵיכֶם בְּשִבְתְּכֶם עָלֶיהָ" (ויקרא כו, לד-לה).
המסקנה העולה מכך היא שעיקרה של התנועה בשנת השבע היא תנועה <b>טבעית של הארץ</b> השובתת לה', המאזנת את התנועה <b>הטבעית של האדם</b> כיוצר באדמה במשך שש השנים. תנועה זו היא מרכז הפרשיה, ואילו המנעותו של האדם ממלאכה רק נלוות אליה. ייתכן שפתיחת הפרשיה בשביתה, כאמירה כללית וטוטלית "ושבתה הארץ שבת לה'", רומזת ששביתת הארץ היא המציאות היסודית הקדומה של הטבע. אם כן, מהי המצווה המוטלת על האדם? – על האדם לקבל באופן סביל את שביתת הארץ, ולא לחללה על ידי מלאכות השדה, כגון: זריעה וזמירה, קצירה ובצירה.
נגענו בקווים כלליים של קולות שנת השבע, ועתה נעמיק ונאזין לכל קול בשלמותו, כפי שהוא מופיע בסביבתו הטבעית.
<b>השמיטות במרחב הבעלות</b>
<b>שמיטת האדמה</b>
וְשֵׁשׁ שָׁנִים תִּזְרַע אֶת אַרְצֶךָ וְאָסַפְתָּ אֶת תְּבוּאָתָהּ:
וְהַשְּׁבִיעִת תִּשְׁמְטֶנָּה וּנְטַשְׁתָּהּ וְאָכְלוּ אֶבְיֹנֵי עַמֶּךָ וְיִתְרָם תֹּאכַל חַיַּת הַשָּׂדֶה כֵּן תַּעֲשֶׂה לְכַרְמְךָ לְזֵיתֶךָ:<br>(שמות כג, י-יא)
מצוות השמיטה נפתחת בתיאור שש השנים הרגילות, בהן מרוויח האדם את לחמו בזיעת אפיו. בשש השנים מפריש האדם תרומות ומעשרות, מביא ביכורים, וכך שומר על מערכת יחסים תקינה עם אדון הארץ ועם השכבה החלשה בחברה. שש שנים עובד האדם את אדמתו כחפצו: <b>זורע</b>, קוצר <b>ואוסף</b> את תבואת האדמה אשר בבעלותו. קיום מצוות האדמה במשך שש השנים אמנם פותח את האדם אל המימדים אשר מעבר לו, אך אינו מונע מן האדם להתנהג כאדוני האדמה והצומח. במשך שש השנים משוכנע האדם כי האדמה היא בבעלותו: 'ארצ<b>ך</b>', 'כרמ<b>ך'</b> ו'זית<b>ך'</b>, ועל רקע זה מגיעה השמיטה.
אחת לשבע שנים, נוטלת התורה את האדם אל מציאות אחרת. השמיטה מתמודדת באופן חזיתי עם בעלות האדם על האדמה, ומכה בה באופן שאינו משתמע לשתי פנים. האדם מצווה <b>לשמוט</b> את בעלותו כל האדמה, <b>לנטוש</b> את עצם המצאותו עליה. האדם מגורש מן האדמה וכך, בדרך הקשה, מבין כי הוא אינו אדוני הארץ.
כמה קשה דרישה זו לאדם! במשך שש השנים מממש הוא את בעלותו על האדמה ומפיק ממנה את מרבית צרכי מחייתו. הניתן בכלל לתאר את עומק ההיפוך המתחולל בשנה השביעית? – על השמיטה מספרת התורה במילים ספורות ומדודות.
עזיבת האדם מתבטאת, בראש ובראשונה, בהשארת הפירות והתבואה הגדלים מעצמם <b>לאביונים</b> על ידי בעל השדה, שהוא עצמו אינו רשאי לאכול מפרי אדמתו שלו. שיא הנטישה מתרחש כאשר <b>חית השדה</b>, עימה נלחם האדם שנה בשנה, <b>אוכלת את יתרת המזון</b> אשר הותירו העניים. השדה כה מופקר ופרוץ, עד כי חיות השדה, אשר מבטאות את הצד האכזרי והדורסני שבטבע<sup class="footnote-marker">52</sup><i class="footnote">חיות השדה, בכל ספרי התנ"ך, מתוארות כגורמות הרס וחורבן לאדם וליצירתו וכמסכנות את קיום החברה האנושית, באין גורם אנושי שולט. לעיון והרחבה ראה: שמות כג, כט; ויקרא כו, כב; יחזקאל לד, ה-ח; והושע ב לכל אורך הפרק.</i>, מקבלות בשמיטה יתרון על פני האדם הנוטש את אדמתו. העדפה זו אינה נובעת מתוך התחשבות והערכה כלפיהן, אלא כביטוי קיצוני לשלילת מקומו של הבעלים בשדהו.
מה מבקשת התורה לומר לאדם, אשר במשך שש שנים עידן את בעלותו עצמו בעמדו לפני ה'? מדוע מבקשת התורה לערער ולקעקע את חוויית הבעלות עד היסוד?
<b>עבד ה' הוא לבדו חופשי</b>
מצוות השמיטה עומדת מול החקלאי, החש אדון לאדמתו במשך שש השנים, על אף קיום מצוות הארץ. בתוקף מעמדו משתמש הבעלים בכל גרגר אדמה, על מנת להפיק רווחים גדולים ככל הניתן. סיפור השמיטה בשמות מעניק פן חדש לשאלת הבעלות האנושית. היאך יחזיק האדם באדמה וימצה את כוחה שנה אחר שנה, מבלי לשעבדה כלפיו? היאך יבין האדם כי הוא אינו אדון מוחלט על האדמה, ובעלותו מתת ה' היא?
שנת השבע, בשונה ממצוות הארץ בשש השנים, אינה תיקון עדין לתודעת הבעלות. אחת לשבע שנים עובר האדם זעזוע עמוק בתודעת בעלותו על האדמה. הוא מורחק מעל אדמתו, ושומט את בעלותו הכובשת. תביעה קשה ומוחלטת, חדה כתער, ניחתת על עובד האדמה הניצב הרחק משדהו. רק כך יבין בעל השדה את מקומו האמיתי.
אולם יש לזכור כי השמיטה מתרחשת רק אחת לשבע שנים, כך שאין מטרתה לעקור את בעלות האדם לצמיתות. השמיטה, על אף היותה צו קשה ואלים, מובנת לבסוף כצו המעניק לאדם חירות מתודעת הבעלות. בעלות האדם עלולה להפוך בהדרגה לדרישה מוחלטת של תוצרי האדמה לעצמו בלבד. כך עלול הוא להתמכר אט לאדנותו ולשלטונו ולהפוך עבד לעבודתו הוא.
<b>שמיטת כספים</b>
מִקֵּץ שֶׁבַע שָׁנִים תַּעֲשֶׂה שְׁמִטָּה: וְזֶה דְּבַר הַשְּׁמִטָּה שָׁמוֹט כָּל בַּעַל מַשֵּׁה יָדוֹ אֲשֶׁר יַשֶּׁה בְּרֵעֵהוּ לֹא יִגֹּשׂ אֶת רֵעֵהוּ וְאֶת אָחִיו כִּי קָרָא שְׁמִטָּה לַה': אֶת הַנָּכְרִי תִּגֹּשׂ וַאֲשֶׁר יִהְיֶה לְךָ אֶת אָחִיךָ תַּשְׁמֵט יָדֶךָ: אֶפֶס כִּי לֹא יִהְיֶה בְּךָ אֶבְיוֹן כִּי בָרֵךְ יְבָרֶכְךָ ה' בָּאָרֶץ אֲשֶׁר ה' אֱלֹהֶיךָ נֹתֵן לְךָ נַחֲלָה לְרִשְׁתָּהּ: רַק אִם שָׁמוֹעַ תִּשְׁמַע בְּקוֹל ה' אֱלֹהֶיךָ לִשְׁמֹר לַעֲשׂוֹת אֶת כָּל הַמִּצְוָה הַזֹּאת אֲשֶׁר אָנֹכִי מְצַוְּךָ הַיּוֹם: כִּי ה' אֱלֹהֶיךָ בֵּרַכְךָ כַּאֲשֶׁר דִּבֶּר לָךְ וְהַעֲבַטְתָּ גּוֹיִם רַבִּים וְאַתָּה לֹא תַעֲבֹט וּמָשַׁלְתָּ בְּגוֹיִם רַבִּים וּבְךָ לֹא יִמְשֹׁלוּ:<br>(דברים טו, א-ו)
שמיטת כספים נזכרת בברית ערבות-מואב, ויש בה השלמה לתמונה העולה מתוך שמיטת הקרקע של ברית יציאת מצרים. בתמצות רב נתייחס למשמעויותיה במרחב השמיטה<sup class="footnote-marker">53</sup><i class="footnote">חיבורנו מתמקד ביחסי אדם-אדמה, ושמיטת כספים אינה חלק מיחסים אלו. גם בשער השביעית לא עסקנו בה.</i>. במשך שש שנים מעצים האדם את בעלותו במרחבו הפרטי על שדהו, אך לא רק על אדמתו מתעצמת הבעלות אלא גם על האנשים סביבו. מכוח אמצעיו הכספיים הופך האדם לנוגשׂ בבני האדם דלי האמצעיים שתחתיו, הנזקקים לעזרתו הכלכלית. חוסר יכולת העניים להחזיר את חובותיהם, הוא שגורם לשעבודם תחתיו.
<b>"מִקֵּץ שֶׁבַע שָׁנִים תַּעֲשֶׂה שְׁמִטָּה!"</b> – שמיטת הכספים מתרחשת אחת לשבע שנים, ומשדדת את תודעת הבעלות. <b>"וְזֶה דְּבַר הַשְּׁמִטָּה – שָׁמוֹט כָּל בַּעַל מַשֵּׁה יָדוֹ"</b> – הדרישה היא לשמיטת בעלות האדם על חוב שהצטבר עד לשנה השביעית. יש בדרישה זו מהלך קיצוני אף יותר משמיטת הקרקע, שכן הקרקע תחזור לבעליה במוצאי השמיטה, בעוד שהחוב נשמט לעולם. שמיטת הכספים דורשת מן האדם לא לנגוש באחיו במשך כל שנת השבע, לזכור שהעני אינו זר לו, אלא אחיו הוא. כך תודעת הבעלות לא תאטום אותו לאחיו האביון. את כוחות הנגישה יש להפנות כלפי הנכרי, הזר, אשר אינו אחיך.
בניגוד לשמיטת קרקע, בה המרכז הוא שבירת תודעת הבעלות, שמיטת כספים מטרתה היא הפניה לעני. שמיטת הכספים אינה מנפצת את בעלות האדם, אלא בעיקר מרככת את ליבו לחוש את מצוקת העני. התביעה מהאדם לוותר על תביעת כספו שהרוויח ביושר לכאורה אינה צודקת, אבל גם שליטת האדם ונגישתו באחיו אינה מציאות בריאה לנפש הבעלים. שמיטת הכספים דורשת מהאדם להתעלות מעל עצמו ולהיות רגיש למקום המקולקל שאליו הביאה אותו הבעלות – השליטה באחיו, ללא רגישות לסבלו תחת שעבודו. גם אם המעשה עצמו לכאורה אינו צודק, תוצאתו מוצדקת.
בכל מערכת השמיטה אין כל התייחסות למקומה של הארץ; האין זכאית גם היא להתייחסות?
<b>השביתה במרחב הא-להי</b>
וַיְדַבֵּר ה' אֶל מֹשֶׁה בְּהַר סִינַי לֵאמֹר: דַּבֵּר אֶל בְּנֵי יִשְׂרָאֵל וְאָמַרְתָּ אֲלֵהֶם כִּי תָבֹאוּ אֶל הָאָרֶץ אֲשֶׁר אֲנִי נֹתֵן לָכֶם וְשָׁבְתָה הָאָרֶץ שַׁבָּת לַה': שֵׁשׁ שָׁנִים תִּזְרַע שָׂדֶךָ וְשֵׁשׁ שָׁנִים תִּזְמֹר כַּרְמֶךָ וְאָסַפְתָּ אֶת תְּבוּאָתָהּ: וּבַשָּׁנָה הַשְּׁבִיעִת שַׁבַּת שַׁבָּתוֹן יִהְיֶה לָאָרֶץ שַׁבָּת לַה' שָׂדְךָ לֹא תִזְרָע וְכַרְמְךָ לֹא תִזְמֹר: אֵת סְפִיחַ קְצִירְךָ לֹא תִקְצוֹר וְאֶת עִנְּבֵי נְזִירֶךָ לֹא תִבְצֹר שְׁנַת שַׁבָּתוֹן יִהְיֶה לָאָרֶץ: וְהָיְתָה שַׁבַּת הָאָרֶץ לָכֶם לְאָכְלָה לְךָ וּלְעַבְדְּךָ וְלַאֲמָתֶךָ וְלִשְׂכִירְךָ וּלְתוֹשָׁבְךָ הַגָּרִים עִמָּךְ: וְלִבְהֶמְתְּךָ וְלַחַיָּה אֲשֶׁר בְּאַרְצֶךָ תִּהְיֶה כָל תְּבוּאָתָהּ לֶאֱכֹל:<br>(ויקרא כה, א-ז)
נחלק את הפרשיה לארבעה חלקים: פתיחה (פסוקים א-ב), שש השנים (ג), השנה השביעית – שבת הארץ (ד-ה) והאכילה משבת הארץ (ו-ז). ארבעת החלקים הללו יוצרים מכלול שלם, בו כל חלק בונה נדבך נוסף בתמונה הכוללת של שבע השנים. המתחים בפרשיה – שש השנים אל מול שנת השבע, שביתה והרחקת האדם משדהו אל מול האכילה והחיבור המחודש – מספרים את סיפורן המופלא של שבע השנים.
נעבור כעת אל החלקים השונים ונראה כיצד בונה התורה את המהלך השלם.
<b>פתיחה</b>
וַיְדַבֵּר ה’ אֶל מֹשֶׁה בְּהַר סִינַי לֵאמֹר: דַּבֵּר אֶל בְּנֵי יִשְׂרָאֵל וְאָמַרְתָּ אֲלֵהֶם
כִּי תָבֹאוּ אֶל הָאָרֶץ אֲשֶׁר אֲנִי נֹתֵן לָכֶם – <b>וְשָׁבְתָה הָאָרֶץ שַׁבָּת לַה’</b>:
כבר בפסוקי הפתיחה מדגישה התורה כי אין זו שביתת האדם, כי אם שביתת הארץ<sup class="footnote-marker">54</sup><i class="footnote">גישה זו מתאימה לזהות הכללית של הארץ בחומש ויקרא: הארץ היא ארצו של ה', ארץ דינאמית אשר לה כוחות עצמאיים וייחודיים. הארץ היא זו שנטמאת בחטאי העם היושב עליה, וביכולתה להקיא אותו כתגובה לחטאיו. כך גם בפרשיית השביעית: לארץ צרכים עצמאיים משלה, והיא זו שצריכה לשבות.</i>. זוהי מערכת יחסים פנימית בין הארץ לבין ה', אשר על בני ישראל להיות מודעים לה ולאפשר אותה. אמנם הארץ שובתת לה' ללא התערבות האדם, אך שביתה זו תלויה בכניסת עם ישראל לארץ, וללא כניסתו גם הארץ אינה שובתת לה'<sup class="footnote-marker">55</sup><i class="footnote">ואכן מפסוקים אלה למדו חכמים כי השביעית החלה רק מחלוקת השדות לאנשים הפרטיים: "כי תבואו... מניין אתה אומר כיבשו אבל לא חילקו, חילקו למשפחות, ולא חילקו לבתי אבות ואין כל אחד ואחד מכיר את חלקו, יכול יהו חייבים בשמיטה? תלמוד לומר: "שדך" - <b>שיהא כל אחד ואחד מכיר שדהו</b>" (תורת כוהנים בהר, פרשה א). אם כן השביתה תלויה בישיבת עם ישראל איש איש בנחלתו ובשדהו. מנגד, כאשר עם ישראל לא מקיים את מצוות השביתה וגולה מעל אדמתו, הארץ מרצה את שבתותיה (ויקרא כו, לד-לה), ואם כן הארץ שובתת גם ללא נוכחות עם ישראל בה. במתח זה נעסוק בהמשך.</i>. בפסוקי הפתיחה, מגלה הפרשיה טפח מן המורכבות שביחסים העדינים בין ארץ-ה'-אדם. בהמשך הפרשיה תתחדד תמונתם של יחסים אלה.
<b>שש השנים</b>
שֵׁשׁ שָׁנִים תִּזְרַע שָׂדֶךָ וְשֵׁשׁ שָׁנִים תִּזְמֹר כַּרְמֶךָ וְאָסַפְתָּ אֶת תְּבוּאָתָהּ:
לאחר האמירה הכללית "ושבתה הארץ שבת לה'", מפרטת הפרשיה כיצד מתבצעת השביתה, ופותחת בתיאור שש השנים. במעבר לפירוט שש השנים קיימים שני הבדלי סגנון משמעותיים: '<b>הארץ</b>' מפסוקי הפתיחה הופכת ל'<b>שדך</b>' ו'<b>כרמך</b>' של האדם הפרטי. גם לשון הרבים שאפיינה את פסוקי הפתיחה – "דבר אל בני ישראל... כי <b>תבאו</b>...", הופכת ללשון יחיד: "שש שנים <b>תזרע שדך</b>". שני שינויים אלה יוצרים מעבר מהסיפור הגדול של בני ישראל הנכנסים לארץ המשותפת לכל, אל השדה והנחלה הפרטיים של כל אדם ואדם.
מפגש האדם הפרטי עם שדהו שונה מאוד ממפגש העם עם הארץ הגדולה. 'הארץ' היא הארץ אותה נותן ה' לבני ישראל בכללם. זהו קשר ראשוני אשר אינו מפותח דיו. 'השדה' לעומת זאת, הוא נחלתו הפרטית של כל אדם ואדם. בנחלה זו הוא פועל במשך שש השנים – חורש, זורע, מטפל ודואג עד לשלב הסופי של איסוף התבואה, ומכין את הקרקע לקראת סבב זריעה נוסף. מעתה, נחלתו אינה עוד חלקת בוּר, פיסה מתוך הארץ הגדולה, אלא <b>'שדה</b>' – חלקה מוגדרת ומפותחת המניבה יבול. השוני בשם ובלשון גורר שוני במהות.
שש השנים הן שנות היצירה של האדם העובד בשדהו, ובהן יש לו תפקיד מהותי ודומיננטי בהפיכת חלקת ארץ סתמית לשדה משמעותי המצמיח תבואה. אולם עליונות זו של האדם ותפקידו המהותי בבריאה, מובילים גם לפגם מסוים. הצורך המתמיד במתן משמעות, בהעלאה ובפיתוח האנושי, מוביל לראיית הארץ כנחותה: לארץ אין מקום כשלעצמה; ההתייחסות אליה היא כאל משאב אנושי, אשר תכליתו איסוף פרטי של תבואה. מצוות שש השנים חשפו תכלית נוספת – העלאת פירות הארץ אל הקודש. בשתי תכליות אלו אין לארץ ולפירותיה מקום עצמאי, אלא היא אמצעי להשגת דבר אחר – בין לקודש, בין להון אישי. לשם כך מגיעה שנת השבע, בה מתעורר יחס אחר אל הארץ ואל פירותיה. מחיבור המושתת על בסיסם של ייעוד ומטרה כלשהם, לחיבור המושתת על בסיס של נוכחות והוויה: "שבת שבתון <b>יהיה לארץ</b>".
<b>השנה השביעית – שביתת הארץ</b>
וּבַשָּׁנָה הַשְּׁבִיעִת שַׁבַּת שַׁבָּתוֹן יִהְיֶה לָאָרֶץ שַׁבָּת לַה'
שָׂדְךָ לֹא תִזְרָע וְכַרְמְךָ לֹא תִזְמֹר:
אֵת סְפִיחַ קְצִירְךָ לֹא תִקְצוֹר וְאֶת עִנְּבֵי נְזִירֶךָ לֹא תִבְצֹר
שְׁנַת שַׁבָּתוֹן יִהְיֶה לָאָרֶץ:
השנה השביעית היא שנת השבתון. עולם היצירה וההתעלות של שש השנים מושבת: האדם אינו שותף בהצמחת השדה והכרם, ואינו רשאי לאסוף את התבואה כבשש השנים. הארץ, שבמשך שש השנים חולקה לשדות קטנים 'אנושיים', חוזרת בשנה זו להיות ארץ אחת גדולה, ללא חלוקות וללא גבולות, ללא יצירה וללא עשייה. במשך שש השנים, האדם בעבודתו גרם לארץ להיות שדה. כעת, בשנה השביעית, בה נמנע האדם מעבודת השדה, השדה שב לזהותו הראשונית והופך להיות חלק מהארץ הגדולה.
באין פעילות אנושית בארץ, נדם קול התנועה היצירתית-התכליתית. שתיקה זו פותחת פתח להקשבה עמוקה לארץ כשלעצמה. ההכרה בעומק החיים הטמונים ברגבי האדמה, מגלה כי ה' נוכח בה, הווה בתוכה. זהו מעבר מקדושת <b>הייעוד</b>, <b>המונעת</b> על ידי האדם, ל<b>הוויה א-להית הנוכחת</b> בעומק המציאות.
פיתוח ההקשבה לכוחות החיים של הארץ, נובע מתוך סגולות הארץ הנפרשות בספרי ההליכה במדבר. בשנה השביעית מתגלה כי שכינת ה', אשר במשך שש השנים שרתה בעם ישראל כתוצאה של קיום המצוות, שורה בארץ מצד עצמה. זוהי ארץ אשר ה' שוכן בתוכה, כשם שהוא שוכן בבני ישראל – "וְלֹא תְטַמֵּא אֶת הָאָרֶץ אֲשֶׁר אַתֶּם יֹשְׁבִים בָּהּ <b>אֲשֶׁר אֲנִי שֹׁכֵן בְּתוֹכָהּ כִּי אֲנִי ה’ שֹׁכֵן בְּתוֹךְ בְּנֵי יִשְׂרָאֵל</b>" (במדבר לה, לד). לארץ עצמה ברית וקשר ייחודי עם ה', גם מעבר לברית ה' עם בני ישראל: "וְזָכַרְתִּי אֶת בְּרִיתִי יַעֲקוֹב וְאַף אֶת בְּרִיתִי יִצְחָק וְאַף אֶת בְּרִיתִי אַבְרָהָם אֶזְכֹּר <b>וְהָאָרֶץ אֶזְכֹּר</b>" (ויקרא כו, מג).
לאור זאת, מובנת גם התלות שבין כניסת עם ישראל לארץ, לבין שביתת הארץ, כפי שראינו בפסוקי הפתיחה. השש והשבע הינם חטיבה אחת. רק לאחר חשיפת העושר הטמון בארץ בעקבות מצוות שש השנים, ניתן לפתח הכרה שיש בארץ עוצמות הקיימות כשלעצמן, ללא צורך בהעלאה אנושית. רק בעקבות "כִּי תָבֹאוּ אֶל הָאָרֶץ אֲשֶׁר אֲנִי נֹתֵן לָכֶם", יש משמעות ל"וְשָׁבְתָה הָאָרֶץ שַׁבָּת לַה’". הקשר בין עם ישראל לארץ ישראל נע במחזורי חיים של שש ושבע – פיתוח ויצירה מחד, הקשבה והוויה מאידך<sup class="footnote-marker">56</sup><i class="footnote">תיאורנו מתייחס לשנת השבע כבאה לאחר עבודת שש השנים; אולם ישנה משמעות לשנת השבע כפותחת לשש שנים הבאות. האדם אשר הקשיב לשביתה, גם אופן יצירתו במהלך השש הבאות יהיה שונה בתכלית מזה שבטרם חווה שביעית.</i>.
<b>האכילה בשנת השבע</b>
וְהָיְתָה שַׁבַּת הָאָרֶץ לָכֶם לְאָכְלָה
לְךָ וּלְעַבְדְּךָ וְלַאֲמָתֶךָ וְלִשְׂכִירְךָ וּלְתוֹשָׁבְךָ הַגָּרִים עִמָּךְ:
וְלִבְהֶמְתְּךָ וְלַחַיָּה אֲשֶׁר בְּאַרְצֶךָ
תִּהְיֶה כָל תְּבוּאָתָהּ לֶאֱכֹל:
באיסורי המלאכה ניתן היה לסיים את סיפורה של שנת השבע; האדם פינה את מקומו לארץ הגדולה, ואפשר את יצירת הקשר המשותף בין האדמה לה'. מכאן ניתן היה לשוב לשש שנים נוספות. אלא שהתורה אינה עוצרת בנקודה זו; היא מחזירה את שבת הארץ בחזרה אל האדם: "והיתה שבת הארץ <b>לכם</b> לאכלה...".
זהו מהלך מרתק בו הארץ, אשר שבתה לה' ללא התערבות האדם, שבה כעת אל האדם ויוצרת עמו מפגש מחודש. אולם האכילה מתבואת הארץ שונה מן האיסוף של שש השנים. האדם נפגש עם הארץ הגדולה, ולא עם שדהו הפרטי. ממפגש של עליונות כלפי האדמה במשך שש השנים, המפגש המחודש הוא בלתי אמצעי, ללא מחשבות על יצירה או פיתוח. אותם פירות, שבמשך כל השנים היו רק אמצעי להשגת דברים אחרים, מקבלים כעת מעמד אחר: לא מעלים אותם לשום מקום, והם אינם נאספים במאגרים גדולים. הפרי עומד לעצמו.
זאת ועוד: כפי שראינו בחלק הקודם, במשך שש השנים אין לאדם יכולת לגעת בקודש. כל שביכולתו לעשות הוא רק להפריש את הקודש לגבוה. בשנת השבע, המושג 'קודש' כלל אינו נזכר, והוא אינו מובחן ואינו מובדל מן החול. פירות השביעית נותרים כביכול טבל, קודש וחול המשמשים בערבוביא. מעתה, האדם אינו חוסה בצילו של הקודש אלא <b>חי עמו</b>.
רמז לְשוני לַשוֹני שבין צורות מפגש האדם והאדמה בשש השנים ובשנה השביעית מצוי ביחס הפסוקים למילה 'תבואה': במשך שש שנים השימוש בפירות הארץ הינו אסיף: "...<b>ואספת</b> את תבואתה" – האדם אוסף את התבואה למצבורים גדולים, והופך אותה לערך, לכמות ולמספר. לעומת זאת, השימוש ביבול בשנת השבע הוא למאכל: "תהיה כל תבואתה <b>לאכול</b>" – אין אוספים את התבואה, אלא רק אוכלים אותה. התבואה חוזרת לייעודה המקורי – מתנת הארץ לאדם.
מפגש זה יוצר שינוי גם אצל האדם עצמו. כשם שהשדה שב להיות חלק מן הארץ הגדולה, ללא גבולות וללא גדרות, כך גם עולם החי מבטל את הגדרותיו וגבולותיו והארץ שבה ונפגשת עם כולם בשווה. כל עולם החי שותף באכילה מפירות השבע באופן שווה: אדון ועבד, ישראלי וגר, בהמה וחיה – כולם נכללים תחת ה<b>'לכם'</b>, המקבלים את פירות שבת הארץ לאכלה. ההבדלה החברתית, שהייתה כה מהותית במשך שש השנים, מתבטלת בשנת השבע.
<b>סיכום: "אֲנִי לְדוֹדִי וְדוֹדִי לִי"</b>
פרשיית השביעית בויקרא בנתה מהלך שלם. תחילה, נִיתנה הארץ לבני ישראל והם הפכוה לשדות פרטיים, אותם האדם מפתח ומצמיח במשך שש השנים. בשנים אלה האדם יוצר ומעלה את האדמה: הוא מפיק ממנה תבואה, עולה איתה אל הקודש וכדומה. בשנה השביעית נדרש האדם לשבות ממלאכתו ולפנות מקום לעומק הטמון בארץ עצמה. הארץ מצידה חושפת את היותה שייכת לה', גם ללא האדם שמעלה אותה. ממקום זה שבה הארץ ונפגשת עם האדם. המפגש המחודש עם הארץ הוא מפגש עצמי, בו הארץ כפי שהיא, פוגשת את יושביה ללא הבדל ביניהם. במפגש זה מתקיים קשר של אכילה בלבד, ללא איסוף וללא התעלות אל הקודש. בכך סוגרת התורה את המעגל: מארץ כללית, הניתנת לבני ישראל בתחילת הפרשה – "אשר אני נותן <b>לכם</b>", חוזרת הארץ לאחר שש השנים והשבע להפיק את תבואתה: "<b>לכם</b> לאכלה".
<b>סוף</b>
נסגור את המעגל אותו פתחנו בפרק 'גן ה' וארץ ה''. גן עדן מבטא, כאמור, את מקום ההוויה והנוכחות. אין בו התעלות אל הקודש: האדם חי בחיבור מתמיד לה'. ארץ ישראל, לעומת זאת, היא ארץ של תנועה, הן מן השמיים לארץ, הן מן הארץ בחזרה לשמיים. תודעת החיים בגן עדן שונה מזו שבארץ ישראל, ולכן חדירה של האחת אל האחרת עלולה להיות בעייתית. מציאות של גן עדן אינה אפשרית בארץ ישראל, שכן למטר השמים היא שותה את מימיה. אפילו בשנת השבע, בה מתהווה מציאות שהיא מעין גן עדן, ללא יצירת האדם, מתעוררת בעיית קיום קשה: "וְכִי תֹאמְרוּ מַה נֹּאכַל בַּשָּׁנָה הַשְּׁבִיעִת, הֵן לֹא נִזְרָע וְלֹא נֶאֱסֹף אֶת תְּבוּאָתֵנוּ: וְצִוִּיתִי אֶת בִּרְכָתִי לָכֶם בַּשָּׁנָה הַשִּׁשִּׁית וְעָשָׂת אֶת הַתְּבוּאָה לִשְׁלֹשׁ הַשָּׁנִים" (ויקרא כו, כ-כא) – גן עדן המאיר אל הארץ בשנה השביעית, תלוי בברכת השמים והארץ של שנת השש. זוהי השנה האחרונה בה האדם יוצר ומפתח, זורע ואוסף, ולכן בה הוא זוכה לברכת השמים.
ארץ ישראל אינה גן עדן, אולם אחת לשבע שנים, מציאות החיים בה נפתחת לעולם של קשב, של הוויה. לאחר שש שנים של תנועה מגמתית והתעלות, שנת השבע מגלה את שורש ההוויה הנוכחת, הארץ עצמה היא ארץ ה' ואינה תלויה במעשה האדם.

Chapter 5

<big><strong>מסיפורה של התורה לסיפורם של חז"ל</strong></big>
הֲיֵלְכוּ שְׁנַיִם יַחְדָּו בִּלְתִּי אִם נוֹעָדוּ
<b>פתח דבר: יצירת חז"ל מתוך התורה שבכתב</b>
בשני הפרקים האחרונים של שער זה התבוננו במרחבים השונים בתורה שבכתב, המגלים שתי מערכות שונות של יחסי השש והשבע בתורה. בשער הבא נפגוש את יצירת חז"ל, המתארת בדרכה המיוחדת את החיים בשנת השבע. פרק זה מהווה מעבר מן התורה שבכתב לתורה שבעל-פה, ובו נבקש למצוא את הדרך מעולם התורה לעולמם של חז"ל. מגמתנו בפרק זה לבחון כיצד יכילו חכמים את הפנים השונות שראינו בתורה.
<b>דרישת התורה של חז"ל: תורה שבעל-פה</b>
התורה שבכתב דומה היא לתפילין של ראש, בהן ניתן לגלות את דבר ה' בארבעה בתים נפרדים: טבע ומצווה, א-להות ובעלות. לעומתה, התורה שבעל-פה דומה לתפילין של יד, בית אחד הכולל את כל הפנים השונות למעשה אחד. התורה שבעל-פה הלכה למעשה היא, וזקוקה לדרך סלולה, דרך בה ימומש רצון ה' כאמירה אחת שלמה. את החיבור בין הפנים השונות של התורה יוצרים חז"ל באמצעות דרישת התורה. כך היא דרכם: בכל מקום בו ימצאו פרשיות בעלות פנים שונות, יבקשו לאחד את פרשיות התורה לכלל יצירה אחת. זוהי גישתם בכל פרשיות התורה, וכך יתרחש בסיפור שש השנים ושנת השבע. זוהי דרישה העולה עד תפילין-של-ראש על ארבע בתיהן, ומגלה בהן את אחדות רצון ה', בבחינת "אלו ואלו דברי א-להים חיים", אולם "דבר ה' זו הלכה".
במדרשי ההלכה של פרשיות השביעית, תנועת האיחוד גלויה ומפורשת. פעמים רבות מעמתים חז"ל בין הפרשיות וסוללים דרך לאיחוד ביניהן. אך לא רק במדרשי ההלכה; כל היצירה בתורה שבעל-פה הולכת בדרך זו, בין בגלוי ובין בסתר. על אדנים אלו מונחת ההלכה התנאית במשנה ובתוספתא, הכוללת ברצף אחד דינים הנלמדים משמות וויקרא ללא הפרדה.
חיבור פרשיות שמיטת שמות ושביתת ויקרא מולידה יצירה חדשה. יצירה המאחדת בין עולם הבעלות האנושית לעולם הא-להות והקדושה וממזגת את מחזורי השש והשבע השונים. אין בה אימוץ שני העולמות כמות שהם, אלא המשכת יסודות מעולם אחד אל העולם האחר. 'הילד' שנולד ממזג בקרבו את הפנים השונות; כך נוצרה התורה שבעל-פה, על שלל גווניה ומכמניה.
לאחר שפתחנו את הדרך לתנועת האיחוד של חז"ל, נחזור אל התורה שבכתב ונתהה: האם אכן ניתן ליצור חיבור בין שני העולמות ותנועתם השונה? האם ישנו בסיס לחיבור שכזה, הטמון מלכתחילה בתורה שבכתב?
<b>אחדות המרחבים בתורה</b>
בכל פרקי השער הצגנו את שני המרחבים כעולמות נפרדים בעלי תנועה שונה. אך זוהי הפרדה זמנית, שתכליתה לאפשר הבחנה בפנים השונות. כעת נראה כיצד עולמות אלו סמוכים זה לזה בתורה ובנפש האדם ומהווים רצף התפתחותי אחד במסע החיים, רצף היוצר מבנה של תנועה מהחוץ אל הפנים, ובחזרה.
סְמוּכִים לָעַד לְעוֹלָם עֲשׂוּיִם בֶּאֱמֶת וְיָשָׁר
ברית הירושה הארצית אצל אברהם אבינו אמנם קודמת לברית ההשראה הא-להית, אך בהמשך חיי האבות מופיעות שתי הבריתות יחדיו, עוקבות ומאזנות האחת את האחרת. בתורת משה התחדד הפער בין העולמות, ואף על פי כן משמות ועד דברים מצויים עולמות אלו בסמיכות ותחת קורת גג אחת המהווה רצף מעגלי, בבחינת 'רצוא ושוב'.
המסע נפתח בברית הר סיני המכילה את פרשת משפטים. זוהי ברית המכוננת את התנועה הבסיסית של בן החורין, ומעצבת את פניה של <b>הבעלות האנושית, המופנית כלפי חוץ</b>. על גבי תנועה בסיסית זו, מתפתח המסע להכרת <b>העולם הפנימי של השראת הקודש</b>. עולם הקודש נפתח בבניית המשכן – הופעת הקודש בתוך המחנה (פרשת תרומה), ומסתיים בהשראת השכינה בארץ ה' (פרשת בחוקותי). במשך כל שנותיו במדבר מתנהל העם בצל הקודש, התנהלות המלוּוה במתחים רבים. בברית ערבות מואב, לקראת הכניסה לארץ, <b>חוזרת תנועת ה'שוֹב' החוצה</b>. משה חוזר ומבסס את תנועת הבעלות בצורה רחבה, אך הפעם, לאחר המפגש עם יסוד הקודש שבחיים ועם השראת השכינה, חוזרת הבעלות להופיע בצורה מבושמת ומעודנת; מלאת ביטויי שמחה וברכה, שופעת יחסים אוהבים ובעלת תביעות מוסריות גדולות יותר מהאדם.
אַתָּה אֶחָד וְשִׁמְךָ אֶחָד וּמִי כְּעַמְּךָ יִשְֹרָאֵל גּוֹי אֶחָד בָּאָרֶץ
<b>התאחדות החוץ והפנים בארץ ישראל: שורש תורה שבעל-פה</b>
פרשיות רבות בתורה שבכתב נפתחות במילים "כי תבואו אל הארץ". פניה ומצוותיה הרבות של הארץ המופיעות בתורה אינן מיושמות במדבר; רק החיים הממשיים בארץ יהפכו אותן ל'הלכה למעשה'. החיים בארץ ישראל מהווים את השורש להופעת תורה שבעל-פה.
נמשיך עם יהושע והזקנים אל הארץ וננסה לדמות בנפשנו כיצד יעצבו הפנים הכפולות את החיים בארץ.
מעתה לא ניתן עוד לצייר את התהליך כמעגל גדול, שבו מתגלה בכל פעם מתגלה מימד אחד, שונה מקודמו. לאחר השלמת המעגל במדבר ובעקבות הכניסה לארץ, קיימת הכלה של כל תחנות המסע, אותן חווינו במשך ארבעים שנות המדבר. החיים בארץ דורשים אחדות. מקדש וכהונה, בעלות אנושית וברכה, דרים יחד בארץ שהיא א-להית ואנושית בעת ובעונה אחת. על אדני המעגל המחזורי של המדבר נבנית ברכת השלום בארץ ישראל, והוויית החיים בארץ נושאת בקרבה את כל המימדים יחד. נשיאת המימדים יחד, מאפשרת יצירת צירופים חדשים בין חיי הבעלות והחיים הא-להיים בארץ, כך שמשני הפנים נוצר פרצוף אחד: 'צד ימין' של קודש ו'צד שמאל' של בעלות. כאן, בחיים הממשיים והשלמים של ארץ ישראל, מונחים השורשים העתיקים של תורה שבעל-פה.
זוהי סגירת מעגל: לאחר תקופת המדבר, בה הבריתות היו שני מסלולים מפוצלים, שבנו אל ארץ ישראל של תקופת האבות, בה הבריתות כרוכות זו בזו.
<b>שש ושבע – רצוא ושוב בארץ ישראל</b>
כאשר החיים הא-להיים והאנושיים ייפגשו יחד בחיי האדם הארץ-ישראלי, ייווצר פער ברמת ההזדהות הטבעית של האדם. באופן טבעי, המימד האנושי קרוב יותר אל האדם, והוא שיהווה את הבסיס של חייו. חווית החיים כהופעה של הקודש, על אף חשיבותה, תופנם ותתקיים כמימד עמוק יותר המלווה את החיים<sup class="footnote-marker">57</sup><i class="footnote">להמחשה ניתן להסתכל על החיים בארץ כיום. בימי הגלות שלטה התודעה שחיי הקודש הם המרכז, ועל חיי החולין לחסות בצל חיי הקודש. עם השיבה לארץ ישראל, החיים הטבעיים חזרו לתפוס מקום מרכזי בחיי היומיום, ואף זכו לקבל הכרה בערכם העצמי. הקודש לא נדחה, אלא הופנם כיסוד הפנימי של החיים הטבעיים.</i>. הכרה זו תלווה את החיים ברוב הזמן, אך לא בשנת השבע. שנה זו מפסיקה את חיי היצירה והבעלות בארץ, ובכך פורצת בנפש חלון להקשבה עמוקה יותר. בשנה זו הקול הפנימי של חיי ההשראה הא-להית פורץ ועולה ממעמקי האדמה, וחיי הבעלות נעשים טפלים אליו. עם תום שנת השבע, חוזר קול הבעלות לשלוט בחיים הטבעיים, וקול הקודש חוזר למעמדו כקול מלווה. כך מתנהלים החיים בארץ ישראל במקצב של שש ושבע, המדגיש הן את הבעלות האנושית והן את ההשראה הא-להית.
את תנועת המאקרו של שש השנים והשבע בארץ ניתן להשוות לתנועת המיקרו של השבוע: באופן טבעי, בששת ימי המעשה חיי הבעלות הם מרכז החיים, ואילו השבת, על ידי איסור המלאכה, פותחת צוהר בנפשנו לנוכחות הקודש בחיים.
תנועת המיזוג בארץ ממצה מכל מימד שהתגלה במדבר את ההופעה החזקה שלו. בחומשי שמות ודברים, בעלות האדם בשש השנים חזקה ומוחשית, ואילו שנת השבע מהווה ניפוץ קשה ושלילי – שמיטה ונטישה. בחומש ויקרא בעלות האדם בשש השנים חלשה באופן יחסי, אך בשנת השבע מופיעה הבשורה החיובית שהארץ שייכת לה'. במיזוג התנועות בחז"ל מתחברות התנועות החיוביות והחזקות שבכל אחד מן העולמות. שש השנים מתמקדות בבעלות האנושית החזקה, ואילו שנת השבע מתמקדת בנוכחות הא-להית המתגלה לעין כל. מיזוג זה נוצר בתנועה מחזורית, מעין] מעגל של 'רצוא ושוב' הדומה למעגל שראינו בתורה עצמה: <b>שש/בעלות אנושית – שבע/ארץ א-להית</b>, וחוזר חלילה...
<b>קריאת חז"ל את פרשיות השביעית לאור החיים המאוחדים בארץ</b>
עתה, לאחר שציירנו את שורשי החיים העתיקים של מעשה הדרשה, נטעם על קצה המזלג מיצירת חז"ל בשביעית. בדוגמא קטנה ממדרש ההלכה, נראה כיצד החיבור הדרשני שעושים חז"ל בין השמיטה של שמות לשביתה של ויקרא, מאיר מחדש את משמעות תהליך השמיטה והנטישה.
כפי שתיארנו בהרחבה בפרק הקודם, השביעית בתורה מופיעה לנגד עינינו בשני תיאורים שונים מהותית, שלכאורה אין כל שיח ביניהם: <b>בחומש שמות</b> מתמודדת שנת השמיטה עם בעלות האדם כמצב היסודי, והיא מציבה בפני האדם תביעה קשה: לשמוט ולנטוש את אדמתו, ולהותיר את פירותיה למאכל <b>האביונים וחית השדה</b>; ואילו <b>בחומש ויקרא</b>, עיקרה של שנת השבע היא העצמת חוויית שייכות הארץ לה', <b>אשר פירותיה נתונים לכל</b>.
<b>חז"ל</b> מחברים בכוח <b>דרישת התורה</b> את השמיטה והשביתה, ובכך יוצרים שיח בין המרחבים השונים.
<b>"ואכלו אביני עמך</b>"(שמות כג) אין לי אלא עני, עשיר מנין?
תלמוד לומר: <b>"והיתה שבת הארץ לכם לאכלה"</b> (ויקרא כה).
אם כן, למה נאמר <b>"אביני עמך</b>"? רובה לעניים.<br>(מכילתא דרשב"י, פרק כג)
חז"ל ממתיקים את 'הדין הקשה' של השמיטה, השולל את בעלות האדם, על ידי החיבור ל'חסד' המתפשט על פני כל הארץ – השביתה בויקרא. ראיית השמיטה כמחוברת ומאוחדת לשביתה, פותחת את השמיטה לקול חדש שייכנס בקרבה. קול א-להי, הבוקע את חוויית הבעלות ופותח את האדם להכיר את פנימיות החיים: הארץ היא א-להית, והאדם אינו בעליה. בזכות השיח החדש בין שני העולמות המתקיים עתה בנפש האדם בארץ, מסוגל הבעלים לחוות בצורה עמוקה את התבטלות הבעלות כלפי ה' – לא כשלילה חיצונית ושוברת, אלא כתהליך פתיחה פנימי של הקשבה לקול העולה מעומק הארץ. בדרך זו, משמש הקול הפנימי של שבת הארץ כעידון התנועה הקשה של השמיטה החיצונית, ולכן גם הבעלים רשאי לאכול מפירות השדה.
מכיוון שבדברי חז"ל מגמת השמיטה אינה נמחקת, חוזרת ועולה השאלה מה תרומת הפרשיה בשמות לסיפור השלם – <b>אם כן למה נאמר "אביני עמך"?</b> לשאלה זו נתנו במדרשי חז"ל תשובות שונות. המדרש שלפנינו מציע שעל אף תנועת החסד כלפי הבעלים, הוא אינו רשאי לקחת את רוב היבול לעצמו. <b>"רובה לעניים"</b> – הצורך בעידון הבעלים עודנו קיים, ולכן עליו לשמוט ולנטוש את שדהו, כך שרוב היבול יילקח על ידי העניים.
זוהי רק טעימה קלה על קצה המזלג ממעשה היצירה של חז"ל. חכמים יצרו סיפור חדש ושלם, הממזג את שמיטות האדם בשביתת הארץ של ה', ומשלב את ההכרה בארץ ה' יחד עם הצורך העדין של תיקון הבעלות.
<b>סוף שהוא התחלה חדשה</b>
בשער הבא – 'פני שביעית נקבלה' – נתאר את סיפורה של השביעית כשיא, העומד לעצמו ומקרין את התגלות ארץ ה' על כל שש שנות הבעלות. המפגש שמתרחש בארץ ישראל, בין שנות הבעלות לשנת הארץ הא-להית, יוצר סיפור חדש. סיפור זה ינוע במתח שבין שנות הקניין והבעלות הפרטית ברוחם של שמות ודברים, ובין שנת השיתוף בארץ החיים של ה', השוללת בעלות אנוכית ורכושנית. בשנה זו, יאיר האור של ויקרא כמרכז.
המתח בין שני העולמות אינו גלוי בתורה שבכתב. בתורה שבכתב כל מערכת עומדת לעצמה, וחיי הקניין בארץ אינם מעומתים עם שייכות הארץ לה'. העימות הסמוי בין שני המופעים שבתורה שבכתב נחשף בחז"ל, ויוצר את המתח בשנת השבע. נקודת המבט של הטבע הא-להי מטילה צל כבד על עולם הבעלות הפרטי ומעמידה אותו באור שלילי וחסר. המתח ילווה אותנו לכל אורכה של שנת השבע. בתחילת השנה תצטייר מערכת שש השנים כנחותה למול שבת הארץ. המתח בין הניגודים יתעדן בהמשכו של המפגש, כאשר תצמח הבעלות המעודנת בתוך עולמה של שנת השבע, בעלות רכה ומלאת כבוד אשר תלווה אותנו לאורך הסיפור.
לסיום, לא נוכל למצות בפרק זה את עומק הסיפור של חז"ל, ולהראות את ההשלכות המופלאות של הקריאה השלמה של פרשיות השביעית בתורה. לשם כך כתבנו את השער הבא בו מספרים אנו את הסיפור השלם של חז"ל לפי תומו, והמשכיל על דבר ימצא טוב. בדרכנו לא נעצור בכל שעל כדי לומר כי הלכה זו שורשה בויקרא והלכה אחרת שורשה בשמות; את התיאור הממזג נעשה בקווים כללים בלבד<sup class="footnote-marker">58</sup><i class="footnote">ביצירה הממזגת את הפנים השונות למסכת אחת שלמה, יהיה זה מלאכותי, מסורבל <b>ולא מועיל</b> לעצור ולפרק את התנועות בכל פעם מחדש. בפתיחה המשלנו את התהליך ללידת ילד משני הורים שונים. 'יש ילדים זיגזג', אך לא כעירוב חיצוני, אלא כמהות חדשה ממוזגת. כך היא תורה שבעל-פה, הנולדת מהחיבור והמיזוג של 'אב' - תנועת הקודש ו'אם' – תנועת הבעלות. את ההבחנה ניתן לבצע בקווים כלליים בלבד. ניסיון 'לחלק' בחזרה את הילד לאבא ואמא על כל צעד ושעל של חייו, ייצור ילד בעל פיצול אישיות. [יסלף את מהותו האמיתית והשלמה של ה'ילד'].<br>משל אחר לעניין ניתן לתת מיצירת עוגה מסך מרכיבים מסוים. עירוב המרכיבים בעוגה יוצר מהות חדשה של טעם. פירוק העוגה למרכיביה: קמח מלא, שמן זית, ביצים אורגניות, סוכר חום וכדו' אינו אפשרי, ויפספס את הטעם השלם והנפלא של העוגה.</i>.
שלמות היצירה תתגלה דווקא בזרימתה השוטפת, כהרמוניה חדשה שנוצרה, וכך נשתדל לספר אותה.

שער השביעית

הקדמה

<big><strong>'פני שביעית נקבלה'</strong></big>
<b>פתיחה לשער השביעית – 'פני שביעית נקבלה'</b>
לאחר שהלכנו בשער ארץ ישראל לאורכה ולרוחבה של הארץ על פניה השונות, הגענו אל ליבת הספר, אל השביעית. נבוא עתה לקבל פני שבת מלכת הארץ. השביעית – השבת שבמחזור השנים – הינה חלק מהחיים בארץ, אך זהו חלק מיוחד במינו. בשער זה נספר את סיפור המפגש שבין האדם העולה ובא מתוך שש השנים, לבין שבת הארץ המלכה. סיפור הנע במעגלי ריחוק וקירוב, ומתרחש על פני השנה כולה. את הסיפור חילקנו לארבע עונות, מחורף ועד סתיו, וכל עונה תפתח לנו שער חדש בלב הספר.
כשם שהשבת עומדת מול ששת הימים שקדמו לה, כך השנה השביעית, שש השנים הן הרקע לה.
במשך שש השנים משתמש בעל הקרקע באדמה וביבולה. הוא רואה בה משאב פרטי ומפיק ממנה את צרכיו. העמדה הנפשית הצומחת מכך היא תחושת היותו אדון הארץ. עמדה זו עלולה ליצור יחסים מקולקלים בינו לבין אדמתו, בינו לבין ה' מקור הברכה, ובינו לבין העני והחיה הנותרים מעבר לגדרות שדהו. לשם כך, עוד במחזור שש השנים נדרש האדם למתן את חווית הבעלות שלו על האדמה, ולתת חלק קטן מיבולו לעני ולה'.
אולם גם אחר כל זאת, נותר האדם <b>בעלים</b> אל מול ה' ואל מול העני. יתרה מזאת, המתן לה' ולעני אין בו כלל כדי לתקן את היחס המנצל כלפי האדמה! יחס זה יוצר קלקול סמוי בנפש הבעלים, הרואה באדמה משאב פרטי. והרי את חלקת השדה הזו הוא כבש מהטבע החופשי של הארץ. ההתמקדות בשדהו הפרטי מסתירה מעיניו את הארץ ומרחביה, ומנתקת אותו מהטבע של ארץ ה' ומן ההקשבה אל עומקה הא-להי.
שנת השבע מהווה איזון עמוק לשש השנים, <b>ומבקשת לשנות את יחס האדם אל הטבע</b>. שינוי אמיתי של מערכת היחסים משנה את מקומם של <b>שני בני הזוג</b>. זהו שינוי תודעת הבעלות של <b>האדם</b> באופן שורשי כלפי האדמה והטבע, ושינוי בהגדרת השדה: מחלקת קרקע המנוצלת לצרכי האדם, לחלק מהטבע הגדול של ארץ ה', שהאדם חי בו ועימו: "וְשָׁבְתָה הָאָרֶץ שַׁבָּת לַה'" (ויקרא כה, ב).
על מנת ליצור את השינוי העמוק, מעצבת שנת השבע תנועה של ריחוק וקירוב. תנועת הריחוק נחוצה בכדי לשחרר את האדם מתבניות היסוד של שליטה על האדמה, וכך להטמיע בתוכו יחס מחודש ופנימי כלפי אדמתו: יחס של קירוב, המביא למפגש פנימי מקודש, מלא כבוד ונקי מבעלות גסה. נפסע עם עונות השנה, הנושאות כרקע חי את המתרחש בתוכן. נפתח בעונת <b>החורף</b> – זמן של התכנסות פנימה – בו האדם והאדמה מתרחקים זה מזה: האדם נמנע מפעילות יוצרת באדמתו, ומאפשר לה לשבות. אולם הריחוק והכינוס לא יימשכו לנצח; עם בֹא <b>האביב</b> הכוחות פורצים מחדש, מהססים, שולחים ידיים המחפשות דרך להיפגש מחדש. והנה <b>הקיץ</b> הגיע, והלב חוגג משפע השדות. פירות הקיץ בשלים בשדות, וגם האדם בשל לחיות יחד עם פרי האדמה בצורה נקייה ולב טהור. עבר קציר כלה קיץ ורוחות <b>הסתיו</b> מחמיצות את הלב, עלי השביעית נושרים ואיתם הפרי שבשדות כלֵה והולך. זה הזמן לפתוח את חלון הבית ולתת לרוח סתווית נוגה להיכנס פנימה, ולקחת עימה את אוצרות פירות הטבע בחזרה אל השדות.
לשער 'פני שביעית נקבלה' חמישה פרקים, המחולקים על פי עונות השנה:
[זה היה סיפור של חורף]
<b>פרק ראשון – אדם ואדמה בעונת החורף: ריחוק או קירוב?</b>
בראשיתה של שנת השבע מתרחק האדם מאדמתו: נאסרה עליו הזריעה בשדה והזמירה בכרם. תהליך הריחוק משפיע על שני הצדדים: על זהות האדם כבעלים המאבד את תחושת השליטה על אדמתו, ועל זהות השדה, שמעתה הוא חלק בלתי נפרד מהארץ הגדולה השובתת לה'. במשך החורף מתנקה האדם בחוסר פעילותו מתודעת הבעלות, החוסמת בעדו מלפגוש את האדמה כפי שהיא. במקביל, האדמה השובתת 'ננסרת' מבעליה, הופכת חופשית לעצמה, ומאפשרת לאדם לראות את עוצמת הטבע והצמיחה מחדש. כך, באמצעות שדהו המתרחק ממנו, יתקרב הוא ויתחבר אל תנועת הארץ הגדולה של ה'.
לפרק הראשון שני חלקים.
על רקע הנוף החורפי, מצייר <b>החלק הראשון</b> את שתי הקריאות של פסוקי החורף: הקריאה המצומצמת בתורה שבכתב, והקריאה המורחבת של מדרשי חז"ל. שתי הקריאות מתמודדות בדרך שונה עם מקומו של האדם מול שביתת הארץ. הקריאה הפשוטה של התורה שבכתב יוצרת מתח של ריחוק, ה'מנסר' את הבעלים מעבודה בשדה ומונע ממנו להפריע לשביתת הארץ. כינינו תנועה זו בשם 'זוגיות קוטבית'. לעומת מגמת התורה שבכתב, חכמי תורה שבעל-פה קראו את הפסוקים בצורה הפוכה. הם יצרו תנועה של קירוב והזדהות בין האדם לשביתת הארץ, וצירפו אותו להיות חלק מתהליך השביתה. לתנועה זו קראנו 'זוגיות משתפת'. על שתי התנועות – שמאל דוחה וימין מקרבת – נרחיב בחלק א של החורף. במסגרת זו נעמוד על המהפכה ההלכתית של חז"ל, בהפכם את שביתת הארץ להיות מצוות עשה כללית המוטלת על כתפי האדם, ואת האיסורים המפורטים בפסוקים כחלק ממנה.
<b>החלק השני</b> ממשיך את השתלשלות שתי הקריאות בתורתם של האמוראים. חלק זה הוא עיוני יותר, ובו נראה כיצד, במקביל למגמה שהמשיכה את קריאת חז"ל בפרשיה, עלו קולות חזקים של גדולי האמוראים, השבים בדרכים שונות אל הקריאה המצומצמת בתורה שבכתב. את החלק הזה נחתום בפסקי הרמב"ם, שאחז בשתי התנועות גם יחד.
שְׂמֹאלוֹ תַּחַת רֹאשִׁי וִימִינוֹ תְּחַבְּקֵנִי
[באביב את תשובי חזרה]
<b>פרק שני – "עֵת הַזָּמִיר הִגִיעַ": המפגש המחודש בעונת האביב</b>
האביב נמצא בתווך בין הריחוק של החורף לקירוב של הקיץ, ואכן יש בו המשך של תודעת הריחוק ויש בו מניצני הקירוב. <b>הריחוק:</b> לא רק מן האדמה, גם מהפרי, הנולד מתוך תנועה טבעית וחופשית, מורחק האדם. הפירות כבר אינם בגדר תוצר, אלא פירות הטבע – 'ילדי' שבת הארץ. באביב השנה השביעית, אסור לאדם לקצור את הפרי באופן מסחרי, כדרך הקוצרים בשש השנים. האדם גם מחויב לשמוט ולנטוש את שדהו: להפקיע את בעלותו על הפירות, לא לשמרם ולא לאספם. <b>הקירוב:</b> לעומת התנועה השלילית, הפירות המבכירים באביב מתחילים לבשר על מציאות חדשה: השדות מופקרים ולכל אדם יש רשות כניסה אליהם. ניתן להתחיל ולראות את ההופעה החיובית של השביעית, הפורצת את הגדרות המפרידים בין אדם לסביבתו, פריצה שמאפשרת אפילו לבעלים לקחת מהשדה, ובלבד שייקח מהפירות לצורך אכילה בלבד, מתוך שותפות חברתית.
על רקע הנוף האביבי, עוסק פרק האביב במפגש המחודש של האדם בשדהו עם יבול שבת הארץ. גם לפרק זה שני חלקים, כאשר כל חלק מתאר את הסיפור מזווית הפוכה.
חלק א מתאר את הסיפור מויקרא אל שמות. נפתח בסתירה שבין הפסוק המתאר את איסור הקציר והבציר, לבין הפסוק המעניק את יבול שבת הארץ לאכילה. בעקבות חז"ל ננסה לברר מהי דרך הקציר הפרטי החסומה בשנה זו, ומהי הדרך הפתוחה לכל, וכיצד זו האחרונה מכשירה את האדם לאכול מיבול שדהו בצורה נכונה. משם עובר הסיפור אל פסוקי שמות ומצייר, בעקבות חז"ל, את תפקידו הייחודי של הבעלים בחובת השמיטה והנטישה. הסיפור נחתם במחלוקת בית שמאי ובית הלל בשאלת האכילה בטובה: האם מותר לבקש מהבעלים לקחת משדהו ולהחזיק לו טובה על כך. דרך מחלוקת זו נברר כיצד ראו אבות העולם את המתח בין האמת הגדולה של שבת הארץ, לבין המקום האישי של הבעלים השומט.
וְהָאֱמֶת וְהַשָּׁלוֹם אֱהָבוּ
חלק ב מצייר את הסיפור בצורה הפוכה, משמות אל ויקרא. בחלק זה נעשה מסע ארוך מחז"ל ועד לאחרוני זמננו, במגמת בירור המשמעות של דין ההפקר. האם ההפקר מתרחש מאליו, או שהוא פעולה יוצרת של האדם, ובלשון בעל המנחת חינוך, 'אפקעתא דמלכא' או 'קרקפתא דגברא'. בסיום המסע תעלה בידינו הבנה חדשה ונפלאה של הסיפור. נגלה את עוצמת הבחירה הנתונה בידיו של האדם: האם ימול את עורלת לבבו וכך יאפשר את השראת השכינה בשדהו, או חלילה יאטום אוזניו אל קול הדוד הדופק על שער השדה.
לקיץ שני פרקים:
<b>פרק שלישי – עונת הקיץ: פירות שביעית, ופרק רביעי – אוצר בית דין: 'הקיבוץ הגדול'.</b>
לאחר ניצני הפרי של האביב הגיע זמן הבשלת הפרי בקיץ, וגם האדם עצמו בשל למפגש מחודש עם האדמה. עתה, לאחר תנועת הריחוק של החורף, אשר 'ניסרה' את האדמה מן האדם, ולאחר גישושי האביב, באה תנועת הקירוב המחברת אותם במפגש מחודש: "וְהָיְתָה שַׁבַּת הָאָרֶץ לָכֶם לְאָכְלָה" (ויקרא כה, ו). בקיץ מתגלה מגמת השביעית במלוא עוצמתה: הובלת האדם לחיים מאוחדים עם הטבע הא-להי של שבת הארץ מתוך כבוד ואהבה. פירות שבת הארץ ניתנים <b>לאכלה</b>! ולא לאדנות, ניצול, אחסון, מסחר, הפקת רווחים, השחתה וכיוצא באלה. רק אכילה טהורה, עכשווית ומלאת הנאה פשוטה.
בפרק השלישי '<b>עונת הקיץ: פירות השביעית</b>', נשוב בעקבות <b>פרקי המשנה</b> אל עולמו של האדם בשלושה שלבים: השדה, הבית והעיר. מתוך המשניות ומדרשי ההלכה, צומחת בעולם של חז"ל מערכת יחסים מחודשת אל הפרי בשדה, בבית, ואף בין אדם לחברו.
נחלק את המערכה לשלושה מרחבים מרכזיים, אשר בהם בנו חז"ל באופן הדרגתי את המפגש אדם-פרי. בכל מרחב מתקיים מפגש שונה, ועולות בו שאלות ייחודיות המעניקות פנים חדשות למערכה כולה. <b>במרחב השדה</b> אנו מקבלים לראשונה את הזכות לאכול מפירות השדה. בכדי לממש זכות זו, נרד לשדה ונשאל: אילו פירות נכללים בתואר 'פירות שביעית'? ומתי יהא מותר לנו לאכלם? כחתימה למרחב הזה ויציאה ממנו, נראה כיצד מאפשרים חז"ל לאדם להוציא את פירות השדה לבית ולשוק, מבלי לפגוע במפגש העצמי שלו עם הפירות. לאחר המפגש הראשוני בשדה, נבחן כיצד נבנית מערכת יחסים קבועה ויציבה של כבוד והדדיות בין האדם לפרי <b>בתוך ביתו.</b> את היציאה למרחב העירוני נחלק לשני תחומים: <b>הפירות בשוק</b>, בו נתבונן כיצד ניתן להפיץ את פירות השביעית בשוק העירוני מבלי לפגוע בכבוד הפירות, ונעקוב אחר השינויים הנוצרים בחברה כולה בהשפעתן. על גבי העיסוק במכירת פירות שביעית, נבנה את <b>קומת הקודש</b>, בה נחשוף את מימד העומק של השביעית – 'קדושת פירות שביעית', ונתבונן בעולם הקודש הייחודי הפורץ מתוכם.
בפרק הרביעי, <b>'אוצר בית דין: הקיבוץ הגדול'</b>, נעלה על נס את אוצר בית הדין שהיה בתקופת הבית, ודרכו נתבונן במשמעות הערכית של השותפות והשוויון בשנת השבע. את ערכי אוצר בית הדין נעמת עם ערכי השוק העירוני של חז"ל, ומתוך השוואה זו נדון ביישומו של אוצר בית הדין בימינו.
[זה הסתיו עם הענן]
<b>פרק חמישי: ביעור</b>
המפגש המחודש שהגיע אל שיאו בקיץ השיב לאדם את הזכות לקחת מן הטבע ולקבל לידיו בעלות רכה על פירות שביעית. עם בֹא הסתיו, סוף השביעית מתקרב והחשש מכרסם בלב, שמא בעלות רכה זו, שנמשכה על פני כל תקופת שלהי הקיץ, פגעה בלב השביעית. הרי ניתקנו את הפרי ממקומו בטבע אל ביתו של האדם, והנה הוא שוב בעלים, ואפילו יכול הוא למכרם בשוק. כיצד נצליח להיפרד משנת שבת הארץ בתחושה שהיינו נאמנים לה עד תוּמה?
על רקע ההרהורים הנוגים של הסתיו בא <b>הפרק חמישי – 'הביעור'</b>. זוהי יצירתם המופלאה של חז"ל, המתמודדת עם חששות אלו. את הפרק העוסק בדין הביעור נפתח בניסיון להבין כיצד נולד רעיון הביעור, מדוע היה צורך בו ומה שורשיו בתורה בשכתב. משם נעבור להתבונן בחלוקה האקולוגית של הארץ. חז"ל חילקו את הארץ לבתי גידול אקולוגים, שבהתאמה אליהם חי האדם ובהמתו. כאשר כלה הפרי מן השדה והחיה אינה יכולה עוד לאכול ממנו, מחויב גם האדם לכלות את פירות השביעית שבביתו. סוף העונה בטבע הוא שקובע את תום השימוש בפירות בביתו של האדם. חיי ההקשבה לטבע ולחית השדה, מסירים את החיץ בין ביתו לבין השדה, ובין הבהמה שברשותו לבין חית השדה. כך נוצר חיבור בין העולם האנושי לעולם הטבעי של ארץ ה'.
בסוף הפרק נתעמק במחלוקת התנאים בשאלה מי אוכל אחר הביעור, ונחזור אל המתח שבין שמות לויקרא. לדעות מסוימות, ההתאמה האקולוגית השומרת על מערכת יחסים נקיים מבעלות, כוללת גם את שותפות האדם לגורלו של העני. בנקודת הסיום, כשכלו הפירות בטבע ואין לעני מה ללקט עוד מהשדה, נדרש הבעלים להוציא את כל מה שאגר מפירות שביעית ולחלק לעניים. כך, בנקודת הזמן של הביעור, אוכלים העניים מפירות שביעית ומממשים את אמירת התורה "וְאָכְלוּ אֶבְיֹנֵי עַמֶּךָ" (שמות כג, יא).
מופלא לראות כיצד סיימו חז"ל את סיפור השביעית במצוות הביעור. קשה להעלות על הדעת דרך יפה יותר להיפרד מהעלים האחרונים של שבת הארץ המלכה.
בסוף השער מצוי נספח – <b>'הרהורים לימינו',</b> בו נסכם את תקוותנו שלימוד השביעית פתח בנו ובקוראים שער ליחס חדש כלפי אדמת הארץ בכלל וכלפי שנת השבע בפרט.





Chapter 1



Chapter 2



Chapter 3



Chapter 4



Chapter 5



Chapter 6

<big><strong>אדם ואדמה בעונת החורף: ריחוק או קירוב?</strong></big>
<b>פתיחה</b>
<b>חורף של ריחוק</b>
שנת השבע נכנסה והטבע כולו מתכונן לבוא החורף הקרב. בשש השנים, כבר מצוי האדם בעונה זו לאחר החרישה המכינה, בעיצומה של מלאכת זריעת השדה, עיניו נשואות השמימה בציפייה לגשם שיבוא ויצמיח את זרעיו הנטמנים באדמה.
לא כך בשנת השבע. בעונה זו אוסף האדם את יבול השנה השישית לביתו, ויודע כי בשנה שלפניו לא יוכל לבטוח בעמל כפיו וביצירתו. בשנה זו חוזר שדהו להיות חלק מן הארץ הגדולה, השובתת לה' ממגע ידי האדם בה; מָשל יצאה מעבדותה לבעלות האדם בה, לחירות שייכותה לה'. האדם היוצר יחיה מן הטבע, ככל חית השדה. שפע ה', הבא לאדם בכל שנה ושנה דרך יצירתו, יוענק לו הפעם דרך הטבע של הארץ כולה.
<b>"שדך לא תזרע"!</b> האדם מתרחק משדהו. לנגד עיניו נשמטת ממנו אדמתו והופכת לשדה בר, לא חרושה ולא זרועה, עולה ומצמיחה מאליה. לו כבר אין מקום בה, והזיקה בינו לבינה הולכת ומתנתקת.
תהליך הריחוק משפיע לא רק על האדמה, אלא גם על זהותו העצמית של האדם כיוצר וכבעלים. בעל השדה הולך ומאבד את תחושת הבעלות והשליטה על שדהו. הוא מצווה לשמוט וליטוש את אדמתו, להשאירה ללא טיפול, כביכול מוזנחת ועזובה – "וְהַשְּׁבִיעִת <b>תִּשְׁמְטֶנָּה</b> וּנְטַשְׁתָּהּ" (שמות כג, יא).
אלמלא הייתה זו שנת השבע, היו פסוקי משלי משקפים היטב את היחס לאדם השובת ממלאכה באדמתו – "עַל שְׂדֵה <b>אִישׁ עָצֵל</b> עָבַרְתִּי וְעַל כֶּרֶם אָדָם <b>חֲסַר לֵב</b> וְהִנֵּה עָלָה כֻלּוֹ קִמְּשֹׂנִים כָּסּוּ פָנָיו חֲרֻלִּים וְגֶדֶר אֲבָנָיו נֶהֱרָסָה" (משלי כד, ל).
<b>חורף: שלילה ותו לא?</b>
תהליכי שלכת וקיפאון על פני האדמה מדומים לעיתים למוות... אך ברובדי העומק, בתחתיות הארץ, צומחת ועולה מציאות שונה. הריחוק הוא פתח ליצירת התרחשות חדשה.
האדמה שננסרה ונפרדה מהאדם, מתנקה ומִטּהרת מבעלות האדם ומיצירתו. החופש ממגע האדם מחזיר לארץ את זהותה העצמית. השדה משתנה והופך ממשאב מנוצל בעולם האדם, לטבע פשוט, חלק מהארץ הגדולה; מעין טבילה מטהרת בטבע החיים המקודש של ארץ ישראל. התעוררות הטבע החופשי של ארץ ישראל חושפת את הזהות הפנימית של הארץ, והיא שבה ועולה לה' יתברך: "וְשָׁבְתָה הָאָרֶץ שַׁבָּת לַה'" (ויקרא כה, ב).
בן הזוג' – האדם: האם גם הוא עובר תהליך של תיקון?
עזיבת השדה מאפשרת לאדם לראות את האדמה בעיניים חדשות. ההימנעות מפעילות במשך חודשי החורף, מנקה את האדם מכל תנועת הבעלות האנוכית והמנצלת, החוסמת בעדו מלפגוש את האדמה כפי שהיא. התנקות זו, פותחת בפני האדם ראייה חדשה של עוצמת הטבע והצמיחה מחדש. דווקא ריחוקו מעבודת האדמה הופך להיות מנוף לחיבור מחדש, דרך שדהו שלו, אל תנועת הארץ הגדולה העולה אל ה'<sup class="footnote-marker">59</sup><i class="footnote">אם נשתמש במונחיו של בּובּר, יש כאן מעבר מיחסי "אני-לז" ליחסי "אני-אתה". <b>ה'לז'</b> נתפס כאובייקט שימושי בעולמנו, עצם ככל העצמים, חסר פנים, אישיות וקיום עצמי. הנסירה והריחוק מהאדמה, היעדר היכולת ליצור בה, הם שלב בדרך אל מה שמכנה בובר 'דעת הלב' ((to become aware. זוהי חוויה של התעוררות, גילוי מחדש, בה האדם נפתח כלפי המרחב שמחוצה לו. הלז חסר האישיות נגאל מסתמיותו, מהיות כמו הכול, והופך ל'<b>אתה</b>' – יחידאיות מופלאה וחד פעמית, בעלת קיום עצמי מֵעבר לעולמי שלי. למפגש המחודש מתלווה תובנה, שעד כה האדם חי בעיוורון ובאטימות. כדברי בובר: <b>'חיי אמת הם פגישה'.</b> (מרטין בובר "בסוד שיח", הוצאת מוסד ביאליק, ועיין גם בהקדמה של ש.ה. ברגמן)</i>.
אם כן, התנועה הראשונית של החורף הינה שלילית: אי עשייה וריחוק.
אך בהקשבה עדינה, בתוך אי העשייה, ניתן לשמוע קולות נוספים. חלקם מכוונים כלפי האדם עצמו, וחלקם מכוונים כלפי האדמה וכלפי המפגש המחודש של האדם עימה. בפרק זה, נקשיב לקולות האדם והאדמה, ונציג את ההתרחשות הייחודית להם – יחד ובנפרד – בחורף שנת השבע.
<b>חלק א: בין 'זוגיות קוטבית' ל'זוגיות משתפת'</b>
<b>פסוקי התורה: שלילת האדם או חיוב האדמה?</b>
<b>שמות: "וְלֹא תִקְרְאִי לִי עוֹד בַּעְלִי"</b>
וְשֵׁשׁ שָׁנִים תִּזְרַע אֶת אַרְצֶךָ וְאָסַפְתָּ אֶת תְּבוּאָתָהּ:
וְהַשְּׁבִיעִת <b>תִּשְׁמְטֶנָּה</b> וּנְטַשְׁתָּהּ
וְאָכְלוּ אֶבְיֹנֵי עַמֶּךָ וְיִתְרָם תֹּאכַל חַיַּת הַשָּׂדֶה כֵּן תַּעֲשֶׂה לְכַרְמְךָ לְזֵיתֶךָ:<br>(שמות כג, י-יא)
הביטוי "והשביעית תשמטנה ונטשתה" הוא ציווי מקיף, המורה על עזיבה כללית של הבעלים את אדמתו במשך שנת השבע. נראה כי עיקר מגמתו של ציווי זה מכוונת כלפי שמיטת ה<b>יבול</b> שצמח בשדה, אך נכללה בו גם שמיטת הקרקע מ<b>עבודה</b> בשדה.
הקבלה בין הפסוקים מראה שחובת השמיטה מוצגת כניגוד לזריעת הבעלים את שדהו בשש השנים:
וְשֵׁשׁ שָׁנִים <b>תִּזְרַע אֶת אַרְצֶךָ</b> וְאָסַפְתָּ אֶת תְּבוּאָתָהּ
וְהַשְּׁבִיעִת <b>תִּשְׁמְטֶנָּה</b> וּנְטַשְׁתָּהּ
מכיוון שמגמת פסוקי שמות היא התמודדות עם חווית הבעלות של אדוני השדה<sup class="footnote-marker">60</sup><i class="footnote">ראה בפרקי השער הקודם – 'התהלך לפני והיה תמים - אופי החיים בארץ', וכן 'יחסי השש ושבע'.</i>, מובן שחובת השמיטה והעזיבה של הקרקע הינה פועל-יוצא של אותה מגמה. הפרשיה מתמקדת ב<b>בעל השדה</b>, וקוראת לו לשנות את דרך שש השנים.
<b>ויקרא: שביתת הארץ והימנעות האדם מפעילות בה</b>
דַּבֵּר אֶל בְּנֵי יִשְׂרָאֵל וְאָמַרְתָּ אֲלֵהֶם כִּי תָבֹאוּ אֶל הָאָרֶץ אֲשֶׁר אֲנִי נֹתֵן לָכֶם <b>וְשָׁבְתָה הָאָרֶץ שַׁבָּת לַה'</b>: שֵׁשׁ שָׁנִים תִּזְרַע שָׂדֶךָ וְשֵׁשׁ שָׁנִים תִּזְמֹר כַּרְמֶךָ וְאָסַפְתָּ אֶת תְּבוּאָתָהּ: וּבַשָּׁנָה הַשְּׁבִיעִת <b>שַׁבַּת שַׁבָּתוֹן</b> יִהְיֶה לָאָרֶץ שַׁבָּת לַה' שָׂדְךָ לֹא תִזְרָע וְכַרְמְךָ לֹא תִזְמֹר: אֵת סְפִיחַ קְצִירְךָ לֹא תִקְצוֹר וְאֶת עִנְּבֵי נְזִירֶךָ לֹא תִבְצֹר שְׁנַת שַׁבָּתוֹן יִהְיֶה לָאָרֶץ:<br>(ויקרא כה, ב-ה)
בניגוד לפרשיית שמות, המתמקדת בבעלים, בפרשיית ויקרא אי העשייה ממוקדת ב<b>ארץ</b> – הארץ הגדולה השובתת שבת לה'<sup class="footnote-marker">61</sup><i class="footnote">ישנה הבחנה ברורה בין השימוש במושג 'ארץ' בפרשיות השונות: בשמות, המשמעות של ארץ היא השדה של האדם – "ארצך". ואילו בויקרא, הארץ היא ארץ ישראל, ארץ ה', הארץ הגדולה העומדת בניגוד לשדה הפרטי של האדם. 'הארץ' מול 'שדך'.</i>. זהו הקול שנמצא במרכז ההתרחשות, והוא הפותח את הפרשיה ("<b>ושבתה הארץ</b> שבת לה'") ואף חוזר וחותם אותה ("<b>שבת שבתון יהיה לארץ</b> שבת לה'").
אולם, בתוך הקול הכללי של שביתת הארץ, משתלב קול משני הפונה אל האדם ואל שדהו הפרטי. במשך שש השנים זורע האדם בשדהו, וכעת הוא מצווה להדיר את רגליו ממנו על מנת לשמור את שבת הארץ. בשנת השבע האדם נאסר בהכנת היבול – זריעה וזמירה, ובאיסופו – קצירה ובצירה.
שביתת הארץ בשנת השבע אינה הפסקה סתמית, ואינה תוצאה של מעשה האדם. שביתת הארץ היא מציאות חיים חיובית בה הארץ עולה אל ה'. ככלל, הארץ בספר ויקרא היא מציאות חיה, דינאמית, הפועלת כטבע א-להי: היא מקיאה את יושביה, שובתת בשנת השבע, ואם חלילה לא יקיימו ישראל את השביעית, תִּרְצֶה הארץ את שבתותיה בזמן הגלות. האדם מצוּוה שלא להפר את שביתתה הטבעית של הארץ בפעילות של זריעה וזמירה בשדהו. מתוך כך, יחזור שדהו הפרטי להיות חלק מן הארץ הגדולה.
<b>סיכום פסוקי התורה: זוגיות קוטבית</b>
שני הקולות הללו – תיקון בעלות האדם בשמות ושביתת הארץ בויקרא – יוצרים סיפור שלם, הצומח בין שני בני הזוג: אדם-אדמה.
חצי הסיפור שבשמות, מתאר את תהליך השינוי שעובר האדם כבעלים, המוותר על בעלותו ועל יחסו הרכושני כלפי שדהו. לעומתו, מתאר חצי הסיפור שבויקרא את תהליך השינוי שעוברת בת הזוג, האדמה, בשביתתה הטבעית לה'. בתוך השביתה הטבעית טמונה השפעת התהליך על האדם הפועל בשדהו, שנדרש להשתנות בהתאמה.
מציאות השביעית צומחת מתוך אי עשייה. אצל האדם זוהי אי עשייה שלילית, ואילו לארץ זוהי אי עשייה של התרחשות ותנועה. האדם והאדמה <b>שני הפכים הם</b>. האדם כוח זכרי, אקטיבי ויוצר, ואילו האדמה כוח נִקבי, פסיבי וטבעי.
במשך כל שנות השש, האדם (הזכר) יוצר ופועל באדמה: זורע בה והופך חלקים ממנה להיות <b>שדהו</b>, חלק ממרחב היצירה שלו – "שש שנים תזרע שדך". כוח היצירה שבאדם, ההופך את האדמה מטבע בר לשדה, מקנה לו את חווית הבעלות על השדה ועל יבולה, כחלק מיצירתו האישית.
בשנת השבע מתעוררת הארץ הגדולה לגלות את טבעה העצמי הא-לוהי: "ושבתה הארץ שבת לה'". האדמה, שנקרעה מהטבע לשש שנים והפכה לִשְׂדה יצירה אנושי-פרטי, חוזרת בפנימיותה להיות חלק מהארץ הגדולה. מגמתה של ההתעוררות הטבעית היא שביתת הארץ <b>לה'</b> וגילוי טבעה העצמי. "למה נקרא שמה ארץ, שרצתה לעשות רצון קונָהּ" (בראשית רבה פרשה ה, ד"ה ויקרא אלהים). מתוך כך נדרש בן זוגה, האדם, לשנות את היחס כלפיה בשנת השבע. בכל השנים הוא מתפקד ככוח יוצר, וכעת הוא נקרא לעצור את כוח היצירה של זריעה וזמירה בשדהו ובכרמו, ולתת לטבע לעלות מאליו. יחד עם ביטול היצירה בשדה, נדרש האדם לוותר על חוויית הבעלות על השדה – חובת השמיטה.
בכך מתרחש היפוך משש השנים לשנת השבע:
<b>שש השנים:</b> העיקר הוא הכוח האנושי, הזכרי והאקטיבי הפועל בשדהו. בשנים אלו הכוח הנשי נתון תחתיו, הופך לשלו, ומתנתק מהארץ הגדולה.
<b>השנה השביעית:</b> העיקר הוא הכוח הנשי של האדמה, הפועל באופן פסיבי – שביתה בכל הארץ. הכוח הזכרי מגיב אליו באי עשייה והימנעות משדהו – הפסקת תנועת היצירה, ואיבוד חלקי של הבעלות.
לסיכום, נציג את הקריאה המצומצמת בפרשיית ויקרא, המציגה זוגיות קוטבית של האדם מול האדמה:
<b>מלאכת האדם | שביתת הארץ</b>
כִּי תָבֹאוּ אֶל הָאָרֶץ אֲשֶׁר אֲנִי נֹתֵן לָכֶם | וְשָׁבְתָה הָאָרֶץ שַׁבָּת לַה':
שֵׁשׁ שָׁנִים תִּזְרַע שָׂדֶךָ וְשֵׁשׁ שָׁנִים תִּזְמֹר כַּרְמֶךָ
וְאָסַפְתָּ אֶת תְּבוּאָתָהּ: | וּבַשָּׁנָה הַשְּׁבִיעִת שַׁבַּת שַׁבָּתוֹן יִהְיֶה לָאָרֶץ שַׁבָּת לַה'
שָׂדְךָ לֹא תִזְרָע וְכַרְמְךָ לֹא תִזְמֹר: אֵת סְפִיחַ קְצִירְךָ לֹא תִקְצוֹר וְאֶת עִנְּבֵי נְזִירֶךָ לֹא תִבְצֹר | שְׁנַת שַׁבָּתוֹן יִהְיֶה לָאָרֶץ:
<b>יצירת חז"ל – האדם והארץ שובתים יחד</b>
בשער הקודם הצגנו את ההימנעות מעבודת האדמה כפי שהיא עולה מתוך פסוקי התורה. חכמי תורה שבעל פה ברוח קודשם, המשיכו, הרחיבו והעמיקו את תמונת השביעית. לעתים נראה כאילו ביקשו לשוות לה גוונים חדשים ונוספים, מכוח דרישת התורה.
בקריאה מינימליסטית של פסוקי התורה, מקומו של האדם בשנת השבע נראה דל. לכאורה, מתמצֵית חובתו בהפסקת היצירה: לא לזרוע בשדהו ולא לזמור את כרמו. מפסוקי ויקרא עשויה לעלות המסקנה שהאדם יכול להמשיך ולהפטיר כאשתקד בכל הפעילות הרגילה בשדה, שאינה יצירה מובהקת, ומה שנאסר הוא רק הפעילות היוצרת של הזריעה והזמירה. בראיה כזו, האדם אכן אינו יוצר יצירה חדשה; אך מה באשר לאדמה, 'בת זוגו'? האם במצב שכזה נוכל לומר שהארץ שובתת ומתנקה מפעילות האדם באופן מלא?
נראה שעל מנת ליצור שביתה מלאה, דרושה ראיה רחבה יותר של איסור הפעילות בקרקע ושל תכליתו.
עם זאת, אין זה פשוט להרחיב את מעגל המלאכות האסורות מעבר למלאכות שנזכרו בתורה, שכן מדוע יהיה האדם אחראי לשלמות שביתת הארץ? הרי בקריאה פשוטה של פסוקי התורה, נמצא את אחריותו רק בלאו של "שדך לא תזרע וכרמך לא תזמור" – הימנעות מפעילות זכרית יוצרת. ההתרחשות ה'נקבית' של שביתת הארץ, אינה נובעת מהתנהגותו ואינה מוטלת עליו; היא הוויה העולה מאליה.
<b>הפרשיה בעיני חכמים</b>
מתוך הקשבה רגישה ועדינה לשביתת הארץ ולשייכות האדם בה, דחו חכמים אפשרות קריאה פשטנית זו, שהרי הפרשיה נפתחת בהכרזה חגיגית: "ושבתה הארץ שבת לה'" – שביתה מלאה וגורפת. בקריאה מעמיקה של הפסוקים, ראו חז"ל בשביתת הארץ, ההתרחשות המרכזית בפרשיה, מעין '<b>כלל</b>' המהווה את יתר ההתרחשויות בה. חובת אי העשייה של האדם נכללת בין השורות, כ'<b>פרט</b>' בתוך שבת הארץ. היכללות זו לא באה לבטא <b>ניגוד</b> בין האדם לאדמה, אלא להפך: <b>חיבור</b> היוצר אחריות ושותפות של האדם בקיום השביתה.
על פי הבנה זו, של אי פעילות האדם כפרט בתוך שבת הארץ, קראו חכמים את פסוקי ויקרא כך:
<b>כלל כִּי תָבֹאוּ אֶל הָאָרֶץ אֲשֶׁר אֲנִי נֹתֵן לָכֶם וְשָׁבְתָה הָאָרֶץ שַׁבָּת לַה':</b>
[שֵׁשׁ שָׁנִים תִּזְרַע שָׂדֶךָ וְשֵׁשׁ שָׁנִים תִּזְמֹר כַּרְמֶךָ וְאָסַפְתָּ אֶת תְּבוּאָתָהּ:
<b>וּבַשָּׁנָה הַשְּׁבִיעִת שַׁבַּת שַׁבָּתוֹן יִהְיֶה לָאָרֶץ שַׁבָּת לַה'</b>]<sup class="footnote-marker">62</sup><i class="footnote">הפסוקים המובאים בסוגריים אינם מופיעים בדרשת חז"ל, אך הצגנו אותם משום שזוהי הקריאה השלמה של חז"ל בפרשיה.</i>
פרט שָׂדְךָ לֹא תִזְרָע וְכַרְמְךָ לֹא תִזְמֹר
אֵת סְפִיחַ קְצִירְךָ לֹא תִקְצוֹר וְאֶת עִנְּבֵי נְזִירֶךָ לֹא תִבְצֹר
<b>כלל</b> <b>שְׁנַת שַׁבָּתוֹן יִהְיֶה לָאָרֶץ:</b>
וכדברי ר' אלעזר בירושלמי<sup class="footnote-marker">63</sup><i class="footnote">ירושלמי כלאיים, פרק ח הלכה א.</i>:
ושבתה הארץ שבת לה' <b>כלל</b>
שדך לא תזרע וכרמך לא תזמור פרט,
הזרע והזמר בכלל היו, ולמה יצאו? להקיש אליהן ולומר לך: מה זרע וזמר מיוחד שהן עבודה בארץ ובאילן אף כל דבר שהוא עבודה בארץ ובאילן.
<b>שיתוף האדם בשביתת הארץ</b>
קריאת חכמים מעניקה לשבת הארץ פנים חדשות. חז"ל חיברו את הפסוק העוסק באיסור על האדם עם הפסוקים שלפניו ואחריו, העוסקים בשביתת הארץ הגדולה. ביאור זה הוא צעד משמעותי: אל ה'לאו' המפורש, נוסף גם ה'עשה' המתבקש, אשר מקיף אותו. עתה לפנינו מערכת שמרכזה הוא הדאגה לשביתת הארץ ('העשה'), ומימושה היא באמצעות הציוויים השליליים ('הלאו'). מעתה, חלקו של האדם בשביתה אינו סביל בלבד, בדרך של הימנעות מיצירה בשדה, כי אם גם במעשה פעיל של דאגה לשבת הארץ הכללית. שביתת הארץ הינה התרחשות משותפת לאדם ולאדמה, שעליה האדם קרוא ליטול אחריות, כ<b>'עשה'</b> המוטל על כתפיו<sup class="footnote-marker">64</sup><i class="footnote">בשלב זה נציין שהננו משתמשים במינוחים 'עשה' ו'לאו', למרות שהם אינם מופיעים במקורות התנאיים שציטטנו. המינוחים מופיעים לראשונה רק באמוראים בירושלמי בסוגיית איסורי המלאכה – "שהכלל בעשה ופרט בלא תעשה" (דברי ר' יוחנן, וראה בהמשך). השתמשנו כאן בתבנית כללית שתופיע באמוראים בשלב מאוחר יותר, מתוך הנחה שהמונחים עשה ולאו אינם זרים לתנאים. האמירה "ושבתה הארץ", שהפכה בחז"ל להיות ציווי חיובי על האדם (ה'כלל' בתורת כוהנים), תוצג בדברינו כ'עשה', ואילו הציווי המפורש "שדך לא תזרע" (ה'פרט' בתורת כוהנים) יוצג כ'לאו'.</i>. מתוך השתקפות שביתת הארץ בעולמו של האדם, מתרחבת בחז"ל האחריות לשביתה באופן מעשי, ומרחיבה את היקפו של הציווי לכלל הפעולות הרגילות – "אף כל דבר שהוא עבודה בארץ ובאילן".
קריאת הפרשיה בעיניים אלו, הופכת את הסיפור המקראי על פיו: מסיפור על זוגיות קוטבית – שש שנות בעלות ושנת עזיבת הארץ – לסיפור על זוגיות של שותפות והזדהות: שש שנות בעלות ושנה של שביתה משותפת.
ראיית העשה של שביתת הארץ ככלל, ואת ציווי האדם כפרט בתוכו, שינתה את משמעות הלאו "שדך לא תזרע". הלאו, העוסק במקומו של האדם, אינו נתפס עוד כתנועת ריחוק, אלא כביטוי לשביתת הארץ בעולמו של האדם. האיסור לזרוע ולזמור הוא חלק מן הקריאה הרחבה לאדם להשתתף בשביתת הארץ! ממילא, לא רק זריעה וזמירה נאסרו, <b>אלא כל מלאכה המפֵרה את שביתת השדה</b> נאסרת הן ב'לאו' ("לא תזרע") והן ב'עשה' ("ושבתה הארץ"). אין הזרע והזמר אלא דוגמאות בלבד לכלל מלאכות השדה האסורות.
<b>קריאת הפרשיה במדרש ההלכה</b>
<b>צמצום שביתת הארץ בעקבות הלאו</b>
ראינו כי בחז"ל השביתה אינה רק הוויה טבעית של הארץ, אלא גם אחריות המוטלת על האדם. מרגע שהאדם נעשה שותף בשביתה, עולה מאליה השאלה, מה נכלל בתחום אחריותו על שביתת הארץ? אילו מלאכות נאסרו עליו?
הנימוק הדרשני להרחבת איסורי המלאכה, מצוי בתורת כוהנים. נעקוב אחר המדרש ונראה כיצד שביתת האדם ושביתת הארץ נתפסות כהתרחשות אחת משותפת ומקרינות זו על זו:
<b>"ושבתה הארץ"</b> יכול מלחפור בורות ושׁיחים ומערות, ומלתקן את המקוואות?
תלמוד לומר: "שדך לא תזרע וכרמך לא תזמור".<br>(תורת כוהנים בהר, פרשה א)
המדרש שואל מה למעשה כוללת שביתת הארץ? התשובה ניתנת מתוך התבוננות על בן הזוג השובת. כשם שהאיסור על האדם – "שדך לא תזרע" – עוסק בפעילות מצמיחה, כך שביתת האדמה היא מכל פעילות הקשורה ל<b>כוח המצמיח</b> שבה, ולא לגופה הדומם (בורות, שׁיחים ומערות).
<b>הרחבת הלאו בעקבות העשה</b>
בתהליך הפוך, מקרינה שביתת הארץ על שביתת האדם, והלאו של "שדך לא תזרע" מתרחב.
אין לי אלא לזרע ולזמיר, (ו)לחריש, לעידור, לניכוש, ולכיסוח ולביקוע מניין? תלמוד לומר: "שדך לא וכרמך לא" – <b>כל מלאכה שבשדך ושבכרמך</b>.
ומנין שאין מזבלים, ואין מפרקים, ואין מעשנים בעלים, ואין מאבקים? תלמוד לומר: "שדך לא"
ומנין שאין מקרסמים, ואין מזרדים, ואין מפסלים באילנות? תלמוד לומר: "שדך לא וכרמך לא"
לא רק הזריעה והזמירה המפורשות בתורה נאסרו, אלא איסורים נוספים רבים נלמדו מן המילים "שדך לא". הלימוד מעביר את נקודת המוצא לאיסורים מפעולת האדם אל מלאכות השדה. נראה שההרחבה נובעת מהלשון המיוחדת של התורה: לא כתוב "לא תזרע שדך" (ביטוי המדגיש את האדם), אלא "שדך לא תזרע" (ביטוי המדגיש את השדה). ללמדך, שמגמת האיסור היא למנוע פעילות בשדה ובכרם, והם מוקד הציווי. מתוך כך, נאסרה על האדם כל עבודת ארץ ואילן, כחלק משותפותו בשביתת המרחבים הללו.
יכול לא יקשקש תחת הזיתים, ולא ימלא את הנקעים שתחת הזיתים, ולא יעשה עוגיאות בין אילן לאילן חבירו? תלמוד לומר: "שדך לא תזרע וכרמך לא תזמור", הזרע והזמיר <b>בכלל היו</b>, ולמה יצאו? להקיש להם, אלא <b>מה זרע וזמיר מיוחדים שהם עבודה בארץ ובאילן, אף אין לי אלא דבר שהוא עבודה בארץ ובאילן</b>.
בקטע זה, החותם את התורת כוהנים, ניתן לראות באופן עוצמתי את תפקידו הכפול של הלאו: מצד אחד, הלאו אינו אלא פירוט והרחבה של העשה – ההשתקפות המעשית של הקריאה לשביתת הארץ. מנגד, ב'אור חוזר', הלאו שב ומעצב את גבולות השביתה, ומצמצם את העשה של שביתת הארץ לעבודת ארץ ואילן. ממילא, פעולות שאינן נחשבות <b>עבודה</b> – קשקוש תחת הזיתים, ועשיית עוגיות בין אילן לאילן חברו – לא זו בלבד שאינן נכללות בלאו, גם אין הן נכללות בעשה. מלאכות אלו אין בהן כדי להפר את שביתת הארץ.
בלשון המדרש: "<b>הזרע והזמיר בכלל היו</b>". באיזה כלל היו הזרע והזמיר? בכלל "ושבתה הארץ שבת לה'"; שכן הלאו היה כלול בעשה, כשמירת האדם על שביתת הארץ. "<b>ולמה יצאו?</b>" – למה נפרד הלאו מן העשה? – ללמדנו שגם העשה של שבת הארץ, כולל רק עבודת ארץ ואילן.
המדרש מעלה שהזריעה והזמירה היו בכלל ושבתה הארץ שבת לה'. אף על פי כן, הן יצאו והופיעו כאמירה שלילית, כאילו היו שתי אלה כל חזותה של השביתה עבור האדם. לשם מה? התשובה המפתיעה היא, שהאיסורים המפורטים כלפי האדם, אינם בבחינת מכלל לאו אתה שומע הן, אלא באים הם ללמדנו על גבולות השביתה החיובית של הארץ, וממילא על גבולות האחריות של האדם עליה.
<b>מזריעה וזמירה אל כל עבודת ארץ ואילן</b>
השביתה הלכה והתרחבה, וכל עבודת ארץ ואילן נאסרה בשנת השבע. כך, על גבי שתי המלאכות המוזכרות בתורה, נוספו בתורת כוהנים עוד שתים עשרה מלאכות אסורות. הרחבה מקיפה זו של איסורי השביעית מופיעה בכל הספרות התנאית: בתורת כוהנים, במשנה, בתוספתא ובמכילתא דרשב"י<sup class="footnote-marker">65</sup><i class="footnote">הדיון במשנה (פרק ב) הוא על אלו מלאכות מותרות עד ראש השנה. מתוך כך, ברור שלאחר ראש השנה מלאכות אלו נאסרו. וכן מלאכות נוספות בתוספתא פרק א, ט-יא.<br>במכילתא דרבי שמעון בר יוחאי (פרק כג): "כן תעשה לכרמך לזיתך" והלא הכרם והזית בכלל היו ולמה יצאו? להקיש אליהם: מה כרם מיוחד שהוא בעשה ועוברין עליו בלא תעשה, כך כל שהוא בעשה עוברין עליו בלא תעשה. מנין אין מזבלין ואין מפרקין אין מעפקין אין מעשנין אין מגזמין ואין מצדדין בעלין? תלמוד לומר: "כרמך". ומנין אין מקרסמין ואין מזרדין ואין מפסלין ואין מצדדין ואין מגזמין בעלין? תלמוד לומר "זיתך".</i>. המאפיין המייחד מלאכות אלו מאחרות שלא נכללו באיסור הוא היותן עבודת ארץ ואילן. עבודה פוגעת בשביתה, ולכן כל מלאכה הנחשבת לעבודה חקלאית בשדה תיאסר. אולם, ישנן פעולות שאינן נחשבות לעבודה חקלאית מובהקת בארץ ובאילן, כגון קשקוש תחת הזיתים ומילוי הנקעים<sup class="footnote-marker">66</sup><i class="footnote">בראשונים יתלבטו מה מייחד מלאכות אלו, וניתנו לכך כמה וכמה תשובות, ואכמ"ל.</i>. מלאכות אלו הותרו בתורת כוהנים.
<b>"מפני שהיא עבודה": הרחבת המלאכות במשניות שביעית</b>
במשניות מסכת שביעית, האיסור לעשות פעולה חקלאית מסוימת מנומק מספר פעמים, בביטוי "מפני שהיא עבודה".
סכין את הפגין ומנקבין אותן, עד ראש השנה. פגי ערב שביעית שנכנסו לשביעית, ושל שביעית שיצאו למוצאי שביעית – לא סכין ולא מנקבין.
רבי יהודה אומר: מקום שנהגו לסוך – אינן סכין, <b>מפני שהיא עבודה</b>; מקום שנהגו שלא לסוך – סכין. רבי שמעון מתיר באלו, מפני שהוא רשאי בעבודת האילן.<br>(משנת שביעית ב, ה)
אין קוצצין בתולת שקמה בשביעית, <b>מפני שהיא עבודה</b>. רבי יהודה אומר: כדרכה – אסור; אלא או מגביה עשרה טפחים, או גומם מעם הארץ.<br>(שם ד, ה)
בשתי משניות אלו נקטו חכמים בפשיטות, שעיסוק הנחשב כעבודה (בארץ או באילן) אסור בשביעית. אולם ר' יהודה עושה הבחנה מעניינת בין עיסוק לעיסוק, לא רק על פי טיבו אלא גם על פי אופן ביצועו: מכיוון שעבודה נעשית על פי נוהג מקובל של מקום ודרך, הרי אם באותו מקום לא נהגו לבצע פעולה מסוימת, היא אינה נחשבת שם כעבודה. בדומה לכך, אם נבצע את הפעולה בצורה שונה מהדרך הרגילה לביצועה, כבר לא תהיה זו עבודה, והפעולה מותרת. בעיקרון זה מוצא ר' יהודה כלי ליצירה שיטתית של גמישות בכלל הפשוט.
<b>סיכום יצירת חז"ל: זוגיות משתפת</b>
כשנעמיק ונראה מה הוליד השינוי של חז"ל במערכת היחסים שבין האדם לאדמה, נגלה שיש כאן קריאה מחודשת וייחודית. לפי הקריאה המינימאליסטית של סיפור התורה, עלול להיווצר נתק בין האדם לאדמה בשנת השבע. התעוררות הארץ הגדולה השובתת, בשדות האדם ובמרחבי הבר של ארץ ישראל, אינה קשורה אל האדם, והוא אינו שותף בהתרחשותה. כל שנדרש מהאדם הוא להפסיק את כוח היצירה הזורע בשדהו הקטן. בכך טמונה סכנה: אי העשייה של האדם, במקום שתעורר היפתחות למרחבי הארץ הגדולה וחיבור עמוק לתהליך עליית הטבע לה', עלולה ליצור תרדמה וכליאת כוחות האדם לשנה.
פיתוח מערכת היחסים ממצב של זוגיות קוטבית למצב של זוגיות משתפת, מחברת את האדם להתרחשות האדמה השובתת.
חכמים לא רצו בניתוק התרחשות השביתה מהאדם, ויצרו נוכחות חיובית של שביתת הארץ בתוך עולמו של האדם<sup class="footnote-marker">67</sup><i class="footnote">מדוע הדבר נעדר מתורה שבכתב ומופיע רק בתורה שבעל פה?<br>ניתן ללכת בשני כיוונים, שייתכן ושניהם נכונים כאחד:<br>כיוון ראשון: זהו הבדל מאפיין של התורה שבעל פה אל מול התורה שבכתב. התורה שבעל פה מחברת את האדם אל התורה שירדה מן השמים, מתקנת ומכינה את האדם לקבל את התוכן ההווייתי השופע. כמאמר חכמים: "אף על פי שאש יורדת מן השמים, מצווה להביא מן ההדיוט" (בבלי יומא כא, עמוד ב). ראה: אורות התורה, פרק א א-ב.<br>כיוון שני: הדבר נובע מירידת העולם – קלקול הארת הטבע וקשר האדם עימו. התורה שבכתב, כציור האידיאלי, עוסקת במצב מתוקן, בו התעוררות הארץ לה' מאירה בגלוי. לאדם שמחובר לטבע ביחס נכון, תיראה השביתה לעיניים. חכמים בימי הבית השני ואחריו עוסקים בעולם שיש בו כבר ריחוק בין האדם לטבע, והטבע הארץ ישראלי אינו מאיר בפנימיותו כבבית הראשון. בבית ראשון חטא עם ישראל בעבודה זרה – פולחן הטבע האלילי, ובאי שמירת השמיטות והיובלות כמעלות את הטבע לה'. חטאים אלו פגמו בהארת הארץ וגרמו לגלות עם ישראל מארצו, וגם לכך שההארה הפנימית של הטבע הא-להי התעמעמה. לא רק הטבע הגדול של ארץ ישראל נפגם, כי אם גם היחס אל הטבע הגופני היהודי. לכן היה צורך בהרחבת הציווי המעשי ובהיפרטותו, כדי להשלים את החיסרון הטבעי בציווי מעשי.<br>ייתכן ותהליך זה עומד מאחורי התגברות הצורך בשותפות ובעירוב האדם בהתרחשות של שביתת הארץ. מאחר שההתעוררות הטבעית עמומה יותר, הקשבת האדם לטבע הא-להי אינה עוד במיטבה.</i>. הנוכחות החיובית מתבטאת ב<b>אחריות</b> שלו להימנע ממעשים שיפֵרו את השביתה בתוך מרחב הארץ והאילן. כך, מלבד המימד הטבעי של השביתה הקיים בתורה, נוסף בחז"ל מימד נוסף: <b>מצוות עשה לאדם</b>. מעתה האדם מקושר ונוטל חלק באחריות על שביתת הארץ בתחומו שלו.
<b>סוף</b>
שתי הדרכים – <b>הימנעות</b> האדם מפגיעה בשביתת הארץ ו<b>אחריות ושותפות</b> בה – יתמזגו בסוף האביב, עם מפגשם המחודש של האדם והאדמה. יבולה של שבת הארץ יינתן לאדם בצורה עדינה, ללא התנשאות ורכושנות מצידו – "והיתה שבת הארץ לכם לאכלה".
השאלה בה ייחלקו הדרכים, נוגעת לדרך בה יגיע האדם לאכילה זו: האם על ידי ריחוקו מהאדמה, מתוך ביטול פנימי של כוח היצירה הזכרי (כפשט התורה), או שמא דווקא מתוך הזדהות עם שביתת הארץ והצטרפות אליה, כפי שדרשו חז"ל. מבחינה פנימית נראה כי שתי הדרכים הללו משלימות האחת את רעותה ויוצרות יחד את מתח החיים השלם: מצד אחד ריחוק של האדם, המאפשר קירבה מחודשת, ומנגד <b>שותפות</b> השומרת על תחושת השייכות לתהליך השביתה של הארץ.
<b>הרהורים לימינו</b>
<b>אי העשייה כשינוי וכפתיחה רוחנית</b>
הפסקת העבודה בארץ בשנת השבע נתפסת בעינינו לעיתים כתהליך הלכתי שלילי – איסור המעוגן בגדרי לאו ועשה. אולם ראיה חיצונית שכזו, אין די בה כדי ליצור בנו את השינוי הפנימי שרוצה התורה להשריש בתוכנו, ואף אין בה כדי למצות את עומקה של השפה ההלכתית עצמה. הרצון להבין את השפה ההלכתית בעומקה ולחוות את ההתרחשות הפנימית שהיא אמורה ליצור, מעורר שאלות פשוטות ויסודיות: כיצד שביתת הארץ הופכת להיות עשה המוטל על האדם? מה המשמעות ל'עשה של שביתה' שאין בו כל ציווי מעשי?
באין הקשבה להבדל בין אופי העשה ובין אופי הלאו, ייטשטש ההבדל בעינינו וכל אשר נראה הוא ציוויים טכניים פשוטים, המסתפקים בצד המעשי והחיצוני של ההלכה.
ישנה אצל האדם סיבה פנימית הגורמת לתפיסת הדברים באופן שטחי. בדרך כלל קל לנו למצוא משמעות באמירה חיובית הקוראת אותנו לעשייה וליצירה, ואילו אמירות שליליות נתפסות כהיעדר וככיווץ החיים האנושיים – <b>'איסורים'</b>; אך אמירות שוללות יכולות להיות בעומק רובדיהן מלאות חיים. הופעתן החיובית צומחת מתוך נתינת מקום להתרחשות, הרפייה משליטה, אי עשייה. כך נוצר 'עשה' שמתבטא באי עשייה! עשה של שביתה. מתוך ההרפיה והשחרור, עובר האדם מתנועה של <b>יצירה</b> לתנועה של <b>הוויה</b>. זוהי התפתחות מתנועה המרוכזת באדם עצמו, לתנועה של קשב, הפותחת בתוכו מקום למרחב חדש של הטבע הא-להי.
נקווה שדברינו עד כה פתחו פתח בלב, לכוון את ההתרחשות הפנימית בתוכנו לתמורה אמיתית בשנת השבע, תמורה שתתן בנו יכולת להתגבר על רצון הכיבוש שביצירה, ועל יצר הבעלות שעמו. כך נאפשר לטבע של הארץ הגדולה לעלות בתוכנו, מתוך כבוד פנימי לשביתת הארץ לה' ומתוך הזדהות מעשית, הנוטלת אחריות על השביתה.
<b>חלק ב – היבדלות לעומת שותפות בתלמודים וברמב"ם</b>
בחלק א סיפרנו את סיפורו של החורף. הצגנו שתי צורות קריאה, המתארות את תהליך ריחוק האדם מן האדמה. צורת הקריאה המינימליסטית העולה מן התורה שבכתב, והקריאה המורחבת של חז"ל בספרות התנאית. בחלק זה, נתאר את המשך השתלשלות הדיון בבתי המדרש של האמוראים בארץ ישראל ובבבל. נבחן כיצד שתי צורות קריאה אלו הלכו והתפתחו, והיוו נקודת מחלוקת מרכזית בכל הדורות. לסיום נתבונן ברמב"ם, ונבחן האם קיימת הכרעה בשאלת מקום האדם בתוך שביתת הארץ, שנחלקו בה גדולי עולם.
<b>התלמודים</b>
המהפכה התנאית, אשר שיתפה את האדם בשביתת הארץ והרחיבה היקף המלאכות האסורות, לא מתקבלת במלואה בבבלי ובירושלמי, וחלק מהאמוראים יוצאים לצמצמה. בארץ ישראל יחלקו בכך ר' יוחנן, ר' אלעזר ותלמידיהם, ובבבלי אביי ורבא.
האמוראים ידונו עד כמה להרחיב את אחריות האדם לשביתה, ובמידת מרכזיותה של אחריות זו בעולמו של האדם. מחלוקות אלו יונקות מהמתחים הפנימיים הקיימים בין פשט התורה לקריאתם הדרשנית של חז"ל. חלק מן האמוראים יהיו נאמנים למהפכה התנאית, וישמרו את רוחה. אך 'מרכז הכובד' האמוראי, יתווה דרכי חזרה שונות אל הדין היסודי של פשט התורה, ויצמצם בכך את היקף המהפכה.
<b>סוגיית התלמוד הירושלמי</b>
נפתח בהצגת סוגיית הירושלמי, ולאחר מכן נעמיק אל המשמעויות העולות מתוכה.
המחלוקת בירושלמי היא: האם יש לאו ב<b>חרישה</b>?
דר' לעזר אמר: <b>לוקין</b> על ידי חרישה בשביעית.
רבי יוחנן אמר: <b>אין לוקין</b> על ידי חרישה בשביעית.<br>(ירושלמי כלאים פרק ח הלכה א)
החרישה אינה נזכרת במפורש בלאו של "שדך לא תזרע", המתייחס רק אל יצירת הצמח (הילד) באדמה. אך מצד שני, היא הדוגמא הטובה ביותר לפעילות המרוכזת בארץ (האמא). החרישה הופכת את האדמה ומכינה אותה לזריעה. לכן, החרישה היא אב הטיפוס לקיום ה<b>עשה</b> של "ושבתה הארץ". ר' אליעזר סובר שהחרישה נאסרה ב<b>לאו</b> ולכן לוקים עליה, ואילו ר' יוחנן לא מסכים לכך.
מה טעם דרבי לעזר:
ושבתה הארץ שבת לה' <b>כלל</b>, "שדך לא תזרע וכרמך לא תזמור" <b>פרט</b>;
הזרע והזמר בכלל היו, ולמה יצאו? להקיש אליהן ולומר לך, מה זרע וזמר מיוחד שהן עבודה בארץ ובאילן אף כל דבר שהוא עבודה בארץ ובאילן.
ר' אלעזר רואה בשביתת הארץ את האמירה המרכזית של הפרשיה: מהותה של שנת השבע היא שהארץ תשבות. הזריעה והזמירה שנאסרו בלאו, הן <b>דוגמאות</b> של הפרת שביתה שיצאו מתוך הכלל, כדי ללמד מה פוגע בשביתת הארץ. כמו הזריעה והזמירה, כל העבודות שהן בארץ ובאילן, פוגעות בשביתת הארץ. אילו מלאכות אינן נכללות בהגדרה זו? בהמשך נראה שפעולות כגון חפירת בורות, אינן נקראות עבודת ארץ ואילן, ולכן אינן פוגעות בשביתה. מכיוון שהלאו הוא רק <b>דוגמא</b> המלמדת על שביתת הארץ, ישנה זהות מלאה בינו לבין העשה. כל פעולה הנמנעת מצד שביתת הארץ, חל עליה גם איסור לאו.
מה עבד לה ר' יוחנן? ... שנייא היא שהכלל בעשה ופרט בלא תעשה,
<b>אין עשה מלמד על לא תעשה ואין לא תעשה מלמד על עשה</b>.
ר' יוחנן אינו מקבל את דרך הלימוד של ר' אלעזר. למסקנת הדיון, טעמו הוא שהעשה והלאו לא מלמדים אחד על השני, ולא ניתן לראות אותם יחד. כל אחד מהם נבחן בנפרד: הלאו כולל את איסור זריעה ותולדותיה, ואילו העשה את שביתת הארץ. על כן החרישה שפוגעת רק בשבת הארץ, אינה אסורה בלאו, וכמובן שלא לוקים עליה.
מתוך מחלוקת יסודית זו, עוסקת הסוגיה בגבולות השביתה.
על דעתיה דר' אלעזר<sup class="footnote-marker">68</sup><i class="footnote">ישנה גרסא אחרת המחליפה את השמות. בחרנו בגרסא זו – גרסת הרדב"ז בירושלמי – משום ששיטת ר' אלעזר עולה בקנה אחד עם התורת כוהנים: השילוב בין העשה והלאו מלמד כי האיסור נוגע רק בצד המצמיח של הארץ, ולא אוסר חפירת בורות, שיחים ומערות.</i> ניחא מותר לחפור בה בורות שיחין ומערות.
על דעתיה דר' יוחנן מהו לחפור בה בורות שיחין ומערות? כשם שאינן מלמדין לעניין איסור כך לעניין היתר לא ילמדו!
אמר ר' בא קרתיגנייא טעמא דר' יוחנן: "שש שנים תזרע שדך" - לא בשביעית, "ושש שנים תזמור כרמך" - לא בשביעית. כל לא תעשה שהוא בא מכח עשה, עשה הוא.
כפי שראינו, לדעת ר' אלעזר הלאו הוא המגדיר את אופי העשה, והם אחד בשורשם. על כן מובן מדוע לשיטתו מותר לחפור בורות שיחין ומערות – השביתה היא מפעולות שהן לצורך הצמחה בלבד. אבל לר' יוחנן, המפריד בין העשה והלאו, מניין ששביתת האדמה אינה כוללת הימנעות מחפירה?
תשובת ר' בא היא שניתן ללמוד על אופי השביתה בשנה השביעית, מתוך מצוות העשה של עבודה בשש השנים. העשה הוא "שש שנים תזרע שדך", ומתוכו מובן כי מדובר על שביתה מהצמחה (זריעה) בלבד.
ראינו כי לשיטת ר' יוחנן החרישה אינה נכללת בלאו. אולם האם ישנו עשה על החרישה?
ועובר בעשה? <b>ר' ירמיה</b> אמר: עובר בעשה.
<b>ר' יסה</b> אמר: אפילו עשה אין בו.
ליידא מילה (=לשם מה) כתיב "ושבתה הארץ שבת לה'"? לעניין לא תעשה שבו.
ר' ירמיה מניח שאכן ישנו עשה. בכך ממשיך הוא את מהלך הסוגיה עד כה כפי שניתחנו אותו: אמנם הלאו והעשה מנותקים אחד מהשני ולא ניתן לחייב מלקות על חרישה, אך לעשה ישנה מערכת מלאכות עצמאית, והחרישה היא חלק ממנה.
ר' יסה מחדש שאפילו עשה אין על החרישה! לשיטתו העשה של "ושבתה הארץ" אינו עומד לעצמו, אלא מוגדר לחלוטין על פי הלאו של "שדך לא תזרע". כל מגמת העשה היא, לחייב את העושה אחת מן המלאכות שנאסרו בלאו גם בעשה של "ושבתה הארץ".
<b>האמוראים בסוגיית הירושלמי – העמקת השיטות</b>
<b>ר' אלעזר: האדם השובת מתאחד עם שביתת הארץ הגדולה</b>
ר' אלעזר קורא את יחסי הלאו והעשה ככלל ופרט, ובכך <b>ממשיך ומפתח את האמירה המצויה בסוף התורת כוהנים</b><sup class="footnote-marker">69</sup><i class="footnote">ר' אלעזר ממשיך בדרכה של התורת כוהנים, <b>אולם מבצע את המהפכה במלואה</b>. בתורת כוהנים המבנה הוא של שני צידי מטבע – חיובי ושלילי – בעלי שורש אחד: שביתת האדמה. ר' אלעזר ממשיך הלאה ומצייר מטבע אחת של עשה – השביתה, ובתוכה ציור מדגים של זריעה. הביטוי לכך הוא <b>המקור</b> להוספת המלאכות האסורות בנוסף לזריעה ולזמירה: הלאו בתורת כוהנים הוא בעל מערכת נרחבת מצד עצמה, של "שדך לא וכרמך לא", שעל ידה התרבו כל המלאכות. לעומת זאת, ר' אלעזר מסיק את המסקנה המופיעה בסוף התורת כוהנים – הזרע והזמר בכלל היו, ולומד ישירות את כל המלאכות מהעשה הכללי. הלאו לשיטתו הוא פירוט והרחבה של העשה, ולא מערכת עצמאית.</i> "הזרע והזמיר <b>בכלל היו</b>, ולמה יצאו? להקיש להם". לשיטתו, עיקר ההתרחשות בשנת השבע היא שביתת הארץ, ורק מתוך כך נאסר על האדם לזרוע ולזמור. כך גם בעולמו של האדם: העשה שהארץ תשבות, הוא העיקר הכולל הכול. האדם קרוא להצטרף באופן מלא לשביתת הארץ, ולהימנע מכל פעילות בשנת השבע. גם הציווי השלילי לאדם לא לזרוע בשדהו, הינו חלק מאותה הצטרפות לשביתת הארץ.
לפי ראיה זו, הזריעה (והוא הדין לכל פעולה בקרקע), אינה אסורה מצד <b>האדם</b> הזורע את האדמה ויוצר צמח, אלא מצד <b>האדמה</b> – ההתרחשות שיוצרת הזריעה בנקבה 'האם'<sup class="footnote-marker">70</sup><i class="footnote">קיימת חפיפה בין הזרע והאדמה, לזרע והאם. מלבד הדמיון הלשוני והצורני, נוסיף לדוגמה את ימי הקליטה של הזרע, הקיימים בשניהם.</i>. האדמה נפעלת בזריעה על ידי האדם, ומגדלת צמחים 'אנושיים', במקום לשבות מפעולתה. כל פעולה הפוגעת בשביתה תיאסר בלאו, כולל חרישה.
<b>ר' יוחנן: האדם היוצר עומד מנגד לשביתת הארץ הגדולה</b>
ר' יוחנן התנגד לחיבור שעשה ר' אלעזר בין "שדך לא תזרע" ל"ושבתה הארץ". טענתו היא שאלו הן שתי תנועות שונות במהותן ואינן מתחברות יחד, למרות מרכזיות השביתה בפרשיה. <b>האדם היוצר אינו חלק משביתת הארץ</b>. בשפה התלמודית: <b>העשה</b> (ה'כלל' של הפרשיה), שונה מפירוט הלאו המצוי בתוכו, ולכן אינם מלמדים זה על זה. העשה הוא תנועה של זרימה חיובית, של אחריות לשביתה הנובעת מהארץ, ואילו הלאו הוא תנועת עצירה שלילית כלפי האדם הזורע והזומר. הלאו כציווי מונע, נועד לעצור את האדם עם הכוח הזכרי שבו, מפעילות אקטיבית של הצמחה "שדך לא תזרע"<sup class="footnote-marker">71</sup><i class="footnote">ר' יוחנן אינו יכול להרחיב את הלאו מכוח ההשוואה לשביתת הארץ. אך מה היקף השלילה של כוח היצירה? במילים אחרות: מה לשיטתו מכיל הלאו של "שדך לא תזרע וכרמך לא תזמור"? נראה שאין האיסור מצטמצם רק לפעולת הזריעה והזמירה. בירושלמי שבת (פרק ז הלכה ב), ישנה השוואה בין אב המלאכה 'זורע' במלאכות שבת, למלאכות שביעית. כתוצאה מהשוואה זו, מורחב האיסור לזרוע וכולל כל פעולה המצמיחה את הפרי. שלילת הזריעה היא אב לשלילת כל פעולות ההצמחה. מסתבר שדברים אלו מתאימים לשיטת ר' יוחנן.</i>. מהות הלאו היא שינוי מערכת היחסים בין בני הזוג: האדם מפסיק ליצור את יצירותיו בשדה, ובכך נותן לאדמתו הפרטית להשתחרר ממנו, לחזור ולהיות חלק מהארץ הגדולה השובתת.
התנגדות ר' יוחנן לר' אלעזר, מהווה התנגדות גם לתורת כוהנים התנאית, שורשו של ר' אלעזר. כאן מתחיל הגלגל להסתובב בחזרה, ולתת ללאו את מקומו העצמאי, כפי שהיה בתורה שבכתב. הלאו אינו טפל לאחריות האדם לשביתת הארץ. יש בו אמירה לאדם העומדת בפני עצמה: לשלול את כוח היצירה שלו בשדה ולהימנע מהצמחה. בכך מחזיר ר' יוחנן את הלאו לעמוד אל מול העשה, כשני היבטים שונים. השתנות האדם בתוך עצמו (לאו), אל מול אחריותו לבת זוגו – האדמה (עשה). לכן החרישה, שהיא מלאכה הפוגעת בשביתת הארץ, אסורה בעשה מכח אחריות האדם לשביתת הארץ, אך היא אינה נאסרת בלאו היות והיא לא פעולה מצמיחה.
<b>מקומה של שביתת הארץ בעולם האדם</b>
בדעת ר' יוחנן נחלקו הדורות הבאים: היכן מתבטא העשה של שביתת הארץ בעולם האדם?
ר' בא ור' ירמיה הבינו שר' יוחנן ניתק בין שני העולמות, ובנה לכל אחד מקום בשנה השביעית כמערכת שלמה בפני עצמה. המערכת השלילית (הלאו) עוצרת את הכוח הזכרי המצמיח של האדם, ומסלקת אותו מזריעה וסעיפיה בשדה. המערכת החיובית (העשה) מצרפת אותו כאחראי לקיום שביתת הארץ – איסור החרישה. אמנם שני העולמות נפרדים, אך יש לראות בהן מטבע אחת בעלת שני צדדים – חיובי ושלילי.
מנגד, ר' יסה (= ר' יוסי, דור רביעי של אמוראי ארץ ישראל) מצעיד את דעת ר' יוחנן לקיצוניות: <b>"אפילו עשה אין בו"</b> (בחרישה). האדם מצוּוה על ידי התורה רק לעצור את הכוח הזכרי מלהצמיח באדמה. הוא אינו מצטרף אל שביתת הארץ ואינו אחראי עליה, אלא מגיב אליה בהימנעות מפעילות אנושית (זריעה וזמירה). כל פעילות שהאדם מנוע לעשותה מכוח הלאו, יש בה גם עשה של שביתת הארץ. העשה רק נכלל בתוך הלאו בצורה נסתרת, ולכן בחרישה שאינה כלולה בלאו, אין אפילו עשה.
<b>האם דעת ר' יוסי הופכת את הפרשיה על פיה?</b>
לכאורה טענת ר' יוסי שהעשה נאמר רק לעניין הלאו, הופכת את הפרשיה על פיה. הקריאה שנוצרה הופכת את האדם והלאו המוטל עליו למרכז הפרשיה, ואת השביתה כנלווית לו. זוהי קריאה קשה בפשט התורה, בניגוד לדעת ר' אלעזר התואמת את פשט הפרשיה.
אולם בהקשבה עמוקה, אולי דווקא דעת ר' יוסי קרובה לפשט הפרשיה, בהיותה נאמנת לכלל "אין מקרא יוצא מידי פשוטו". שכן בפשט התורה, האדם ככוח יוצר מחויב רק בלאו של איסור הצמחה. שביתת הארץ היא אמנם מרכז הפרשיה, אך היא אינה מופיעה כמצווה המוטלת על האדם. היא תנועת עומק עצמית של הטבע "ושבתה <b>הארץ</b> שבת לה'". חכמים הם שיצרו את השתקפות השביתה בעולמו של האדם, והטילו עליו שותפות ואחריות לשביתה זו. ברובד מדרשי זה נחלקו האמוראים: האם להרחיב או לצמצם את היקף האחריות, ומה היחס בין הצטרפות האדם לשביתת הארץ לבין האיסור הפשוט המוטל עליו – "שדך לא תזרע". ר' יוסי טוען, ששותפות האדם בשביתת הארץ היא רק בתוך עולמו שלו, כתוספת על המלאכות שאסורות לו ממילא. לכן, החידוש שבהוספת מצוות עשה, מתבטא רק בצירופה על גבי איסורי הלאו. במידה מסוימת, קריאתו של ר' יוסי אמנם מצמצמת את שותפות האדם שיצרו חז"ל, אך היא הקרובה ביותר למחויבות המוטלת מהתורה.
<b>סוגיית התלמוד הבבלי<sup class="footnote-marker">72</sup><i class="footnote">סוגיית הבבלי במועד קטן, מתחילה מדף ב עמוד ב, ומסתיימת בסוף דף ג עמוד א. בשלב ראשון נעבור על מהלך הסוגיה, ונסביר כל שלב ושלב. לאחר מכן נעמיק במשמעות השלבים השונים.</i></b>
<b>שאלת הפתיחה: כיצד מקילים בהשקיה בשביעית?</b>
תנן: משקין בית השלחין במועד ובשביעית. בשלמא מועד משום טירחא הוא, ובמקום פסידא שרו רבנן. אלא שביעית, בין למאן דאמר משום זורע, ובין למאן דאמר משום חורש – זריעה וחרישה בשביעית מי שרי?
[=שנינו: משקים בית השלחין במועד ובשביעית. מילא מועד (נאסר להשקות בו) משום טרחה הוא, ובמקום הפסד התירו חכמים. אלא שביעית, בין למי שאומר (שהיא אסורה) משום זורע, ובין למי שאומר (שהיא אסורה) משום חורש – זריעה וחרישה בשביעית האם מותרות?!]
סוגיית הבבלי פותחת בשאלה מה שורש החיוב (אב) של השקיה בשבת, ומציגה שתי דעות: משום חורש או משום זורע. מתוך כך מקשה הגמרא על המציאות בשביעית: ראינו שבמשנה הותר להשקות בשביעית, אולם לשתי הדעות השקיה היא תולדה של מלאכה האסורה בשביעית?
<b>א. היקף הלאו בשביעית</b>
בתשובה לשאלה זו נחלקו אביי ורבא.
אמר <b>אביי</b>: בשביעית בזמן הזה, ורבי היא. דתניא, רבי אומר: "וזה דבר השמטה שמוט" – בשתי שמיטות הכתוב מדבר, אחת שמיטת קרקע ואחת שמיטת כספים. בזמן שאתה משמט קרקע אתה משמט כספים, ובזמן שאי אתה משמט קרקע אי אתה משמט כספים.
<b>רבא</b> אמר: אפילו תימא רבנן, אבות אסר רחמנא, תולדות לא אסר רחמנא, [=אפילו תאמר כשיטת חכמים, אבות נאסרו מהתורה, תולדות לא נאסרו] דכתיב: "ובשנה השביעית שבת שבתון יהיה לארץ שדך לא תזרע וגו'". מכדי, זמירה בכלל זריעה, ובצירה בכלל קצירה, למאי הלכתא כתבינהו רחמנא? [=הרי זמירה היא בכלל זריעה ובצירה היא בכלל קצירה – לשם איזו הלכה כתבה אותן התורה?] למימרא: דאהני תולדות – מיחייב, אאחרנייתא – לא מיחייב [=לומר שעל אלו התולדות – מתחייב, על אחרות – לא מתחייב].
אביי מעמיד את המשנה כדעת רבי, שבזמן הזה שביעית אינה מן התורה. מאחר ואיסור השקיה הוא רק מדרבנן, קל יותר להתירו אותו מטעמי הפסד וכדומה.
רבא טוען שהמשנה יכולה להסתדר גם לדעת חכמים, הסוברים ששביעית בזמן הזה מן התורה. לשיטתו, הפירוט של התורה – "שדך לא תזרע וכרמך לא תזמור" – מגביל את איסורי המלאכה לזריעה וזמירה בלבד, וכל שאר המלאכות מותרות מהתורה. אמנם, הייתה אמורה להתבצע הרחבה מן המלאכות הנזכרות בפסוק אל כל התולדות, אך פירוט הזריעה והזמירה מונע הרחבה שכזאת. בהמשך, נאסרו התולדות על ידי חכמים, כמימוש ההרחבה שלא בוצעה בתורה.
ולא? והתניא: "שדך לא תזרע וכרמך לא תזמר", אין לי אלא זירוע וזימור, מנין לניכוש ולעידור ולכיסוח? תלמוד לומר: שדך לא כרמך לא. לא כל מלאכה שבשדך, ולא כל מלאכה שבכרמך.
מנין שאין מקרסמין, ואין מזרדין, ואין מפסגין באילן – תלמוד לומר: שדך לא כרמך לא, לא כל מלאכה שבשדך ולא כל מלאכה שבכרמך.
מנין שאין מזבלין, ואין מפרקין, ואין מאבקין, ואין מעשנין באילן – תלמוד לומר: שדך לא כרמך לא, כל מלאכה שבשדך לא, וכל מלאכה שבכרמך לא.
יכול לא יקשקש תחת הזיתים, ולא יעדר תחת הגפנים, ולא ימלא נקעים מים, ולא יעשה עוגיות לגפנים? תלמוד לומר: שדך לא תזרע זריעה בכלל היתה, ולמה יצתה – להקיש אליה, לומר לך: מה זריעה מיוחדת, עבודה שבשדה ושבכרם – אף כל שהיא עבודה שבשדה ושבכרם!
מדרבנן, וקרא – אסמכתא בעלמא.
המשך הסוגיה מעמת את דעת רבא עם גרסא<sup class="footnote-marker">73</sup><i class="footnote">ישנם שינויים מהותיים בין הנוסח של המדרש המופיע בתורת כוהנים, לנוסח המופיע בבבלי:<br><b>א. השמטת החרישה:</b> בתורת כוהנים החרישה מופיעה בהרחבה הראשונה של המלאכות האסורות: "אין לי אלא לזרע ולזמיר, <b>(ו)לחריש,</b> לעידור, לניכוש, ולכיסוח ולביקוע מניין?". בבבלי החרישה נשמטה מציטוט התורת כוהנים. ניתן להסביר שהיות והסוגיה בהמשך תסביר שתוקף המלאכות המפורטות בברייתא הוא מדרבנן, העדיף הבבלי להשמיט את החרישה ולא לקבוע בשלב זה שהיא מדרבנן, מה גם שהשלב הבא בסוגיה עוסק בשאלת החרישה.<br><b>ב. ייחוד הזריעה:</b> בנוסח המקורי של התורת כוהנים, הקפיד המדרש לחזור ולכתוב בכל פעם את התשובה: "שדך לא תזרע וכרמך לא תזמור" ומתוכו הגדיר את המלאכות האסורות בשביעית כעבודת ארץ ואילן. בסוף המדרש הבבלי מופיעה השאלה "יכול לא יקשקש תחת הזיתים, ולא יעדר תחת הגפנים, ולא ימלא נקעים מים, ולא יעשה עוגיות לגפנים" – מלאכות כרם שאינן זמירה, האם הן אסורות בשביעית? והתשובה: "תלמוד לומר: שדך לא תזרע <b>זריעה</b> בכלל היתה, ולמה יצתה – להקיש אליה, לומר לך: מה<b> זריעה מיוחדת</b>, עבודה שבשדה ושבכרם – אף כל שהיא עבודה שבשדה ושבכרם!" אנו יודעים כי הזריעה היא המלאכה המיוחדת של השדה, אולם ממתי היא המלאכה המיוחדת של הכרם?! – אלא שהבבלי, בעקבות חידוש רבא, ראה את הזריעה כ-'<b>ה</b>מלאכה' האסורה בשביעית, והזמירה היא רק תולדה שלה.<br><b>ג. עבודת שדה וכרם:</b> בתורת כוהנים הנוסח המופיע הוא "עבודת ארץ ואילן". בבבלי הנוסח שונה ל"עבודת שדה וכרם". שדה וכרם הינם מרחבים קטנים-אנושיים וכוללים רק את גידולי התבואה והגפן, לעומת הארץ והאילן הכוללים לכאורה כל גידול חקלאי.</i> של מדרש התורת כוהנים, בה מוצגות כל המלאכות הנעשות בשדה ובכרם כאסורות מן התורה! תשובת הסוגיה היא שריבוי המלאכות הוא רק מדרבנן, והלימודים הם בגדר אסמכתא בלבד. כלומר, מהתורה נאסרו רק זריעה וזמירה.
עד כה נראה שדיון הבבלי עוסק רק באמירה השוללת – "שדך לא תזרע". הרחבת המלאכות בגרסא זו של התורת כוהנים נעשתה מתוך הלאו עצמו, ללא יחס לעשה של שביתת הארץ והשפעתו על מערכת האיסורים. בשלב הבא דן הבבלי, מתוך ציטוט הסוגיה הארץ-ישראלית, בשאלת יחסי הלאו עם העשה. הביטוי המעשי לכך הוא השאלה: האם לוקים על החרישה<sup class="footnote-marker">74</sup><i class="footnote">רק החרישה נכללת בדיון הזה, שכן שאר המלאכות כבר הוכרע שתוקפן מדרבנן.</i>?
<b>ב. יחסי הלאו והעשה</b>
... איתמר: החורש בשביעית, רבי יוחנן ורבי אלעזר. חד אמר: לוקה, וחד אמר: אינו לוקה.
לימא בדרבי אבין אמר רבי אילעא קמיפלגי, דאמר רבי אבין אמר רבי אילעא: כל מקום שנאמר כלל בעשה, ופרט בלא תעשה – אין דנין אותו בכלל ופרט וכלל. מאן דאמר לוקה – לית ליה דרבי אבין אמר רבי אילעא, ומאן דאמר אינו לוקה – אית ליה דרבי אבין!
[=נאמר: החורש בשביעית, ר' יוחנן ור' אלעזר. אחד אמר: לוקה והאחר אמר: אינו לוקה. בא נאמר שהם חולקים בדברי ר' אבין בשם ר' אילעא, שהוא אמר: כל מקום שנאמר כלל בעשה ופרט בלא תעשה, אין דנים אותו בכלל ופרט וכלל. מי שאמר לוקה – אין לו של ר' אבין בשל ר' אילעא (זאת אומרת הוא חולק על דבריו), ומי שאמר אינו לוקה – יש לו את ר' אבין]
הבבלי מציג את מחלוקת ר' אלעזר ור' יוחנן האם לוקים על החרישה. כאפשרות לשורש המחלוקת בא הסבר זהה להסבר הירושלמי לעיל: הסברא לפיה לוקים על החרישה, עולה מקריאת הפסוקים כמערכת של כלל ופרט, עשה המרחיב את הלאו גם לחרישה. לעומתו, הסובר שאין לוקים על החרישה, לא מקבל את הקריאה של כלל ופרט בפסוקים, היות והכלל הוא <b>עשה</b> והפרט הוא <b>לא תעשה</b>. ממילא, אין בלאו אלא מה שנכתב בפסוק במפורש, ולא לוקים על החרישה.
לא, דכולי עלמא לית ליה דרבי אבין אמר רבי אילעא. מאן דאמר לוקה – שפיר. ומאן דאמר אינו לוקה – אמר לך: מכדי, זמירה בכלל זריעה, ובצירה בכלל קצירה, למאי הלכתא כתבינהו רחמנא? למימר דאהני תולדות הוא דמיחייב, אתולדה אחרינא לא מיחייב.
[=לא לכל העולם אין את ר' אבין בשם ר' אילעא. מי שאמר לוקה – שפיר (שהרי יש כלל ופרט וכלל). ומי שאמר אינו לוקה, אמר לך: הרי זמירה בכלל זריעה ובצירה בכלל קצירה – לשם איזו הלכה כתבה אותן התורה? לאמר שעל אלו התולדות הוא מתחייב, על תולדה אחרת לא מתחייב]
הבבלי דוחה הסבר זה למחלוקת, ובכך מבטל למעשה את הדיון הארץ ישראלי, המוכן לנתק בין הלאו לעשה. לשיטת הבבלי, פשוט ומוסכם שיש בפרשיה מבנה של כלל ופרט וכלל, וישנו יחס בין העשה ללאו. נקודת המחלוקת היא, האם יש בכוח מבנה זה להקרין על הלאו ולהרחיב אותו עד שיכלול גם את מלאכת החרישה, או שמא יש לימוד מיוחד לצמצום הלאו ("זמירה בכלל זריעה הייתה"), ולא ניתן להרחיבו (כדעת רבא לעיל).
ולא? והתניא: שדך לא תזרע וכרמך לא תזמר... מה זריעה מיוחדת – עבודה שבשדה ושבכרם – אף כל שהיא עבודה שבשדה ושבכרם!
מדרבנן, וקרא – אסמכתא בעלמא.
שוב חוזרת הסוגיה ומצטטת את התורת כוהנים, כקושיה חריפה על הדעה לפיה לא לוקים על החרישה, ושוב עונה הגמרא שכל המלאכות הן מדרבנן, והלימודים הם בגדר אסמכתא בלבד. למסקנה נראה שהתלמוד מאמץ את דעת רבא, והלאו נשאר מצומצם לזריעה וזמירה, המלאכות הנזכרות בפסוק בלבד.
<b>המהלך הפנימי של הסוגיה – צמצום המהפכה</b>
<b>הבבלי מצטרף למשפחת השביתה</b>
דעתו העקרונית של הבבלי היא שישנו יחס בין העשה ללאו, והם מהווים כלל ופרט של שביתה. הבבלי מצטרף בתפיסה זו ל'משפחת השביתה', כמו התורת כוהנים ור' אלעזר בירושלמי: המרכז הוא השביתה, והלאו הוא אחריותו של האדם לשביתה זו. המשכה הישיר של גישה זו מתבטא בשיטת אביי: הלאו מורחב לכל תולדות הזריעה והזמירה – עבודות שדה וכרם. לאור החלק השני של הסוגיה, נראה שדעתו תהיה שלוקים גם על החרישה. עמדה זו זהה לעמדת ר' אלעזר בירושלמי.
העמדה המפתיעה והמקורית היא דעת רבא, והשלכותיה בסוגיה. רבא מקבל את מערכת היחסים של התורה, בה הלאו משולב בתוך העשה וכלול בו. אולם הוא טוען שלא תתרחש שום הרחבה, ובפועל אין כל השלכה של שביתת הארץ על האדם, מעבר לזריעה וזמירה המופיעות בתורה. הסיבה לכך היא שהתורה <b>בעצמה</b> עצרה את התפשטות הלאו והשאירה אותו כנקודה מצומצמת בתוך העשה – "זמירה בכלל זריעה, ובצירה בכלל קצירה". הצמצום הפנימי הזה, משליך הן על הלאו שלא יכול להתרחב וכולל רק זריעה זמירה, והן על העשה שלא יכול לקבל תוקף לאו, ולכן אין לוקים על החרישה.
<b>דעת רבא – האדם הקטן אל מול שביתת הארץ</b>
מדוע מתעקש רבא לצמצם את מחויבות האדם רק למלאכות המפורשות בתורה?
נראה שרבא מודה שהאדם שולב על ידי התורה בתוך שבת הארץ, ומתוכה נדרש ממנו לשבות. אולם, רבא מעצים את הפער בין האדם ושדהו לבין הארץ הגדולה: לא בכדִי צמצמה התורה את אמירתה לאדם, לא לחינם ישנו פער ספרותי שכזה בין השביתה הכוללת הכול לצו המזערי לאדם. חלקו של האדם בשביתת הארץ קטן הוא מאוד, וכוחו להשפיע <b>באמת</b> על הארץ מצומצם ביותר. רק פעולה אנושית מובהקת, החודרת בקרקע ומצמיחה כזריעה (ותולדתה הקרובה זמירה), יכולות לפגוע בשביתת הארץ. אשר על כן, רק בתחום זה תבוטא אחריותו המעשית. כל מלאכות השדה והכרם הנעשות בארץ, המטיבות את הקרקע ואפילו מצמיחות, אינן מסוגלות להשפיע באמת על השביתה.
רבא מחזיר אותנו, בצורה שונה מר' יוחנן בירושלמי, אל התורה בפשטותה. ישנו פער עצום בין הימנעות האדם משדהו, לבין שביתת הארץ הגדולה. שיטתו מעמידה את בני אדם בענווה אל מול שביתת הארץ, עם אחריותם המוגבלת להתרחשותה. כאן מסתיים המהלך שהתרחש בתלמודים: החזרת האדם למקומו בשנת השבע (כפי שהוא בתורה), והכרה בכך שכל ההרחבה והשותפות נובעת מהתורה שבעל פה, החפצה להרחיב את הזדהות האדם עם האדמה דרך אחריותו המעשית.
<b>סיכום הסוגיה עד כה</b>
בסיום ההתפתחות מן התורה שבכתב אל התורה שבעל פה, ננסה לבחון את שעברו בני הזוג אדם-אדמה, בכל אחד מן השלבים.
בתורה שבכתב, התרחשות השביתה מתרכזת באדמה כהויה טבעית העולה לה'. לעומתה, האדם כבן זוגה הפעיל והיוצר, נדרש לבטל את כוח הפעילות הזכרית שלו ולהימנע מזריעה בשדה.
ביצירה התנאית נעשתה מהפכה. האדם מצטרף אל בת זוגו האדמה השובתת ושובת עימה, כשותף ואחראי על שביתת האדמה. גם שלילת הזריעה (הלאו), מהווה חלק מאותה התרחשות חיובית (העשה) של הזדהות והצטרפות אל תנועת האדמה. מעתה הפרשיה כולה יוצרת את שביתת הארץ, ואיסור הזריעה והזמירה אינו באמת תנועה השוללת את כוח הזכר היוצר ומבטלת את כוח היצירה שבו, אלא ביטוי להצטרפות אל בת זוגו הטבעית השובתת.
האמוראים בתלמודים השונים, מתפלגים לשתי סיעות:
ר' אלעזר (בירושלמי) ואביי (בבבלי) ממשיכים את המהפכה התנאית שבתורת כוהנים, הרואה את התנועה העיקרית של האדם בשנת השבע כהצטרפות מודעת לתנועת השביתה של בת זוגו – האדמה.
לעומתם, ר' יוחנן שב בשורש הדברים אל פשט תורה שבכתב. עיקר התנועה של האדם היא שלילית, עצירת כוח היצירה המבטא את בעלותו על השדה. אך תנועה זו נעשית לא מתוך נתק, כי אם <b>למען</b> תנועת בת הזוג – האדמה השובתת. מתוך כך ישנו עשה מלווה ללאו.
בין שתי גישות אלו נמצאת שיטת רבא, שהלכה כמותו. מצד אחד רואה רבא את תפקידו של האדם כחלק מתנועת השביתה (כר' אלעזר וכאביי). מצד שני הוא קרוב לר' יוחנן, בכך שמקום האדם בתוך השביתה של הארץ הוא קטן ומוגבל.
גישות אלו משלימות האחת את רעותה, ומעצבות את מערכת היחסים שבין האדם לאדמה בשנת השבע. מחד יש בשביעית ביטול ושלילה של האדם היוצר, על מנת לתת מקום להתרחשות הטבעית של האדמה. מאידך, האדם מזדהה ומצטרף באופן מודע לשביתתה של הארץ, ומכיר באחריותו ובשותפותו החלקית כלפיה.
מה צריכה להיות התנועה הנפשית העיקרית באדם: האם תנועת ה<b>ביטול</b> (המופנית כלפי עצמו), או תנועת ה<b>שותפות</b> אל ההתרחשות שעוברת בת זוגו והשמירה עליה?
אם נשפוט לפי המחלוקות בסוגיה, כנראה שישנן נשמות שונות, ולהן פתרונות שונים. את שאלת ההכרעה נבחן בספר הפסיקה של הרמב"ם: כיצד הכריע במחלוקת שפילגה את האמוראים לשני מחנות?
<b>פסיקת הרמב"ם</b>
<b>א</b> מצות עשה לשבות מעבודת הארץ ועבודת האילן בשנה שביעית שנאמר ושבתה הארץ שבת לה' ונאמר בחריש ובקציר תשבות,
וכל העושה מלאכה מעבודת הארץ או האילנות בשנה זו ביטל מצות עשה ועבר על לא תעשה שנאמר שדך לא תזרע וכרמך לא תזמור.
<b>ב</b> אינו לוקה מן התורה אלא על הזריעה או על הזמירה ועל הקצירה או על הבצירה, ואחד הכרם ואחד שאר האילנות.
<b>ג</b> וזמירה בכלל זריעה ובצירה בכלל קצירה, ולמה פרטן הכתוב לומר לך על שתי תולדות אלו בלבד הוא חייב ועל שאר התולדות שבעבודת הארץ עם שאר האבות שלא נתפרשו בענין זה אינו לוקה עליהן, אבל מכין אותו מכת מרדות.
...
<b>י</b> ומפני מה התירו כל אלה, שאם לא ישקה תעשה הארץ מלחה וימות כל עץ שבה, והואיל ואיסור הדברים האלו וכיוצא בהם מדבריהם לא גזרו על אלו שאין אסור מן התורה אלא אותן שני אבות ושתי תולדות שלהם כמו שביארנו.<br>(משנה תורה, הלכות שמיטה ויובל פרק א)
<b>לאחוז את החבל בשני קצותיו</b>
קריאה פשוטה בהלכות אלו מעוררת תמיהה. בתחילת דבריו (הלכות א-ג) כותב הרמב"ם שכל עבודות הארץ והאילן נאסרו בשביעית <b>מהתורה</b>, גם בעשה וגם בלאו. עד כאן נראה שהוא סובר כדעת ר' אלעזר בירושלמי.
בהמשך מסייג הרמב"ם את פסיקתו, על פי דברי רבא: למרות שיש לאו ועשה, אינו לוקה אלא על המפורט בתורה. פירוט ארבע המלאכות בפרשיה מונע התרחבות בחיוב המלקות, ומתוך כך <b>לא לוקים</b> על שאר האבות (!) ועל שאר התולדות. על כן אין מלקות על החרישה שהיא אב, אך החורש בשביעית עובר בעשה ובלאו.
בסוף דבריו (הלכה י) כותב הרמב"ם מפורשות שרק זריעה וזמירה אסורות מהתורה, ושאר המלאכות אינן אסורות אלא <b>מדרבנן</b>. רק הלאו המפורט (ובהתאם אליו העשה) אסור מהתורה. כל שאר האיסורים הם הוספת חכמים. זוהי גישה מצמצמת, המזכירה את הדעה הקיצונית ביותר – דעת ר' יוסי בירושלמי – שכל האיסור מסתכם בלאו המפורש.
על כורחנו, נראה שהרמב"ם מקבל את שתי האמירות כנכונות, והדעות שהתפלגו משתלבות יחד. אולם כיצד ניתן לקבל דבר והיפוכו? בראשית דבריו מובן כי עבודת הארץ והאילן על כל הרחבותיה נאסרה מן התורה (אמנם בלי מלקות), ואילו בסיום דבריו מובן שאלו מלאכות שתוקפן מדרבנן, ולכן ניתן להקל בהן?
<b>דרך האמצע</b>
היכולת להכיל את שתי הגישות יחד, מצריכה ראייה מורכבת של שני הפנים של הפרשיה, ומערכת יחסים המתקיימת ביניהם. פן אחד הוא ציווי פנימי ומפורש, ואילו הפן שני הינו ציווי מקיף שאינו מפורש, אך מהווה את מגמת הציווי הפנימי. נציג את שני הציוויים:
<b>ציווי פנימי ומפורש:</b> מרכז הציווי הוא האיסור המעשי המפורש בתורה הלאו "שדך לא תזרע וכרמך לא תזמור", והעשה העומד ככפוף אליו. מנקודת מבט זו שאר המלאכות לא נאסרו מהתורה, אלא נולדו מתוך יצירת חז"ל ולכן אפשר להקל בהן (הלכה י).
<b>ציווי מקיף:</b> כאן ניתן מקום לאמירה המקיפה והלא מפורשת – "ושבתה הארץ שבת לה'". אמירה זו מלווה את כל הפרשיה, בפתיחתה, במהלכה ובסופה. אף שאינה ציווי מעשי מפורש, אמירה זו משקפת את רוח התורה, המרחפת מסביב לצו הפרטי הישיר והמוגבל.
חכמים תרגמו את הרוח המקיפה והמגמתית לשפה הלכתית. מתוך הקשבה לציווי המקיף, יצרו חכמים מעין 'עשה כללי', המחייב שביתה נרחבת של האדם מכל עבודת ארץ ואילן. קריאת הפרשיה מנקודת המבט הזו, רואה את העשה כמרכז – 'כלל', ואילו הלאו משמש כ'פרט' המורחב לכל מה שכולל העשה (אף שבפועל יש הגבלה על המלקות). הציווי המקיף והלא מפורש, היווה את הנדבך המרכזי לכל יצירת חז"ל – על פיו הרחיבו את איסורי שביעית, ומתוכו עיצבו את פרטי ההלכות.
זו הסיבה שמצד אחד ניתן להתייחס אל העשה של שביתת הארץ כציווי התורה, ומצד שני כיצירת חז"ל.
הרמב"ם בתחילת דבריו רצה לתת רקע לכל הלכות חז"ל, האוסרות עבודת הארץ והאילן. לכן פתח את ההלכות מנקודת המבט של הציווי המקיף – 'רוח התורה' ממנה ינקו חכמים. רק בסוף ההלכות, בנימוק ההקלות הקיימות באיסורים הללו, גילה הרמב"ם את נקודת המבט המצמצמת: רק הציווי המפורש לאדם (הלאו) נאסר מהתורה, ואילו כל ההרחבה מצד הארץ מקורה ותוקפה הוא מדרבנן.
כך נתן הרמב"ם באמירתו הכפולה, מקום לשני התנועות <b>כמרכז</b>. מצד אחד הציווי הפנימי והישיר – ה'לאו' הממוקד באדם – כ<b>מרכז צו התורה.</b> ומצד השני הציווי הכולל והמקיף – ה'עשה' הכולל את הלאו בתוכו (אם כי ללא המלקות) – כ<b>מרכז מגמת התורה</b>, שעיצבה את דיני החכמים. "ואלו ואלו דברי א-להים חיים".

Chapter 7

<big><strong>"עֵת הַזָּמִיר הִגִיעַ": המפגש המחודש בעונת האביב</strong></big>
אֶל גִּנַּת אֱגוֹז יָרַדְתִּי לִרְאוֹת בְּאִבֵּי הַנָּחַל לִרְאוֹת הֲפָרְחָה הַגֶּפֶן הֵנֵצוּ הָרִמֹּנִים
<b>פתיחה</b>
האביב הגיע, וכמדי שנה בשנה מלאו השדות בשיבולים גדושות, ופירות האילן מכבידים על אמירי העצים. אך שנה זאת, שנת השבע, אינה ככל השנים. תבואת שנה זו היא מפירותיה של 'שבת הארץ', פירות שגדלו מאליהם, ללא עבודת האדם, כתנועה בלעדית של הטבע העולה אל ה'. בפרק זה נתאר את צעדי האדם השב לראשונה אל האדמה ואל יבולה, לאחר ההימנעות מעבודתה בחורף. אלו צעדים זהירים של חיזור מחדש, הנע במעגלי ריחוק וקירוב, בבחינת "שמאל דוחה וימין מקרבת". כבכל תנועה משותפת, לכל צד יש את סיפורו הוא, והמפגש ביניהם הוא היוצר את הסיפור השלם. במהלך הפרק נשלב קטעים בסגנון סיפורי, אשר ימחישו את התחושות האפשריות של האדם והאדמה. נפתח בתיאור האביב בשנת השבע מנקודות ראותם של האדם והאדמה.
<b>האדם:</b> במהלך חודשי החורף משתחרר האדם מתחושת הבעלות היצרנית, שחרור מעמדת שליטה ומכפיית האדמה להצמיח פירות לצרכיו האישיים. בתום החורף, עם בוא האביב, עלול האדם להאמין לתומו כי שביתתו מעבודה שחררה אותו לחלוטין מתודעת הבעלות ומיצר החמדנות הטבועים בו; אך הוא לומד לדעת כי עת האביב מציבה בפניו התמודדות נוספת.
במהלך החורף צמחו להם פירות החופש והדרור, ועתה מבקש האדם לרדת אל שדהו, ולזכות בטוב הארץ שעלה ברשותו. האם באמת התנקה האדם במשך ימי החורף? האם לא תתחדש תודעת הבעלות עתה, עם בֹא האדם לקצור קצירו ולאסוף פירותיו? כיצד תימצא לאדם דרך חדשה לחזור אל שדהו, שלא כבשש השנים?
<b>האדמה:</b> בחורף השביעית, התחיל השחרור שהאדמה כה ציפתה לו. הכבלים שהושמו על עציה ורגביה הוסרו, והאדמה שבתה מפעילותה: "ושבתה הארץ שבת לה'". עתה, עם בֹא האביב, מצמיחה היא את פריה בחופשיות, ללא התערבות האדם. אך התהליך טרם הושלם במלואו. נוכחותו הנפרדת של האדם, בעלי השדה, מורגשת היטב. לאדמה החפצה לקבל את כולם, קשה מאוד הצמצום לשדה פרטי השייך לבעלים יחיד ומסויים. אמנם הפירות צמחו בצורה חופשית, אך האדמה נתונה עדיין תחת האדם הפרטי, העלול לאסוף את פירותיה ולנכסם לעצמו. זו אינה שביתה במובנה המלא.
עם בֹא הקציר, מצויה שדה האדם בנקודה רגישה: האם החלקה הפרטית תצליח לגלות את אחדותה עם 'הארץ הגדולה'? האם תאמץ אל חיקה את האדם השב וקוטף את פירותיה, תוך שמירה על תנועתה החופשית והטבעית אל ה'?
חלפה לה עונת החורף. פירות החופש צמחו להם בתוך השדה, מתוך הרחם הגדול של האדמה. בתחושת בטחון וניקיון כפיים, התקדם האדם לעבר העץ האהוב עליו בכדי לקחת מפרי האדמה. 'הכל התנהל כמתוכנן', הרהר בלבו, 'הפירות הרי צמחו לבד, ובכך קיימתי את רצון ה' "שדך לא תזרע וכרמך לא תזמור", וגם את קליפת הבעלות של שש השנים הסרתי, בכך ששמטתי את השדה מעבודתה'. ברוגע המאפיין את ימי האביב, התקרב האדם אל העץ. במקביל, חשה האדמה בשנה זו ניצנים של אחדות. בפעם הראשונה מזה שש שנים, השדה הפרטית והארץ שמחוץ לגדרותיה היו לאחד. כשהופיע האדם בפתח השדה, הופתעה במקצת. 'מה הוא עושה פה? הרי עד עתה הדיר את רגליו מכאן! רק שלא יפגע בשביתתי... רק שלא יתייחס לפירות כרכושו הפרטי, שלא יצמצם שוב את כל המרחב הגדול למושגיו הגבוליים'. האדמה לא שיערה כמה שברירית היא השביתה שנוצרה במהלך השנה.
נעמד האדם ברוגע ליד העץ, אך לפתע התעוררה בו תחושה שערערה משהו מן הביטחון שחש עד עתה. המחשבות החלו לרוץ במוחו. פועלים עובדים במלא המרץ, עגלות מלאות כל טוב הארץ מוליכות אליו תאנים דשנות, הפירות נערמים לידו, והיד מושטת בתאוותנות אל הערימה הקרובה, כשלפתע הקיץ אותו הקול:
<b>אֵת סְפִיחַ קְצִירְךָ לֹא תִקְצוֹר וְאֶת עִנְּבֵי נְזִירֶךָ לֹא תִבְצֹר! שְׁנַת שַׁבָּתוֹן יִהְיֶה לָאָרֶץ!</b>
לפרק זה שני חלקים:
בחלק הראשון נספר את סיפור האביב בצורה המשלבת את שתי זוויות ההסתכלות. נראה כיצד חוזר האדם אל שדהו, ומהי תגובתו למראה אדמתו השופעת. נבחן את דרכי המגע עם היבול, הקצירה והבצירה<b> הנעולות</b> בשביעית, ונציג דרכי מגע חלופיות, ה<b>נפתחות</b> בפני האדם בשנת השבע. לאחר מכן נעסוק בהפקר הפירות, פעולה ההופכת את בעל השדה מהיותו נוכח-סביל לשותף פעיל בנתינת פירות שביתת הארץ לכל יושביה. לסיום, נדון בהתמודדות חז"ל עם ההשלכות השליליות העלולות להיות להפקר זה על המוסר היומיומי בין בני האדם.
בחלק השני נפתח את השותפות האקטיבית של האדם בשביעית. חלק זה יתפרש על פני תקופות רבות: מן ההבנות שנוצרו בימי התנאים, דרך הדיונים בתלמודים השונים ועד למחלוקת הגדולה שבין המבי"ט לבית יוסף. דרך המחלוקת והסבריה השונים, נראה כיצד מעשה האדם הוא הגורם להופעת השביעית בשדהו.
<b>חלק א: המפגש המתוקן בעונת האביב</b>
<b>פסוקי התורה</b>
נחזור אל פרשיות השביעית בתורה ונתאר בקצרה את פניה של תקופת האביב בכל פרשיה.
בשתי הפרשיות מופיע אסיף הפירות כנקודת זמן מרכזית ומשמעותית בשביעית. ברם, בכל פרשייה מקבל האסיף פנים שונות, הן ביחס לפעולות המותרות לבעלים והן ביחס לזכאים לפירות. התיאור בכל פרשיה תואם את אופייה הכללי (ראה בפרק: יחסי השש ושבע). נדון כאן בפרשיות תוך התמקדות בשאלת הקציר בלבד.
<b>פעולת הבעלים:</b> בפרשיית שמות נאמר "וְהַשְּׁבִיעִת <b>תִּשְׁמְטֶנָּה וּנְטַשְׁתָּהּ</b>". האדם מצווה לשמוט ולנטוש את תבואתו – פעולה חיובית – כציווי כללי ותקיף של יציאתו מהשדה. בפרשיית ויקרא לעומת זאת, הציווי הינו פרטני ומקומי יותר, ומנוסח על דרך השלילה: "אֵת סְפִיחַ קְצִירְךָ לֹא <b>תִקְצוֹר</b> וְאֶת עִנְּבֵי נְזִירֶךָ לֹא <b>תִבְצֹר</b>". אין כאן ציווי נטישה כולל, אלא איסורים מעשיים על איסוף התבואה.
<b>הזכאים בפירות:</b> בשמות נאמר "וְאָכְלוּ<b> אֶבְיֹנֵי עַמֶּךָ</b> וְיִתְרָם תֹּאכַל <b>חַיַּת הַשָּׂדֶה</b>". הנהנים העיקריים מן התבואה הם האביונים, והנותר אחריהם הוא לחית השדה. בקריאה פשוטה, יציאתו של האדם משדהו כוללת גם עזיבה מלאה של הפירות. קרי, הבעלים אינו בין האוכלים, ואף הנותר מאכילת האביונים לא נועד לו אלא לחית השדה. בויקרא לעומת זאת, האכילה משבת הארץ הינה משותפת לכל וכוללת את הבעלים כראשון בין שווים: "וְהָיְתָה שַׁבַּת <b>הָאָרֶץ לָכֶם לְאָכְלָה,</b> לְךָ וּלְעַבְדְּךָ וְלַאֲמָתֶךָ וְלִשְׂכִירְךָ וּלְתוֹשָׁבְךָ הַגָּרִים עִמָּךְ".
פרשיית שמות מדגישה את ההתמודדות הפנימית של<b> האדם</b> עם חווית הבעלות. מתוך כך, נובעת תביעה מן הבעלים לוותר על יבול שדהו ולנטוש את אדמתו באופן מוחלט. אכילת היבול על ידי האביונים ועל ידי חית השדה, היא תוצאתה של שבירת בעלות האדם.
מנגד, פרשיית ויקרא מתמקדת דווקא במפגשו של האדם עם האדמה. להבדיל משש השנים, בהן נפגש האדם עם האדמה כיוצר וכבעלים בשדהו, בשנה השביעית מתקיים ביניהם מפגש שונה. אין זה השדה הפרטי אלא 'הארץ הגדולה' השובתת לה'. פירות השביעית, אף שגדלו בשדה הפרטי, עומדים הם לאכילת הכלל, והבעלים בתוכו. פרשיית ויקרא אינה קוראת לתיקון הבעלות על ידי שמיטה ונטישה, מכיוון שעניינה הוא ה<b>אדמה</b> ולא ה<b>אדם</b>. פעילותו של האדם בשנה זו מסתכמת בציווי שלא להפר ולא לחלל את שביתת האדמה על ידי קצירה או בצירה פרטית של היבול. איסור הקצירה אינו מטרה בפני עצמה, אלא נתינת מקום לארץ לגלות את הווייתה, ועל כן אין בו כדי למנוע מן האדם לאכול יחד עם כולם מפירות הארץ.
<b>יצירת חז"ל</b>
הִשְׁבַּעְתִּי אֶתְכֶם בְּנוֹת יְרוּשָׁלִַם בִּצְבָאוֹת אוֹ בְּאַיְלוֹת הַשָּׂדֶה אִם תָּעִירוּ וְאִם תְּעוֹרְרוּ אֶת הָאַהֲבָה עַד שֶׁתֶּחְפָּץ
מגמות מופשטות יכולות לדור בכפיפה אחת, כל עוד אינן נדרשות לקיום במציאות. אך בבֹא חז"ל להחיל את מגמות התורה על העולם המעשי-הלכתי, נדרשים הם לבירור מעמיק באשר לאופן שילוב הסיפורים השונים על מגמותיהם. ובענייננו, נדרשת הכרעה מעשית בשאלות: מה נאסר על הבעלים; ומי זכאי בפירות.
עיקר יצירת חז"ל מתמקדת בהבנת הפערים שבין הפרשיות השונות, תוך התבוננות פנימית מעמיקה במשמעויותיהן. מתוך הבנת הפערים, בדגש על 'נקודות הכובד' השונות, מעצבים חז"ל עולם שביעית מורכב, מפגש עדין של האדם עם פירות אדמתו.
בסוגיית איסורי המלאכה שבחורף, לא הורגש פער בין הפרשיות השונות: איסורי העבודה מפורטים יותר בויקרא, ולכן הייתה זו הפרשיה המרכזית והמשפיעה בעיצוב ההלכות; אך באביב, נראה כי הפרשיות שקולות. האמירה שבפרשיית שמות – חובת שמיטה ונטישה – ייחודית לא פחות מזו שבויקרא. דיונם של חז"ל מתמקד במתח שבין שביתת הארץ לה', המובאת בויקרא כמציאות עצמאית, לבין הציווי על האדם לנוטשה בשמות<sup class="footnote-marker">75</sup><i class="footnote">לימים יהווה מתח זה את הבסיס למחלוקת אחרונים מפורסמת: האם הארץ מופקרת מאליה ('אפקעתא דמלכא'), או שהאדם הוא היוצר את ההפקר ('קרקפתא דגברא'). חלק ב יעסוק בשאלה זו בהרחבה מנקודת המבט של הראשונים והאחרונים.</i>.
נראה כי בתפיסה התנאית, פרשיית ויקרא הינה המרכז (שביתה עצמית של הארץ), ופרשיית שמות, העוסקת בנטישת האדם, נלמדת כנוספת על גבה. שאלת הזכאות בפירות הוכרעה לבסוף במדרשי ההלכה ובמשנה 'לטובת' ויקרא: הבעלים הינו שותף מלא באכילת פירות השדה, וזכותם של עניים עליהם במשך השנה אינה בלעדית<sup class="footnote-marker">76</sup><i class="footnote">"<b>ואכלו אביוני עמך.</b> כתוב אחד אומר 'ואכלו אביוני עמך', וכתוב אחד אומר 'לך ולעבדך ולאמתך', כיצד יתקיימו שני מקראות הללו? <b>כשהפירות מרובין הכל אוכלין, כשהפירות מעוטין, לך ולעבדך ולאמתך</b>" (מכילתא דר"י פרשה כ) – במכילתא דר"י ישנה העדפה ברורה לבעלים על פני האביונים.<br>"ואכלו אביני עמך אין לי אלא עני עשיר מנין? תלמוד לומר: 'והיתה שבת הארץ לכם לאכלה' אם כן למה נאמר אביני עמך? <b>רובה לעניים</b>" (מכילתא דרשב"י, כג,יא) – אף לדעת המכילתא דרשב"י הסובר ש"רובה לעניים", קיימת גם אכילת בעלים.</i>. מעבר לכך, בסקירה כללית של משניות מסכת שביעית, נראה שהארץ ביסודה הינה הפקר גם ללא נטישת האדם. המשנה אינה עוסקת כלל בחובת הנטישה והשמיטה האקטיבית של האדם. אך העדפה זו אינה מוחלטת. ניתן גם לספר את הסיפור אחרת, ולראות את חובת האדם לשמוט ולנטוש המופיעה בשמות כמרכזית יותר.
<b>א. בין קציר לאכילה</b>
<b>"גַּן נָעוּל אֲחֹתִי כַלָּה": הגבלות הקציר</b>
בפרשיית ויקרא מופיעים שני פסוקים הנוגדים לכאורה זה את זה. מחד גיסא, האיסור הברור "אֵת סְפִיחַ קְצִירְךָ לֹא תִקְצוֹר וְאֶת עִנְּבֵי נְזִירֶךָ לֹא תִבְצֹר". מאידך גיסא, מיד לאחר מכן, נאמר הציווי "וְהָיְתָה שַׁבַּת הָאָרֶץ לָכֶם לְאָכְלָה"! כיצד יתקיימו שני כתובים אלו כאחד? כיצד יוכל האדם לאכול משבת הארץ מבלי לקצור אותה?
בהקשבה ללשונה המדויקת של התורה, טמונה אפשרות מעניינת לפתרון. ניתן להבחין בפסוקים אלו במעבר מ<b>'שדה'</b> ל<b>'ארץ'</b>; מלשון יחיד ללשון רבים; ומקצירה לאכילה.
<b>"שָׂדְךָ</b> לֹא תִזְרָע <b>וְכַרְמְךָ</b> לֹא תִזְמֹר, אֵת סְפִיחַ קְצִירְךָ לֹא <b>תִקְצוֹר</b> וְאֶת עִנְּבֵי נְזִירֶךָ לֹא <b>תִבְצֹר</b>" – איסור הקציר נאמר בלשון יחיד, לאדם אודות שדהו. "וְהָיְתָה שַׁבַּת <b>הָאָרֶץ לָכֶם לְאָכְלָה,</b> לְךָ וּלְעַבְדְּךָ וְלַאֲמָתֶךָ וְלִשְׂכִירְךָ וּלְתוֹשָׁבְךָ הַגָּרִים עִמָּךְ" – נתינת פירות הארץ לאכלה נאמרת בלשון רבים, כל יושבי הארץ זכאים בפירותיה.
בזמן שאדם מגיע לשדהו כבעל זכויות פרטיות ורואה בשדה משאב פרטי-אנוכי להפקת יבולו, אכן נאסר עליו ב'לאו' מוחלט לקצור בשדהו. קצירה ובצירה מעמדה שכזו תחזור ותחלל את שבת הארץ. אך ישנה דרך אחרת לגשת אל השדה. זוהי דרך הרבים, האוכלים יחד משבת הארץ, ולא מן התבואה כמשאב פרטי. נראה שלא לחינם התנסחה התורה בפרדוקס מובנה. הפרדוקס ממחיש את המתח שבין <b>דרך היחיד</b> של הבעלים אל השדה הפרטית החסומה בפניו, לעומת <b>דרך הרבים</b> אל שבת הארץ, הפתוחה לרווחה.
מתוך הבנת ההבדל בין שני המפגשים עם התבואה, דרשו חכמים ב'תורת כוהנים' שני איסורים: איסור שמור; ואיסור 'בצירה כדרך הבוצרים'.
א. איסור שמור:
ואת ענבי נזיריך לא תבצור - <b>מן השמור בארץ אין אתה בוצר</b>, אבל אתה בוצר מן (המבוזר) [המופקר];
והיתה שבת הארץ לכם - מן השבות בארץ אתה אוכל <b>ואין אתה אוכל מן השמור</b>.<br>(תורת כוהנים בהר, פרשה א)
המדרש מבין את הביטוי "ענבי נזירך" כענבים שהזרת את בני האדם מהם, קרי, שמרת אותם לעצמך. ענבים כאלו אסור לבצור. שדה שהאדם מנע את היותו חלק מן 'הארץ הגדולה', אסור בבצירה; כדי שהאדם יוכל לקחת משפע הארץ, צריך השדה להיות חלק משבת הארץ<sup class="footnote-marker">77</sup><i class="footnote">מה דינם של פירות שנשמרו? האם הם כפירות מחוללים ונאסרים באכילה, או שהאיסור הוא זמני, עד שיתקן האדם את דרכיו? אין הדברים מחוורים, ונחלקו בכך הראשונים. ראה סוכה (לט עמוד ב) תוספות ד"ה במה דברים אמורים.</i>.
ב. איסור בצירה כדרך הבוצרים:
לא תבצור - <b>לא תבצור כדרך הבוצרים</b>. מיכן אמרו: תאינים של שביעית אין קוצים אותה במוקצה, אבל קוצה אתה בחורבה; אין דורכים ענבים בגת אבל דורכים בעריבה; אין עושים זיתים בבד ובקוטבי, אבל כותש ומכניס לבדידה. ר' שמעון אומר: אף טוחן הוא בבד ומכניס לבדידה.
האיסור "לא תבצור כדרך הבוצרים" משקף את הצורך בשינוי היחס אל הפרי. התורה ביקשה למנוע בצירה בשנת השבע בדרך הרגילה בשש השנים. הגדרת חכמים היא על דרך השלילה (<b>לא</b> כדרך הבוצרים), ולא על דרך החיוב. בכך מתבטאת בעוצמה שלילת 'הדרך הישנה', ומודגש הצורך לבוא בדרך מחודשת אל השדה. דרך שונה ועדינה יותר, אשר תטמיע באדם את השינוי בין שש השנים לשנת השבע.
<b>היתרי האכילה</b>
לאחר שהבנו מה נכלל באיסור הקצירה כדרך שש השנים, נצעד קדימה אל הדרך המותרת בשנת השבע. מהו השינוי התודעתי שצריך האדם לעבור על מנת לאכול מן הפירות? המפגש בשנת השבע מתואר בסופה של הפרשייה, כאכילה הכרוכה בשלושה שלבים הכרחיים:
<b>"והיתה שבת הארץ"</b> – האדם מגיע אל <b>הארץ</b> ולא אל ה<b>שדה</b>. הוא רואה באדמתו חלק מן 'הארץ הגדולה' ששבתה במשך כל החורף לה', ואל פירות הארץ הטובה הוא בא.
<b>"לכם"</b> – בנוסף, עליו לבוא כחלק מהכלל, ללא דרישות אישיות וזכויות יתר בשל היותו בעל השדה. אדמת הארץ הגדולה מעניקה מטובה לכל היושבים עליה.
<b>"לאכלה"</b> – המפגש הינו ב<b>אכילה</b> בלבד, מפגש של קיום. בניגוד לקצירה המסחרית של יבול שש השנים.
שלושה התנאים הללו נדרשים מהאדם על מנת לעבור <b>מאיסוף</b> תבואה רכושני בשש השנים, <b>לאכילת</b> פירות השנה השביעית. מ'דרך עץ הדעת' האנוכית, המנצלת והאישית, אל 'דרך עץ החיים' המאחדת. מערכת תנאים זו מנחילה לאדם שינוי מעשי ותודעתי עמוק ביחס לשדהו.
אך בנקודה זו נשאל: מדוע, על פי פשט התורה, המעבר התודעתי מתרחש אצל האדם רק באביב<sup class="footnote-marker">78</sup><i class="footnote">חז"ל ברגישותם קראו לאדם להצטרף אל השביתה כבר בחורף. בהגיע פרק האביב, ניתן להבין שחז"ל, אשר ידעו את סוף הסיפור, יָנקו מהארת האביב אל החורף. וראה בפרק הקודם.</i>? כיצד יתנער האדם מזווית הראייה האנוכית על השדה ויבולו<sup class="footnote-marker">79</sup><i class="footnote">חשוב להדגיש כי ראיית האדם את השדה כרכושו הפרטי אינה טעות. גם אם שובת הוא בחורף מעבודה בשדהו, השדה יישאר שלו לעניין מכר, וכן הוא רשאי לבצע בתוכו פעולות שאינן עוסקות בהצמחה כגון חפירה, כפי שמפורש בתורת כוהנים: "ושבתה הארץ יכול מלחפור בורות ושיחים ומערות ומלתקן את המקוואות? תלמוד לומר שדך לא תזרע וכרמך לא תזמור". השינוי אותו עובר האדם ביחס לשדהו וכרמו מ'שדה' ל'ארץ', קשור דווקא לשדה <b>כמרחב הצמחה</b>, המעניק את שפע המזון המחייה את הכול.</i>, ויאכל מפירות הארץ כהזדהות מלאה עם שביתתה?
<b>האביב כמפגש מאחד</b>
כאשר נקרים על דרכנו אדם או חפץ, הפגישה הראשונית היא ברובד החיצוני והמוגדר, כפי שהוא משתקף מנקודת מבטנו היומיומית והשגרתית; אולם במבט פנימי ומחודש, נבחין לעתים במימד עמוק שעד כה נעלם מעינינו. כל עוד נותר צד זה חבוי, ניתן היה להתכחש אליו. אך כאשר יפרוץ מימד העומק החוצה, כמים הנובעים מן האדמה, הוא ייהפך מנסתר לנוכח, וקשה יהיה להתעלם ממנו.
כך גם האדמה. במשך השנים נפגש האדם רק עם רבדיה החיצוניים של האדמה. מנקודת מבטו, זוהי פיסת קרקע מגודרת העומדת לרשותו, לפרנסתו ולמסחרו. אולם, מתחת לשדה מסתתרות פנים אחרות של האדמה. ברובדי העומק, שדהו מהווה חלק מארץ גדולה אחת, עמוקה ורוחבה בהרבה מן השדה המגודר. זהו צד נסתר בקיומה של האדמה. כל עוד האדמה לא הצמיחה, יכל האדם להעלים עינו מפנימיותה. ואכן כל שנדרש מהאדם בחורף הוא רק שלא לעבד את חלקת שדהו, באמצעות פעולות הזריעה והזמירה. אך כאשר פורצת הארץ החוצה, מעניקה את שפע יבולה, האדם אינו יכול להתעלם עוד מנוכחותה. מגלָה הארץ בפני האדם את הטמון בה, וקוראת לו להיפגש עמה מחדש.
הופעת מעמקי האדמה בשנת השבע נעשית באמצעות<b> פירותיה</b>, הגדלים ללא מגע יד האדם. המעבר ממבט על הפירות כשייכים לתחום השדה הפרטי – "שדך.. וכרמך..." – אל הפרי כ<b>תוצר 'שבת הארץ</b>', מעצים ומחדש את היחס כלפי המציאות והבריאה כולה. דרך הפירות, ומתוך המגע המיוחד אתם בשנה השביעית, נפתח האדם לחוויית עומק היוצרת הזדהות אמיתית עם הארץ. האביב, זמן גמילת הפרי ותחילת איסופו, הוא הטוען את השינוי בתודעתו של האדם: מבעלות על השדה לשותפות מתבטלת בפני שפע הארץ.
היכולת להיפגש עם הרובד העמוק שעלה עם הופעת הפרי, משנה לא רק את השדה, אלא גם את<b> האדם</b> עצמו. האדם אינו מסתגר עוד בשדהו הפרטי, כי אם שותף לחברה החיה יחדיו בארץ. מעתה נתייחס אליו בלשון רבים – <b>"לכם"</b>. האכילה המשותפת מקרינה 'אור חוזר' על האדם: חלקתו עתה אינה מוגדרת עוד כ'שדה', ולכולם מותר להיכנס ולאכול מפירותיה. בדרך זו חודרת 'הארץ הגדולה' לתוך שדהו הפרטי של האדם, ומפילה את מחיצותיו מבפנים.
לסיכום, שתי דרכים עקרוניות קיימות בפני האדם לרדת אל שדהו בשביעית. האחת נעולה בפניו והאחרת פתוחה לרווחה. דרך שש השנים, דרך החמדה, המסחר והרכושנות כלפי העץ והשדה, נאסרה בשביעית. תחתיה, דרך האכילה הפשוטה והטבעית מ'עץ החיים', מזמינה אותו אל תוכה. לאחר שהאדם מתנקה מדרך שש השנים, היכולת בידו להכיר באדמה המחייה כל, העולה דרך שורשי העץ ומתגלה בפרי על פני השדה. התגלות המחברת את כל החיים יחד לאכילה משותפת. "אדם ובהמה תושיע ה'".
אך בכך טרם הגענו אל התיקון המלא. האדם אמנם כבר אינו משתלט על הטבע ואכילתו נעשית מתוך התבטלות ושיתוף, אך לשם כך הוצרך הוא לפנות את מקומו, <b>לבטל</b> את נוכחותו בשדהו. לעת עתה, האדם אינו שותף אמיתי ומלא בתיקון האכילה, והתיקון מתרחש ללא כל מעשה מצידו! שותפות מלאה של האדם תתקיים רק כאשר ישכיל לבטא בשביעית את צידו האקטיבי. לשם כך נדרש הוא לעשות מעשה, להכניס עצמו לתוך השביעית ואת השביעית לתוכו: הפקרת הפירות.
<b>ב. הפקר: פתיחת הגבולות הפרטיים</b>
לפתע החל האדם להסתחרר. קיומו העצמאי איבד משמעות. אפילו האכילה שלו את פירותיו הפכה להיות חלק ממשהו רחב יותר. 'אמנם, תנועה עצומה יש כאן', הרהר, 'הארץ שובתת לה', אך היכן זה נוגע בי? היש מקום ותפקיד שהתייחדו ונועדו לי בתוך התנועה הזו?' שאלה זו הובילה אותו למסע אחר. מסע לעבר גילוי מחודש של הפרט. לא כפרט הנפרד שהכרנו זה מכבר, אלא הפרט שמבין את מקומו כחלק מהארץ ומהחיים הגדולים. ניסה האדם להשתתף בתנועה הגדולה של האדמה, אך לשווא. כל דבר שחשב לעשות נראה היה לו כקטן, חסר ערך ומגוחך לעומת תנועת החיים האינסופית.
ואז הוא הופיע…
בגדים מרופטים. נעלים מלוכלכות והתנהגות חסרת גינוני נימוס. ניכר בו שזמן רב לא רחץ את גופו. 'הי!' קפץ האדם. 'זו ההזדמנות. זה המקום שלי. כאן אני יכול לתרום את חלקי'.
שלום' פנה אליו 'מי אתה?' 'אני?' התפלא העני, למרות שהיה היחיד בסביבה. 'סתם עברתי פה'. 'אל תתבייש' אמר האדם. 'בוא, היכנס. הכללים השתנו. אתה אפילו לא זקוק להזמנה ממני'. תחושות שליחות ואחריות החלו למלא את הריק שחש האדם עד לאותו רגע. 'אכול כרצונך', המשיך. 'עזבתי את השדה לשנה. אכול כרצונך, ואת הנותר אתה יכול לתת לחית השדה'. לאחר ארוחה הגונה, שכללה מכל טוב הארץ, נכנס העני לביתו של האדם, ומכאן נמשכו הם לתוך שיחה ארוכה. עולמו של האדם נפתח לחיים אחרים, לשכבות שונות של החברה האנושית. 'אני משתדל שלא לגעת בפירות', פתח האדם. 'אפילו לא אחלק פירות לך ולחבריך, פתחתי את השערים, ואתם בואו וקטפו בעצמכם'.
יותר משחיפשתי מצאתי, צהל האדם בלבו. מצאתי כיצד אוכל לעשות מעשה משלי בשביעית הזו. אפתח את השדה לכל דכפין וכך תיפתח בפני הדרך לשותפות פעילה במערכת השביעית.
עד עתה עסקנו בפסוקי ויקרא, בהם הארץ אינה רכושו של האדם הפרטי, אלא ארץ אחת גדולה השובתת לה'. בפסוקים אלו לא נזכר דין ההפקר, והוא אף אינו נלמד מתוכם. האמת המתגלה בשנת השבע היא שהפירות שעלו בשדה אינם שייכים כלל לאדם, אלא לחברה כולה. "והיתה שבת הארץ <b>לכם</b> לאכלה".
לעומת השביתה בויקרא, השמיטה בשמות מכירה בחשיבות בעלות האדם על שדהו. כפי שהרחבנו בשער ארץ ישראל, שפת חומש שמות פונה אל הבעלים האדון, והיא המעצבת את חיי שש השנים. גם בשנת השבע הבעלות אינה מתפוגגת מאליה. על האדם לוותר עליה בתהליך של <b>ויתור מוחלט</b> ופעיל. זו הסיבה שהבעלים נדרש לנטוש את שדהו, ונשללת לחלוטין אכילת הבעלים לטובת האביונים: "ואכלו אביוני עמך ויתרם תאכל חית השדה". מהי נטישה זו? כיצד היא מעצבת את סיפור השביעית?
<b>"תשמטנה ונטשתה" – הפירושים השונים</b>
מצינו שתי חובות 'שמיטה' בשנת השבע: <b>שמיטת הקרקע</b>, המופיעה בפרשיית שמות, ו<b>שמיטת כספים</b>: "מִקֵּץ שֶׁבַע שָׁנִים תַּעֲשֶׂה שְׁמִטָּה: וְזֶה דְּבַר <b>הַשְּׁמִטָּה שָׁמוֹט</b> כָּל בַּעַל מַשֵּׁה יָדוֹ אֲשֶׁר יַשֶּׁה בְּרֵעֵהוּ לֹא יִגֹּשׂ אֶת רֵעֵהוּ וְאֶת אָחִיו כִּי קָרָא <b>שְׁמִטָּה לה'</b>" (דברים טו, א-ב). שמיטת כספים היא פעולה אקטיבית ברורה: האדם מוותר לאחיו על חובו שהצטבר במשך שש השנים. מתוך השוואה לשמיטת הכספים, גם שמיטת הקרקע מקבלת פנים אקטיביות: האדם נדרש להפקיע את עצמו משדהו ולהשאירה לאביונים וחית השדה<sup class="footnote-marker">80</sup><i class="footnote">בהמשך נראה את הדברים מפורשים ברמב"ם.</i>.
נראה שהקושי שעמד בפני חז"ל במדרש הוא משמעות הכפילות בביטוי "תשמטנה ונטשתה". לכאורה אלו שתי מילים בעלות משמעות אחת – עזיבת השדה. בשלושת פירושיהם השונים ל"נטישה", יוצרים חז"ל במכילתא שנראה להלן מעין מעגל תיקון ההולך ומתרחב: הפירוש הראשון, קורא לבעלים לעזוב את יבול שדהו ולהכיר בחוסר בעלותו עליו. הפירושים השני והשלישי מרחיבים את השינוי, בכך שקוראים לבעלים לפתוח את שדהו האישית אל <b>הארץ הגדולה ואל החברה שבחוץ</b>, ולנפץ את הגבולות התוחמים ביניהם.
פירוש ראשון: נטישה כעזיבת הפירות.
<b>"והשביעית תשמטנה [ונטשתה"</b> - תשמטנה] בעבודתה, ונטשתה באכילתה; ואין לי אלא פירות, עשבים מנין? תלמוד לומר: "ונטשתה", מכל מקום.<br>(מכילתא דר' ישמעאל פרשה כ)
השמיטה היא עזיבת השדה מעבודתו (עונת החורף), והנטישה היא עזיבת הפירות והצומח בכלל (האביב והקיץ). קריאה זו רואה את ההתרחשות בשביעית כמקבילה לשש השנים שתוארו בפסוק הקודם:
וְשֵׁשׁ שָׁנִים <b>תִּזְרַע</b> אֶת אַרְצֶךָ <b>וְאָסַפְתָּ</b> אֶת תְּבוּאָתָהּ,
וְהַשְּׁבִיעִת <b>תִּשְׁמְטֶנָּה</b> <b>וּנְטַשְׁתָּהּ</b>
החובה לעזוב את הפירות ולא לאכול מהם כבעלים, דומה לציווי של ספר ויקרא השולל מהאדם את קצירת השדה כביטוי לאיסוף תועלתני. התוספת של פרשיית שמות מסתכמת בניסוח האיסור בצורה חיובית: חובה לוותר ולנטוש את הבעלות על פירות השדה, ובכך להכיר באמת הא-להית. שינוי זה נובע מהרצון של פרשיית שמות לתת מקום לתודעת הבעלות של האדם, ולדרוש ממנו לתקנה בפועל. זוהי תנועה של <b>עזיבת הפירות</b> והימנעות ממגע איתם.
פירוש שני: נטישה כהימנעות מאיסוף הפירות.
דבר אחר: <b>"והשביעית תשמטנה ונטשתה"</b> - מפני מה אמרה תורה, לא שיאכלו אותה עניים? הרי אני מכניסה ומחלקה לעניים! תלמוד לומר: "והשביעית תשמטנה – ונטשתה".
לפירוש זה, אוסרת השמיטה את ההנאה האנוכית מן הפירות, ואילו הנטישה היא כנגד עצם איסוף הפירות, גם אם יחולקו לבסוף לעניים. פירוש זה מאמץ את משמעותו האחרת של השורש נ.ט.ש: השארת דבר פרוס ומפוזר במקומו<sup class="footnote-marker">81</sup><i class="footnote">נראה כי משמעותו המקורית של השורש נ.ט.ש הינו עזיבה, כמו בפסוק: "וְרוּחַ נָסַע מֵאֵת ה' וַיָּגָז שַׂלְוִים מִן הַיָּם <b>וַיִּטֹּשׁ</b> עַל הַמַּחֲנֶה כְּדֶרֶךְ יוֹם כֹּה וּכְדֶרֶךְ יוֹם כֹּה סְבִיבוֹת הַמַּחֲנֶה וּכְאַמָּתַיִם עַל פְּנֵי הָאָרֶץ:" (במדבר יא, לא). רוח מאת ה' נטשה את השלוים מעל המחנה, והתוצאה של הנטישה היא התפזרותם על פני כל המחנה. זו המשמעות בה משתמש הפסוק "וינטשו בלחי" (שופטים טו, ט) וכן "ותטש המלחמה" (שמואל א', ד, ב) – פירוש, התפזרה המערכה. אם כן, פירוש א מאמץ את הפירוש המקורי של המילה, לעומת פירוש ב המציע את משמעותה המתפתחת.</i>. תיקון תודעת הבעלות של האדם הוא לא רק כלפי נוכחותו בשדה, אלא כלפי<b> יחסו לחברה</b>. המדרש שולל את האפשרות לפיה מטרת הנטישה היא אכילת העניים. שהרי אם זו מטרת הנטישה, מוטב שיאסוף בעל השדה (המיומן בקציר ובציר) את פירותיו, ויחלקם בעצמו לעניים. אפשרות זו נשללת מתוך דרשת המילים "תשמטנה ונטשתה". התיקון של שביעית כלפי החברה אינו סוציאלי-חברתי. מטרת הנטישה היא תיקון הבעלות של האדם מתוך ההיפתחות לחברה.
על ידי האיסור לאסוף את הפירות אל ביתו ולחלקם משם, מכריחים חז"ל את הבעלים לתת מקום לאחר בתוך שדהו. כל אדם יכול להיכנס אל תוך תחומו, ולאכול מפירות שדהו. בכך מפְנים הבעלים את המהפכה שהתחוללה בשדהו בשנה השביעית.
בשונה מהפירוש הקודם, פירוש זה של פסוקי שמות עוסק בבעיות שכלל לא עלו בפסוקי ויקרא: התמודדות עם בעלות האדם על השדה לעומת החברה שבחוץ וזכויותיה בפירות.
פירוש שלישי: נטשתה – תְּרַטְּשֶׁנָה<sup class="footnote-marker">82</sup><i class="footnote">על פי תרגום אונקלוס, משמעות המילה היא ריטוש.</i>.
ונטשתה - מגיד, <b>שפורץ בה פרצות,</b> אלא שגדרו חכמים מפני תקון העולם.
באמירה זו דורשים חז"ל מהאדם שינוי עמוק ותקיף יותר בתודעת בעלותו כלפי החברה. לא רק איסור אכילה מפירות שדהו, ואפילו לא ציווי על שיתוף העניים באכילה מתוך שדהו, אלא דרישה מוחלטת להסיר את המחיצות ולפרוץ את כל הגדרות. בכך מנפץ האדם את הגבולות המפרידים בין שדהו לשאר הארץ, גבולות שגם חוצצים בינו לבין החברה כולה. גם בדרישה קיצונית זו נראה בעליל כי לא אכילת העניים, כי אם תיקון תנועת הבעלות הרכושנית של האדם החוצצת בינו לבין האחר הוא מגמתה העיקרית של השמיטה. לא די שהעניים יקבלו מפירות שביעית – לשם כך יכול הבעלים להכניסם לשדהו דרך השער – אלא על הבעלים לפרוץ את גדרות שדהו לרווחה!
אמנם, תקנה זו בוטלה מפני תיקון העולם, מפני החשש מאנרכיה; אך יש בה בכדי להצביע על המגמה של שלילת המעמדות וההפרדות בשביעית.
שלושת הפירושים לאופי הנטישה מעצבים את העשייה החיובית של האדם בשביעית, במעגל הולך ומתרחב: עזיבת הבעלים, נתינת מקום לאחר בתוך שדהו, ולבסוף ניפוץ הגבולות. קריאה בפרשיית ויקרא בלבד הייתה מציירת תמונה לפיה שביתת הארץ מתרחשת מאליה, והאדם נדרש רק שלא להפר אותה על ידי מלאכה בשדהו. אדמתו הפרטית נכללת ב'ארץ הגדולה' וכולם רשאים ליהנות מפירותיה. פרשיית שמות, בראי המכילתא, אינה מסתפקת בשיתוף העניים באכילה, אלא דורשת כי אף האדם יעבור שינוי פנימי משמעותי. פעולה אקטיבית של האדם עצמו היא שתאפשר את השינוי באדם ותעשה אותו לשותף פעיל בהפנמת השביעית<sup class="footnote-marker">83</sup><i class="footnote">הצגנו כאן רק את גישת המכילתא דר"י שרואה באכילת העניים עניין שולי לזמנים של שפע. "כשהפירות מרובין הכל אוכלין, כשהפירות מעוטין, לך ולעבדך ולאמתך". התעלמות זו מובילה את דרישת הפסוק "תשמטנה ונטשתה", להיות מופנה גם כלפי השדה (פירוש א) וגם כלפי החברה (פירושים ב ו-ג).<br>המכילתא דרשב"י, לעומת זאת, רואה את אכילת העניים כתיקון בעלות האדם אל מול החברה ופוסקים ש"רובה לעניים", וממילא ה"תשמטנה ונטשתה" הינו תיקון הבעלות כלפי השדה בלבד: "תשמטנה - מלקשש, ונטשתה - מלסקל".</i>.
<b>ההפקר ברמב"ם</b>
משקל רב נותן הרמב"ם למעשה האדם בשביעית.
והמצווה הקל"ד היא, שצוונו <b>להפקיר כל מה שתצמיח הארץ בשנת השמיטה</b>, והפקיר צמחי אדמותינו כולם <b>לכל אדם</b>. והוא אֹמרו יתברך: "והשביעית תשמטנה ונטשתה".<br>(ספר המצוות לרמב"ם)
מצוות עשה <b>להשמיט כל מה שתוציא הארץ בשביעית</b>, שנאמר: "והשביעית תשמטנה ונטשתה". וכל הנועל כרמו או סג שדהו בשביעית ביטל מצוות עשה, וכן אם אסף כל פירותיו לתוך ביתו. אלא יפקיר הכל <b>ויד הכל שוין בכל מקום</b>, שנאמר: "ואכלו אביוני עמך", ויש לו להביא לתוך ביתו מעט כדרך שמביאין מן ההפקר, חמש כדי שמן חמשה עשר כדי יין, ואם הביא יתר מזה מותר.<br>(הלכות שמיטה ויובל ד, כד)
הן בספר המצוות והן במשנה תורה, כותב הרמב"ם שישנו עשה על האדם לשמוט מתחת ידיו כל מה שהקרקע מצמיחה. נראה כי הרמב"ם גם הוא לא הסתפק בהתרחשות המתוארת בויקרא. כל זמן שאין האדם שומט את הקרקע מידו, השביעית נשארת מחוצה לו ואינה חודרת אל עולמו התודעתי והמעשי. הרמב"ם, בעקבות פסוקי שמות והמכילתא, מפנה מקום לאדם בשביעית כשותף אקטיבי בהתרחשותה.
עתה, לאחר שהורו על נטישה מוחלטת של האדם את שדהו בשביעית, נדרשים חז"ל להתמודד עם השלכותיה האפשריות על שגרת שש השנים, שכן פריצת הגבולות בקיצוניותה עלולה להוביל לאנרכיה. כאן אנו נכנסים לדיון על אכילה בטובה ושלא בטובה.
<b>ג. אכילה בטובה</b>
רוחם של האנשים הקרבים היתה טובה עליהם. אך כאשר הבחינו בגדר שהקיפה את השדה, נעצרו. 'בואו ונכנס', אמר אחד. 'זה לא שלנו', ענו לו. 'אך זוהי שנת שמיטה', חיזק אחר את דעת הראשון. 'השדה אינו רכוש הבעלים, אין דבר כזה בעלים!'. 'זה יוביל לאנרכיה'. ענו לו, 'אם אתה רוצה להיכנס, תבקש רשות מבעל הבית'. האנשים התחלקו לשני מחנות הפוכים בדעותיהם. היו מהם שראו שביקשו לנהוג בשדה כבהפקר גמור, וכנגדם עמדו אלו שחששו מפני תיקון העולם.
ראינו לעיל שתיקון בעלות האדם על שדהו הינו ממגמותיה המרכזיות של שנת השמיטה. משמעותו הפשוטה של תיקון זה היא שבשנת השבע התבואה נגישה לכל דורש. אולם, האם ההפקר הינו טוטאלי? במילים אחרות: האם עני האוכל משדה מסוים בשביעית, נדרש להתייחס לבעלים, או שלדידו הבעלים נעלם לגמרי מן הזירה, היות שהשדה מופקר?
בשני מקומות במשנה מתוארת מחלוקת בין בית שמאי לבית הלל בנוגע לשאלה זו:
בית שמאי אומרים: אין אוכלין פירות שביעית בטובה, ובית הלל אומרים: אוכלין בטובה ושלא בטובה. רבי יהודה אומר: חלוף הדברים – זו מקולי בית שמאי ומחומרי בית הלל.<br>(שביעית ד, ה)
רבי יהודה אומר: ששה דברים מקולי בית שמאי ומחומרי בית הלל… אוכלין פירות שביעית בטובה ושלא בטובה כדברי בית שמאי, ובית הלל אומרים: אין אוכלים <b>אלא</b> בטובה.<br>(עדויות ה, א)
אכילה בטובה' פירושה החזקת טובה לבעלים בשביעית: על האוכל מתבואת השדה לבקש רשות מבעלי השדה. המחלוקת בין בית שמאי ובית הלל מחדדת את המתח בין שמות וויקרא. הפקר השדה המתרחש מאליו כבויקרא, למול הפקר אשר האדם שותף לו כבשמות.
למעשה, מובאות במשניות אלו שלוש דעות:
<b>אוכלים רק שלא בטובה</b> (בית שמאי בשביעית)<b>:</b> הפקרת השדה בשביעית פירושה מחיקת הבעלות. לכן, אסור שהאכילה תיעשה בטובה! הכרת הטובה מותירה שריד מן הבעלות הפרטית של הבעלים, ובכך פוגמת במהות השמיטה.
נראה שאמירה זו אופיינית לבית שמאי, המגיעים מפרספקטיבה של נצח, שאינו תלוי במקצבי החיים הרגעיים והדינאמיים. ממקום זה נובעת האמירה "הלכה כבית שמאי לעתיד לבא", קרי, במציאות מוחלטת ונצחית. אף כאן, קיימת אמת מוחלטת: ביטול גמור של כל בעלות. התייחסות כלשהי לבעלים, ולוּ בקשת מעבר, תצמצם את האמת הא-להית של עצם היות הארץ אחת, גדולה ושייכת לה', ללא גבולות פרטיים.
<b>אוכלים רק בטובה</b> (בית הלל בעדויות)<b>:</b> ישנם שני ערכים סותרים. האחד הינו מגמת השמיטה – מחיקת הבעלות, והשני 'תיקון העולם'. אי בקשת רשות מן הבעלים בשביעית מסכנת את עולם הבעלות הנוהג במשך שש השנים<sup class="footnote-marker">84</sup><i class="footnote">הראב"ד בפירוש המשנה: "ונראה לי טעמייהו דבית הלל, משום דגזרי שביעית אטו שאר שני שבוע, [=ונראה לי טעמם של בית הלל, משום שגוזרים על השביעית מפני שאר השנים] כדי שלא יהא אדם רגיל לכנס בשדה חבירו ובגנתו ובפרדסו שלא מדעתו. אבל מן התורה ודאי מותר, דכתיב: "ובשנה השביעית תשמטנה", ותניא במכילתא: 'מגיד שהוא פורץ בה פרצות אלא שגדרו חכמים מפני תיקון העולם'". וכן כתב הר"ש משאנץ בפירושו למשנה.</i>. החשש שקיום מוחלט של הערך הראשון, מחיקת הבעלות בשביעית, יוביל להסתאבות ולמחיקת הבעלות הטבעית גם בשש השנים, מנחה את בית הלל לוותר על האכילה שלא בטובה. טוב להקהות מעט את מחיקת הבעלות, ופעמים אף למנוע מעניים ביישנים לאכול מפירות השביעית, מלפגוע ב'תיקון העולם' של שגרת שש השנים. אמירה זו מגיעה מפרספקטיבה עכשווית-פרגמטית, של הווה קיומי. ויתור על המוחלטות הנצחית, אחדות 'הארץ הגדולה', למען ההתנהגות המוסרית שבין אדם לחברו<sup class="footnote-marker">85</sup><i class="footnote">חשוב לציין שלפי הר"ש והראב"ד (בהערה הקודמת), גם בית הלל מודים ש<b>מדאורייתא</b> אוכלים גם שלא בטובה, שהרי נאמר בשביעית "ונטשתה", אלא שחכמים גזרו לבטל אכילה שלא בטובה מפני תיקון העולם. וראה בחלק ב.</i>.
ככלל, זוהי גישתם הקלאסית של בית הלל, המתבוננים בעולם מתוך ראיה 'תהליכית'. בראיה כזאת פעמים שהם נדרשים 'לעדכן' את המוחלטות הנצחית למען המורכבות הדינאמית הרגעית. לכן, נפסק בעולמנו ש"הלכה כבית הלל".
<b>אוכלים בטובה ושלא בטובה</b> (בית הלל בשביעית/בית שמאי על פי עדות ר' יהודה)<b>:</b> בגישה זו נעשה ניסיון לאחד בין שני הערכים: מחד, ביטול הבעלות – אוכלים שלא בטובה, ללא התייחסות לבעלים; מאידך, אוכלים<b> גם</b> בטובה – ניתן גם לבקש רשות מהבעלים מפני 'תיקון העולם', מחמת קיומה של מציאות פרטית-אנושית המחייבת התייחסות לבעלים. בראיה זו, שני סוגי האכילה יכולים להתקיים במקביל.
<b>סיכום חלק א: "בָּאתִי לְגַנִּי אֲחֹתִי כַלָּה"</b>
בראשית <b>החורף</b>, מתוך איסורי המלאכה, חווה האדם שחרור מתחושת הבעלות, המאופיינת בראיית השדה ככלי יצרני. אפשר לראות שלב זה כשלב <b>הנסירה</b>. <b>בקיץ,</b> עם <b>האיחוד</b> מחדש<b>,</b> אוכל האדם מפירות שנת השבע. המעבר <b>מנסירה לאיחוד</b> מתרחש <b>באביב</b>, תוך שינוי משמעותי בין שני שלבים.
בשלב הראשון – <b>"אכילה כתיקון לקצירה"</b> – האדם משנה את יחסו לאדמה. אין הוא ניגש אליה כנפרד או כשולט, כאני-לז, אלא כחלק מהופעת החיים הכללית הצומחת מן הארץ. מתוך גישה זו מגלה האדם את גדלותה של הארץ, וזהותו כבעל שדה פרטי נעלמת. הפרשיה בויקרא מתארת עולם בו ההתייחסות מלכתחילה אינה אל הפרט, אלא אל הארץ הצריכה לשבות.
השלב השני – <b>הפקר הפירות</b> – עולה מתוך הפער שנוצר ממחיקת זהותו הנפרדת של האדם כבעל שדה פרטי. שלב זה עונה על שאלת מקומו ה<b>חיובי</b> של האדם במהלך שביתת הארץ. פרשיית שמות מורה על פעילות אנושית הנדרשת בשנת השמיטה. שמיטת הבעלים ונטישתו את שדהו באה לתקן את תודעת בעלותו בשני מעגלים: מעגל <b>העזיבה</b>, בו הוא נדרש להימנע מעבודה ואכילה, ומעגל <b>ההיפתחות</b> אל הארץ והחברה כולה, אשר ביטויו הקיצוני ביותר הוא ניפוץ המחיצות בין האדם ובין העולם והחברה החיה בו. אמנם, להלכה לא באה דרישה זו לידי ביטוי, מפני תיקון העולם; אולם יש בגישה זו כדי להאיר את מעשהו האקטיבי של האדם, העושה אותו שותף מלא בהפקרת השדה והיבולים.
את שאלת האיזון בין מחיקת הבעלות על השדה לבין המקום שנותר לבעלים בשדהו, בחנו דרך הדיון בשאלה אם ניתן <b>לאכול בטובה</b>. סוגיה זו מעמתת בין שני ערכים. מחד, שלילת בעלות האדם הפרטי בשביעית ומאידך, הרצון ל'תיקון העולם' – השאיפה לשמור על התנהגות הולמת בשש השנים, תוך התייחסות לעולמו של האדם הפרטי גם בשביעית. זוהי למעשה מחלוקת בית שמאי ובית הלל. מחלוקת זו יוצרת שלוש שיטות שונות: האחת, אידיאה מוחלטת, רואה באחדות הארץ את חזות השמיטה. בשיטה זו, בקשת רשות מן הבעלים להיכנס לשדה מקבעת את הבעלות במקום למוסס אותה ועל כן נאסרת. למולה, גישה פרקטית, המעדיפה את 'תיקון העולם' אף במחיר קהות יחסית בשבירת הבעלות. הגישה השלישית משלבת בין שתי קודמותיה ואינה רואה סתירה ביניהן: אוכלים בטובה וגם שלא בטובה.
בתנועה משולבת זו של <b>הימנעות</b> מקציר פרטי ו<b>הפקרת</b> השדה, פרץ האדם את החומות הסוגרות אותו בתוך עולמו הפרטי ונכלל בזכותם של הכל לאכול מפירות 'הארץ הגדולה'. אלו הם שלבי המעבר, המכינים את האדם לקראת הקיץ, בו יזכה ליהנות מפירות השביעית. זהו צעד משמעותי עבור האדם לקראת אכילה נטולת 'חשש בעלות', אכילה מתוך תודעת שותפות וחיבור עם האדמה ויושביה. תודעה זו אינה מרחפת מחוץ לעולמו של האדם ללא שותפתו האדמה, אלא עולה מתוך עולמו, בדמותם של ציוויים מעשיים.
לְכָה דוֹדִי נֵצֵא הַשָּׂדֶה נָלִינָה בַּכְּפָרִים: נַשְׁכִּימָה לַכְּרָמִים נִרְאֶה אִם פָּרְחָה הַגֶּפֶן פִּתַּח הַסְּמָדַר הֵנֵצוּ הָרִמּוֹנִים שָׁם אֶתֵּן אֶת דֹּדַי לָךְ: הַדּוּדָאִים נָתְנוּ רֵיחַ וְעַל פְּתָחֵינוּ כָּל מְגָדִים חֲדָשִׁים גַם יְשָׁנִים דּוֹדִי צָפַנְתִּי לָךְ:  <b>חלק ב: האדם כיוצר השביעית במקומו</b>  פעם שאל חסיד את הרבי מקוצק –  רבנו, היכן נמצא הקבה?
ענה לו הרבי - היכן שנותנים לו להיכנס...
<b>מבוא</b>
בחלק הקודם סיפרנו את סיפור האביב. פתחנו בפסוקי ויקרא, בהם פוגש האדם את יבול 'שבת הארץ' בשדהו; תיארנו את השינוי התודעתי שעובר האדם כתוצאה מהמפגש; עמדנו על תפקידו החיובי של האדם <b>בשמיטת ונטישת שדהו</b>, כהפנמה של תודעת 'הארץ הגדולה' ויישומה בשדהו הפרטי.
במהלך כולו שימשה פרשיית ויקרא 'כינור ראשון', הממלא את הוויית השביעית, ופסוקי שמות כקול משני המכיל ומקבל לתוכו הוויה פורצת זו. ברם, הדגשנו כי הבחירה בויקרא כעיקר, העולה מתוך העולם התנאי, אינה הכרחית ויש שיראו בפרשיות פנים אחרות.
בחלק זה נתמקד דווקא בחובת האדם לשמוט ולנטוש את שדהו. כבר בעולם התנאי מרחפת השאלה כבדת המשקל, באשר למשמעות שמיטת האדם: האם שמיטה זו היא אקטיבית ויוצרת מציאות של שביעית בשדהו, או שמא השמיטה מתרחשת מאליה? השאלה בצורתה הנוכחית הוצגה רק במאות השנים האחרונות, אך רמזים לקיומה היו פזורים לכל אורך הדרך, מחז"ל ועד לימינו אנו. שאלה זו מהווה 'אבן בוחן' משמעותית להבנת ההתרחשות של השנה השביעית, והתשובה עליה פותחת לנו צוהר להבנת מקום האדם על האדמה והיחסים ביניהם. ראיית השמיטה כתהליך יוצר-פעיל, מעצבת את סיפור השביעית בכיוון הנגדי, משמות אל ויקרא: האדם הבוחר לשמוט ולנטוש את שדהו, הוא היוצר את הופעת שבת הארץ.
<b>יצירת חז"ל</b>
<b>תנאים: הפקר</b>
לשאלת מקומו של האדם בשנה השביעית משמעות יתירה בסוגיית ההפקר. שאלה הנגזרת ממנה, אשר תשא בהמשך השלכות הלכתיות: מי יוצר את הפקר הפירות – האם ההפקר הוא פרי יצירתו של האדם, או שמא זוהי מציאות הנוצרת מאליה אשר האדם נדרש רק להתאים עצמו אליה?
דא עקא, לא זו בלבד שהתשובה לכך אינה חד משמעית, גם הנחת היסוד של מקורות חז"ל בשאלה זו אינה מפורשת דיה. בחלק א ראינו את ביאור חז"ל במכילתא דר"י לחובת השמיטה והנטישה של האדם, כדרישה ממנו להיפתח אל המרחב שמחוצה לו. אך בכך אין הכרעה ברורה בשאלה דלעיל. נראה כי כל אחת משתי הנחות היסוד תעניק פרשנות שונה:
א. אם נניח את <b>העולם של ויקרא</b> כהנחת יסוד של המדרשים, ההפקר בשמות ייעשה מאליו, כחלק מהופעת 'שבת הארץ', <b>והשמיטה של האדם תהיה רק יישום מעשי</b> של המציאות הקיימת.
ב. אם נתעלם מ'שבת הארץ' של ויקרא, ונבחר ב<b>עולם של שמות</b>, המתמקד באדם, כהנחת היסוד של המדרשים, <b>האדם הוא זה שיוצר את ההפקר בשמיטתו</b> וברוח זו ייקרא המדרש.
בחלק א העדפנו להציב את ויקרא כמרכז ולקרוא את שמות לאורו, כהנחת היסוד של המדרש. אולם, כאמור, גם בחירה הפוכה יש לה על מה שתסמוך.
השאלת נשארת בעינה גם כאשר מתבוננים בפירוט ההלכות במשניות מסכת שביעית: אין דין המחייב את האדם להפקיר את שדהו. המשניות עוסקות באיסור שמירת פירות השביעית ותו לא; אין הן מצביעות על האדם כאחראי להפקר השדה, ואין הן רומזות כי ההפקר מתקיים מאליו ללא התערבות האדם. ייתכן ודווקא היעדר הציווי על האדם להפקיר, מורה שהנחת היסוד הסמויה של חכמים מקבלת את רוח 'שבת הארץ' של ויקרא: השדות מופקרים מאליהם, <b>ושמיטת האדם אינה אלא קבלה סבילה של המציאות</b> הקיימת והתנהגות על פיה.
בתלמודים ישנה התייחסות מפורשת יותר למקומו של האדם באביב, ולגורם המחולל את הפקר היבול באביב<sup class="footnote-marker">86</sup><i class="footnote">בלשון האחרונים: אפקעתא דמלכא או קרקפתא דגברא?</i>.
<b>אמוראים: "המלך בשדה"</b>
התלמוד אף הוא אינו דן במפורש בגורם המחולל את הפקר היבול בשביעית, אך אמירות מסוימות בו עשויות לענות על שאלתנו.
המשנה במסכת נדרים (ד, ה) מציגה מקרה, בו אדם נדר כי חברו לא ייהנה משדהו בשביעית. הדין במקרה הזה אוסר על המוּדר להיכנס לשדה חברו, אולם מתיר לו לאכול מהאילנות הנוטים מחוץ לשדהו.
על דין זה שואלת הגמרא:
ובשביעית - אין יורד לתוך שדהו אבל אוכל מן הנוטות. מאי שנא דאוכל מן הנוטות? דפירי דהפקירא אינון, <b>ארעא נמי אפקרה!</b> אמר עולא: בעומדין אילנות על הגבולים. ר' שמעון בן אליקים אמר: גזירה שמא ישהא בעמידה. [= במה שונה שאוכל מן הענפים הנוטים החוצה בלבד? הרי לא רק הפירות מופקרים,<b> גם הקרקע מופקרת!</b> אמר עולא: בעומדים האילנות על הגבולין. ר' שמעון בן אליקים אמר: גזירה שמא ישהה בעמידה]<br>(נדרים, מב עמוד ב)
הגמרא תמהה כיצד ייתכן שלאדם יהיה אסור ליהנות מכל שדה חברו בשנה השביעית (ולא רק מן הנוטות), והרי אדמתו מופקרת ואינה ברשותו? תשובות האמוראים יוצאות מנקודת הנחה שהדבר אכן אינו אפשרי, והוא מותר באכילה מן השדה כולו, ומפרשים את המשנה כמציאות יוצאת דופן. עולא מפרש שהמשנה עוסקת בעצים שיכול ללקוט מהם גם בלי כניסה לשדה, ואילו ר' שמעון בן אליקים טוען שזוהי גזירה שמא ישהה בשדה יותר מן הצורך. לענייננו, המשפט המשמעותי הוא: <b>'ארעא נמי אפקרה'</b> – הארץ הופקרה. אך עדיין איננו יודעים בידי מי?
גרסתם של הר"ן, הרא"ש וה'נמוקי יוסף' היא: 'ארעא נמי <b>רחמנא</b> אפקריה'. מגרסא זו עולה כי תפיסת התלמוד היא<b> שהקב"ה הוא המפקיר את הארץ</b>.
קביעה זו עולה בבירור, ללא הבדלי גרסאות, מתוך הגמרא בבבא מציעא. אגב עיסוקה בסוגיית דיני נכסים של שבוי, מבררת הגמרא את ההבדל בין הפעלים 'נטישה' ו'רטישה'.
מאי שנא הנך דקרו להו נטושים, ומאי שנא הני דקרו להו רטושים? <b>נטושים - דבעל כרחן</b>, דכתיב <b>"והשביעת תשמטנה ונטשתה</b>" – 'אפקעתא דמלכא'. רטושים - דמדעתן, דכתיב "אם על בנים רטשה". [תרגום: מה שונים אלו שקוראים להם נטושים, ואלו שקוראים להם רטושים? <b>נטושים – בעל כרחם</b>, שכתוב <b>"והשביעת תשמטנה ונטשתה</b>" – הפקעת המלך. רטושים – מדעתן, שכתוב "אם על הבנים רטשה"]<br>(בבא מציעא, לח עמוד ב)
הגמרא מבינה כי חובת הנטישה משמעה עזיבת האדם את שדהו <b>בעל כורחו,</b> ואילו הכוונה במילה רטושים היא לבני אדם שעזבו מדעתם ומרצונם. השביעית היא הפקעתו של מלך מלכי המלכים, והאדם מצווה להיכנע ולנטוש את שדהו. ביטוי זה אנו מוצאים גם בהמשך המסכת: <b>"אמר ליה: שביעית - אפקעתא דמלכא היא"</b> (שם, קו עמוד א).
<b>'אפקעתא דמלכא'</b>
ביטוי מיוחד זה, 'אפקעתא דמלכא', מופיע בתלמוד שלוש פעמים בלבד. פעמיים בנוגע לשביעית ופעם אחת לגבי היובל. נתבונן עתה בעומק הביטוי ומשמעותו.
<b>'אפקעתא</b>' – ההפקעה היא שינוי בזכויות האדם על רכושו ולא הוצאה פיזית של הרכוש מידיו.
<b>'דמלכא'</b> – מדוע התלמוד מייחס את ההפקעה למלך ולא אומר הפקעת ה'? ייתכן כי לנגד עיני האמוראים עמדה 'מלכותא <b>דארעא</b>', וממנה נטלו את הדימוי ל'מלכותא <b>דרקיעא</b>'.
נראה כי משמעות 'אפקעתא דמלכא' היא – כוחו של המלך כריבון להפקיע רכוש ולהלאים אותו לטובתו, או לחלקו כטוב בעיניו<sup class="footnote-marker">87</sup><i class="footnote">זו הסיבה שהאחרונים השוו את 'אפקעתא דמלכא' ל'הפקר בית דין הפקר', כתהליך היונק את כוחו מהריבון ולא מכוח המצווה הא-להית. את העובדה שהרכוש לא סתם הופקר אלא הולאם, ניתן לראות בדברי 'החתם סופר' דלקמן (חידושיו לנדרים מג עמוד א): "מכל מקום הפקירא דרחמנא אפקעתא דמלכא כל היכא דאיתיה בי גזא דרחמנא איתיה וה"ל אתי ליד זוכה והוא הדין הפקר בית דין אפקעתא דמלכא הוא ולא בעינן אתי ליד זוכה". (פירוש, מכוח 'אפקעתא דמלכא', כל מקום שנמצא הריהו כנמצא באוצר המלך, וכן הוא בהפקר בית דין).</i>. לאור זאת, בשביעית, בה מופיעה מלכות ה' בארץ – "ושבתה הארץ שבת לה'" – מתגלה ה'אפקעתא דמלכא', והאדם מחויב לנטוש. פירות השביעית מופקעים על ידי 'המלך' ומתקדשים בקדושת שביעית, ואילו האדם מצידו נדרש לעזוב את הפירות ולהניחם למלך.
גם ביובל<sup class="footnote-marker">88</sup><i class="footnote">הסוגיה בבבא מציעא, קט עמוד ב.</i>, החזרת הקרקע לבעלים מוגדרת כ'אפקעתא דמלכא'. נראה שזהו ביטוי ההולם שנה זו, בה מכריז הקב"ה "<b>כִּי לִי הָאָרֶץ כִּי גֵרִים וְתוֹשָׁבִים אַתֶּם עִמָּדִי</b>" (ויקרא כה, כג), ומכוח ההכרזה מופקעות הקרקעות מידי הבעלים<sup class="footnote-marker">89</sup><i class="footnote">וראה בחידושי הריטב"א בבא מציעא, עט עמוד א: "וטעמא משום דיובל 'אפקעתא דמלכא' היא משום כי לי הארץ".</i>. מכל מקום, בין בשביעית בין ביובל, אין יצירה המשותפת לה' ולאדם, אלא רק תביעה מהאדם להגיב לצו המלך.
נראה כי קריאה זו של התלמוד מאמצת את עולם השביעית של ויקרא: השביעית כמציאות המתהווה מאליה (על ידי המלך), כשפסוקי השמיטה בשמות נקראים לאורה.
הראב"ד והר"ש משאנץ בפירושם למשנה, אמצו בבירור קריאה זו, המעמידה בצל את חלקו של האדם בשביעית. בהסברם במשנה בעדויות לדעת בית הלל כי אין אוכלים משדה שביעית שלא על דעת בעליו, מדגישים הם כי "<b>מן התורה ודאי הפקר הוא</b>, וכן תניא במכילתא הוא פורץ בה פרצות, אלא שגדרו חכמים מפני תיקון העולם" (תוספות שאנץ לבבא מציעא, לח עמוד ב). קרי, ההפקר קיים מהתורה גם ללא דעת ורשות האדם. ייתכן שבמכילתא הבינו את פריצת הפרצות כרשות לאביון לפרוץ את הגדרות ולהיכנס, ומכאן שיטתם, שסירוב של האדם לוותר על שדהו הינו חסר משמעות, והפירות הפקר הם לכל אדם.
בכך מגיעה הוצאת האדם מעולם השביעית לשיאה. תהליך שהיה אפשרי בתַּנאים ומרומז באמוראים, הגיעה לבירור מפורש בראשונים. מעשי האדם הינם כמעט חסרי משמעות למול הופעת מלכות ה' בשנת השבע, ואינם יוצרים מאומה במציאות.
אולם, בכך לא נסתם הגולל על מקומו של האדם כיוצר בסוגיית ההפקר. אלף שנים לאחר חתימת התלמוד, וכְדוֹר לאחר תקופת הראשונים, נראה כי מקום זה קם מעפרו ועומד במרכז מחלוקתם של 'הבית יוסף' והמבי"ט<sup class="footnote-marker">90</sup><i class="footnote">ר' משה בן יוסף דיטראני נולד ב-1505 בסלוניקי שביון ונפטר בצפת ב-1580. למד בעיקר מדודו, ר' אהרן מטראני ור' יעקב בי רב (צפת). בין חיבוריו: פירוש 'קרית ספר' על 'משנה תורה' לרמב"ם, וספר מוסר בשם "דרך ה'". חי בשכנות לר' יוסף קארו ('הבית יוסף'), תלמיד ר' יעקב בי רב אף הוא.</i>.
<b>דיוני האחרונים: מחלוקת 'הבית יוסף' והמבי"ט</b>
<b>הקדמה: 'מנחת חינוך'</b>
הנחות היסוד של חובת ההפקר בשביעית נידונו מפורשות לראשונה על ידי בעל ה'<b>מנחת חינוך'</b><sup class="footnote-marker">91</sup><i class="footnote">ר' יוסף בן משה באבד נולד ב-1801 בטרנופול שבאוקראינה (של היום) ונפטר ב-1874 בצפת אף הוא. חיבורו הידוע 'מנחת חינוך' הינו מקבץ חקירות מפורטות על תרי"ג מצוות התורה, המבוסס על 'ספר החינוך'. בנוסף כתב חידושים על הרמב"ם.</i>:
ואני מסופק, אי המצוה א<b>קרקפתא דגברא</b> הוא - <b>דרחמנא ציוהו להפקיר פירותיו בשביעית</b> ומחויב לקיים להפקיר, ואם מפקיר הרי זה הפקר, אבל אם אינו מפקיר אינו מופקר, ונהי דעובר על עשה מכל מקום אינו הפקר רק עובר על גזירת ה' יתברך, אם כן אין אחר רשאי ליטלו, והרי הוא גזל ביד אחרים כל זמן שלא הפקיר....
<b>או דילמא</b> הפקר זה אין צריכים הבעלים להפקיר, רק הוא <b>אפקעתא דמלכא שהוא ממילא הפקר</b>, רק אם נעל כרמו עובר על עשה זו והרי הוא גוזל הרבים, אבל ממילא הוי הפקר, אם כן פטור ממעשר בכל ענין, וכן אם אחר זכה בעל כרחו דבעלים, הרי הוא שלו, דזוכה מן הפקר אף דלא הפקירו הבעלים?<br>(מנחת חינוך מצוה פד)
את המחלוקת סביב הנחות היסוד ניסח בעל ה'מנחת חינוך' בשאלה: האם ההפקר בשביעית הוא 'אפקעתא דמלכא' או 'קרקפתא דגברא'?
את משמעות הביטוי 'אפקעתא דמלכא' ביארנו לעיל. משמעות הביטוי 'קרקפתא דגברא' הינו חיוב המוטל על ראש האדם. כלומר, ההפקרה מוטלת על האדם והוא היוצר אותה. ההנחה כי השביעית הינה 'קרקפתא דגברא', משמעותה כי רק <b>מעשה האדם מפקיר את הפירות</b> ובלעדיו השדה אינו מופקר, אף שבעל השדה עובר על מצוות עשה. מנגד, ההנחה כי השביעית הינה 'אפקעתא דמלכא' משמעותה כי <b>הפירות מופקרים ממילא</b>, ואין הרוצה לקחתם זקוק כלל לרשות הבעלים.
בכך פותח בעל 'המנחת חינוך' מחדש את הדיון אודות מקומו היוצר של האדם, הפעם בכלים הלכתיים-מעשיים. את תשובתו הוא תולה במחלוקת קדומה יותר בין 'הבית יוסף' והמבי"ט:
שוב האיר ה' יתברך את עיני ומצאתי במהרי"ט חלק א סימן מג, האריך וחלק על רבינו 'בית יוסף' המובא שם בסימן שלפני זה, לענין פירות שביעית בקרקע גויים,
<b>ודעת ה'בית יוסף' - דאינו אפקעתא דמלכא רק מצוה עליו,</b>
<b>ודעת המהרי"ט - דהוא אפקעתא דמלכא...</b>
להבנתו, מחלוקת 'הבית יוסף' והמבי"ט הינה בין שתי נקודות קיצון, אדם או שמיים. 'הבית יוסף' סובר כי ההפקר הוא 'קרקפתא דגברא' ואילו המבי"ט ובנו המהרי"ט<sup class="footnote-marker">92</sup><i class="footnote">ר' יוסף בן משה דיטראני, בנו של המבי"ט, נולד בצפת ב-1569 ונפטר בקושטא שבתורכיה ב-1639. חיבר פירושים רבים לתלמוד, לרי"ף, לרמב"ם, לר"ן ולטור.</i>, סוברים שההפקר הוא 'אפקעתא דמלכא'. חילוקו החד והמוחלט של 'המנחת חינוך' לא התקבל על ידי הדורות הבאים אולם הוא פותח את השער למחלוקת בין 'הבית יוסף' והמבי"ט, ואם כן נפסע בתוכו.
<b>מחלוקת 'הבית יוסף' והמבי"ט: ציווי אישי לאדם או הפקעת הקב"ה</b>
בכדי להבין את המחלוקת לאשורה, עלינו לשוב כשלוש מאות שנה אחורה, אל העיר צפת של המאה ה-16, מרכז התורה בארץ ישראל ומקום משכנם של כמה מגדולי הדור באותם הימים. 'הבית יוסף' והמבי"ט, שני גדולי הדור של ארץ ישראל, חיו בשכנות בעיר צפת ואף כיהנו יחד בבית הדין של העיר. במשך שבע שמיטות ועד לפטירתו של רבי יוסף קארו נמשכה מחלוקתם. השאלה שבה נחלקו היתה, האם צריך לעשר פירות של גוי בשביעית<sup class="footnote-marker">93</sup><i class="footnote">מדובר במקרה שפעולת 'המירוח' (המוגדרת כגמר מלאכה) נעשתה בידי ישראל, פעולה אשר מחייבת במעשרות בשאר שש השנים.</i>.
על פי עדותו של 'הבית יוסף', בימים קדמונים נהגו לעשר את פירות הגויים בשביעית, וכך אף מעידים החיד"א<sup class="footnote-marker">94</sup><i class="footnote">ר' חיים יוסף דוד אזולאי נולד בירושלים ב-1724 ונפטר בליוורנו שבאיטליה ב-1806. היה מתלמידיו של ה'אור החיים'.</i> ובעל 'פאת השולחן'<sup class="footnote-marker">95</sup><i class="footnote">ר' ישראל בן שמואל פרוש נולד בשקלוב ב-1770 ונפטר ב-1839 בצפת. מתלמידי הגר"א מוילנה.</i>.
מחלוקתם נסבה סביב שלושה עניינים מרכזיים:
1. האם דיני שביעית חלים על שדה הנמצא בבעלות גוי? האם הפירות הגדלים בו קדושים בקדושת שביעית?
2. האם הפּטוֹר ממעשר בשביעית טבוע באופייה של שנה זו ללא קשר לסוגיית ההפקר, או שהוא פועל יוצא של דין הפקר ובאין הפקר השדה, מתחייבים הפירות במעשרות?
3. האם הגורם המחולל את ההפקר הוא האדם או שההפקר מתרחש ממילא על ידי הקב"ה?
<b>שיטת המבי"ט והמהרי"ט</b>
המבי"ט ובנו פוסקים כי פירות הגדלים על אדמת גוי בשביעית הינם <b>קדושים בקדושת שביעית</b><sup class="footnote-marker">96</sup><i class="footnote">תשובת המהרי"ט - "שאלה על גדולי שביעית בקרקע הנכרי מזה כמה <b>הורה אבא מורי הרב זלה"ה משנת הרצ"ב</b> (1532)<b> שהם חייבים בכל דיני פירות שביעית ופטורים מן המעשרות"</b></i> ופטורים ממעשרות. בדרך לפסיקה זו עונים הם למעשה על שלוש השאלות שהצגנו לעיל.
ראשונה, כי מן התורה <b>אין חיוב כלל בשנת השמיטה במעשרות</b> דכתיב בשנת השמיטה "ואכלו אביוני עמך ויתרם תאכל חית השדה" - הקיש אדם לחיה מה חיה אוכלת מן הראוי לה שלא מן המעשר בשביעית, אף <b>אדם אוכל מן הראוי לו שלא מן המעשר בשביעית.</b><br>(שו"ת המבי"ט, חלק א סימן יא)
ראשית קובע המבי"ט כי "אין חיוב כלל בשנת השמיטה במעשרות", והאדם אוכל את הפירות כחית השדה.
אך המבי"ט אינו עוצר כאן, ומתיר ספק נוסף:
ואם תתעקש לומר כי לא פטרה תורה ממעשרות אלא מה שהוא הפקר שהם פירות ישראל אבל פירות גוי שאינו מפקירם יהיו חייבים, לא היא! <b>דאטו ישראל שגדר כרמו ולא הפקירה בשנת השמיטה יתחייב במעשר? הא רחמנא אפקריה לארעיה לעניים ולעשירים</b> ולכך אין שום חיוב מעשר, כל שכן בגוי.
האדם<b> אינו נדרש להפקיר את שדהו</b> בשביעית, כיוון שהיא מופקרת על ידי ה'. על כן, גם <b>פירות הגוי פטורים ממעשר.</b>
המהרי"ט בתשובתו לדברי 'הבית יוסף', מסתמך על דברי התלמוד, שיבול הארץ מופקע מאליו בגזירת מלך.
ואין דבריו מחוורין אצלי. שאין הדבר תלוי בהפקר שלו, דבפרק 'אין בין המודר' (=הגמרא בנדרים לעיל) פרכינן 'מאי שנא דאוכל מן הנוטות? דפירי דהפקרא אינון ארעא נמי רחמנא אפקרא! אלמא <b>אפקעתא דמלכא</b> היא'. ואמרינן בפרק 'המפקיד' (=הגמרא בבבא מציעא לעיל) 'מאי שנא הכא דקרי להו נטושין? ומאי שנא הכא דקרי להו רטושין? נטושין - דבעל כרחו דכתיב "והשביעית תשמטנה ונטשתה" אפקעא דמלכא, רטושין - דמדעתיה דכתיב "אם על בנים רוטשה"'. <b>מוכח, דפירות שביעית אף על פי שיחזיק בהם ולא יפקירם מופקרים ועומדים הם מגזרת מלך</b>.<br>(שו"ת מהרי"ט חלק א סימן מג)
המהרי"ט קובע מסמרות: "<b>מוכח, דפירות שביעית אף על פי שיחזיק בהם ולא יפקירם מופקרים ועומדים הם מגזרת מלך.</b>
גישת המבי"ט ובנו המהרי"ט ממקמת, אפוא, את האדם בשנה השביעית<b> כצופה בהתרחשות המתהווה לנגד עיניו</b>. העלילה כבר נכתבה, המציאות קיימת. האדם מצידו יכול, לכל היותר, להשלים עימה או להתכחש לה.
<b>שיטת 'הבית יוסף'</b>
השאלה, שכונתה 'עקשנות' גרידא בפי המבי"ט, ישרה לחלוטין בעיני 'הבית יוסף':
ואני אומר כי מה שהוא סובר שהוא עקשות הוא היושר, כי <b>לא נפטרו פירות שביעית ממעשרות אלא מטעם הפקר</b> וכל שאינו מופקר לא נפטר ממעשרות.
<b>ומה שטען אטו ישראל שגדר כרמו ולא הפקירו כו' - יש לומר, שזהו כמודיע הדבר בסתום ממנו, דאיכא למימר בהא אין הכי נמי שהיא חייבת אף על גב דרחמנא אפקירה כיון דאיהו לא אפקריה.</b> ואפילו אם תמצי לומר דפטורה, איכא למימר שאני התם דרחמנא אפקריה מה שאין כן בשל גוי כו'.<br>(שו"ת אבקת רוכל סימן כד)
הבית יוסף' חולק על קביעת המבי"ט ובנו, וטוען כי הפּטוֹר ממעשרות בשנה השביעית הוא מדין הפקר, בדומה לדין עצי הפקר בשנה רגילה, שאינם חייבים במעשרות. מכיוון שאין הפקר ללא מעשה האדם, פירות הגדלים על קרקע של גוי חייבים במעשר. יתרה מזאת, לשיטתו <b>אין דיני שביעית חלים כלל</b> על שדה הנמצאת בבעלות גוי<sup class="footnote-marker">97</sup><i class="footnote">סוף תשובת 'הבית יוסף' – "והראיות שהביאו לחייב <b>הביעור</b> כולם נדחו ואדרבא יש ראיות לפטור, וכל שכן במקום שהמנהג פשוט להתיר. כי מעולם לא נשמע על שום אדם בשום עיר מארץ ישראל שנהג ביעור בשביעית, והא קימא לן דכל מקום שהלכה רופפת הלך אחר המנהג, כל שכן במקום שהלכה מסכמת למנהג כמו שנתבאר. וכיון שהוא דבר פשוט שהם פטורים מן הביעור היאך ימצא ידיו ורגליו הפוטרים מהמעשרות. ואם העלם יעלים עיניו מכל הכתוב ויאמר – לא, כי אלו הם חייבים בביעור ועל כי אני פוטרם מהמעשרות, נאמר לו אי אתה נאה מקיים דאנן סהדי שמימיך לא נהגת חיוב ביעור, דאם כן קלא הוה לה למילתא, וזהו דבר שאין עליו תשובה נאם הצעיר. יוסף קארו."</i>.
אשר לשדה ישראל שבעליה לא הפקירה, מסתפק 'הבית יוסף' אם אף זה יהא חייב במעשרות, כיוון שבמקרה זה, ייתכן שהפקר הקב"ה יחול גם ללא הפקר האדם.
<b>היחס בין קדושת פירות להפקר</b>
הבית יוסף' והמבי"ט נחלקו בשאלת הקשר בין ההפקר וקדושת הפירות. נראה, כי להבנתם פשוט 'דהא בהא תליא' - אם הפירות חייבים במעשר, לא חלים עליהם דיני שביעית, ולהפך<sup class="footnote-marker">98</sup><i class="footnote">בניגוד לדעת המבי"ט ו'הבית יוסף', ניתן היה לפצל ולטעון כי למרות שיש חובת מעשר, עדיין הפירות קדושים בקדושת שביעית. איחוד זה נעשה על ידי 'החזון איש' שחכך להחמיר.</i>.
<b>המבי"ט</b> רואה בשביעית <b>הופעה מוחלטת של מלכות ה' בארץ, ללא תלות בגורם האנושי</b>. כל הפירות קדושים בקדושת שביעית, לרבות פירות הגוי, ואין לאדם זכות בהם. לכן הפירות פטורים ממעשר. המעשר בשש השנים נובע מהצורך להפריד בין חלק ה' בפירות לחלקו של האדם. בשנת השבע עולה הארץ אל ה', פירותיה הם פירות ה' הניתנים לאדם, ואין כל צורך שהאדם יעלה אותם חזרה. מאותה סיבה אין האדם נדרש להפקיר את הפירות, היות והם אינם שלו. הפטור ממעשר על פי המבי"ט נעוץ באופייה של שנת השבע ותכונותיה, ואינו תלוי בדין ההפקר.
<b>'הבית יוסף'</b> סובר <b>שהאדם הוא זה שמחיל את מלכות ה' בתחומו</b>. לכן, על פירות שגדלו ברשות גוי לא תחול קדושת פירות שביעית. באותה מידה ייתכן, שכל זמן שישראל לא מפקיר את שדהו, פירותיו אינם מופקרים. במקרה זה יהיו פירות השביעית כפירות שש השנים: חייבים במעשרות, ולא קדושים בקדושת פירות שביעית.
ההיפוך בין הסברות מציג יפה את נקודת המוצא של כל שיטה:
<b>נקודת המוצא של המבי"ט היא פרשיית השביעית בויקרא</b>, בה שובתת הארץ בשביעית שבת לה', והפירות קדושים בקדושת שביעית ומופקרים מאליהם. לעומת זאת<b>, נקודת המוצא של ה'בית יוסף' היא פרשיית השמיטה בשמות</b>, הממקמת את האדם במרכז ההתרחשות. רק על ידי מעשה ההפקר, מתאפשר קיום המציאות המתוארת בויקרא, בה הפירות הם חלק משבת הארץ וקדושים בקדושת פירות שביעית.
<b>הגישות הסינטטיות בהבנת המחלוקת ומשמעותן</b>
הצגת הדעות דלעיל כ'קרקפתא דגברא' או 'אפקעתא דמלכא', בפירוש 'המנחת חינוך', לוקה בחד-ממדיות.
להבנה זו דורשת <b>דעת המבי"ט</b> בירור: מה <b>משמעות חובת האדם לשמוט?</b> הרי גם ככה הארץ מופקרת מאליה מכוח גזירת המלך, והפירות קדושים בקדושת פירות שביעית!
אף <b>בדעת 'הבית יוסף'</b> אנו נתקלים במספר קשיים. ההבנה כי ההפקר הוא יצירה אבסולוטית של האדם, <b>מתעלמת משביתת הארץ לה'</b> ומהיות פירותיה ניתנים לכל, גם בלי התערבות האדם. בנוסף, ראינו כי בבבלי מוזכר בפירוש כי בשביעית מתקיימת 'אפקעתא דמלכא', ואף <b>'הבית יוסף' בעצמו אומר בדבריו ש"רחמנא אפקירה",</b> אמירה אשר לא ניתן להתעלם ממנה.
על כורחנו נראה, כי לא ניתן להציג מחלוקת זו בצורה חד ממדית. אחרוני זמננו הבחינו אף הם בבעייתיות שבהבנת 'המנחת חינוך' את המחלוקת, ונקטו בדרכים אחרות. נציג עתה שתי גישות, המסבירות את יחסי אדם-אדמה בשאלת ההפקר באופן מתון יותר. שיטת <b>הרב פינשטיין</b> בפרשנותו לרמב"ם, דרכה ננסה לאזן את שיטת המבי"ט ולמצוא את מקומה הפועל של שמיטת האדם בעולם של 'אפקעתא דמלכא'. ולעומתה, שיטת <b>הראי"ה קוק</b>, בהבנתו המאוזנת את דעת ה'בית יוסף'.
<b>הרב פיינשטיין: הפקר כשינוי תודעתי בלבד</b>
גישתו של הרב פיינשטיין אינה מתייחסת לשיטת 'הבית יוסף', אלא לדעת הרמב"ם בהלכות שמיטה (פרק ד, הלכה כד) וביאור ה'כסף משנה' במקום. לטענתו, יש חובה על האדם <b>להפקיר את השדה בפה</b>, אך השדה מופקרת גם אם הבעלים לא עשה את פעולת ההפקרה.
ורק בשביעית שהוא הפקר הוא כנותן להם לא מבעיא לפי מה שמשמע <b>שבעל השדה מחוייב להפקיר בפה אף שבלא אמירתו שמפקיר נמי הוא הפקר</b>, דכן משמע לשון הרמב"ם פ"ד משמיטה הכ"ד שכתב – 'מצות עשה להשמיט כל מה שתוציא הארץ בשביעית שנאמר "והשביעית תשמטנה ונטשתה"', <b>שמשמע שצריך להפקיר בפיו</b>. ומה שכתב אחר זה 'וכל הנועל כרמו או סג שדהו בשביעית ביטל מצוות עשה', אין כוונתו שדוקא בכהאי גוונא עובר העשה אבל ליכא עשה להפקירם, אלא שכוונתו <b>שאם נועל כרמו וסוגר שדהו עובר המצוות עשה אף שמפקירם בפה</b> כדכתב 'הכסף משנה' ומשמע שהוא מפרש זה ברמב"ם.<br>('אגרות משה', יורה דעה חלק ג סימן צ)
אף שאין משמעות מעשית למעשה ההפקר, כיוון שהקרקע מופקרת ממילא, ישנה חשיבות לכך שהאדם יעשה מעשה, יפקיר את השדה באופן אקטיבי. <b>מטרת ההפקרה</b> אינה יצירת מציאות של 'הפקר' בארץ, אלא <b>שינוי תודעת האדם-הסובייקט</b>. פעולת ההפקרה של הבעלים באה להוציא ממנו את תחושת הבעלות, ולא את הבעלות עצמה. הקב"ה הוא המוציא את האדמה מתחת ידי האדם בהופעת מלכותו בשביעית, אך האדם נדרש לבטא הזדהות פנימית עם המהלך המתרחש בחוץ. מצוות העשה של הרמב"ם אינה יוצרת מציאות חיצונית, אלא מכוננת מצב נפשי.
עמדה זו יכולה להבהיר את מקומה הפועל של שמיטת האדם בעולם של 'אפקעתא דמלכא' בדעת המבי"ט והמהרי"ט. זהו גם ההסבר שהצענו לחובת השמיטה, בחלק א.
<b>הראי"ה קוק: כוח האדם למנוע את ההפקר</b>
הרב קוק בספרו 'שבת הארץ', דחה את הצגת המחלוקת של בעל ה'מנחת חינוך' והציע גישה סינתטית להבנת 'הבית יוסף'. לדבריו, המצב ההתחלתי של השביעית הוא של 'אפקעתא דמלכא'<sup class="footnote-marker">99</sup><i class="footnote">"אלא בסתמא אין ספק שכל ההפקר הוא כאן מ'אפקעתא דמלכא', וממילא יד הכל שווה בו ופטור מן המעשרות…" מבוא ל'שבת הארץ' [יא], עמ' צט–ק בהוצאת מוסד הרב קוק.</i>. עם כניסת שנת השבע, מופקרת הקרקע מאליה, גם ללא מעשה מצד הבעלים. הפקרת השדה אינה מצריכה פעולה חיובית אלא שמיטה ונטישה, ולכן כשאדם עוזב את שדהו עם כניסת השנה ולא מתנגד ל'אפקעתא דמלכא' - השדה מופקרת.
עד כאן נראה שמסביר כמבי"ט, אם כן מהו חידושו בדעת 'הבית יוסף'?
[אם הבעלים] גדר את כרמו והראה בפועל בפירוש שאינו מפקירו, בזה נוטה 'הבית יוסף' לחדש דיש לומר, שאף על פי שעבר על איסור תורה מכל מקום <b>מועלת חזקתו להחזיק בשלו ויצא מדין הפקר, וממילא חייב במעשרות.</b>
..מי שגדר את כרמו ואינו מפקיר, יש לומר <b>שאסור לקחת ממנו בעל- כרחו</b>.<br>(הראי"ה קוק, 'שבת הארץ' עמ' צט-ק)
למרות שהארץ מופקרת ממילא, עדיין יש ביד האדם למנוע את כניסתה לתוקף של ה'אפקעתא דמלכא'. כל עוד גודר האדם את כרמו מתוך כוונה שלא להפקירו, אזי הכרם יישאר ברשותו. אמנם מעשה זה הוא עבירה על מצוות עשה מן התורה, אך תוצאתו היא שפירות הכרם מחוייבים במעשרות. למעשה, יכול האדם להוציא את ההפקר משדהו: לבטל את הפקעתו של הקב"ה ולהתחייב במעשרות. אדמתו נמצאת עתה ברשותו, ואסור לאדם אחר לקחת מפירותיה.
הרב קוק נותן <b>משמעות גדולה ביותר למעשה האדם ולמקומו בעולם</b>. גם בשנת השבע האדם הוא הבעלים על שדהו, וזו המציאות הבסיסית בה נפתחת השנה. 'הפקעת המלך' את אדמת שנת השבע תוך קידוש כל פירותיה, <b>נכנסת רק למקום שנותנים לה להיכנס</b>. אם הבעלים מראה בפירוש שאינו מפקיר את הקרקע, ואינו נותן ל'הפקעת המלך' להיכנס לשדהו, אזי יישאר השדה שלו, פירותיו יהיו חולין והעניים לא יוכלו לאכול משדהו. אך אם ידע האדם בתחילת השנה להתבטל לנוכח שנת השבע ואיתה ה'אפקעתא דמלכא', תחול שביתת הארץ מאליה ללא כל מעשה של האדם, ופירות שדהו וכרמו יהיו קדושים בקדושת שביעית.
<b>סיכום: הסיפור ההפוך – משמות לויקרא</b>
עתה, לאור הסברו של הרב קוק בדעת ה'בית יוסף', יכולים אנו לעצב את הסיפור בצורה הפוכה מהסיפור שעיצבנו בחלק א. הסיפור מתחיל בספר שמות, עם קריאתו של ה' לאדם לשמוט ולנטוש את שדהו. בידי האדם להחליט אם לעבור ממציאות שש השנים לשנת השבע, או שמא חלילה לא לקבל את מציאות השביעית. זו קריאה לאדם להסיר את עורלת לבבו ולקבל את השראת השכינה בתוך שדהו. הקב"ה הוא מלך עניו ובמקום גדלותו שם אתה מוצא ענוותנותו. אם יסכים האדם לבטל את בעלותו על שדהו מפני מלכות ה' העולה מן הארץ, יפקיע ה' את שדהו ויכלול אותה ב'ארץ החיים' שלו. רק לאחר מעשה האדם, תופיע המציאות הטבעית המתוארת בויקרא ותעטוף את מעשהו לכדי יצירה מופלאה אחת.
מציאות דומה קיימת ביובל. חכמים סוברים (ראש השנה, ט עמוד ב) שאם בתחילת השנה לא תסכים החברה להשמיט את הקרקעות, לשלח עבדים או לתקוע בשופר – לא יחול היובל, על אף שהוא 'אפקעתא דמלכא'! רק בהסכמת החברה תתגלה ה'אפקעתא דמלכא' על כל הארץ. האדם לא רק מפנים את האמת, אלא יוצר אותה בתוך תחומו, משכין אותה בשדהו ומאפשר את התקדשות היבול.
בשביעית, מקבל האדם בחזרה את הכוח לידיו, ועם כוח זה באה האחריות. כעת נתונה האפשרות ביד האדם. הוא מודע ליכולתו לשמור את שדהו לעצמו אם רק ירצה בכך, ולמנוע מהאחר ליהנות מפירותיו. יכולת הבחירה המוענקת לאדם, אם רק ישתמש בה נכון, מעניקה משמעות גדולה יותר לעשייתו ומכוננת את מקומו בשביעית כשותף. בדרך זו תיצרב השנה שביעית על כל משמעויותיה וערכיה בתוכו, ותהיה לו לאור גם בשנים הבאות. על מנת להגיע לתיקון שורשי ועמוק, השינוי צריך לנבוע מתוך האדם פנימה. שינוי כפוי וחסר הדדיות, ללא 'כלים' במציאות המסוגלים להכיל את האור השופע מלמעלה, עלול להביא לשבירה והתנגדות. סיפור זה מזכיר את אמירת הרבי מקוצק, '<b>הקב"ה נכנס להיכן שנותנים לו להיכנס'</b>.
סוגיית ההפקר הובילה אותנו לשאלה באשר למגמתה של עונת האביב: תיקון בעלות האדם או הופעת שביתת האדמה בכל מרחבי הארץ. שאלה הנעוצה בהצגות השונות של השנה השביעית בתורה: מצד אחד חומש שמות, העוסק בתיקון האדם והחברה, ומצד שני חומש ויקרא, הרואה את הארץ כגורם חי הזקוק לשביתה, אחדות והתעלות אל ה'.
דרך שאלת ההפקר יצאנו לעיון וחיפוש אחר מקומו של האדם במערכת השנה השביעית. חשיבותה של השאלה נעוצה בהכרה שהדרך לתיקון אמיתי ופנימי באדם צריכה להיות במציאות בה הוא נוטל חלק פעיל ובה יש מקום למעורבותו. <b>שיטתו של 'הבית יוסף', על דרכי הבנתה השונות, כוננה מחדש את מקומו של האדם כיוצר ההופעה החיובית של השביעית בתוך עולמו</b>.
המעבר לשער הקיץ, בו נדון ביחס אל פירות שביעית, מתאפשר במידה רבה בזכות התהליך שעבר האדם בתקופת האביב. הסרת עורלת הבעלות היא שלב הכרחי בדרך למפגש המחודש עם פירות השביעית. יכולת האדם לראות את הדבר העומד מולו, תלויה באופן בו הוא ניגש אליו. הבעלות משמרת את הפירות כאובייקט בעולמו של האדם, אך עם הסרתה נפתחת בפני האובייקט להפוך לסובייקט; זהו שלב בדרך למפגש אישי, מפגש של 'פנים בפנים' בין האדם ובין האדמה.

Chapter 8

<big><strong>עונת הקיץ: פירות שביעית</strong></big>
<b>חלומות ב(ה)קיץ – פתיחה</b>
עונות השנה חלפו ביעף, ניחוח הפרי הבשל ממלא בששון את לבבות הפוסעים בפרדס לעת ערב. חודשי החורף עברו, ועמם תמה תקופה ארוכה בה נמנע האדם ממגע עם האדמה, מגע העלול לגרור לרכושנות וניצול. האדמה חידשה פניה וגילתה את מקומה העצמי. האדם מצדו, למד להקשיב לקולה של האדמה ולנוכחות הא-להית שבה.
ממקומה החדש הולידה האדמה את 'ילדיה' – פירות השביעית, פירות אשר הבשילו מאליהם; פעולת ענני הגשם, קרני השמש והאדמה החופשית, כל אלה חברו יחד לגידול צמח השדה. באביב, עם הבשלת הפירות, נפגש האדם עם העצים המלבלבים והשדות השופעים ונמנע מקצירה ובצירה כדרך שש השנים. הפקיר האדם את אדמתו, ופתח את שדהו לשתף אחרים בפירות שביתת הארץ.
כעת, בקיץ, נפגש האדם עם הפירות עצמם. מפגש זה טומן בחובו תהיה משמעותית: האם הצליחו חודשי החורף והאביב לטעת באדם תודעה חדשה ביחס לאדמה, תודעה המכירה ומוקירה את האדמה כפי שהיא, או שמא ישוב האדם לתודעת הבעלות של שש השנים?
עונת הקיץ מעוררת אותנו אל אתגר חדש ומרתק – בניית מערכת יחסים עמוקה ונכונה, יצירת מפגש 'פנים בפנים' בין האדם לאדמה. האדם והאדמה עוד נושאים על גופם ונפשם צלקות משש השנים. לעומתם, פירות השביעית זכים וטהורים, חפים ממגע של ניצול ועבדות ומלאים שפע רענן ועסיסי. פירות השביעית יעמדו מעתה במרכז מערכת היחסים, מפאת היותם תוצריה החיים של שנת השבתון, ויהוו אבן הבוחן לחיבור נכון בין אדם לאדמה.
<b>פסוקי התורה</b>
לפני שאנו ניגשים ליחסם של חז"ל לפירות השביעית, נשוב ונעיין בפרשיות התורה השונות ונבחן את יחס התורה למפגש האדם עם הפירות.
<b>שמות</b>
וְשֵׁשׁ שָׁנִים תִּזְרַע אֶת אַרְצֶךָ וְאָסַפְתָּ אֶת תְּבוּאָתָהּ: וְהַשְּׁבִיעִת תִּשְׁמְטֶנָּה וּנְטַשְׁתָּהּ,
<b>וְאָכְלוּ</b> אֶבְיֹנֵי עַמֶּךָ וְיִתְרָם <b>תֹּאכַל</b> חַיַּת הַשָּׂדֶה, כֵּן תַּעֲשֶׂה לְכַרְמְךָ לְזֵיתֶךָ:<br>(שמות כג, י-יא)
כפי שראינו בעונת החורף, על האדם להפקיע את בעלותו על שדהו בשנת השבע ולהתרחק מעל אדמתו. השמיטה והנטישה שוברות את תודעת הבעלות, שטופחה במהלך שש השנים שקדמו לשביעית. גם בעונת הקיץ, על פי פרשיית שמות, האדם אינו שב לשדהו, וזכותו ליהנות מפירות שנה זו היא כזכותו של עני הבא ללקוט מן השדה המופקר, ולא מצד בעלותו על השדה. התורה מדגישה שאף הנותר בשדה לאחר אכילת העניים אינו ניתן לבעלים אלא לחית השדה, אשר בשנה מן המניין הינה אויב האדם בשדהו<sup class="footnote-marker">100</sup><i class="footnote">בנתינת הפירות הנותרים לחית השדה, מגלה התורה כי אין זו מצווה סוציאלית גרידא הדואגת לחלשים בחברה. חית השדה נזכרת בתורה בהקשרים שונים כאויב האדם – שמות, כג, כט; ויקרא כו, כב ועוד, ועל כן לא נראה שהתורה רוצה לחנך את האדם לדאוג לאויביו. לכן נראה כי עניינה של מצווה זו היא הרחקת האדם מעל שדהו וביטול אחיזתו באדמה. הקשרה הכללי של הפרשה בברית יציאת-מצרים, מורה אף הוא על רעיון זה. הברית מזכירה שוב ושוב את עצבון העבדות במצרים וההתחלה מאפס, כנימוק למצוות רבות הנוגעות לבעלות ולניצול (ראה עוד בפרק 'יחסי השש והשבע').</i>.
התהליך אותו עובר החקלאי בעונה זו ממשיך למעשה את תנועת החורף ומדגיש את תיקון הבעלות של האדם. המנעותו מאכילת פירות השביעית מעצימה את ההיעדר הטוטאלי של בעלות האדם על שדהו. לא העני והחיה עומדים לנגד עינינו, כי אם תיקון האדם, בעל השדה.
<b>ויקרא</b>
שֵׁשׁ שָׁנִים תִּזְרַע שָׂדֶךָ וְשֵׁשׁ שָׁנִים תִּזְמֹר כַּרְמֶךָ, <b>וְאָסַפְתָּ אֶת תְּבוּאָתָהּ</b>...
<b>וְהָיְתָה שַׁבַּת הָאָרֶץ לָכֶם לְאָכְלָה</b>,
לְךָ וּלְעַבְדְּךָ וְלַאֲמָתֶךָ וְלִשְׂכִירְךָ וּלְתוֹשָׁבְךָ הַגָּרִים עִמָּךְ:
וְלִבְהֶמְתְּךָ וְלַחַיָּה אֲשֶׁר בְּאַרְצֶךָ,
<b>תִּהְיֶה כָל תְּבוּאָתָהּ לֶאֱכֹל:</b><br>(ויקרא כה, ג-ז)
בשונה משמיטת שמות, בה יש רק הרחקה מן השדה, פרשיית ויקרא בונה את שנת השבע בשני שלבים: <b>שביתת הארץ</b> לה'; ו<b>חיבור האדם</b> אל הארץ דרך אכילת הפירות. שני השלבים יוצרים תנועה אחת שלמה הכוללת בתוכה <b>ניתוק וחיבור</b>.
בחורף ובאביב, במהלך חודשי השביתה ואיסורי המלאכה, למדנו להקשיב למקומה העצמי של <b>הארץ</b>, לְהֱיוֹת הארץ לה' גם ללא מעשה האדם. כעת, לאחר שנמנעה מן האדם השתלטות על השפע כולו, נפגש הוא עם הפרי עצמו. החיבור המחודש לפרי מעמיק ומפתח את הקשר עם הארץ.
בשונה מהארץ, לה ניתן רק להקשיב ולהימנע מפגיעה בה, הפרי נועד לאכילה. בפרק 'יחסי השש והשבע' ראינו את מקום האדם בשש השנים, בהן הוא זה שמעלה את הפרי אל הקודש והוא המבחין בין הקודש לבין החול. בשנת השבע, לעומת זאת, לא נזכרת המילה 'קודש', ואין הבדלה של הקודש מן החול. פירות שנת השבע הם מעין טבל שלא צריך להפריש מהם תרומות ומעשרות, היות והקדושה נוכחת בתוך המציאות. האדם חי עם הקודש במשותף דרך אכילת הפרי<sup class="footnote-marker">101</sup><i class="footnote">בכך מובנת שיטת התוספתא היוצרת זהות בין דיני פירות שביעית לבין פירות תרומה (השווה בין תוספתא תרומות פרק ט, הלכות י-יד, ובין תוספתא שביעית פרק ט, הלכות א-ד)</i>. האכילה הטהורה מבטאת חיבור ישיר, בלתי אמצעי עם הפרי. מפגש ישיר ופשוט ללא עילוי אל הקודש.
אלא שהאכילה המחודשת אינה של האדם בלבד. הארץ עוברת ממקומה כנתונה תחת האדם למקומה העצמי, הא-להי. כעת שבה הארץ אל יושביה כולם: אדון ועבד, ישראל וגוי, אדם ובהמה – לכולם ניתנת תבואת הארץ לאכלה. שיבה זו מאפשרת חיים הרמוניים בעולם הטבע כולו: <b>דומם</b>-"שבת הארץ", <b>צומח</b>-"כל תבואתה", <b>חי</b>-"ולבהמתך ולחיה אשר בארצך" <b>ומדבר</b>-"לך ולעבדך ולאמתך וגו'" – כולם מהווים מרחב חיים אחד משותף.
<b>סיכום פסוקי התורה</b>
בפרשיות התורה ראינו שתי פנים שונות ביחס למרחב האכילה של פירות שנת השבע. האכילה בפרשיית שמות אינה עומדת כמרחב עצמאי בעל מטרות מוגדרות, אלא רק כנגזרת והמשך של הרחקת הבעלים משדהו. בויקרא, לעומת זאת, מרחב האכילה מפותח בהרבה. על גבי גילוי עצמיותה של הארץ, מהווה האכילה פתח לחיבור מחודש של האדם ושאר יושבי האדמה עם הארץ ופירותיה. אשר על כן, יהוו פסוקי ויקרא בסיס לעיסוק החז"לי בסוגיית פירות שביעית.
<b>יצירת חז"ל</b>
<b>"יָבֹא דוֹדִי לְגַנּוֹ וְיֹאכַל פְּרִי מְגָדָיו": מבוא</b>
ראינו כי אכילת הפרי מבטאת חיבור עומק לאדמה ולהשראה הא-להית שבה. לאור זאת, באים חז"ל ומעצבים את אופי האכילה על השלכותיה השונות, ויוצרים מערכת יחסים משמעותית ועמוקה עם הפירות. כל זאת, תוך התמודדות עם חששות רבים באשר לאופיו של החיבור המחודש עם הפירות, והסכנה מפני חזרה אל התנהגות האדם בשש השנים.
לשם כך, מקדישה המשנה כמחצית ממסכת שביעית<sup class="footnote-marker">102</sup><i class="footnote">באופן כללי ניתן לראות כי מסכת שביעית כולה מתחלקת לשני חלקים השווים בגודלם: עבודת האדמה (מתחילת המסכת ועד לפרק ד משנה ו) ופירות שביעית (מפרק ד משנה ז, ועד לסוף פרק ט). בפרקים הקודמים עסקנו בחציה הראשון של המסכת – עבודות האדמה, וכעת, עוברים אנו לחציה השני של המסכת – פירות השביעית. הפרק האחרון של המסכת עוסק בשמיטת כספים ואינו מעניינו של חיבור זה.</i>: מאיזה שלב מותר לאכול את הפירות (ד, ז-ט), דינים של גידולים חריגים (ה, א-ה), מכירה והשאלה של כלי עבודה שונים בשביעית (ה, ו-ט), גבולות הארץ לעניין פירות שביעית ותרומה (כל פרק ו), אילו גידולים נחשבים כגידולי שביעית (כל פרק ז), כיצד ניתן להשתמש בפירות (ח, א-ב), דיני מכירת הפירות ודמיהם (ח, ג-יא), דיני ביעור (כל פרק ט). בדברינו לא נוכל להקיף את הנושא כולו, ונתמקד בעיקר בפרקים ד, ז ו-ח (פרקים ז-ח מובאים במלואם כנספח בסוף הפרק). לנושא הביעור נקדיש פרק נפרד בעונת הסתיו.
את עיסוקנו בפירות שביעית נחלק לשלושה מרחבים מרכזיים – שדה, בית ועיר – אשר דרכם בנו חז"ל באופן הדרגתי את המפגש אדם-פרי<sup class="footnote-marker">103</sup><i class="footnote">החלוקה לשלושה מרחבים מבוססת בעיקרה על חלוקת המשנה. המשנה אמנם אינה נוקטת בלשון 'שדה', 'בית' או 'עיר', אולם מתוך עיון בשאלות בהן עוסקת המשנה, בנינו חלוקה זו. מרחב השדה הוא המרחב הטבעי של השביעית ועל כן זהו המרחב העיקרי בו עוסקת המסכת (א-ז); במרחבי הבית והעיר תעסוק המשנה בהרחבה בפרק ח. ראשיתו של פרק ח עוסק באופן הראוי לשימוש בפרי – התמודדות המתאימה למרחב <b>הבית</b>. המשכו של פרק ח עוסק במכירת פירות שביעית וביחסים הבין-אישיים הנובעים מתוך עולמה של השביעית, התמודדות המתאימה לשוק ולמרחב <b>העירוני</b>. את קומת <b>הקודש</b> הוספנו על רקע עיסוק המשנה בדמי שביעית, הנובע מעולם הקודש התופס את דמיו.</i>. בכל מרחב מתקיים מפגש שונה, ועולות בו שאלות ייחודיות המעניקות פנים חדשות למערכה כולה. נפתח במבט עלי על שלושת המרחבים:
<b>מרחב השדה: המפגש הראשוני</b> – במרחב השדה אנו מקבלים לראשונה את הזכות לאכול מפירות השדה. בכדי לממש זכות זו, נרד לשדה ונשאל: אילו פירות נכללים בתואר 'פירות שביעית'? ומתי יהא מותר לנו לאכלם?
בהמשך, נראה כיצד מאפשרים חז"ל לאדם להוציא את פירות השדה לבית ולשוק, מבלי לפגוע במפגש העצמי שלו עם הפירות.
<b>מרחב הבית: החיים המשותפים</b> – לאחר המפגש הראשוני בשדה, נבחן כיצד נבנית מערכת יחסים קבועה ויציבה של כבוד והדדיות בין האדם לפרי בתוך ביתו.
<b>המרחב העירוני</b> – היציאה למרחב העירוני מתחלקת לשני תחומים: <b>הפירות בשוק</b>, שם נבחן כיצד ניתן להפיץ את פירות השביעית בשוק העירוני מבלי לפגוע בכבוד הפירות, ונעקוב אחר השינויים הנוצרים בחברה כולה בהשפעתם. על גבי העיסוק במכירת פירות שביעית, נבנה את <b>קומת הקודש</b>, בה נחשוף את מימד העומק של השביעית – 'קדושת פירות שביעית', ונתבונן בעולם הקודש הייחודי הפורץ מתוכם.
חז"ל מובילים אותנו על פני דרך מרתקת ביותר, הנעה בין מגוון של רצונות ומגמות, היוצרים מורכבות זהירה בכל אחד מן המרחבים המדוברים. מתחים שונים ילוו את התהליך: נתינת הפירות לאכילת האדם, למול החשש מפני זלזול והשתלטות מחודשת על הפרי; שיתוף כלל האוכלוסייה בפירות שביעית, למול שמירת כבוד הפרי; ראיית הבהמה כשווה לאדם או כנחותה ונתונה תחתיו, וכדו'. בין מתחים אלו יתוו חז"ל דרך ייחודית המובילה לחיבור האדם עם המציאות כולה: מן השדה, דרך בעלי החיים וכלה בחברה בה הוא חי.
נקודת הראשית במשנת שביעית היא השדות והפרדסים, שעה בה הפירות עודם מחוברים לעץ. נקודת הסיום היא המרחב העירוני, מועד בו מגיעים הפירות לידי בני הכרך הסואן. הדרך המפרידה בין שתי נקודות אלו רצופה מכשולים וסכנות. הקושי בחוויית חיבור אמיתי ופורה קיים כבר בשלב השדה, ונראה כמעט בלתי אפשרי כאשר המפגש עובר אל הבית ומגיע אף אל השוק. תשומת לב מיוחדת נקדיש לנקודות המעבר המורכבות (שדה-בית, בית-שוק), בהן הסכנות גדולות פי כמה וכמה. כעת אנו מוכנים לצאת לדרך, לצעוד בדרכים עקלקלות ולחצות גשרים צרים, בחיפוש אחר נתיב המוביל לחיבור נכון עם פירות השביעית.
<b>א. מרחב השדה</b>
<b>"עַד שֶׁתֶּחְפָּץ": איסור אכילת פירות שאינם בשלים</b>
בשער האביב ביררנו כיצד יכול האדם לקטוף פירות מן העץ בשביעית, למרות איסור קצירה ובצירה. כעת נבדוק מתי וכיצד ראויים הפירות עצמם לקטיף ואכילה.
כל תבואתה – מלמד שאין נאכלת אלא תבואה.<br>(תורת כוהנים בהר א, א)
התבואה היא השלב בו הצמח מבשיל וראוי לאכילה. ממילות הפסוק "כל תבואתה", לומד המדרש כי לפני שלב זה אין לאכול מתבואת הארץ.
דין זה מעורר מספר תהיות: באף מצווה מן המצוות התלויות בארץ לא מצינו איסור אכילה מוקדמת של הפירות. מדוע אם כן יוחד איסור זה לשביעית? מעבר לכך, מדוע טרחו חז"ל לצוות על הצורך בבשלות כדין מעשי, והלוא כולם מעדיפים אכילת פרי בשל!
נראה שחז"ל באים להציל את האדם מעצמו. ההעדפה הטבעית לאפשר לפרי להבשיל כל צרכו, נדחית פעמים רבות, במשך שש השנים, מפני צרכים כלכליים כאלו ואחרים. בכל שנה מתחרים החקלאים ביניהם על שיווק הפרי הראשון, ולו במחיר מכירת פירות שאינם בשלים לחלוטין. בכל שנה ממהר האדם לאסוף ככל יכולתו את התוצרת משדהו ולשווקה, כדי להרוויח את לחמו.
בשנת השבע הבעיה חמורה כפליים. הפסקת העבודה בעונת החורף גורמת להפחתה משמעותית בכמות הפירות. מציאות זו יוצרת ביקוש גדול, המוביל לתחרות קשה בהשגת הפירות. אם אין די בכך, הפקרת השדות בשביעית מעניקה יכולת לכל אדם לאסוף פירות באופן חופשי, ועלולה לגרום להקדמת הקטיף ולחיסול מוקדם של הפירות מן השדה, מחשש שיקדימו האחרים<sup class="footnote-marker">104</sup><i class="footnote">הטעם האחרון מצוי בפירושו של פרופ' יהודה פליקס למשנה, המובא בספרו על הירושלמי שביעית עמוד 270.</i>. בדרך זו, המפגש המלא והשלם אליו כיוונה התורה בין האדם לפרי, "<b>כל</b> תבואתה", יהפוך לחלקי וחסר.
לשם כך מחייבים חז"ל את הקוטף להמתין עד לגמר בשלות הפרי. המתנה זו מעידה על כבוד עמוק לתהליך הארוך אותו עוברים האדמה, העץ והפרי. בדומה לעונת החורף, בה למד האדם לפנות מקום בלבו ולהקשיב לאדמה כפי שהיא, כך גם בשלב זה נדרש האדם לפנות מקום בלבו ולהקשיב לפרי האדמה ולתהליך הבשלתו. לכל עץ ולכל פרי קצב משלהם בהתפתחות ובהבשלה, המאפשר להם להפיק מעצמם את המיטב הגלום בהם. אכילת פרי בשל, כפגישה עם יצירת אמנות שהאומן הבשילה כראוי, היא מפגש אמיתי, מדויק ועמוק בהרבה ממפגש עם יצירות בוסר.
התנאי הראשון לחיבור נכון הוא <b>הזמן המתאים</b>. בזכות המתנה זו, מתעשרת האכילה ברבדים שונים של טעם ועסיס, ומהווה נקודת פתיחה אידיאלית לחיבור בין האדם לאדמתו.
<b>"בָּאתִי לְגַנִּי אֲחֹתִי כַלָּה": הפגישה בשדה וההכנסה לבית</b>
המדרש ממשיך ומצטט משנה המפרטת עקרון זה. נביא כאן את דברי המשנה כפי שהובאו במסכתנו<sup class="footnote-marker">105</sup><i class="footnote">כאמור, משניות אלה ממוקמות בדיוק באמצע המסכת ומהוות מעבר לעיסוק בפירות השביעית.</i>:
מאימתי אוכלין פרות האילן בשביעית?
הפגים (=תאנים<sup class="footnote-marker">106</sup><i class="footnote">פירשנו לפי פרופ' יהודה פליקס בפירושו הקצר למשנה עמ' 270 והלאה. השווה גם למעשרות א, ב-ג.</i>), משיזריחו (=יאדימו), אוכל בהם פתו <b>בשדה</b>, בחלו (=הבשילו), כונס לתוך <b>ביתו</b>.
וכן כיוצא בהם בשאר שני שבוע, חייב במעשרות.
הבוסר (=ענבים), משהביא מים (התמלא נוזלים), אוכל בו פתו <b>בשדה</b>, הבאיש (=נעשה העינב שקוף), כונס לתוך <b>ביתו</b>.
וכן כיוצא בו בשאר שני שבוע, חייב במעשרות.
זיתים, משיכניסו (=אגרו שמן) רביעית לסאה, פוצע (=את הקליפה) ואוכל <b>בשדה</b>, הכניסו חצי לג, כותש וסך <b>בשדה</b>, הכניסו שליש (=מכמות השמן הצפויה), כותש בשדה וכונס לתוך <b>ביתו</b>.
וכן כיוצא בהם בשאר שני שבוע, חייבים במעשרות,
ושאר כל פרות האילן, כעונתן למעשרות, כך עונתן לשביעית.<br>(שביעית ד, ז-ט)
בשונה מההבחנה הפשוטה בין בשלות לבוסר, הנכונה ביחס לכלל פירות האילן, בתאנים, ענבים וזיתים יוצרים חז"ל תהליך בן מספר שלבים: בתחילה, הפירות פגים קטנים ואינם ראויים לאכילה, ולכן בשלב זה האכילה בשדה נאסרת לחלוטין. לאחר מכן הפרי מתחיל להבשיל, ואז מותר לאדם היורד לשדה לאוכלו אכילת עראי ראשונית – 'אוכל בו פתו <b>בשדה</b>' – למרות היותו בוסר<sup class="footnote-marker">107</sup><i class="footnote">זמן ההבשלה עליו מדובר במשנה הוא גמר הפרי, ואילו תחילת הבשלות נקרא 'בוחל' (שלב המקביל לשלב הנערות אצל האישה, ראה: נידה ה, ז). לאחר מכן יש עוד שלב הנקרא 'צמל', בו התאנים יגיעו לסוף הבשלות ולאחריו יתחיל ריקבון הפרי (שלב המקביל לבגרות). הזמנים המרובים יוצרים בעייתיות בהגדרתם המדויקת. אל מול הפג הקטן והבוסרי, הפג ה'מזריח' נחשב כמתחיל להבשיל והבוחל נקרא בשל. כך פירש הרמב"ם: 'בחלו – בשלו'. למעשה, אם נדייק, 'הבוחל' אינו שיא הבשלות, שכן הוא מקביל לעונת הנערות באישה, ואילו הבשלות תבוא רק עם 'הצמל'. כך פירש הר"ש משאנץ את הבוחל – פרי שלא נגמר בישולו יפה. זו הסיבה שבדברינו התייחסנו לבוחל לעתים כאל זמן תחילת ההבשלה ולעיתים כאל בשלות גמורה.</i>. רק כאשר הפרי יגיע לבשלותו הראויה, אזי האדם 'כונס לתוך <b>ביתו</b>'<sup class="footnote-marker">108</sup><i class="footnote">מדוע הוזכרו רק התאנה, הגפן והזית?<br>הר"ש משאנץ פירש שרק פירות אלו רגילים לאוכלם קודם בישולם, ואילו הרמב"ם בפירוש המשניות כותב: "ואמרו 'וכן כיוצא בהן', רוצה לומר ששאר פירות האילנות שדרך פגיהן להזריח דינן כך, רוצה לומר שאם כבר הוכשרו לאכילה מעט יאכל מהם עראי, ואם הוכשרו לגמרי כונס לתוך ביתו". לפי הרמב"ם אף בכל הפירות אשר להם שלבי התפתחות הדומים לפירות התאנה הגפן והזית, יחול דין זה (פרופ' פליקס הסביר שרק בזיתים, תאנים וענבים, ישנה חלוקה מפורטת לשלבים בהבשלת הפרי, ולכן רק לגביהם מפרטת המסכת את דין לקיחתם מהשדה בשביעית; ראה: פליקס שם, עמ' 272 הערה 5).</i>.
חלוקה זו בין הבית לשדה מעלה מספר תמיהות:
אם חשובה ההבאה בעיתוי הנכון אל הבית, מדוע הותרה האכילה המוקדמת בשדה? מעבר לכך, מהיכן נולדה ההבחנה הייחודית בין הבית לשדה לגבי זמני האיסוף, הבחנה שאינה קיימת במעשרות<sup class="footnote-marker">109</sup><i class="footnote">נראה שהדמיון למעשרות מוסב רק על סוף המשנה, כך פירש הר"ש משאנץ. הבנה זו עולה מהשוואה של משנתנו למשנת מעשרות (א, ב- ג) המזכירה רק את הזמנים המאוחרים כזמני החיוב במעשרות. לעומת זאת הרמב"ם בפירוש המשנה פירש שהשוואה למעשרות מוסבת על כל זמני המשנה; ותמהו עליו רבים.</i>?
בירושלמי מנומק הפער בין השדה לבית מהפסוק ממנו למדנו את חובת ההמתנה:
<b>ולבהמתך ולחיה</b> אשר בארץ תהיה כל תבואתה לאכול – ר' חייא בר אבא אמר: שתי תבואות <b>אחת מן הבית ואחת מן השדה</b>, וכתיב "מן השדה תאכלו את תבואתה"<sup class="footnote-marker">110</sup><i class="footnote">הנוסח לפי גירסת הריבמ"ץ, הר"ש והרש"ס: כתיב "ולבהמתך ולחיה אשר בארצך תהיה כל תבואתה לאכול", וכתיב "מן השדה תאכלו את תבואתה". ר' חייא בר אבא אמר: שתי תבואות אחת מן הבית ואחת מן השדה. ופירש הרש"ס: הבהמה אוכלת מן הבית, ואילו הפסוק ביובל עוסק בשדה.</i>.<br>(ירושלמי שביעית, פרק ד הלכה ו)
הבהמה והחיה משקפות שתי אכילות שונות – אכילה ביתית ואכילת שדה: הבהמה אוכלת בבית, ואילו החיה אוכלת מן השדה. כסיוע להבחנה זו הובא הפסוק מהיובל, המתאר את האכילה מהשדה כאכילת תבואה בראשוניותה.
השדה הוא מרחב החיה, מרחב טבעי ולא מתורבת. החיה אינה אנינת טעם ואינה מחכה להבשלה מלאה של הפרי. אמנם מפסידה היא את טעמו המלא, אבל יחד עם זאת היא נהנית מאכילה ראשונית ופשוטה של פירות השדה. האדם היורד לשדה בשלב זה דומה לחיה, ורשאי הוא כמותה להושיט את ידו וליהנות מהמפגש הראשוני והבלתי אמצעי עם הפרי.
הבהמה לעומת זאת, מבטאת את המרחב האנושי, את הבית. אכילה במרחב זה אמנם מרוחקת מהטבע, אך היא מפותחת יותר מאכילתה של חית השדה, מתורבתת יותר, ויש בה כדי למצות מפרי הטבע את מלוא איכותו ואת האפשרויות הגלומות בו. על כן, האכילה המוקדמת שהייתה מתאימה ונכונה לדרך החיים של החיה שבשדה, אינה ראויה לאכילה האנושית המפותחת. רק לכשיגיע היבול לבשלות של נעורים מלאים, יהיה זה העיתוי הנכון להוציאו מהשדה ולהכניסו אל תוך הבית<sup class="footnote-marker">111</sup><i class="footnote">בתלמודים ובראשונים הובאו טעמים נוספים לאיסור האכילה המוקדמת. בירושלמי: "כתיב 'כי יובל היא קודש תהיה לכם' <b>מה היא קודש אף תבואתה קודש"</b> (שביעית, פרק ד הלכה ט)<b>.</b> כפי שהיא (הארץ, או עצם השנה לפי פירוש הרש"ס) קודש, אף התבואה הצומחת בה קודש ועל כן יש להקפיד לאכול אותה במלאותה. לימודו של הירושלמי מהווה כדוגמת הלימוד התנאי 'מה היא קודש אף דמיה קודש' (תורת כוהנים בהר, ב), אלא שהקודש אינו מוסב על הדמים אלא על הפרי עצמו. על הסיבה להכנסת מושגי הקודש לפירות שביעית בעולם האמוראים, ראה הערה בהמשך.<br>הר"ש והרא"ש על משנתנו (בעקבות בבלי פסחים, נב עמוד ב), פרשו כי הטעם לאיסור אכילה מוקדמת הוא משום 'לאכלה <b>ולא להפסד</b>' – איסור להפסיד את פירות שביעית. לדעתם, עיקר הבעיה באכילה מוקדמת היא <b>פגיעה בפרי עצמו</b> שלא זכה להגיע לשלמות עסיסיותו (בדרך זו הם גם מפרשים את איסור הבאת נסכים ומנחות מפירות שביעית).</i>.
פער זה בין השדה לבין הבית ימשיך וילווה אותנו בהמשך הדרך. מחד גיסא, קיים יתרון הפשטות והראשוניות של המפגש שבשדה. מאידך גיסא, זהו מפגש בוסרי וחלקי, ורק במרחב הבית יוכל המפגש להגיע למיצויו האמיתי ולבשלותו המלאה.
<b>"אָדָם וּבְהֵמָה תוֹשִׁיעַ ה'": מאכל אדם ומאכל בהמה</b>
מפרק ד נעבור לפרק ז, העוסק אף הוא בפירות שבשדה. פרק זה הוא מעין 'מגדיר צמחים הלכתי' לדיני השביעית, והשאלה המרכזית בה הוא עוסק היא – על אילו גידולים יחולו דיני השביעית?<sup class="footnote-marker">112</sup><i class="footnote">הפרק בנוי בהדרגתיות: מצמחים המשוייכים באופן מובהק לשביעית – מאכלי אדם, מאכלי בהמה וצבע המתקיימים בארץ ושאינם מתקיימים (משניות א-ג) – ועד לגידולים שלגביהם יש ספק האם נכללים בשביעית: דברים שאינם עיקר הפרי, כגון לולבים (ה), ודברים המשמשים לריח, כגון ורד (ו-ז). באמצע הפרק (ג-ד) ישנה חריגה: נושא הצבע ואיסור סחורה בפירות שביעית, עליה נעמוד בהמשך.</i>
הפרק נפתח ב'כלל גדול', המפרט את הפירות המוגדרים כפירות שביעית.
כלל גדול אמרו בשביעית:
כל שהוא <b>מאכל אדם, ומאכל בהמה, וממין הצובעים</b>, ואינו מתקיים בארץ<sup class="footnote-marker">113</sup><i class="footnote">הביטוי "אינו מתקיים בארץ" אינו שייך לשאלה מה נכלל בתוך השביעית, אלא לשאלת הביעור.</i>
יש לו שביעית ולדמיו שביעית, יש לו ביעור ולדמיו ביעור.<br>(משנת שביעית ז, א)
בדומה לפרק ז, פרק ח אף הוא פותח במילים "כלל גדול אמרו בשביעית". בכך נראה כי בכוונת המשנה לעמת בין שני פרקים אלה. רושם זה מתחזק כאשר בוחנים את היחס לבהמה כפי שהוא עולה מפתיחתו של כל אחד משני הפרקים. בפרק ז, מאכל אדם ומאכל בהמה מוזכרים על אותו רצף כמאכלים אשר יש להם שביעית, ואילו בפרק ח המשנה יוצרת ניגוד בין האדם לבין הבהמה: "כל המיוחד למאכל <b>אדם</b> – אין עושין ממנו מלוגמא (=תחבושת) לאדם ואין צריך לומר לבהמה, וכל שאינו מיוחד למאכל <b>אדם</b> – עושין ממנו מלוגמא <b>לאדם אבל לא לבהמה</b>". מאכל שהוא מיוחד לאדם, אין לעשות ממנו תחבושות כלל. לעומת זאת מאכל שאינו מיוחד לאדם, דהיינו מאכל בהמה, ניתן לעשות ממנו תחבושות לאדם אבל לא לבהמה.
אם כן, בעוד פרק ז פותח במשותף לאדם ולבהמה, פרק ח פותח דווקא בשונה ובייחודי לאדם ובעליונות האדם על הבהמה. יסוד לחלוקה זו מצוי כבר בתורה כאפשרויות קריאה שונות בפסוקים. מחד גיסא, מוצגת הבהמה כשווה לאדם וכהמשך למעגל התפשטותו ("לך... ולחיה אשר בארצך"). מאידך גיסא, לבהמה ולחיה הוקצה פסוק נפרד<sup class="footnote-marker">114</sup><i class="footnote">(ו) וְהָיְתָה שַׁבַּת הָאָרֶץ לָכֶם לְאָכְלָה,<br><b>לְךָ וּלְעַבְדְּךָ וְלַאֲמָתֶךָ וְלִשְׂכִירְךָ וּלְתוֹשָׁבְךָ הַגָּרִים עִמָּךְ:</b><br>(ז) <b>וְלִבְהֶמְתְּךָ וְלַחַיָּה אֲשֶׁר בְּאַרְצֶךָ,</b> <br>תִּהְיֶה כָל תְּבוּאָתָהּ לֶאֱכֹל:<br>פסוק ו עוסק בבני אדם, אשר שבת הארץ ניתנה "לכם לאכלה". רק לאחר מכן לבהמה ולחיה "תהיה כל תבואתה לאכול". החלוקה חוזרת על עצמה גם בפסוקי שמות: "ויתרם תאכל חית השדה" המגיע לאחר "ואכלו אביוני עמך".</i>.
כמוזכר לעיל, פרק ז עוסק במפגש עם הפרי במרחב <b>השדה,</b> ואילו פרק ח עוסק במפגש <b>הביתי</b> עם הפירות. בדומה לאכילת החיה, בה עסקנו קודם לכן, כך גם כאן: המפגש בשדה הוא מפגש פשוט, ראשוני וטבעי, ועל כן אין כל הפרדה בין אדם לבהמה, שכן שניהם נהנים בשווה מתבואת הארץ. מרחב הבית, לעומת זאת, מבטא את זירת הפיתוח האנושי. זה המרחב בו האדם יוצר ובו ניכרים איכותו ועליונותו על פני הבהמה. אם במרחב השדה ניתן לאכול פירות וירקות בלבד, הרי שאת המוצרים המעולים – לחם, יין, שמן, דבש וכו' – לא ניתן לאכול ישירות מן השדה, אלא רק בכוח פיתוח אנושי יצירתי. בבית, החלוקה בין מרחבי המחיה השונים של האדם והבהמה הינה מובהקת: האדם גר בתוך הבית, והבהמה בדיר או ברפת. האדם אוכל מזון מעולה – אופה, מבשל, מפיק את המיטב ממאכליו, ולעומתו הבהמה אוכלת כדרך אכילתה בשדה, ללא עיבוד ופיתוח. לכן, במרחב זה ניתנת עדיפות לאדם על פני הבהמה: מאכל אשר ראוי לאכילת האדם, אסור שיינתן לבהמה. מאכל <b>המיוחד</b> לאדם, הוא מאכל שטמון בו פוטנציאל להתפתחות יצירתית בידי האדם. שימוש במאכל כזה לטובת הבהמה יהווה החמצה של יכולת פיתוח זו. על כן דייקו חכמינו וקבעו, כי כל אחד אוכל את הראוי לו:
ואכלו אביוני עמך ויתרם תאכל חית השדה – <b> הראוי לאדם לאדם,</b>
<b>והראוי לבהמה לבהמה.</b><br>(תורת כוהנים בהר א, ז)
גם בתוספתא ניתן לראות חלוקה כזו בין המרחבים:
פירות שביעית, אין מאכילין אותן לבהמה, ולחיה ולעופות.
אם הלכה בהמה מאיליה לתחת תאינה ואוכלת בתאנים, לתחת חרוב ואוכלת בחרובין –
<b>אין מחייבין אותו להחזירה, משם שנאמר: "בארצך תהיה כל תבואתה לאכל".</b><br>(תוספתא שביעית ה, כ)
באופן עקרוני, את פירות השביעית אין לתת לבהמה. אולם, במרחב השדה אין האדם רשאי להגביל את הבהמה באכילתה הטבעית, אפילו אם אכלה פירות הראויים לאדם.
אם כן, בעוסקה במפגש האדם עם הפרי בשדה, מתייחסת המשנה באופן שווה למאכל אדם ולמאכל בהמה. לעומת זאת, בעוסקה במפגש האדם עם הפרי במרחב הביתי, מבדילה המשנה את האדם מן הבהמה.
<b>"שְׁלַל צְבָעִים רִקְמָה צֶבַע רִקְמָתַיִם לְצַוְּארֵי שָׁלָל": מין הצובעים</b>
בנוסף על מאכל אדם ומאכל בהמה, נמנה גם מין הצובעים על פירות שביעית. באופן פשוט, התורה מגדירה פירות שביעית ככאלו הניתנים לאכילה ("לאכלה", "לאכול"), והצבע נכלל בדיני שביעית כמין עצמאי. לכאורה הצבע אינו שייך למערכת השביעית כלל! בהוספת הצבע אל מרחבי השביעית מרחיבים חז"ל את עולם השביעית ואת החיבור לארץ ולפירותיה מעבר לאכילה בלבד. נראה כי בהרחבה זו רצו חז"ל להחדיר את רוח השביעית אל מפגשים נוספים שהאדם יוצר עם גידולי האדמה. מעתה, למפגש האדם עם פרי הארץ על שימושיו השונים – אכילה או צבע, תחדור רוח השביעית ותעצב אותו מחדש<sup class="footnote-marker">115</sup><i class="footnote">הפרק 'עונת הקיץ – פירות שביעית' הולך כולו בעקבות הספרות <b>התנאית</b>. הצבע בספרות התנאית מהווה מקרה מיוחד של חריגה מקומית, אך אינו עיקרון כללי. לעומת זאת, <b>בתלמודים</b> (בבלי בבא קמא, קא עמוד ב – קב עמוד א; ירושלמי שביעית, פרק ז הלכה א) יהיה הצבע הפתח דרכו תתרחב ההגדרה של חלות דיני פירות שביעית כולם. בתלמוד הבבלי, מתוך הדיון על הצבע, מגיע רבא למסקנה שעל כל דבר ש<b>'הנאתו וביעורו שווים'</b> יחולו דיני שביעית. מעתה התמונה משתנה: בעוד התנאים כללו בשביעית רק את תחום האכילה ונספחיה, בתלמודים ההגדרה מורחבת מלכתחילה לכל <b>הצרכים האנושיים</b> המופקים מפירות שביעית. העיקרון הכללי נלמד מהפסוק '<b>לכם לאכלה</b>'. 'לכם' מרבה שימוש לכל הצרכים המופקים מפירות שביעית; ואילו 'לאכלה' מצמצם את ההגדרה הכללית רק לדברים הדומים לאכילה שבשעת ההנאה הם כלים מהעולם (רש"י שם, ד"ה 'הנאתו וביעורו שוין'). באופן דומה לומד הבבלי בדעת ר' יוסי: 'לכם' – ריבוי לכל הצרכים האנושיים כולל כביסה ומשרה, 'לאכלה' – מיעוט הדברים שאינם שווים לכל בני האדם, כגון רפואה וכדו'. תהליך זה אופייני למעבר מהמשנה לתלמוד, תהליך שהופך מקרים פרטיים לעקרונות כלליים המגדירים מחדש את המערכת כולה. במקרה שלנו התלמוד הסיט את המשקל מהאוכל כמרכז, ודרך הצבע סלל מערכת רחבה ויסודית יותר. (נראה שתהליך זה קרה בד בבד עם הרחבת המושג קדושת שביעית בתלמודים, מקדושת דמים לקדושת עצמים שחלה עליהם קדושת שביעית משלב השדה; תהליך עליו רמזנו בהערה 52 ונשוב לדון בו בהערה 83. כך נוצרה אפשרות להגדרת המכנה המשותף הרחב כ'קדושת שביעית', המכיל את האוכל והצבע גם יחד).</i>, כך שיהיה זה מפגש פשוט ובלתי אמצעי, מפגש של נתינת מקום, הקשבה וכבוד למתת הטבע.
מין הצובעים אמנם קיבל מעמד בתוצרי השביעית, אולם במרחב הבית עוד נראה כי מעמדו אינו זהה לחלוטין למעמד מיני האכילה, המהווים את מרכז השביעית.
<b>"בְּצִלּוֹ חִמַּדְתִּי וְיָשַבְתִּי וּפִרְיוֹ מָתוֹק לְחִכִּי": המפגש העצמי עם הפרי</b>
הכנסת הצבע למעגל השביעית פתחה אפשרויות מפגש נוספות עם מתת הטבע מעבר לתחום האכילה. השלב הבא אליו מכוונים חז"ל הוא אופי החיבור אל הארץ, התובע מהאדם מגע עדין ובלתי אמצעי עם הפירות.
המשנה פותחת את יחסה לנושא בדיון אודות צַּבָּע, המבקש לאסוף צמחי צבע של שביעית עבור הפקת חומרי גלם לעבודתו. דין זה פותח צוהר לדיון הכללי אודות החיבור הנכון לפירות שביעית:
הצַּבָּע צובע לעצמו, ולא יצבע בשכר, <b>שאין עושים סחורה בפירות שביעית</b>! ולא בבכורות ולא בתרומות ולא בנבלות ולא בטרפות ולא בשקצים ולא ברמשים.<br>(משנת שביעית ז, ג)
הצַּבָּע הוא בעל מלאכה, אשר חלק מחומרי הגלם לעבודתו הם צמחים ש<b>"יש להם שביעית"</b>. הוא אינו מוכר את הצבע אלא משתמש בו. ישנן שתי אפשרויות לשימוש בצבע: האחת היא שימוש בצבע עבור <b>עצמו</b>, והאחרת היא שהצַּבָּע ישתמש בצמחים אלה בעבודתו וירוויח באמצעותם כסף.
בנקודה זו, כאשר הופעתו של הצבּע בשדה הינה לשם ניצול הפרי לצורך כלכלי מובהק, עוצרים בעדו חז"ל. ברגישותם, מעצבים חז"ל את החיבור הראשוני במרחב השדה כחיבור פשוט ובלתי אמצעי, של אכילה מתוך כבוד והערכה, ובאופן חד-משמעי מורים: <b>אין עושים סחורה בפירות שביעית!</b>
הצבּע יכול לצבוע לעצמו; כך תתממש הקריאה המורחבת של חז"ל בפסוק "לכם לאכלה". אולם אסור לו לצבוע בשכר, מכיוון שאין עושים סחורה בפירות שביעית. המסחר בפירות שביעית פוגע בפרי עצמו, וגם במפגש הפשוט בינו לבין האדם ההופך אותו למוצר כלכלי, לכסף המתגלגל מיד ליד בשוק ומגיע לכל הממעיט והמרבה במחיר.
דרך הצבּע ראינו כי איסור המסחר הוא איסור גורף ביחס לכל פירות שביעית. הדין הבא במשנה פותח פתח דרכו ניתן בכל זאת לאפשר מעבר מן השדה החוצה, מבלי לפגוע במפגש הישיר עם הפרי בשדה:
ולא יהיה לוקח ירקות שדה ומוכר בשוק, אבל <b>הוא</b> לוקט <b>ובנו</b> מוכר על ידו.
לקח <b>לעצמו והותיר</b> - מותר למכרן.<br>(שם, שם)
חז"ל מורים כי לאדם אסור למכור בשוק ירקות אשר ליקט <b>בעצמו</b>, אולם <b>בנו</b> רשאי למכרם. דרך נוספת למכירה פתוחה בפניו במקרה שלקח מן השדה <b>לעצמו</b>, ולאחר שימושו האישי <b>נותרו לו פירות</b>; אף במקרה זה יהיה רשאי למכרם. בשני מקרים אלו יוצרת המשנה הפרדה בין שלב המפגש עם הפרי בשדה, לבין מכירתו: הפרדה באדם (הוא-בנו) או הפרדה בייעוד המקורי של הקטיף (לעצמו-הותיר).
קטיף הפרי מן העץ מהווה נקודה בעייתית וקשה ביחסי אדם-אדמה. בשל כך, אדם הניגש לשדה אינו רשאי לגשת אליו מעמדת המוכר בשוק, הרואה בקטיף זה אמצעי בלבד לרווח כספי. רק בנו, אשר לא קטע במו ידיו את החיבור בין הפרי לאדמה, או הקוטף עצמו בדיעבד, יכולים לבצע את המכירה. אין כאן הערמה על איסור הסחורה, אלא הפרדה אמיתית בין שלב העמידה מול הפרי בשדה, לבין שלב מכירתו בשוק<sup class="footnote-marker">116</sup><i class="footnote">בדרך זו של הפרדה בין השדה לשוק הלך הר"ש משאנץ (ד"ה ולא יהיה לוקח) בפירושו על משנה זו: "וללקט לאכילה אמר רחמנא ולא ללקט לסחורה, דהינו מוכר הוא..." הר"ש חוזר אל איסור הקצירה והבצירה מהשדה, ומחדש על פי משנתנו שהותר בתורה ללקט מהשדה רק לצורך, ואילו לקיטה מהשדה לצורך סחורה עוברת על האיסור. ראה גם תוס' סוכה לט עמוד א, ד"ה וליתיב. אולם, כפי שנראה בהמשך, יש איסור נוסף והוא מכירה ביוקר על מנת להרוויח.</i>.
באופן זה מתווים חז"ל דרך עדינה ורגישה, בה ניתן להעביר את הפירות אל המרחב האנושי כולו, תוך פגיעה מינימאלית בפירות עצמם. בהמשך דרכנו (מרחב השוק) נראה כיצד, על פי חז"ל, יש לבצע את המכירה עצמה, כך שגם בשלב המכירה הפגיעה תהיה מינימאלית, הן בפירות והן בחברה כולה.
<b>"לְכַה דוֹדִי נֵצֵא הַשָֹּדֶה נָלִינָה בַּכְּפָרִים": סיכום מרחב השדה</b>
מרחב השדה כבר מאחורינו, אך בטרם נמשיך בדרכנו נביט רגע לאחור על הנתיב בו פסענו:
בתחילת דרכנו המתנו להבשלת הפירות על העצים, מתוך כבוד לתהליך אותו עובר הצומח, ומתוך רצון לחיבור האדם עם הפרי בעיתוי הנכון, בו הפרי באמת ראוי להיקטף. בהבשיל הפרי, עברנו לברר מה נכלל תחת השם 'פירות שביעית': <b>אכילת האדם והבהמה</b> כילדים שותפים לאמא-אדמה, הנהנים מטוּבהּ במידה שווה; <b>וצירוף עולם הצבע</b> למעגל 'פירות שביעית', כביטוי נוסף של אכילת הפרי. בהמשך עמדנו על אופי המפגש, המכוון לשימושו העצמי של האדם ולא למטרות רווח נלוות, ופתחנו פתח להוצאת הפירות משימושו האישי של האדם אל החברה כולה.
<b>"אָז תִּתְעַנַּג עַל ה'... וְהַאֲכַלְתִּיךָ נַחֲלַת יַעֲקֹב אָבִיךָ..."</b>. בנקודה זו ניעצר לרגע או שניים, נקטוף פרי בשל ועסיסי, נביט ביצירת הטבע הנפלאה בגווניה ובצורתה, נתבשם מניחוח הבשלוּת והמלאוּת ונברך על הטוב לו זכינו. החוויה הופכת מוחשית יותר ועוברת למישור הטעם, לשד הפרי הנספג בגופנו, אך הפעם החיבור נובע ממקום אחר. זהו חיבור של אהבה והערכה, כבוד ושמחה, פשטות וטהרה. הנה אנו יושבים בנחת בצל האילנות ונהנים מן הרוח הנושבת בינות לעלים. אם שפר עלינו גורלנו, נצא אל הפרדס, ואם לא איתרע מזלנו לגור בחיק הטבע, נמתין עד אשר יגיעו פירות השביעית אל הבית והשוק. בכך אנו נקראים להמשך המסע בדרך ההתפשטות של פירות השביעית בארץ.
<b>ב. מרחב הבית</b>
<b>"הֱבִיאַנִי הַמֶּלֶךְ חֲדָרָיו נָגִילָה וְנִשְׂמְחָה בָּךְ": מבוא</b>
לאחר הפגישה-חצי פגישה בשדה, בה בעיקר נזהרנו שלא לפגוע, אנו מגיעים לשלב המרכזי בחיבור עם פירות השדה. לאחר כל ההרחקות, כל ההגבלות, הולך וקרב סוף-סוף הרגע לו חיכינו כל השנה, רגע סגירת המעגל במפגש האדם עם האדמה – החיבור עם הפרי עצמו. האדם והפרי שבים אל 'גן העדן', אל מפגש מוחשי בין השניים, בו האסיף התועלתני של שש השנים מתעלה לחיבור של אכילה. ברגע זה אנו תוהים, מה יהיה טיב הקשר ביניהם? אלו תכנים יכיל המפגש המחודש? האם הוא ישיב אותם אל הניצול והבעלות, אל ה'אש אוכלתן' של שש השנים, או שתפרח כאן ברית חדשה של כבוד והערכה, של 'שכינה ביניהם', כראוי לשנת השבע?
<b>"חִלַּלְתָּ לָאָרֶץ נִזְרוֹ": חיבור שלילי אל פירות שביעית</b>
במרחב השדה עסקנו בהבדלים שבין פתיחת פרק ז לפתיחת פרק ח, ביחס למאכל אדם ומאכל בהמה. ראינו כי בפרק ח מדגישה המשנה את עליונות מאכל האדם על פני מאכל הבהמה. עליונות מאכל האדם מתבטא באיסור לעשות ממנו מלוגמא, בעוד שממאכל בהמה מותר.
מדרש ההלכה שלהלן מרחיב ומפרט השימושים האסורים בפירות שביעית:
<b>"לאכול"</b> – ולא לעשות ממנה זלחין (=זילוף מים ריחניים הנעשים מפירות שביעית ברחבי החדר לעשית ריח טוב<sup class="footnote-marker">117</sup><i class="footnote">השווה תוספתא שבת טז, ג: "אין מזלחין את הבית בכל מיני זלחין, אבל ממלא חבית מים ושופך ושונה ואינו חושש", וכן תוספתא תרומות ט, טו.</i>),
ולא לעשות ממנה מלוגמא (=תחבושת),
ולא לעשות ממנה איספלנית (=תרופה),
ולא לעשות ממנה אפיקטפיזים (=דבר הגורם להקאה<sup class="footnote-marker">118</sup><i class="footnote">"אפיקטויזין – להקיא, והוא בנוטריקון: אפיק טפי זין, מזון האוכל יותר מדאי מוציא ומקיא" (רש"י סוכה, דף מ עמוד ב).</i>).<br>(תורת כוהנים שם, יב)
אין די בייעוד הפירות לאדם ולא לבהמה, אלא דרוש שיהיה זה חיבור מכובד וראוי. המשותף להגבלות ב'תורת כוהנים' הוא, שהשימוש בפירות יוצר חיבור בזוי של האדם עם הפרי, לקיחת הפירות למקומות המלוכלכים ולחולאים שבמציאות. זהו הצד האפל של היחסים הביתיים; חיבור פסול אל פירות השביעית אותו מנסים חז"ל למנוע.
פירות השביעית נלקחו מן השדה אל הבית, בכדי להתעלות יחד עם האדם לרמת חיים משמעותית יותר<sup class="footnote-marker">119</sup><i class="footnote">לאור דברינו עד כה, נראה כי בשדה אין מגבלת המלוגמא חלה, ורק בבית, בו הפרי מתעלה אל הפיתוח המיטבי, אסור להשתמש בו שימוש נחות. אולם ייתכן והמלוגמא נאסרה בכל המרחבים מצד היותה שימוש חולני. שאלה זו נשאלה בירושלמי (פרק ד הלכה ז), האם מותר לעשות מפגי השדה מלוגמא? ונשארה תלויה.</i>. שימוש בהם לרפואה ולניקיון, מחזיר אותם ואת האדם חזרה לשש השנים. בשש השנים האדם, האדמה והצומח, נזקקים לתרופות וחיזוקים על מנת לתפקד כראוי (בתרבות שלנו: ויטמינים וזריקות, דשנים וריסוסים). פירות שביעית, המתיימרים להיות חפים מחולאי שש השנים, מבטאים יותר מכל את התום והפשטות של שנת השבע, אשר אינה נזקקת ואינה מיועדת לתרופות ולתיקונים. פירות שביעית מחזירים אותנו למציאות שלימה ומתוקנת, לטבע בטהרתו הרוחנית והחומרית, ללא מחלות או קלקולים.
שנת שבתון מוכרחת היא לאומה ולארץ!
... והאדם חוזר אל טבעו הרענן, עד אשר לא יצטרך לרפואות למחלות, שהן באות ברובן על ידי הריסת המשקל של החיים, בהתרחקם מטהרת הטבע הרוחני והחומרי, "לאכלה ולא למלוגמא, ולא לרפואה, ולא לעשות ממנה אפיקטוזין".
רוח קדושה ואצילות שפוך על פני כל, "שנת שבתון יהיה לארץ - שבת לה'".<br>(הראי"ה קוק, הקדמה לשבת הארץ, עמוד ח)
<b>"מַה יִּתְרוֹן לָאָדָם": כל המיוחד למאכל אדם</b>
פרק ח פותח, כאמור, בעליונותו של מאכל המיוחד לאדם על פני זה שמיוחד לבהמה. המשך המשנה חושף רובד נוסף ביתרון האדם:
וכל שאינו מיוחד לא למאכל אדם ולא למאכל בהמה –
<b>חשב עליו</b> למאכל אדם ולמאכל בהמה – נותנין עליו חומרי אדם וחומרי בהמה,
<b> חשב עליו</b> לעצים – הרי הוא כעצים , כגון הסיאה והאזוב והקורנית.<br>(משנת שביעית ח, א)
סיאה, אזוב וקורנית, הם צמחים שבדרך כלל אינם מיוחדים למאכל אדם או בהמה. אולם, בכוחו של האדם לקבוע את מידת שייכותם או אי-שייכותם של צמחים אלה למרחב השביעית. אם יחשוב אותם למאכל אדם ובהמה הרי הם כמאכל אדם ובהמה, ואם יחשוב אותם לסתם עצים – הרי הם כעצים. מעבר לייחודיותו של <b>מאכל</b> האדם במרחב הבית, במרחב זה נחשף גם יתרונו של <b>האדם עצמו</b>. במרחב השדה לא היה כל הבדל בין מאכל האדם לבין מאכל הבהמה, וממילא גם לא בין האדם עצמו לבין הבהמה, שכן שניהם אוכלים בשווה מתבואת הארץ. במרחב הבית, בו נחשפה ההפרדה בין מאכל האדם למאכל הבהמה, נחשף גם יתרונו של האדם בכוח חשיבתו והבחנתו.
<b>"וַתָּבֹא כַמַּיִם בְּקִרְבּוֹ וְכַשֶּׁמֶן בְּעַצְמוֹתָיו": הרחבת מעגל האכילה בעולם חז"ל</b>
בשלב השדה נוכחנו כי חז"ל הגדירו גם את מין הצבע כאחד מגידולי ארץ ש"יש להם שביעית ולדמיהן שביעית". הרחבה בכיוון אחר אנו מוצאים גם בפרק ח:
שביעית ניתנה <b>לאכילה ולשתיה ולסיכה</b> –
לאכול דבר שדרכו לאכול ולסוך דבר שדרכו לסוך.
לא יסוך יין וחומץ אבל סך הוא את השמן. וכן בתרומה ובמעשר שני.
קל מהם שביעית, שנתנה <b>להדלקת הנר.</b><br>( שביעית ח, ב)
לאור הרחבת מיני הצבעים בפרק הקודם, מעוררת משנה זו מספר תמיהות: להיכן נעלמו הצבעים שהיו כה משמעותיים בפרק הקודם? האם שביעית לא ניתנה לאכילה, שתייה ו<b>צביעה</b><sup class="footnote-marker">120</sup><i class="footnote">כפי שמצינו למשל במדרש ההלכה: "<b>תהיה</b> – אף להדלקת הנר, אף לצבוע בה צבע" (תורת כוהנים בהר א, י)</i>? וכן להיפך: מדוע לא נזכרו בפרק הקודם שתייה, סיכה והדלקת הנר המוזכרים כאן? מדוע לא מצינו משפט כגון: "כל שהוא מאכל אדם... וממין הצובעים, וממיני הסיכות וממיני הדלקות – יש לו שביעית ולדמיו שביעית"?
ראינו כי הצביעה אמנם אינה מאכל, אך היא מבטאת הרחבה למיני פירות הארץ שהאדם בא עימם במגע. על כן החליטו חז"ל להכניסה לתוך מעגל השביעית הרחב, כשקולה לאכילת האדם.
פרק זה פותח ב<b>מאכל האדם</b>, בקיום האנושי בבית. אשר על כן, הנושא המרכזי הוא התפתחות מושג האכילה עצמו. לאור זאת, השתייה, הסיכה וכן הדלקת הנר, לא מורחבים מצד היותם חלק מפירות הארץ אשר יש להם שביעית, אלא מצד היותם סוגים שונים של <b>אכילה</b>.
ביחס לסיכה אנחנו מוצאים:
מנין <b>לסיכה שהיא כשתייה</b> ביום הכיפורים? אע"פ שאין ראיה לדבר זכר לדבר שנאמר "וַתָּבֹא כַמַּיִם בְּקִרְבּוֹ וְכַשֶּׁמֶן בְּעַצְמוֹתָיו".<br>(משנת שבת, ט, ד)<sup class="footnote-marker">121</sup><i class="footnote">ראה עוד תוספתא תרומות ט, י; משנה מעשר שני ב, א.</i>
וכן ביחס להדלקת הנר אנחנו מוצאים:
אך אשר <b>יאכל לכל נפש –</b> לרבות הדלקת הנר.<br>(פסיקתא זוטרתא שמות יב, ד"ה וביום הראשון)<sup class="footnote-marker">122</sup><i class="footnote">וכן "אך את אשר <b>יאכל לכל נפש</b>" – ריבה <b>הדלקת הנר</b> שהיא הכשר אכילה... ואין בין יום טוב לשבת אלא <b>אוכל נפש בלבד"</b> (מדרש שכל טוב, שמות יב, ד"ה וביום)</i>
אם כן, מושג האכילה עליו דיברה התורה, מורחב אצל חז"ל גם לאכילות והנאות חושיות מסוג שונה: אכילת הגוף בסיכה, ואכילת העיניים בנר<sup class="footnote-marker">123</sup><i class="footnote">"ולחם בבקר לשבוע"- מלמד שאין <b>שביעה</b> אלא <b>במראית העין</b>, וכן קהלת אמר "טוב מראה עינים מהלך נפש" וכן אמרו רז"ל: <b>לא יאכל אדם תבשילו אלא לאור הנר, כדי שישבע</b>. הסומין אוכלין ולא שביעין, ומי שאוכלין בלילי שבתות בלא הנר בחשך ידמו, כי אין אוכלין לשבוע נפשם... לפיכך אמרו רז"ל הדלקת נר בשבת מצוה, שיתענג בשבת במאכל ובמשתה" (פסיקתא זוטרתא, שמות טז ד"ה ויאמר משה). ניתן ללכת בכיוון נוסף ולהבין את הרחבת שימושי האכילה לנר, עקב השימוש בו כאמצעי להבערת אש לצורך הבישול והכנת האוכל; כך או כך, ההרחבה נובעת מחשיבותו לאכילה.</i>.
לאור הבחנה זו, מובהרות תמיהותינו:
צבעים המופקים מפירות הארץ הרחיבו את מעגל השביעית במרחב השדה, היות שגם הם חלק ממתנת הארץ שניתנה לכל. אך מכיוון שאין הם נחשבים מאכל, לא הובאו מיני הצבעים בפרק ח העוסק בעליונות האכילה האנושית וביחסיה הפנימיים<sup class="footnote-marker">124</sup><i class="footnote">במובן הזה, דומה הצבע למאכל בהמה, ששניהם נכללים בהגדרת המשנה דלעיל – "וכל שאינו מיוחד למאכל אדם – עושים ממנו מלוגמא לאדם"; קרי, כלפי הצבע אין חלים דיני כבוד השייכים במאכל אדם בלבד.</i>.
מהבחנה זו מובן גם מדוע רק בפרק ח הורחבו השתייה, הסיכה והדלקת הנר. מצד מעגל השביעית הגדול, הם אינם עומדים לעצמם, שהרי אין פירות המיוחדים אך ורק לשתייה, לסיכה או להדלקת הנר<sup class="footnote-marker">125</sup><i class="footnote">באחרונים מובא דיון ביחס לפשתן ולכותנה, שהם פירות השביעית המיוחדים לנר ולשימושים נוספים.</i>. כוחם של אלה נובע רק מצד היותם נכללים באכילה.
לאור זאת, נבחן את מחלוקת ר' יוסי וחכמים המובאת בתוספתא:
פירות שביעית אין לוקחין בהן מים ומלח. ר' יוסה אומר: לוקחין בהן מים ומלח,
פירות שביעית, אין נותנין אותן לא לתוך המשרה ולא לתוך הכבוסה. ר' יוסה אומר: נותנין אותן לתוך הכבוסה.<br>(תוספתא שביעית ו, כה)
שורש מחלוקת כפולה זו בין חכמים לר' יוסי, נעוץ בשאלה עד כמה רחב מושג האכילה עליו דיברנו. לדעת חכמים שימוש בפירות שביעית לצורך לקיחת מים ומלח או נתינה מהם לתוך המשרה והכביסה, אינם שימושים מכובדים דיים, ועל כן אינם ראויים להיכלל בתוך מושגי האכילה. ר' יוסי, לעומת זאת, רואה בלקיחת מלח ומים ובנתינה למשרה וכביסה, הרחבה ראויה ונכונה למושגי האכילה של השנה השביעית, היות וניתן לראות בהם דרך מסוימת של אכילת הנפש<sup class="footnote-marker">126</sup><i class="footnote">כך מבין הירושלמי (שביעית, פרק ח הלכה ה) את דעת ר' יוסי: "תני: מעיין של בני העיר – הן ואחרים, קודמין הן לאחרים. אחרים ובהמתן – אחרים קודמין לבהמתן, <b>כביסתן וחיי אחרים – כביסתן קודמת לחיי אחרים</b>. אמר ר' יוחנן: <b>מאן תנא כביסה חיי נפש? - ר' יוסי, דתני: אין נותנין מהן לא למשרה ולא לכביסה, ור' יוסי מתיר בכביסה</b>".</i>.
<b>"וּבָתִּים טֹבִים תִּבְנֶה וְיָשָׁבְתָּ": סיכום מרחב הבית</b>
לאחר השיטוט במרחב השדה נכנסנו פנימה, אל תוך הבית. במרחב זה גילינו שפע רב של רבדים עמוקים הטמון בפירות השביעית שבמרחב הביתי. גילויים אלה נחשפים על ידי האדם היוצר ומעשירים את עולם האכילה של המרחב האנושי. עושר זה בא לידי ביטוי לא רק באכילה פיזית המהנה את חוש הטעם, אלא במגוון של חוויות המופקות מן הפירות, ומתאימות למהות השביעית: חוש <b>הראייה</b> במאור וחוש <b>המישוש</b> בסיכה. באלה יוצר האדם יחס נכון ושלם אל הפרי, ובכך מתקיים חיבור שלם של <b>"לאכלה"</b>.
שדרוג זה מלמד כי נתינה לבהמה מפירות הראויים לאדם תתפרש כהפסדם, שכן רוח האדם היא העולה אל על ומרוממת עמה את כל אשר חובר אליה. עליונות האדם היא גם זו שאוסרת כל שימוש נחות ומבזה בפירות השביעית. האיסור לבזות את הפירות מותח קו ברור בין ההנאה והחיבור המתוקן אל הפירות דרך חושי האדם, ובין השחתתה של מתנת הארץ על ידי שימושים לא ראויים, כשטיפת רצפה ומיני תרופות.
ויתרנו על המפגש הפשוט בשדה לטובת המפגש העמוק בבית. הנה אנו מרגישים בבית, בטוחים ביכולותינו, מכירים בחולשותינו ונזהרים מהן, יוצרים את החיבור אל הפרי ומפתחים אותו עד לדרגתו העליונה. חכמים יצרו מהלך חיים של חיבור עמוק ומכובד עם פירות השביעית, תוך זהירות משימושים נמוכים ולא מכובדים; מהלך חיים בו האדם נדרש לחיות בביתו בפשטות ובכבוד כלפי הצומח, מבלי לוותר על הנאות החיים המופקות ממנו. מרחב הבית מבטא, יותר מכל, את היחסים העדינים הדרושים למערכת זו. אם יישמרו יחסים אלה, יהוו הם בסיס מוצק לשיבה אל הוויית חיים שלמה וטהורה. מערכת יחסים נכונה בתוך הבית, מכינה אותנו ליציאה החוצה, אל החברה העירונית כולה, עם תקווה להארה רחבה יותר של פירות השביעית בארץ.
<b>"הֵן גֵּרַשְׁתָּ אֹתִי הַיּוֹם מֵעַל פְּנֵי הָאֲדָמָה": המעבר אל מרחב העירוני</b>
לפני שנפתח את עיוננו ביחס אל פירות השביעית במרחב העירוני, נעיין בקצרה ביסודותיה הקדומים של העיר עצמה.
הניכור ביחסו של אדם הראשון אל הבורא ואל עצמו, בעקבות אכילתו מ'עץ הדעת', הוליד ניכור וניתוק גם בינו ובין האדמה והטבע: "אֲרוּרָה הָאֲדָמָה בַּעֲבוּרֶךָ". תהליך הניכור נמשך והעמיק אצל בנו קין, איש האדמה, כאשר הקנאה הובילה אותו להריגת הבל אחיו. שאלת ה"<b>אַיֶּכָּה</b>?" שהופנתה אל אדם הראשון, הפכה ל"<b>אֵי</b> הֶבֶל <b>אָחִיךָ</b>?" אצל קין. במעשה הרצח, האדם התנתק לא רק מעצמו, אלא גם מהסובב אותו. בשל כך הוא נידון לנדודים מתמשכים, ארור מן האדם ומן האדמה גם יחד:
וְעַתָּה אָרוּר אָתָּה <b>מִן הָאֲדָמָה</b> אֲשֶׁר פָּצְתָה אֶת פִּיהָ לָקַחַת אֶת דְּמֵי אָחִיךָ מִיָּדֶךָ:
כִּי תַעֲבֹד אֶת <b>הָאֲדָמָה</b> לֹא תֹסֵף תֵּת כֹּחָהּ לָךְ
<b>נָע וָנָד תִּהְיֶה בָאָרֶץ</b>:<br>(בראשית ד, יא-יב)
קין נענש. ארור הוא מן האדמה, ועליו לצאת לגלוּת. מעתה יהיה תלוש ומנוכר מאדם ואדמה, נסתר ומרוחק מא-להים:
וַיֹּאמֶר קַיִן אֶל ה' גָּדוֹל עֲוֹנִי מִנְּשֹׂא:
הֵן גֵּרַשְׁתָּ אֹתִי הַיּוֹם מֵעַל פְּנֵי הָאֲדָמָה וּמִפָּנֶיךָ אֶסָּתֵר
וְהָיִיתִי נָע וָנָד בָּאָרֶץ וְהָיָה כָל מֹצְאִי יַהַרְגֵנִי...
<b>וַיְהִי בֹּנֶה עִיר</b> וַיִּקְרָא שֵׁם הָעִיר כְּשֵׁם בְּנוֹ חֲנוֹךְ:<br>(שם, יג-יז)
בעקבות הנידוי מהאדם ומהארץ בונה קין את העיר הראשונה, בה יוכל להמשיך להתקיים בבדידות אותה הביא על עצמו, מוגן מפני סכנת המוות המרחפת מעל ראשו<sup class="footnote-marker">127</sup><i class="footnote">ניתן להשוות את הקמת עירו של קין לחובת הגלות של רוצח בשגגה, שאף הוא זקוק להגנה, ועל כן גולה לעיר מקלט בה הוא נידון לניכור וניתוק חברתי.</i>.
העיר היא ביסודה מקום המסמל את התרחקותו של האדם מן הטבע – אדמה, אדם והבורא ומנציח את תלישותו של האדם מן האדם, את ניכורו מן הסובב ואת הסתתרותו מא-להים. בעוברנו למרחב זה, מרחיבים אנו את מוקדי ההתמודדות. אם בשדה ובבית פעלנו לתיקון חטאו של האדם הראשון בגן עדן על ידי תיקון יחסי אדם-אדמה, הרי שבמובן מסוים תיקוני מרחב השוק פועלים במישור עמוק יותר: תיקון חטאו של קין, יחסי אדם-אדם.
בחלק זה נראה כיצד, באמצעות פירות שביעית, הופכים חז"ל דווקא את העיר, אשר יסודה בחטא הריחוק של אדם מאחיו ומן האדמה, למקום של חיבור עמוק ומחודש ביניהם. בהמשך נראה עוד, כי דווקא העיר היא זו שפותחת ומאפשרת את חשיפת מימד הקודש הגנוז של השביעית כולה.
<b>ג. המרחב העירוני: שוק פירות שביעית</b>
<b>"אָקוּמָה נָא וַאֲסוֹבְבָה בָעִיר, בָּשְוָקִים וּבָרְחֹבוֹת": מבוא</b>
בני האדם ופירות השביעית עברו יחד מסע ארוך. למן הפגישה הראשונה בשדה ועד כניסתם הביתה, התאפיינו היחסים ביניהם בכבוד וביחסים הרמוניים. בין החקלאי לפרי נבנה קשר קסום ונפלא, כ"גן עדן מקדם". אולם חז"ל, כאמור, אינם מסתפקים בכך. בשׂורת השביעית חזקה ורחבה מכדי להסתגר בתחומיו של הציבור החקלאי. הפסוק "והיתה שבת הארץ <b>לכם</b> לאכלה" נאמר לכולם; כולם זכאים ליהנות ולקחת חלק ב'שבת הארץ'. בפרק האביב עסקנו בפתיחת שערי השדה ובאיסור ההשתלטות של בעל השדה על התבואה. גם במרחב השדה נגענו באיסור סחורה, שתכליתו למנוע השתלטות של בעל השדה על כל התבואה כולה. כעת, ממשיכים חז"ל מגמה זו, כאשר בעדינות ובזהירות הם מרחיבים את מעגל האוכלים אל עבר <b>החברה העירונית</b>, לה אין נגישות לשדות ולפירות.
ברם, הכניסה אל המרחב העירוני מלווה בחששות כבדים. <b>עצם החיבור אל הטבע</b> יוצר הבדל משמעותי בין אנשי הכפר לתושבי העיר. החברה הכפרית מחוברת אל הטבע, אנשיה עובדים בשדה ונפגשים עם הפרי באופן בלתי אמצעי. בחברה העירונית, לעומת זאת, השפה שונה לחלוטין. הכלכלה החופשית וערך הכסף הם אלה שמכתיבים את המציאות. זהו 'ג'ונגל אנושי' בו 'החזק שורד' וגורף את הונו על חשבון שאר בני האדם, ופוגע בוודאי גם בפירות השביעית. מנקודת מבטם של המוכר והקונה, פירות השביעית הינם תוצר אנונימי ותו לא; כפונקצית מסחר, אין הפירות שונים מכל מוצר אחר – בגד, כלי עבודה וכיו"ב.
הבדל זה מתעצם בשנת השבע. בעוד החקלאי עובר את כל התהליך הארוך והמשמעותי עם האדמה ופירותיה בשנה זו, הרי אנשי העיר אינם חווים את תהליכי החורף (נסירה) והאביב של השביעית. הצטרפות מאוחרת לתהליך כה מורכב, על בסיס פערי שפה עמוקים בין העיר והטבע, דורשת מחז"ל התמודדות לא פשוטה. כיצד ינחילו רבותינו נתינת מקום ראוי ומכובד למתנת הטבע?
בשאונו של בְּלִיל הקולות העירוני, המבקש כסף מהיר וקל, נחשוש ביותר מאיבוד קולו של פרי החופש. הפרי מוכנס לארגז, מובל במשאית, מוערם על הדוכן; בהמולת המסחר ובקצבו של הכסף, מועם זוהרו של הפרי; ומה נותר ממנו לבד מאמצעי לעשיית הון. קולם של פירות השביעית הקורא לאדם להתחבר לאדמה ולטבע, בפשטות ובכבוד, בסבלנות ובהערכה, הולך ונגוז בתוך המהומה הגדולה.
ההתמודדות עם בעיות אלו פותחת אותנו לבעיה נוספת של המרחב העירוני: <b>היחסים שבין אדם לאדם</b>. הפוטנציאל הרחב להיעכרות היחסים בין אנשי העיר בשש השנים, אינו מסתכם רק ביחס הנצלני כלפי הטבע; הוא כולל גם את היחסים שבין אדם לרעהו. התחרות הקשה, הדחף ההישגי ויצר ההצלחה גורמים לָרוֹב לרמיסת העומדים בדרך אל יעדים אלו. מעקבנו אחר הופעת הפירות בעיר יופנה, אפוא, גם ליחסי אדם-אדם, כחלק מיחסי אדם-טבע.
ציור זה צובע את המרחב העירוני בצבעים קודרים למדי; אך במבט עמוק נראה כי דווקא נוקשותו ומורכבותו של המרחב העירוני מעידות על הפוטנציאל הגלום בו. השפה האנושית, העלולה לדרדר את האדם לתהומות עמוקים, מסוגלת אף לנשא את חייו לערכים עליונים, ערכים הבאים לידי ביטוי, בין היתר, במערכת יחסים הומאנית כלפי בני האדם, אשר אינה אפשרית בכפר: בתי החולים, המעונות למוגבלים ומפגרים, בתי האבות ובתי התמחוי. תיקון 'פנים בפנים' ברובד האדם, אפשרי אפוא באופן נרחב דווקא בעיר.
<b>"אַל תִּקְחוּ כֶסֶף מֵאֵת מַכָּרֵיכֶם": בין סחורה למכירה</b>
כפי שראינו, במרחב השדה חל איסור גורף על מסחר בפירות שביעית. ברם, הצורך בהוצאת הפירות מהמרחב החקלאי-אישי אל המרחב המסחרי-כללי, מוביל את חז"ל ליצור מערכת מכירה מתוקנת ההולמת את ערכי השביעית. הוצאת הפירות נעשתה כאמור על ידי ניתוק בין שלב המפגש עם הפרי בשדה לבין מכירתו (אב-בן, לעצמו-והותיר); כעת, מתמודדים חז"ל עם אופן המכירה עצמה ואופייה.
האיסור המוחלט "אין עושים <b>סחורה</b> בפירות שביעית" מתברר כ'אמצעי הגנה', ההופך למחסום פנימי, אשר בקיצוניותו עלול לגזור גזירת אובדן וכליה על פירות השביעית. ללא מערכת השינוע אל יושבי העיר, יוותרו פירות אלה ברובם להירקב בשדות. הפתח להתמודדות עם הבעיה טמון באיסור עצמו.
עיון במושג '<b>סחורה</b> בפירות שביעית' מגלה, כי איסור הסחורה אינו שולל באופן מוחלט תנועת פירות מן השדה החוצה. 'סוחרי שביעית' הוא שם תואר שלילי מאוד בספרות התנאית, הבוררת מילותיה בקפידה רבה. סוחרי שביעית הינם טיפוסים מפוקפקים, המבינים את הפוטנציאל הכלכלי הטמון בפירות השביעית: לא צריך לשלם בעדם, אך ניתן למכרם. הכנסות ללא הוצאות. בטיפוסים אלו נלחמת המשנה ואף פוסלתם לעדות<sup class="footnote-marker">128</sup><i class="footnote">משנת סנהדרין ג, ג. הפסילה לעדות מעידה כי מדובר באנשים אשר עיסוקם מבוסס על שקר ומרמה, ועל כן אינם נאמנים לעדות אמת. יצוין כי העבירה הפוסלת מן העדות אינה חמורה בקנה מידה הלכתי (כחילול שבת או עריות), אלא מבטאת חיי שקר. סחורה בפירות שביעית אמנם אינה עיקר השביעית, אך השלכותיה על המערכת עלולות להיות קריטיות.</i>. מנגד, מכירה המשנה באפשרות שמערכת השינוע של הפירות אל תושבי העיר תהיה עדינה יותר. למערכת זו נקרא <b>מכירה</b>. הבנה זו מתווה לנו דרך עדינה יותר של מקח וממכר בפירות; בדרך זו, <b>הסחורה והמכירה</b> מבטאות תנועות נפשיות שונות לחלוטין בהוצאת הפירות אל השוק<sup class="footnote-marker">129</sup><i class="footnote">אם נשים לב לאיסור סחורה, נמצא כי הוא מתייחס לשתי מערכות: האחת במרחב השדה, המדגישה את הלקיחה הטהורה מהשדה, והאחרת במרחב העירוני, המדגישה את מערכת היחסים האנושית, בה מותרת המכירה אבל הסחירה למטרות רווח וניצול אסורה. את קיומן של שתי המערכות ניתן לראות בשיטת בעלי התוס' בסוכה לט עמוד א ד"ה ליתיב, ובר"ש משאנץ משנה שביעית (ז, ג). בדיון במרחב השדה הצגנו את דברי הר"ש לגבי איסור ליקוט מהשדה למטרת מכירה בשוק. בהמשך דבריו שם מעיר הר"ש: "...ואפשר שהקונה מחבירו <b>בזול</b> כדי למכור<b> ביוקר</b> אסור דהינו סחורה, אלא דמתניתין לא איירי בהכי". ניסוח ברור להבדל בין סחורה למכירה מובא בשם ר' יצחק בתוס ד"ה נמצא פורע חובו מפירות שביעית, עבודה זרה, סב עמוד א.</i>.
<b>"בֵּינִי וּבֵינְךָ מַה הִוא": לא במידה, לא במשקל ולא במניין</b>
חז"ל אינם מסתפקים במעבר תודעתי מסחורה למכירה, אלא יוצרים שינוי מעשי <b>באופן</b> מכירת הפירות:
אין מוכרין פירות שביעית לא <b>במדה</b> ולא <b>במשקל</b> ולא <b>במנין</b>...<br>(משנת שביעית ח, ג)
המכירה אותה התירו חז"ל אינה זו המוּכּרת לנו משש השנים. בשנת השבע מכירת הפירות נעשית באומדן, באופן לא מדויק. מהי כוונת חז"ל במהלך של שינוי מהותי שכזה באופן המכירה?
הגבלת השימוש במידה, במשקל ובמניין, מערערת את יסוד העסק באשר הוא. ערך הכסף בעסקאות שש השנים נובע בעיקר מהיותו מדויק ומכוון; הכול ניתן לקנייה ולמכירה על פי כסף, כל דבר (כולל האדם עצמו<sup class="footnote-marker">130</sup><i class="footnote">"בנזק כיצד... רואין אותו כאילו הוא <b>עבד נמכר בשוק</b>, ושמין כמה היה יפה וכמה הוא יפה..." (משנת בבא קמא ח, א)</i>) מאבד את עצמיותו והופך לפונקציה כספית.
אך מהו בעצם הכסף? לכסף אין כל עצמיות, הוא רק "ערך מוחלט" שעל פיו נמדד כל דבר בסולם-היחסיות. תאנים, דגים, עבדים וגרביים – ההבדל הוא רק בסכום, לא במהות. עולם הערכים המדויקים שולל מן הדברים את עצמיותם.
מהלך השביעית עד עתה בנה מעמד של כבוד וערך לפירות בפני עצמם. מכירתם בשוק במידה, משקל ומניין, תשלול את עצמיותם וייחודם כפירות שביעית, תעמיד אותם כנתונים תחת שלטון האדם<sup class="footnote-marker">131</sup><i class="footnote">שלב הפגישה ('פנים בפנים') מותנה בקיום שביתת הארץ ('נסירה') אשר מולידה עמידה עצמית לאדמה ולפריה. במרחב העירוני בו לא באה לידי ביטוי עמידתה העצמית של האדמה. היכולת לקיים מפגש אמיתי, מציאות של 'פנים בפנים' עם האדמה קשה יותר.</i> ותעבירם למציאות שש השנים. חז"ל מוציאים את פירות שביעית ממשחק הכסף, תוך ערעור על עצם קיום 'סולם ערכים' מדויק בשביעית. כסף אשר הוא 'בערך', למעשה אינו כסף<sup class="footnote-marker">132</sup><i class="footnote">נראה שזו גם מגמת משנה ו בפרק ח, העוסקת בעיבוד לא מקצועי של פירות שביעית. נראה כי אף כאן המגמה היא הוצאת הפרי מן המרחב המסחרי וההמוני, נטול היחס האישי והקרוב. במגמת חז"ל, כל נגיעה בפירות שביעית הופכת ביתית ומשפחתית.</i>.
נשאל: מה יעשו היצואן, היבואן, הסיטונאי, המוכר והקונה? כיצד ניתן לנהל שוק על ידי אומדן?
הדרך היחידה היא דרך ארוכה שהיא קצרה, דרך האמון. <b>האדם מחויב לסמוך על רעהו</b>, דווקא משום שאין דרך מדויקת לוודא שהכל נוהגים ביושר. אין מחירים לפי משקל, אין תוויות מחיר; האחד ישלם יותר והאחר ישלם פחות, האחד יגבה יותר והשני פחות – הכול ייאלצו להסתדר ולהשיב את האמון אחד בשני. חברה המוותרת על גבולותיו המדוייקים של הכסף, חייבת להתעלות למציאות של חסד: להביט זה בזה בעין טובה, להעניק ללא חשש מהפסד אישי.
שינוי אופן המכירה מוביל, בסופו של דבר, לא רק לשמירה על <b>ערכם העצמי של פירות השביעית</b>, כי אם גם ל<b>תיקון חברתי עמוק</b>. אופן המכירה הגמיש מוליד בהכרח יחסי אמון והדדיות חברתית<sup class="footnote-marker">133</sup><i class="footnote">ייתכן ושתי המשמעויות הללו של איסור המכירה במידה, כלולות בדברי הירושלמי למשנה. הירושלמי (פרק ח הלכה ג) שואל על המשנה: "למה? כדי שימכרו בזול. וישקלו בליטרא וימכרו בזול, אם אמר את כן אף הוא אינו נוהג בהן בקדושה." [=למה אסור למכור במידה ובמשקל? כדי שימכרו בזול וישקלו את הפירות ולאחר מכן יורידו במחיר? אם יעשו כך האנשים לא ינהגו קדושה בפירות!] הראשונים (ראה ר"ש, רא"ש, ור' עובדיה ברטנורא למשנה) נקטו בשני הטעמים, הן המכירה בזול והן השמירה על קדושת הפירות. בהתאם לדרכנו נאמר שהטעם הראשון של המכירה בזול מכוון לתיקון החברה, והטעם השני מכוון כלפי הפרי שינהגו בו כבוד ויחס מקודש.</i>. השביעית שפתחה את החקלאי להקשבה עמוקה לאדמה, פותחת כעת את בן הכרך להקשבה ומתן מקום לאדם שמולו, ויחסי האני-לז של שש השנים הופכים, באמצעות פירות השביעית, ליחסי אני-אתה מתוקנים<sup class="footnote-marker">134</sup><i class="footnote">כפי שראינו על פני שער השביעית כולו, ובפרק האביב במיוחד, התיקון החברתי אינו עיקרון חיצוני לשביעית, אלא הוא מעוגן בפסוקים וברוח השביעית כולה, המכוונת לשוויון ולשיתוף הכל מתבואת הארץ. ברוח זו הולך הרמב"ם בהסברו את חובת המכירה באומד: "כשמוכרין פירות שביעית אין מוכרין אותן לא במדה ולא במשקל ולא במנין, כדי שלא יהיה כסוחר פירות בשביעית, אלא מוכר המעט שמוכר אכסרה <b>להודיע שהוא הפקר</b>" (הלכות שמיטה ויובל פרק ו, הלכה ג). הרמב"ם מדגיש כי על אף ההיתר למכור במרחב העירוני, בכל זאת יש לעשות זאת באומד ('אכסרה'). הרצון לשמר את הרוח הפנימית של פירות שביעית, כפירות הפקר השייכים לכל, הוא המכתיב את דיני המכירה באופן הזה.</i>.
לכאורה, כאן ניתן היה לסיים את התמודדותנו עם המרחב העירוני. על אף החששות הכבדים, הפירות מפסיקים להתגלגל בסמטאות העיר, מוכנסים בבטחה לבית הצרכן העירוני, וכל שנותר לנו הוא לקוות כי בן העיר ידע לנהוג בהם בכבוד הראוי<sup class="footnote-marker">135</sup><i class="footnote">בהמשך הפרק, ממשיכה המשנה ומפרטת מה מותר ומה אסור לעשות בפירות אלה בכדי להישמר מהפסד הפרי.</i>. בנוסף, על ידי שינוי אופן מכירת הפירות עידנו חז"ל את עולם הכספים ובנו מערכת יחסים מתוקנת של מוכר-קונה.
ברם, חז"ל אינם חותמים בכך את עולם השביעית. הם בונים שלב אחד נוסף ופותחים בפנינו את עולם הקודש של השביעית<sup class="footnote-marker">136</sup><i class="footnote">תהליך זה של חשיפת רובד הקודש בידי חז"ל, במקום בו התורה מדברת בשפת חול, חוזר על עצמו במקומות נוספים: לקיחת אישה ההופכת לקידושי אישה; ארץ ה' ההופכת לארץ הקודש; וקרובים דברי אלה להיות כדברי אלה: "תנא, ג' בתולות הן: בתולת אדם (=אישה), בתולת קרקע (=ארץ), בתולת שקמה (=שביעית)" (בבלי נדה, ח עמוד ב).</i>.
<b>ד. קומת הקודש</b>
<b>"לעולם ימוד אדם עצמו כאילו קדוש שרוי בתוך מעיו": הקדושה שבטבע</b>
בעיוננו בשש השנים ראינו את היחס אל הקודש, המעדן את חיי הבעלות הפעילים בארץ. האדם נדרש להפריש תרומות לכהן ומעשרות ללוי, לעלות לבית המקדש שלוש פעמים בשנה ולאכול שם מעשר שני. עליו להפריש חלה מכל עיסה אותה הוא מכין, ולהעלות את פירות העץ אל הקודש בשנה הרביעית, לאחר שלוש שנות המתנה. בשנים אלו, שעיקר תכליתן הוא איסוף והתעצמות כלכלית, מעדנות מצוות השדה את עוצמות הבעלות של האדם, ומכוונות אותו אל הקודש.
לעומת זאת, בשיטוטנו במרחבי השביעית עד כה, לא נתקלנו במושג 'קודש' ביחס לשביעית ופירותיה. שנה זו הינה נטולת כל מימד של התעלות ומגמתיות. מתנועה בה האדם במרכז והוא המעלה את הארץ אל בית המקדש, אנו נפתחים בשנת השבע להקשבת עומק המגלה כי הקדושה כבר נוכחת בתוך המציאות, ואינה מהווה עולם נפרד עליון כבשש השנים. בחומש ויקרא חוזרת ומופיעה שכינת הקב"ה בתוך העם, שכינה המתגלה בארץ במלוא עוצמתה בשנה השביעית. הקב"ה נוכח בתוך המציאות, המלך בשדה; אין חיי חולין, אין הפרשת חול מקודש; יתר על כן, תנועה שכזו נאסרת:
לאכלה - ולא להביא ממנה מנחות, ולא להביא נסכים ממנה.<br>(תורת כוהנים בהר פרשה א, ו)
הפער בין עולם הקודש לשביעית מתגלה בדברי התורת כוהנים<sup class="footnote-marker">137</sup><i class="footnote">עיקרון זה מופיע באופן דומה אף במשנת שביעית ח,ח: "...אין מביאין קיני זבים וקיני זבות וקיני יולדות מדמי שביעית ואם הביא יאכל כנגדן", ובתוספתא שביעית ז, ו.</i>. עיקרון ה'לאכלה', אשר פיתחנו בשדה ובבית, עומד כאן בניגוד גמור ל'אכילת גבוה' של עולם הקודש.
השביעית אינה חלק ממימוש התנועה אל הקודש, אלא מעין צוהר למציאות חיי קדושה בעלת נוכחות עצמית במשך שנה שלימה. מושג הקודש נעדר מפסוקי השביעית, כיוון שאופייה של קדושה זו שונה בתכלית מעולם הקודש של שש השנים. קדושת הפירות נטועה עמוק בשורשי המציאות, וניתן לכנותה '<b>קדושת הטבע</b>'. קדושה החבויה באדמה ובעצים, ומתגלה לבסוף באכילת פירות השביעית. קדושה זו עדינה ביותר, הדורשת הקשבה דקה בכדי להיקשר אליה באמת. בהיעדרה, האדם עלול ליפול לחומריות בהמית, ואף גרוע מכך<sup class="footnote-marker">138</sup><i class="footnote">עבודה-זרה מושתתת על העוצמות הטבעיות של המציאות מצידן הנמוך והגס ביותר, ומתווה דרכיה בעזרת ניכור וריחוק קשים. השביעית מבטאת את ההיפך הגמור: חזרה אל 'העולם הטבעי' מעמדת כבוד והערכה לכל הסובב, הרמוניה תחת פירוד, ואהבה תמימה תחת תאווה מתפרצת.</i>.
כשם שנשמת האדם היא יותר עליונה ויותר פנימית מהמלאכים, ודוקא מפני גדולתה ירדה עד לתחתית המדרגה, ומשם תעלה ברכוש גדול ועצום, ותכשיר את העולם כולו עמה לעליה עליונה מקורית, <b>כן הקודש שבחול, שירד עד לידי חולין הגמורים, הוא יותר נשגב וקדוש מהקודש שבקודש, אלא שהוא מסתתר הרבה.</b>
ואין קץ ותכלית לתיקוני העולם שיבאו מכל הטוב הבא לעולם בדרך חול, שיגלה ויראה הודו והדרו לעת המאושרה, אשר "לא יהיה עוד אור יקרות וקפאון, והיה לעת ערב יהיה אור".
לפני אורו של משיח שיגלה במהרה בימינו, <b>יתעורר כח הקודש שבחול, שיעורר בראשית התעוררותו את החול</b>, והכל ידברו "בלישנא דאיניש ולא בלישנא דקודשא בריך הוא", ועל זה נאמר, "גם לשוני כל היום תהגה צדקתך, כי בושו כי חפרו מבקשי רעתי".<br>(הרב קוק אורות התחייה, פיסקה מו<sup class="footnote-marker">139</sup><i class="footnote">וכן ב'שמונה קבצים' קובץ ד פיסקה סב, בשינויים קלים.</i>)
בפסקה זו, מתאר הרב קוק מציאות עתידנית, ימות המשיח, אשר זרעיה טמונים במגמות השביעית. שפת הקודש של השביעית אינה שפת הקודש הרגילה; זוהי קדושה המצויה בתוך החול, הגלומה בכל המציאות ובכל לשון. באור זה מואר עיסוקנו לאורך כל השנה, שהיה בלישנא דאיניש, כהתעוררות הקודש שבחול. מתוך עיסוק בפירות שביעית קוראים חז"ל לקדושת הטבע בשמה המלא – 'קדושת פירות שביעית'.
<b>"אַדְמַת קֹדֶשׁ הוּא": מסע בעקבות קדושת פירות שביעית ודמיהן</b>
בעיוננו עד כה במרחבי השביעית לא הצטרכנו לקרוא לקדושה בשמה, והסתפקנו בהקשבה ובנתינת מקום לאדמה ולפריה. המילה 'קודש' נאמרת לראשונה דווקא בסוף העיסוק בפירות שביעית, לאחר שאלה נכנסו למרחב העירוני:
כי יובל <b>קודש</b> – מה <b>קודש</b> תופס את דמיו אף <b>שביעית</b> תופסת את דמיה,
אי מה <b>קודש</b> יוצא לחולין ודמיו נתפסים יכול אף שביעית כן?
תלמוד לומר: "היא" - הרי היא <b>בקדושתה</b>.
נמצית אומר- האחרון אחרון נתפס כשביעית, ופירי עצמו אסור.
כיצד?
לקח בפירות שביעית בשר, אילו ואילו מתבערים בשביעית, לקח בבשר דגים יצא בשר ונכנסו דגים, בדגים שמן יצאו דגים ונתפס שמן - האחרון אחרון נתפס ופרי עצמו אסור.<br>(תורת כוהנים בהר ג, ג)
הפסוק ממנו דורשים חז"ל את 'קדושת פירות שביעית' לקוח מפרשיית היובל, המהווה את השער לעולם הקדושה בשביעית. היובל, במידת מה, הינו תכלית ופסגת תהליכי השש והשבע, אך כבר במהלך ארבעים ותשע השנים חודר אורו ומאיר הארות מעשיות לשנים אלה<sup class="footnote-marker">140</sup><i class="footnote">דרך המכירה המותרת על פי 'שני תבואות', תפיסת הבעלות החלקית, וכאן ברובד חז"ל ביחס לקדושת פירות שביעית. וראה בשער היובל, עמ'</i>. 'הקודש' וה'יובל' יוצאים מן ההסתר ונחשפים בקדושת הפירות. דיני הקודש, הנלמדים על ידי חז"ל, מתארים התפשטות של מרחב הקודש במציאות: <b>קדושתו העצמית של הפרי; ותפיסת דמיו (כסף).</b>
<b>"היא – הרי היא בקדושתה": קדושה עצמית של הפרי</b>
במשך כל שנת השבע למד האדם להקשיב למקומה העצמי של האדמה, ובהמשך גם לפרי עצמו. מפגש זה עם האדמה ועם פריה התמקד בעצמיות הפרי ובקיומו המוחשי, ועל כן שפת הקדושה, שהינה גבוהה ומופשטת, נותרה חבויה במעמקי השביעית. החקלאי בשדה פגש את הפרי כשלעצמו, ודווקא המעבר אל בן הכרך הוא שהחדיר למפגש את מושג הקודש. רק בצורת החשיבה העירונית המופשטת, בה לא נפגשים עם הדברים כפי שהם כי אם בערכם ובשווים, נחשפת הקדושה שאינה נראית, הגנוזה במעמקי המציאות.
בדרך זו, אותו חסרון של ריחוק ממפגש עצמי עם הפרי, הופך לפתח להעמקה ולחפישת רובד נוסף בפירות השביעית. בן הכרך האוכל מפירות השביעית, חווה כעת מפגש עם <b>הטבע המקודש</b>, חוייה שנעדרה ממפגשו של החקלאי עם הפרי. שפת הקדושה היא זו שאף מאפשרת את התפתחות הקדושה ממרחב למרחב ב'תפיסת דמי שביעית'<sup class="footnote-marker">141</sup><i class="footnote">בהערה 52 ציטטנו את הירושלמי "מה היא קודש אף תבואתה קודש" (פרק ד, הלכה ז). לימוד זה יונק מהדרשה המובאת כאן, ושופך אור על יחס האמוראים לעולם הקודש שבשביעית. בתנאים, כאמור, הקודש אינו מופיע כלל עד לשלב תפיסת הדמים. <b>האמוראים,</b> לעומת זאת, מעלים את קדושת הפרי שהתגלתה במרחב העירוני, ומקרינים אותה ב'אור חוזר' על כל המרחבים כך שהפרי כבר מראשיתו קדוש בקדושת שביעית. בדרך זו, על פי הירושלמי, הפגיעה בפירות שביעית טרם הבשלתם נאסרה מפאת קדושתם, ולא מפאת פגיעה בפרי כשלעצמו. הבדל זה בדרכים השונות של חז"ל אל קדושת פירות שביעית בא לידי ביטוי גם בלשון המקורות: לשון החולין בתנאים לעומת לשון הקדושה בתלמודים, לדוגמא: בתוספתא – "והירענה והבורית והאהל <b>יש להן שביעית ולדמיהן שביעית</b>" (תוספתא שביעית ה, ה), לעומת הירושלמי – "היירענין והבורית והאהל יש להן <b>קדושת שביעית</b>" (פרק ז, הלכה ב). אותה מגמה מופיעה בבבלי (בבא קמא, קא עמוד ב) "רבא רמי, תנן: ממין הצובעין - ספיחי סטים וקוצה, <b>יש להן שביעית ולדמיהן שביעית</b>, יש להן ביעור ולדמיהן ביעור; אלמא, עצים יש בהן משום<b> קדושת שביעית</b>, ורמינהי: עלי קנים ועלי גפנים שגיבבן בחבא על פני השדה, לקטן לאכילה - יש בהן משום <b>קדושת שביעית</b>, לעצים - אין בהן משום <b>קדושת שביעית</b>!". ניתן לראות כיצד מתרגם הבבלי את הגדרות הדין לקדושת שביעית. להמחשה, המושג 'קדושת שביעית' לא נמצא כלל במשנה ובתוספתא, אך הוא מופיע שש פעמים בתלמוד הבבלי ועשרים ושבע פעמים בירושלמי. בדיון על הצבע העלינו השערה שהרחבת הצבע לשביעית היא שעמדה ביסוד ההגדרות המרחיבות בתלמודים, המחילות דיני השביעית על כל צמחיית השביעית המשמשת לצרכים האנושיים השווים לכל או שהנאתם וביעורם שווים.</i>.
<b>"קודש תופס את דמיו": תפיסת דמי שביעית</b>
השפה המופשטת חשפה בפנינו עד כה את עומק המפגש עם הפרי. כעת, אותה שפה מאפשרת את הרחבת הקדושה אל מרחבים נוספים: תפיסת דמי שביעית.
חז"ל, במגמה להביא את בשורת השביעית אל מרחב האכילה כולו, אינם מסתפקים בקדושת הפרי בלבד. לפיכך, רווח כספי ממכירת פירות שביעית אינו עוד פדיון רגיל, אלא הוא מוגדר כ'דמי שביעית'. דמים אלו הינם בעלי ערך מקודש מעצם התחככותם של פירות שביעית בדמים אלו, וניתן לקנות בהם דברי מאכל בלבד, ולחוות דרכם את הקדושה שבטבע. בסוף השנה יידרש האדם לבער דמים אלו בזמן ביעור פירותיו שבביתו, ובכך יחווה שוב חיבור אל הטבע, הפעם דרך עולם הביעור. מהלך זה של התפסת הדמים בקדושת שביעית, מוביל את כל מרחב האכילה של שנה זו אל הקדושה שבטבע.
פירות השביעית עצמם נמכרו והוכנסו לבית, ואת מקומם בשוק תפסו 'דמי שביעית'. הדמים ילוו את חיי היום יום של תושבי העיר בכל: <b>משכירת הפועלים וספקי השירותים</b>, ועד לעונה הבאה, בה דמים אלו אף יחויבו <b>בביעור</b>. במשך כל התהליך נראה את כוחה של השביעית, אשר אף ללא פירותיה הינה חיה ותוססת כבראשונה באמצעות דמיה.
<b>"וְדָמִים בְּדָמִים נָגָעוּ": דמי שביעית בשכר פועלים</b>
כאמור, כוחם של דמי שביעית נובע מהיותם 'אחוזים' בקדושת פירות השביעית שנמכרו. המשנה הבאה מציגה דרך נוספת להפיכת סתם דמים ל'דמי שביעית':
האומר לפועל:
<b>הא לך</b> איסר זה ולקט לי ירק היום - שכרו מותר (= שכרו אינו הופך לדמי שביעית),
לקט לי <b>בו</b> ירק היום - שכרו אסור (= שכרו הופך לדמי שביעית<sup class="footnote-marker">142</sup><i class="footnote">כך פירש הרמב"ם בפירוש המשניות.</i>).<br>(משנת שביעית ח, ד)
המשנה עוסקת בדרך שכירת הפועל לצורכי ליקוט ירקות שביעית. במקרה הראשון, ישנה הפרדה וניתוק בין תשלום המשכורת לבין משימת ליקוט הירקות ("הא לך" – נתינת סכום כסף אשר אינו מגדיר את כמות העבודה). במקרה זה, השכר אינו קשור לכמות הנלקטת, ולכן אינו נכנס לעולם השביעית. במקרה השני, לעומת זאת, השכר נוגע ישירות לכמות הירקות ("בו" – תשלום הכסף מקביל לכמות ואיכות העבודה), ולכן משכורתו של הפועל נחשבת כדמי שביעית ולכן נאסרה.
ראינו לעיל כי דמי שביעית נוצרים עקב מכירת הפירות. במשנה זו מרחיבים חז"ל את מעגל הכספים אשר מושפע מהשביעית, גם בתשלום השכר עבור מתן שירות הקשור לפירות שביעית<sup class="footnote-marker">143</sup><i class="footnote">השווה לתוספתא (שביעית ו, כו), בה תפיסת הדמים אינה מוגבלת רק לפועל הלוקט מן האדמה, אלא מורחבת גם ל<b>חברות ההובלה</b>: "החמרין והגמלין והספנין שהיו עושין בשביעית – שכרן שביעית". עיין בשינויי הנוסח ובבבלי (עבודה זרה, סב עמוד א), הדן במשמעות דין זה.</i>. קדושת הפירות תחול, אפוא, על כל הכספים הנוגעים באופן ישיר בפירות שביעית.
<b>"וּפְנֵיהֶם אִישׁ אֶל אָחִיו": פירות שביעית ובעלי המלאכה</b>
מהפועֵל, עוברים אנחנו ליתר בעלי המלאכה שאינם עובדים בעצמם בפירות שביעית. המשנה מרחיבה את עולם השביעית גם לאלו:
אין נותנים לא לבייר, ולא לבלן, ולא לספר, ולא לספן,
אבל נותן הוא לבייר לשתות (=אם המים נועדו לשתיה, אזי מותר לשלם לבייר מדמי שביעית),
<b>ולכולן הוא נותן מתנת חנם</b>.<br>(משנת שביעית ח, ה)
מעבר להיתר הפשוט של תשלום בדמי שביעית למי שתיה, פותחת בפנינו המשנה אפשרות נוספת לשימוש בדמים: התשלום למעניקי השירותים אינו תמורת השירותים אלא '<b>מתנת חינם</b>'. תשלום כזה שומר על קדושת הדמים ואף מביא ליחסים של כבוד ואמון הדדיים בחברה כולה<sup class="footnote-marker">144</sup><i class="footnote">פרשני המשנה פירשו כי המשנה אינה עוסקת רק בפירות שביעית, אלא אף את בדמי שביעית, וכך פסק הרמב"ם (הלכות שמיטה ויובל, פרק ו הלכה יא). החידוש העולה מדברים אלו הוא שכמתנת חינם ניתן לתת אף דמי שביעית ולא רק פירות, למרות שנראה כתשלום.</i>.
בכך מגיעים <b>דמי שביעית</b> לשיא השינוי אותו עברה החברה העירונית כולה. הכסף, אשר במשך שש השנים ביטא יותר מכל את הניכור מן הטבע ומן האדם כאחד ואת ניצולם, הופך בשביעית לסמל אהבת ה<b>חינם</b>, הודות לקדושת פירות השביעית הנתפסת בו. התפשטות הפרי במרחב העירוני נשאה עימה את בשורת השיתוף והאחווה, הפשטות, הכבוד ו'הקודש', מעולם השדה והכפר אל לב העיר.
<b>"וְשָׁבוּ בָנִים לִגְבוּלָם": השיבה אל השדה</b>
דמי השביעית פעלו על החברה כולה וחוללו בה שינוי עצום. הצעד האחרון הנובע מקדושת פירות שביעית הוא חיבור בני העיר כולם לא רק אל פירות השביעית, אלא גם אל האדמה ואל השדה הרחוק: <b>הביעור</b>.
לקח בפירות שביעית בשר, <b>אילו ואילו מתבערים</b> בשביעית.<br>(תורת כוהנים לעיל)
לאחר שהחילו על דמי שביעית את דיני הכבוד שעניינם אכילת הפירות, מוסיפים חז"ל למערכת דמים זו אף את דיני הביעור. בסוף שנת השבע, עת פירות העונה כלים מן השדות, נדרש האדם לבער גם את המזון אשר בביתו: "כל זמן שחיה אוכלת מן השדה אתה אוכל מתוך הבית, <b>כלה מן השדה כלה מן הבית"</b> (מכילתא דרשב"י כג, יא)
דיני הביעור יוצרים הזדהות בין האדם ובין השדה, חיבור עמוק בין ההתרחשות בטבע לזו שבמרחב האנושי. האדם יידרש לבער את 'דמי השביעית' בזמן ביעור פירותיו שבבית, ובכך יחווה שוב חיבור אל הטבע, הפעם דרך עולם הביעור. האוכל בשר מדמי שביעית, יזכור כל העת את מועד הביעור של התפוחים בהם קיבל לראשונה את 'דמי השביעית, גם אם בינתיים הוחלפו באותם דמים סוגי מזון רבים. השדה והפרי עומדים לנגד עיניו של האוכל בשר בביתו אשר בעיר.
הדרך אותה עבר הפרי, למן הוצאתו מן השדה והכנסתו הביתה, דרך מכירתו בתנאים מסוימים, מסתיימת עתה בשיבה אל השדה, בעוצמות ובהיקפים חדשים. כל מה שנמכר או הוחלף על ידי פירות שביעית, מקבל דין של שביעית ונידון לשוב אל השדה בהגיע עונת הביעור של הפרי שבדמיו נקנה המזון. עיני השוק העירוני כולו נשואות אל השדה.
<b>"יִקָּרֵא לָךְ עִיר הַצֶּדֶק קִרְיָה נֶאֱמָנָה": סיכום המרחב העירוני</b>
העיסוק בפירות שביעית במרחב העירוני (השוק והקודש), גילה את עוצמתה הטבועה של קדושת הטבע, שבכוחה לשנות ולהשפיע על דמות החברה כולה. קריאת הקדושה בשם, בנתה בבן הכרך מודעות לממדי העומק שבמפגש עם הבריאה. מודעות זו לקדושה הפנימית של המציאות אפשרה להרחיב את הקדושה ולהתפיסה גם בדמי השביעית. בנוסף, למד האדם להכיר בזולת אדם כמותו, רֵע ולא יריב. למד הוא לסחור מבלי לעמוד על המקח ואף לתת מתנות חינם בעת הצורך.
<b>"וַיָּשֶׂם מִדְבָּרָהּ כְּעֵדֶן": סיכום פרק פירות שביעית</b>
פתחנו את הפרק בעיון ביחס הפסוקים לתחום האכילה, ועמדנו על ההבדלים בין הפרשיות השונות. ראינו כי האכילה בפרשיית שמות הינה תוצאה של <b>הרחקת הבעלים ותו לא</b>, בעוד שבויקרא מהווה האכילה שלב מהותי ונוסף על גבי שביתת הארץ, הבונה <b>מערכת יחסים הרמונית</b> בין כל יושבי האדמה, ועל כן יצירת חז"ל מבוססת בעיקר על פרשיה זו.
חילקנו את יצירת חז"ל לשלושה מרחבים:
ב<b>מרחב השדה</b>, מרחב הפשטות הטבעית, עמדנו תחילה על העיתוי הנכון בו על האדם לפגוש את הפרי. לשם כך אסרו חז"ל <b>אכילת בוסר</b> מפירות השביעית, בכדי ליצור מפגש שלם וראוי. ראינו כי בשדה אין מקום להבחנה מעמדית בין אדם לבהמה, וכולם נהנים <b>בשווה</b> משבת הארץ. בנוסף, נפתחה שבת הארץ להנאה נוספת, מעבר לתחום האכילה – <b>מין הצובעים</b>. בכך הוגדרה האכילה כמיצוי טבעי ופשוט של מתת הארץ. החיים הפשוטים בשדה חייבו גם <b>מפגש ישיר ובלתי אמצעי עם פירותיה</b>, ועל כן, בכדי למכור את הפירות, נדרשה הפרדה ברורה משלב קטיפתם בשדה.
<b>מרחב הבית</b>, מרחבו של האדם, יצר שינוי מעמדי בין האדם לבהמה וחשף את הפערים העצומים שביניהם. כאן מקבל מאכל האדם את מקומו הייחודי, ואין לתת ממנו לבהמה. כמו כן, במעמדו החדש של מאכל האדם, אין להשתמש בו לצרכים מבוזים. החיבור אל האדם פתח את הדיון בהנאות נוספות מפרי הארץ, המייחדות את האדם: סיכה והדלקת נר.
את<b> המרחב העירוני</b> פתחנו בעיון ביסודות העיר. ראינו כי חטאו של קין הוביל לניכור בין האדם והאדמה, אדם וא-להים, הבא לידי ביטוי בהקמת העיר הראשונה. בכניסת הפירות אל <b>השוק</b> התמודדו חז"ל עם הסכנה שברמיסת כבוד הפרי עליו עמלנו בבית ובשדה, תוך שהם יוצרים שינוי תודעתי בדרך מכירת הפירות. עמדנו על ההבדל בין <b>סחורה למכירה</b> כאשר זו האחרונה עדינה יותר, ואינה מבזה את מקום הפרי. בנוסף, שינו חז"ל את <b>אופן המכירה</b> כך שערכי הכסף המופשטים והמנוכרים לא יפגעו בפרי ויוציאוהו מערכו העצמי. לצד <b>תיקון היחס אל הפרי</b>, יצר השינוי באופן המכירה גם <b>תיקון חברתי</b> עמוק, בו המכירה מושתתת על אמון וכבוד הדדי בין בני האדם ולא על אינטרס כלכלי מנוכר.
המרחב העירוני חשף בעומקו את קומת <b>הקודש.</b> קומה זו התגלתה באמצעות השפה המופשטת המאפיינת את החיים בעיר. המפגש הפשוט אותו חווה החקלאי בשדה, הפך בעיר למפגש של עומק וקדושה. שפה מופשטת זו היא שאפשרה לאותה קדושה לצאת ולהתפשט אל עבר מרחב האכילה כולו, באמצעות תפיסת 'דמי השביעית'. כל עולם האכילה של שנת השבע מקבל הארה מעולם השביעית, ומתקדש בקדושת הטבע. בסוף השנה, בעת הביעור, ישוב כל מרחב הקודש חזרה אל מרחב השדה.
בכך נשלמת יצירת חז"ל בפירות שביעית, יצירה המתפתחת מפשטות היחסים במרחב השדה אל חשיפת מימד העומק במרחב העירוני. כל מרחב גילה מימד של עומק, אך מחיר הגילוי הוא עמעום מימד הפשטות של אותו מרחב: הכניסה למרחב הבית העמיקה אמנם את יחסי האדם-פרי והעשירה את אפשרויות ההנאה מן הפרי, אולם הבדילה את האדם מן הבהמה וניתקה אותו ממנה. כך, גם המעבר לעיר פתח פֶּתח לתיקון חברתי עמוק, אולם עמעם את הקשר הפשוט והטבעי של החקלאי בשדה. שיאה של ההרחקה הוא חשיפתה של קומת הקודש דרך השפה העירונית המופשטת. אולם, שיאו של הקודש יצר גם את החיבור מחדש אל השדה, ואתו שב מרחב האכילה כולו אל הפשטות שבשדה דרך הביעור שבסתיו. בכך נסגר המעגל: פשטות המפגש עם השדה מתחבר עם העומק שבקדושה; יחד הם יוצרים חוויה עשירה ורחבה הכוללת את כל מרחב האכילה.
<b>נספח – פרק ז</b>
<b>א</b> - כלל גדול אמרו בשביעית כל שהוא מאכל אדם ומאכל בהמה וממין הצובעים ואינו מתקיים בארץ יש לו שביעית ולדמיו שביעית יש לו ביעור ולדמיו ביעור ואיזה זה עלה הלוף השוטה ועלה הדנדנה העולשין והכרישין והרגילה ונץ החלב ומאכל בהמה החוחים והדרדרים וממין הצובעים ספיחי איסטיס וקוצה יש להם שביעית ולדמיהן שביעית יש להם ביעור ולדמיהן ביעור:
<b>ב</b> - ועוד כלל אחר אמרו כל שאינו מאכל אדם ומאכל בהמה וממין הצובעין ומתקיים בארץ יש לו שביעית ולדמיו שביעית אין לו ביעור ואין לדמיו ביעור אי זהו עקר הלוף השוטה ועקר הדנדנה והערקבנין והחלבצין והבוכריה וממין הצובעים הפואה והרכפא יש להם שביעית ולדמיהן שביעית אין להם ביעור ולא לדמיהן ביעור ר' מאיר אומר דמיהם מתבערין עד ראש השנה אמרו לו להן אין ביעור קל וחומר לדמיהן:
<b>ג</b> - קליפי רמון והנץ שלו קליפי אגוזים והגלעינין יש להם שביעית ולדמיהן שביעית הצבע צובע לעצמו ולא יצבע בשכר שאין עושים סחורה בפירות שביעית ולא בבכורות ולא בתרומות ולא בנבלות ולא בטרפות ולא בשקצים ולא ברמשים ולא יהיה לוקח ירקות שדה ומוכר בשוק אבל הוא לוקט ובנו מוכר על ידו לקח לעצמו והותיר מותר למכרן:
<b>ד</b> - לקח בכור למשתה בנו או לרגל ולא צריך לו מותר למכרו צדי חיה עופות ודגים שנזדמנו להם מיני טמאין מותרים למכרן רבי יהודה אומר אף מי שנתמנה לו לפי דרכו לוקח ומוכר ובלבד שלא תהא אומנותו בכך וחכמים אוסרין:
<b>ה</b> - לולבי זרדים והחרובין יש להם שביעית ולדמיהן שביעית יש להן ביעור ולדמיהן ביעור לולבי האלה והבטנה והאטדין יש להם שביעית ולדמיהן שביעית אין להם ביעור ולא לדמיהן ביעור אבל לעלין יש ביעור מפני שנושרין מאביהן:
<b>ו</b> - הוורד והכפר והקטף והלוטם יש להם שביעית ולדמיהן שביעית רש"א אין לקטף שביעית מפני שאינו פרי:
<b>ז -</b> ורד חדש שכבשו בשמן ישן ילקט את הוורד וישן בחדש חייב בביעור חרובין חדשים שכבשן ביין ישן וישנים בחדש חייבין בביעור זה הכלל כל שהוא בנותן טעם חייב לבער מין בשאינו מינו ומין במינו כל שהוא שביעית אוסרת כל שהוא במינה ושלא במינה בנותן טעם:
<b>פרק ח</b>
<b>א</b> - כלל גדול אמרו בשביעית כל המיוחד למאכל אדם אין עושין ממנו מלוגמא לאדם ואין צריך לומר לבהמה וכל שאינו מיוחד למאכל אדם עושין ממנו מלוגמא לאדם אבל לא לבהמה וכל שאינו מיוחד לא למאכל אדם ולא למאכל בהמה חשב עליו למאכל אדם ולמאכל בהמה נותנין עליו חומרי אדם וחומרי בהמה חשב עליו לעצים הרי הוא כעצים כגון הסיאה והאזוב והקורנית:
<b>ב -</b> שביעית ניתנה לאכילה ולשתיה ולסיכה לאכול דבר שדרכו לאכול ולסוך דבר שדרכו לסוך לא יסוך יין וחומץ אבל סך הוא את השמן וכן בתרומה ובמעשר שני קל מהם שביעית שנתנה להדלקת הנר:
<b>ג -</b> אין מוכרין פירות שביעית לא במדה ולא במשקל ולא במנין ולא תאנים במנין ולא ירק במשקל בש"א אף לא אגודות ובה"א את שדרכו לאגוד בבית אוגדין אותו בשוק כגון הכרשין ונץ החלב:
<b>ד -</b> האומר לפועל הא לך איסר זה ולקט לי ירק היום שכרו מותר לקט לי בו ירק היום שכרו אסור לקח מן הנחתום ככר בפונדיון כשאלקוט ירקות שדה אביא לך מותר לקח ממנו סתם לא ישלם לו מדמי שביעית שאין פורעין חוב מדמי שביעית:
<b>ה -</b> אין נותנים לא לבייר ולא לבלן ולא לספר ולא לספן אבל נותן הוא לבייר לשתות ולכולן הוא נותן מתנת חנם:
<b>ו -</b> תאנים של שביעית אין קוצין אותן במוקצה אבל קוצה אותם בחרבה אין דורכין ענבים בגת אבל דורך הוא בעריבה ואין עושין זיתים בבד ובקוטב אבל כותש הוא ומכניס לבודידה רבי שמעון אומר אף טוחן הוא בבית הבד ומכניס לבודידה:
<b>ז -</b> אין מבשלין ירק של שביעית בשמן של תרומה שלא יביאנו לידי פסול רבי שמעון מתיר ואחרון אחרון נתפס בשביעית והפרי עצמו אסור:
<b>ח -</b> אין לוקחין עבדים וקרקעות ובהמה טמאה מדמי שביעית ואם לקח יאכל כנגדן אין מביאין קיני זבים וקיני זבות וקיני יולדות מדמי שביעית ואם הביא יאכל כנגדן אין סכין כלים בשמן של שביעית ואם סך יאכל כנגדו:
<b>ט -</b> עור שסכו בשמן של שביעית רבי אליעזר אומר ידלק וחכמים אומרים יאכל כנגדו אמרו לפני רבי עקיבא אומר היה רבי אליעזר עור שסכו בשמן של שביעית ידלק אמר להם שתוקו לא אומר לכם מה שרבי אליעזר אומר בו:
<b>י -</b> ועוד אמרו לפניו אומר היה רבי אליעזר האוכל פת כותים כאוכל בשר חזיר אמר להם שתוקו לא אומר לכם מה שרבי אליעזר אומר בו:
<b>יא -</b> מרחץ שהוסקה בתבן או בקש של שביעית מותר לרחוץ בה ואם מתחשב הוא הרי זה לא ירחוץ:

Chapter 9

<big><strong>אוצר בית דין – הקיבוץ הגדול</strong></big>
<b>פתיחה</b>
<b>ראשיתו של אוצר בית דין</b>
כפי שראינו בפרק הקודם, התרחקות האדם מן האדמה, אשר התרחשה בחורף שנת השבע, אינה פותרת לגמרי את בעיית הבעלות שנוצרה בשש השנים שקדמו לשביעית, הן ביחס לאדמה ולא ביחס לחברה – העני והאביון.
האדם אמנם מדיר רגליו משדהו בשלב העיבוד והמלאכות, אך עת האביב הגיע, המטעים והשדות מלאים פירות ויבול, והאדם יכול לקחתם לעצמו כבכל שנה. בכך עלול הוא לפוגג את היחס החדש שנוצר בינו ובין האדמה בשנת השבע ולהנציח את הבעלות. משול הדבר לאדון המשחרר את עבדו מבעלותו, אך מוסיף לשמור לעצמו את ההנאה מפירותיו של העבד. אדון זה לא שחרר את עבדו באמת, אלא רק נתן לו חופש פעולה לזמן מסוים כאותו העבד, כך גם האדמה: אדם הנוטל את פירותיה, נוטל בכך את חירותה, גם אם נמנע כל השנה מלחרוש אותה ולעבדה.
על מנת ליצור את היחס המחודש לאדמה, יש לגשת אל הפירות מנקודת מבט שונה. נקודת מבט הרואה את הפירות הגדלים ומבשילים כשייכים לארץ הגדולה ומיועדים לחברה ככללה, ולאף אדם אין רשות בלעדית עליהם.
בכדי להדגיש את היחס השונה לפירות ולתבואה, מצווה התורה לאחר איסורי המלאכה גם על אופן האכילה: "והיתה שבת הארץ <b>לכם</b> לאכלה: לך ולעבדך ולאמתך ולשכירך ולתושבך הגרים עמך". התורה מציירת אווירה של שיתוף כללי באכילת הפירות, אשר לכולם יש בה חלק, כולם אוכלים כשווים. העמדת בעל השדה יחד עם העבד והשכיר כשווי זכויות באכילת פירות השביעית, מצביעה על המימד החברתי שיש באכילה זו. את תוצרי שמיטת הקרקע – פירות הארץ השובתת – אוכלים כולם, ללא הבדלי מעמדות וללא אפשרות ליחס בעלותי של יחיד.
בתקופת הבית, כאשר המנהיגות היתה בידיו של בית דין משמעותי המתקן תקנות, אכילה משותפת זו באה לידי ביטוי בצורה החזקה שלה: אוצר בית דין.
<b>יצירת חז"ל</b>
<b>עיצוב התקנה</b>
בראשונה היו שלוחי בית דין יושבין על פתחי עיירות.
כל מי שמביא פירות בתוך ידו, נוטלין אותן ממנו ונותן לו מהן מזון שלש סעודות,
והשאר מכניסין אותו לאוצר שבעיר.
הגיע זמן תאנים – שלוחי בית דין שוכרין פועלין, עודרין אותן ועושין אותן דבילה,
וכונסין אותן בחביות ומכניסין אותן לאוצר שבעיר;
הגיע זמן ענבים – שלוחי בית דין שוכרין פועלין, בוצרין אותן ודורכין אותן בגת,
וכונסין אותן בחביות ומכניסין אותן לאוצר שבעיר;
הגיע זמן זתים – שלוחי בית דין שוכרין פועלין, ומוסקין אותן ועוטנין אותן בית הבד, וכונסין אותן בחביות ומכניסין אותן לאוצר שבעיר.
ומחלקין מהן ערבי שבתות כל אחד ואחד לפי ביתו.<br>(תוספתא שביעית ח, א)
בראשונה היו נציגי בית הדין יושבים בפתחי העיירות, ומווסתים את הבאת הפירות הרגילים מהשדות אל העיר. האדם שהביא את פירותיו, רשאי היה לקחת בידו מזון שלוש סעודות המספיקות לאכילה יומית בלבד, ואילו השאר היה נלקח לאחסון באוצר בית הדין. כנראה שמשם פירות האוצר חוּלקו לכל דורש בחינם ובצורה מוגבלת. באופן זה נשמרה חלוקת השפע של השביעית, ונמנעה השתלטות מסחרית על פירות החופש של שנת השבע.
עם בֹּא זמנם של הזיתים, התאנים והענבים בשדות, היו בית הדין שולחים את פועליהם אל השדות. הפועלים היו אוספים את היבול כולו, מעבדים אותו בדרכי העיבוד המקובלות לְדבלות, יין ושמן, ושומרים אותם בחביות באוצר (מחסן) העיר. יבול זה חוּלק לכל דורש בכל ערב שבת, בכמות המספיקה לשבוע, לפי מספר הנפשות שיש בכל בית.
פעולות בית הדין מעלות תמיהות גדולות:
ראשית, האם אין כאן השתלטות של בית הדין על יבול שנת השבע? האם אין כאן ביטול ההפקר וחופש הנגישות אל הפירות לכל אדם, כמתואר בשמות: "ובשביעית תשמטנה ונטשתה ואכלו אביוני עמך ויתרם תאכל חית השדה"?
מעבר לכך, פעולות העיבוד שבית הדין מבצע, הן אותן פעולות העיבוד המקובלות שנאסר לעשותן בשנת השבע, כאמור במדרש ההלכה:
לא תבצור, לא תבצור כדרך הבוצרים, מיכן אמרו:
תאינים של שביעית אין קוצים אותה במוקצה, אבל קוצה אתה בחורבה,
<b>אין דורכים ענבים בגת</b> אבל דורכים בעריבה,
<b>אין עושים זיתים בבד</b> ובקוטבי, אבל כותש ומכניס לבדידה,
ר' שמעון אומר: אף טוחן הוא בבד ומכניס לבדידה.<br>(תורת כוהנים בהר א, ה)
פעולות אלו שנאסרו על בעלי הכרמים, מבוצעות במלואן על ידי פועלי בית הדין, כדברי התוספתא: "...ודורכין אותן בגת... ועוטנין אותן בית הבד"!
תמיהות אלו מוסברות בהבדל בין היחיד לבין בית הדין, נציג הציבור. מגמת התורה וחז"ל היא להפקיע את תחושת הבעלות של היחיד על השדה ועל הפירות וליצור שותפות של אכילה משפע הארץ הגדולה של ה'. מנקודת מבט זו, דווקא בית הדין, כנציג הציבור, מגשים בפעולתו את מגמת התורה "והיתה שבת הארץ לכם לאכלה": על הציבור ועל נציגיו לא חלות ההגבלות המוטלות על היחיד. פועלי בית הדין רשאים ליטול את השפע כולו מהשדות, לעבדו כרגיל ולאחסנו במחסני הציבור. האכילה המשותפת מתממשת על ידי בית הדין.
<b>'הקיבוץ העירוני'</b>
התנהלות החברה הישראלית בעת בה מתקיימת מערכת אוצר בית דין, היא כהתנהלותה של חברה עירונית החיה בקיבוץ. בעיר שבה מתקיים אוצר בית דין אין אפשרות לצבירת רכוש פרטי מפירות שביעית על ידי יזמוּת של היחיד. כל רכוש שיובא אל העיר על ידי היחידים, ייאסף אל המאגר הציבורי. השפע הנאגר באוצר הציבורי מתחלק בחלוקה שוויונית לגמרי; לכל משפחה ואדם נקצב מדי יום ומדי שבוע מזון משולחן בית הדין, על פי הצרכים השונים. החברה כולה מתנהלת על ידי גוף אחד מוסדר – בית הדין. מסתבר שגם הוצאות העלות של הפועלים, השליחים ותחנות החלוקה, ניטל מכספי המיסים שבית הדין גבה מן הציבור.
בדרך מיוחדת זו מתקיימת רוח הפסוקים של ויקרא: "והיתה שבת הארץ <b>לכם לאכלה</b>":
<b>"לכם":</b> ב'קיבוץ העירוני' אין אפשרות לתחרות בין אוספי הפירות, מאחר שהתבואה היא של כלל הציבור. לכל אחד יש חלק שווה בה, אך אין זה חלק מסויים, הנובע מבעלותו של היחיד על השדה בשש השנים, או מכמות היבול שעלה בידו לאסוף מהשדה המופקר; חלקו, כחלקו של כל שותף אחר, הוא זכותו למנה מתוך היבול הכללי. זהו השוויון המוחלט, הנותן לכל אחד את מנתו ונוטל מכולם את תחושת הבעלות על הפירות.
<b>"לאכלה":</b> במערכת אוצר בית דין, לא רק עיקרון השיתוף מושג במלואו, אלא גם נשמר העיקרון שפירות שביעית מיועדים רק לאכילה. פירות השביעית בקיבוץ העירוני נתונים בידי האדם כפי שניתן לבני ישראל המן במדבר – רק לאכילה זמינה. בפירות רגילים, דרך האכילה הייתה דבר יום ביומו מזון שלוש סעודות, ולכן כך הם חולקו, ואילו ביין, שמן ודבלות, שהינם תוצרים שמשתמרים זמן רב יותר, נעשתה החלוקה מערב שבת לערב שבת, כמתואר בתוספתא. כל בעל בית יודע שהפירות טובים רק לאכילה מיידית, ושמזונו מובטח לו באופן שווה יחד עם כולם. אין אפשרות בידו לאגור כמויות או לסחור בפירות, וכי אכילת המנה המוקצית תסתיים אצל כולם באותו זמן, עקב האכילה המשותפת של הציבור.
<b>הקיבוץ העירוני אל מול שוק השביעית</b>
מעניין להשוות את צורת החיים של הקיבוץ העירוני כשנוהג אוצר בית דין להתנהלות ה'שוק העירוני' של חז"ל לאחר ביטול תקנת אוצר בית דין. בפרק הקודם תיארנו בהרחבה כיצד התמודדו חכמים עם הבעיה של הגעת הפירות לעיר והסחר בהם. במשנה ובתוספתא מתוארות מגוון דרכים, כגון: מכירה לפי אומדן, הטלת קדושה על הדמים, הגבלת השימוש בדמי שביעית לאכילה בלבד והחלת דיני קדושת הפירות על המצרכים הנקנים בדמיהם. בדרך זו, השונה בתכלית מדרך הקיבוץ העירוני, נשמר עיקרון החופש הקנייני בצורה מעודנת. המקח והממכר ממשיכים להתקיים בשוק באומדן, הכספים נחשבים כ'דמי שביעית' ואין שליטה של גוף ציבורי על הרכוש הפרטי. בשונה מאוצר בית דין, המבטל את הבעלות הפרטית לטובת חלוקה קיבוצית-סוציאליסטית, שוק השביעית רק מרכך ומעדן את העולם הקפיטליסטי, מבלי לבטל את סממנו העיקרי – השוק החופשי.
האם יש בהלכות הסחר בפירות שביעית התפשרות בלבד, מחוסר יכולת להחיל את המבנה האידיאלי של אוצר בית דין לאחר החורבן? או שמא דווקא המבנה של אוצר בית דין חסרונו בצידו, בכך שאינו מעדן את היחסים שנוצרו בשש השנים כתיקון פנימי בעולמו של האדם, אלא שובר אותם מכח בית דין?
התוספתא שַנתה את אוצר בית דין כ"בראשונה", וכנראה שראתה במוסד זה מודל אידיאלי שאבד. המשנה, לעומת זאת, אינה מזכירה כלל את אוצר בית דין, וכמוה הרמב"ם בהלכותיו<sup class="footnote-marker">145</sup><i class="footnote">מדוע לא הזכיר הרמב"ם את אוצר בית דין? הרדב"ז (פרק ז, הלכה ג) מציע שתי אפשרויות: "והשמיט התוספתא... לפי <b>שאינה הלכה</b>. אי נמי שאינה אלא בראשונה שהיו שם בית דין...". ועיין בספרו של הרב זאב ויטמן "לקראת שמיטה ממלכתית במדינת ישראל" עמוד 176. ראשונים אחרים הזכירו את התקנה – עיין רמב"ן על התורה, ויקרא כה, ז.</i>. אמנם, אוצר בית דין אינו הלכה אלא תקנה שאפשר להפעילה; אך לאור היותה כה מרכזית בקיום השביעית, אין בכך כדי ליישב את העובדה שאינה מוזכרת בכל משנת שביעית ובכל הלכות השמיטה לרמב"ם. ייתכן כי שתיקתם משקפת דחייה של מודל אוצר בית דין, לטובת המודל המאוחר שיצרו חכמים.
במשך דורות ארוכים לא נהגה תקנת אוצר בית דין. בשנת תר"ע (1910) העלה הרב קוק אפשרות לחדש את התקנה העתיקה של אוצר בית דין (אגרות הראי"ה חלק א, שיא). בשער הבא, נראה את הייחודיות והמורכבות של חידוש זה בימינו.
<b>אוצר בית הדין בימינו</b>
<b>אוצר בית דין בימינו: הווה מול עבר</b>
מאז חודשה תקנת אוצר בית דין בימינו, פועל האוצר בצורה זו: החקלאים ממונים בתור שלוחי בית הדין לעשות את עבודות האדמה והקטיף, והם מקבלים את משכורתם מבית הדין, על פי הסכם שנחתם מראש, בכדי שלא יהיה יחס ישיר בין מכירת הפירות למשכורת החקלאים. את הפירות משווק בית הדין לציבור תמורת תשלום, והתשלום הוא עבור הפעולות שנעשו בידי השליחים ולא תמורת הפירות עצמם.
אם נשווה את דרך התנהלות אוצר בית דין בימינו לדרך בה התנהל בימי הבית, ניתן לראות קווי דמיון. בית הדין נותר המנהל של ענייני השביעית: הוא זה שאחראי על הגעת הפירות אל הציבור, ושליחיו הם אלו שעושים את עבודות השדה. המבנה בצורתו הכללית נשאר כשהיה.
עם זאת ניתן להבחין בהבדלים מהותיים בין התקופות: בתקופת הבית, בית הדין חלש על השדה ועל פירותיו ונהג בהם כבעלים: שכר שליחים שיחליפו את הבעלים בעבודות השדה, כנס את היבול שהעלו בעלי השדות לכלל נכס אחד – אוצר בית דין – וקצב ממנו קצובות משפחתיות, שאותן העניק למשפחות ללא תמורה. בתקופתנו, אין בית הדין משתלט על השדה: בעלי השדה הם הם השליחים, וככאלה הם ממשיכים לעבוד בשדותיהם. היבול אינו מכונס אלא נכלל במעין אוצר וירטואלי, מכוח התקשרות בעל השדה בהסכם עם בית הדין. ללא הסכם זה, אין בכח בית הדין להגיע לשדה ולמכור את פירותיו. הפירות משווקים תמורת כסף, בדרך של מסחר חופשי, ללא קיצוב. בעבר נזקק בעל השדה לרשות בית הדין לאכול מפירותיו הוא; היום נזקק בית הדין לרשות מבעל השדה לנהוג ביבולו כבנכס של האוצר.
<b>קשיי התקנה בימינו</b>
לאור ההשוואה שערכנו, ניתן להבין כי אוצר בית דין של ימינו שונה במידה רבה, מבחינת סמכויותיו, מן המוסד שפעל באותו שם בתקופת הבית, וגם אין הוא מקביל, מבחינת פעילותו, לשוק השביעית המתואר במשניות וברמב"ם. נראה כי אוצר בית דין של ימינו הוא משלב ממהותם של שני המוסדות גם יחד: הנהגה ציבורית המנהלת את השביעית, תוך שמירה על קיום שוק פעיל וחופש מסחרי בשיווקם ומכירתם של הפירות.
כבכל מצב ביניים המשלב בין שני כיוונים שונים, יש לבחון גם כאן אם יצירה חדשה זו של אוצר בית דין בימינו היא שילוב המפְרה את יתרונות שני הצדדים, או שמא אינו אלא יצירת 'כלאיים' המצרפת זה לזה – את החסרונות שבכל אחד, ואין בה ממעלותיו של אחד מהם.
ניתן לראות באוצר בית דין של ימינו יצירה פרגמטית, המשלבת את יתרונותיהם של האוצר בימי הבית ושל שוק השביעית. בשילוב זה נסללה הדרך האידיאלית הראויה לדורנו לקיום השביעית, דרך בה נשמר החופש הקפיטליסטי, חופש המאופיין על ידי שיווק הפירות בכסף, ובכמות לא קבועה, ומאידך נשמר גם המימד הציבורי הקיים בשביעית.
למרות כל זאת, קשה להתעלם מהקשיים שמציב בפנינו מצב ביניים זה. כל הרעיון הגדול של השביעית מודחק על ידי יצירה זו של אוצר בית דין הנוכחי, הן מצד החקלאים והן מצד הצרכנים. החקלאים ממשיכים לעבוד בשדה, ומקבלים על כך את משכורתם ממכירת הפירות שבית הדין מבצע (לכאורה כשליח שלהם...). אין כאן שום שינוי בתחושת הבעלות של שש השנים כלפי האדמה. מבחינתם החקלאים, ממשיכה הקרקע להיות מושא יצרני, אשר היחס אליו הוא רק פועל-יוצא של התועלת המופקת ממנו.
גם מבחינת הצרכנים קשה לראות כאן קיום של השביעית. הצרכן קונה פירות אשר הותרו למכירה, ומשלם בעדם. גם אצלו, כמו אצל החקלאים, אין שום יחס מחודש לאדמה, לפירות הארץ הגדולה. הכול נותר כשהיה בשש השנים: עולם שקיימת בו בעלות פגומה ואף ניצול, אף כי, כביכול, נשמרת השביעית כהלכתה.
לאור קשיים אלו, ניתן להבין את המתנגדים למוסד של ימינו, המעדיפים את היתר המכירה או את הייבוא מבחוץ, למרות שאלה פטורים ממצוות השביעית ובכך מפקיעים אותן. טענתם של המתנגדים היא כי אין שום אפשרות לשלב בין התקנה של אוצר בית דין ובין שיווק הפירות, שהרי התוצאה היא הנצחת תודעת הבעלות אותה באה השביעית לבטל; במלים אחרות, תקנה המַכּירה בשיווק הפירות במקום חלוקתם, נועדה לכישלון.
<b>ומדוע בכל זאת?</b>
לאחר שעמדנו על הקשיים הרבים הקיימים באוצר בית דין כפי שהוא מתנהל כיום, ברור שאין לראות בו תקנה אידיאלית. אך עם זאת, יש לבחון את התקנה כיום לא כאידיליה, אלא כפשרה מעשית, כגשר לקראת קיום שביעית בצורה מלאה יותר בעתיד. בעולם הקפיטליסטי בו אנו מצויים, אין שום אפשרות להנחיל הלכה למעשה את תקנת אוצר בית דין כפי שנהגה בעבר. הציבור הצרכני הרחב לא יקבל תקנה כזו, המגבילה את יכולתו לקנות ומצמצמת את חופש קניינו, והשביעית תהא נשכחת.
אם נשווה את אוצר בית דין כיום לשאר הדרכים המוצעות בשביעית, נראה כי למרות הפשרנות שבה, <b>זוהי האופציה היחידה המשמרת</b> (ולו במעט)<b> את עקרונות השביעית</b>, וסוללת דרך לקיום עתידי שלם יותר. שונות הן האופציות האחרות – היתר המכירה והייבוא מגויים: אלה מעדיפות להפקיע את מצוות השביעית, בשל הקושי לקיימן והחשש מפני חילולן. חידוש התקנה של אוצר בית דין בימינו, על אף חסרונותיו, הוא אחד הצעדים הגדולים שנעשו על מנת להביא את העם לקיום שביעית כהלכתה. צעד זה הוא מפגש עם השביעית כפי שהיא, אשר מוביל בסופו לעיקרון הקיבוץ העירוני, עליו דיברנו.
כדי להגיע למצב המושלם של אוצר בית דין כפי שנהג בתקופת הבית, אוצר בית דין המהווה את אכילת ה"לכם" המשותפת, מן ההכרח לעבור בדרך את יצירת הביניים הנוכחית על כל קשייה. טעות היא להסתפק במצב כפי שהוא היום, מן הסיבות שתיארנו לעיל: הבעלות עדיין קיימת ואין כאן שחרור מוחלט. יחד עם זאת יש להתבונן בהקשר הרחב. עצם מסירת עסקי השביעית לבית הדין היא צעד ראשון בתהליך הדרגתי הדורש זמן. בבוא היום, כאשר המציאות תהיה בשלה לכך, תחזור התקנה ותתקיים במתכונתה כבראשונה.

Chapter 10

<big><strong>הביעור</strong></big>
<b>פרי-לוג</b>
עָבַר קָצִיר כָּלָה קָיִץ וַאֲנַחְנוּ לוֹא נוֹשָׁעְנוּ (ירמיה ח, כ)
הסתיו קרב, ועמו ניחוחות השנה החדשה. תמה שנת השבע, שנת השמיטה, בה צעד האדם לקראת קשר 'פנים בפנים' עם אדמתו. כעת, הולכים וכלים הפירות מן השדה. לכאורה, תמה שנת השבע, תם התהליך אותו עבר בעל השדה ביחס לאדמתו. מעתה יכול האדם לשוב אל אדמתו ולעבדה. אולם התיקון עדיין לא תם, שהרי באוצרו של האדם מצויים עדיין פירות שהורתם ולידתם בשנת השבע!
כיצד עלינו להתייחס לפירות אלו אשר אגרנו במחסננו? אילו נותרו הפירות במרחבם הטבעי, מרחב השדה בלבד, הייתה זהות בין תום השנה בטבע לבין כלות פירות השביעית בעולמו של האדם. אולם כפי שראינו בפרקי הקיץ, פירות השביעית התגלגלו גם למרחבי הבית והשוק. כלומר, יכול אדם לאגור פירות באוצרו הפרטי, ובכך לנתקם מן ה'קצב הטבעי' של השדה. יכול הוא להמשיך ולאכול את פירותיו מאוצרו, ללא כל התייחסות לתהליכים המתחוללים בטבע<sup class="footnote-marker">146</sup><i class="footnote">במרחב העיר שבסוף פרק פירות השביעית עמדנו על המגמה בדברי חז"ל לאפשר אכילה שאינה מן השדה. זאת כדי שכל האנשים, ולא רק החקלאים, יחוו את החיבור לפירות שביעית. גם האוכלוסייה העירונית צריכה לטעום מן הקדושה הטבעית של שנת השבע, ולחוות את החיבור הייחודי אל הפירות. חכמים יצרו בעלות מתוקנת, השומרת על האיזון בין "לכם לאכלה" לבין הרצון בהרמוניה עם הטבע. אך כאשר מגיעה השנה השמינית, גדלה הסכנה שהאדם יתייחס אל פירות החופש של השביעית כאל פירות שש השנים. דין ביעור מתמודד עם סכנה זו, כפי שנראה להלן.</i>.
עד שלא הסתיימה שנת השבע בטבע, לא חשנו בחריפות הבעיה. הפירות עודם מצויים בשדה, ועל כן אין מניעה שיגיעו גם למרחבי הבית והשוק, כנאמר בפרשיה: "והיתה שבת הארץ <b>לכם לאכלה</b>". אך מִשְתמה שנת השבע בשדות ומתחיל מחדש מחזור הבעלות וצבירת הרכוש של שש השנים, הפער בין המחסן האנושי הפרטי ובין הארץ הגדולה הולך ומורגש: בעוד השדה חוזר לבעלות האדם, הרי הפירות עודם פירות השנה השביעית. מעמדם הייחודי של פירות השביעית שנותרו במחסני האדם עלול להיפגע אם היחס אליהם יהיה מסחרי ונצלני, כאילו היו פירות שש השנים. ערכי השנה השביעית – האכילה המשותפת, השוויון והטבע החופשי – חיברו את האדם עם סביבתו הטבעית, עם האביונים והחיות; ערכים אלו עלולים להתמוסס אל מול הפער העובדתי בין האוצר בבית לבין הטבע, בין אלו שיש להם פירות ובין אלו שאזלו הפירות ברשותם.
האם חוסר התאמה גלוי וחריף שכזה בין האדם ובין תהליכי הטבע הוא סיום ראוי לשנה השביעית? כיצד ניתן למנוע את התמוססותה של שנת השבע בסופה?
עם שאלות אלו מתמודד דין הביעור. בנקודה משמעותית זו, עם תום השנה החקלאית, שומר דין הביעור על אותו קשר ייחודי בין האדם לסביבתו: הבהמה והחיה, הצומח ושאר בני האדם. בכך תימנע התמוססות איטית של ההרמוניה האוטופית של השביעית אל תוך השגרה השוחקת של חיי שש השנים.
<b>מהו הביעור?</b>
הביעור הינו דרישה מן האדם להוציא ממחסניו את פירות השביעית שאגר ולחלקם לאחרים. בכדי להבין במה מתבטא הביעור הלכה למעשה, נסקור את תיאורו של הביעור בשני מקורות תנאיים<sup class="footnote-marker">147</sup><i class="footnote">ההתייחסות בפרק זה למצוות ביעור היא רק לאור המקורות התנאיים. כדי לתת לקורא תמונה מלאה של תהליך הביעור ולהסביר מדוע בחרנו לצייר את הביעור כ<b>חלוקת</b> הפירות, נתאר בקצרה את השתלשלות הדין: בתורה אין כלל דין ביעור. מקורו של חובת הביעור הוא בספרות התנאית, שהורתה לחלק בפועל את כל הפירות שבבית ל<b>קרובים</b>, ואת הנותר לתת לכל אדם. בתלמוד הירושלמי (פרק ט הלכה ד) מסופר כי ר' יאשיה המליץ לאדם להפקיר בפני שלושה אוהבים שלא ירצו לזכות בפירות, ואז לקחת את הפירות בחזרה לרשותו. כאשר שואלים את ר' אימי מה אפשר לעשות במקום שיש בו רק אנשים קפדנים ואין מצויים בו אוהבים שאפשר להפקיר בפניהם, הוא משיב כי יש להפקיר כאשר תכלה רגל מן השוק. מכאן פסקו שמספיק להפקיר בפני שלושה אפילו בבית (כדעת הגר"א ועיין משנת יוסף עמ' פ הערה ז), או להפקיר בפני עצמו ברשות הרבים בלילה (ריבמ"ץ, כפתור ופרח ועוד, שם) <b>ולחזור ולזכות בפירות</b>.</i>:
מי שהיו לו פירות שביעית והגיע שעת הביעור, מחלק מזון שלש סעודות לכל אחד ואחד.<br>(משנת שביעית ט, ח)
במשך השנה, אגר האדם בביתו מפירות השביעית. בהגיע "שעת הביעור", נאסר עליו להמשיך ולהחזיק פירות בביתו. את הפירות הוא צריך לחלק לכל אדם כפי אוכלו: מזון שלוש סעודות המספיק לאכילה זמינה.
תיאור נוסף מופיע בתוספתא:
...מי שיש לו פירות שביעית והגיע שעת הביעור, מחלק מהן לשכניו ולקרוביו וליודעיו ומוציא ומניח על ביתו ואומר: "אחינו בית ישראל כל מי שצריך ליטול יבא ויטול". חוזר ומכניס לתוך ביתו, ואוכל והולך עד שעה שיכלו.<br>(תוספתא שביעית ח, ב)
כאשר הגיעה שעת הביעור, מחויב האדם להוציא את הפירות מביתו. לאחר שחילק לכל מכריו (סביר להניח שמדובר בכמות שאינה מצריכה אחסון), הוא מוציא את הפירות שנותרו בבית ומכריז: "כל מי שצריך ליטול – יבוא ויטול"<sup class="footnote-marker">148</sup><i class="footnote">יש לשים לב שהתוספתא אינה נוקטת לשון של הפקר, כי אם חלוקה ממשית. בעקבות הירושלמי, שעיצב את הביעור כהפקר (ראה הערה קודמת), קרא הר"ש משאנץ (פרק ט משנה ח) את התוספתא לא כתיאור תהליך החלוקה, אלא כתיאור ההפקר לבני רשות הרבים. דרך זו, של מעבר מחלוקה להפקר, התקבלה להלכה בעקבות הירושלמי הנ"ל ובעקבות הרצון הכללי להקל בשביעית דרבנן. אולם בכל זאת ישנם אחרונים ששילבו בדין ההפקר מעט מ'רוח' החלוקה לכל אדם וטענו שמותר לבעלים לחזור ולזכות כל פעם מההפקר רק מעט לצורך מזונו ('מעשה אורג', עיין משנת יוסף עמוד עט הערה ה).</i>. לאחר שפעל ככול שניתן בכדי להוציא את פירות השביעית מרשותו ולחלקם לאחרים, רשאי האדם להחזיר את הנותר הביתה. אולם הוא אינו רשאי להחזיר את הנותר אל ה<b>אוצר</b> ולשמור אותו באמצעים מלאכותיים, אלא חובה עליו להמשיך ולאכול עד שעה שיכלו הפירות באופן טבעי<sup class="footnote-marker">149</sup><i class="footnote">בתוספתא, החזרת הפירות הביתה מהווה חלק מתהליך הביעור: לאחר שהאדם עשה ככל יכולתו כדי לחלק את פירותיו, לא נותרה בידו ברירה אלא להמשיך את הביעור בעצמו בתוך ביתו. התוספתא תהיה תמוהה אם נקרא אותה לאור הירושלמי, כפי שקרא הר"ש. מה משמעות הביעור אם הוא בסך הכול פעולת הפקרה סמלית, שסופה החזרת הפירות הביתה? על כורחנו אנו למדים שהביעור, לדעה זו, הופך להיות תהליך תודעתי אישי של ויתור על הבעלות. תכליתו של הביעור אינה מעשית ועל כן אין היא פונה באמת כלפי חוץ; היא נועדה ליצור תהליך פנימי, בו האדם ינפה את שארית תודעת הבעלות שנותרה בו. אם כך, ברגע שהאדם ויתר ויתור <b>אמיתי</b> על פירותיו, יכול הוא לחזור ולזכות בהם, מפני שכבר קיים את החובה המהותית של הביעור.<br>מעניין להשוות את ביעור פירות שביעית לביעור חמץ בפסח: השינוי שעבר ביעור פירות שביעית בדרכו מן המקורות התנאים אל הירושלמי והראשונים, דומה לתהליך שעבר ביעור החמץ בפסח. גם שם הדין המקורי של המשנה היה חובת ביעור ממשית, המְפנה את כל החמץ מהבית, ואילו במקורות התלמודיים ובראשונים קרתה מהפכה: עיקר הביעור מהתורה נהיה הביטול בלב (שמשמעותו לדעת התוספות הפקר). מעתה הביעור הוא תהליך המבטא את סילוק הבעלות של האדם בפני עצמו, בעוד הביעור החיצוני היה למשני, בבחינת דין דרבנן. (ראה ר"ן תחילת מסכת פסחים, ואכמ"ל).</i>.
אם כן, הביעור הינו הוצאת הפירות מאוצרו של האדם וחלוקתם לסביבתו. בחלק הבא נעמוד על סיבת הולדתו של דין הביעור, ועל הדרך בה הוא נלמד מפרשיות השביעית והיובל. נכיר את האופי הייחודי של ביעור פירות השביעית, ונשווה אותו לביעור המוכר לנו משאר המצוות התלויות בארץ.
<b>(מדרש) פסוקי התורה</b>
בעיון בפרשיות השביעית, שמות וויקרא, איננו מוצאים שום רמז לחובת ביעור הפירות. נראה כי הבעיה אתה מתמודד הביעור, כפי שהיא מופיעה בתורה שבכתב, אינה מתעוררת בשביעית. מן התיאור שם עולה תמונה של אכילה כללית משותפת ישר מן השדה, כנאמר ביובל: "מִן הַשָּׂדֶה תֹּאכְלוּ אֶת תְּבוּאָתָהּ". בתמונת מציאות כזו, ייתכן שלא היה צורך במצוות ביעור: הפירות נותרו במרחב השדה, מבלי שנאגרו או נסחרו; כל בני האדם אכלו יחד ובמשותף כפי צרכם, תוך התאמה לטבע. מציאות זו לא הצריכה מכירה בשוק או צבירה בערים; נראה שאפילו בתקופת הבית כאשר הובאו הפירות העירה, עדיין לא היה צורך בדין הביעור, שכן עוד התקיים 'אוצר בית הדין' שלא מאפשר אגירה של היחיד<sup class="footnote-marker">150</sup><i class="footnote">כך טוען הרמב"ן על התורה (ויקרא כה, ז): "ואלו הפירות המכונסים לאוצר בית דין <b>אינן צריכין ביעור</b> אחר שכבר מבוערין הם מן הבית, ואחד עניים ואחד עשירים מותרין לאחר הביעור לקבל מהם מיד בית דין ולאכלן. וכל זו התקנה והטורח של בית דין, מפני חשד שלא יבאו לעכבם או לעשות מהם סחורה".</i>.
זו הסיבה שהמילה 'מדרש' נכנסה לכותרת 'פסוקי התורה': דין הביעור אינו נזכר בצורה מפורשת בתורה שבכתב.
אם כן, השאלות העומדות בפנינו הן:
א. <b>מדוע</b> חידשו חכמים את דין הביעור?
ב. <b>מהיכן</b> למדו חכמים את <b>את רעיון הביעור?</b>
<b>מדוע חידשו חכמים את דין הביעור?</b>
נראה שחכמים יצרו את דין הביעור<sup class="footnote-marker">151</sup><i class="footnote">כמו שכותב הרמב"ן על התורה (שם): "ואולי אפילו הביעור כולו <b>חומר מדברי סופרים</b>, והברייתות השנויות בתורת כהנים בענין הביעור אסמכתא מדרבנן".</i> מתוך הבנה עמוקה של מהות מצוות השביעית, ומתוך חשש מפני ההתנגשות הבלתי נמנעת שלה עם עולם השוק של ימיהם. ההלכה התנאית התירה לאדם לאגור פירות בביתו, ובנסיבות אלה החשש כי תחושת הבעלות תתחזק בלבו הוא חשש ממשי. יתירה מזאת, שנת השבע אמורה ליצור אכילה משותפת ושוויונית, "...לך ולעבדך ולאמתך", אך קיימת סכנה שהאדם יאגור יותר מהנצרך לו וכך יפגע באכילה המשותפת. חששות אלו הובילו את חכמים לעצב את דין הביעור, כדי לגשר בין האדם לטבע, זאת על ידי הפקעת בעלות האדם על הפירות.
הביעור יוצר זהות בין מרחבי הבית והשוק האנושיים ובין מרחב השדה הטבעי. בלשונם של מדרשי התנאים, "כלָה מן השדה כלֶה מן הבית"<sup class="footnote-marker">152</sup><i class="footnote">ישנם שני מקורות לביעור המובאים בתורת כוהנים. האחד מקור לחובת הביעור של מאכלי הבהמה בזמן שכלה לחיה:<b> "</b>ולבהמתך ולחיה, מקיש בהמה לחיה: כל זמן שחיה אוכלת בשדה בהמה אוכלת בבית, כלה לחיה שבשדה כלה לבהמתך שבבית", והוא נלמד מפסוקי השביעית. והשני, מקור לחובת הביעור של מאכלי האדם: "כלה מן השדה כלה מן הבית", והוא נלמד מפסוקי היובל. שני הלימודים מבטאים עיקרון אחד: ההתאמה לטבע.</i> (מכילתא דרשב"י, כג, יא): כאשר כלים הפירות מן השדה, מתאים האדם את עצמו למציאות זו ומבער את הפירות מביתו. נאסרה עליו אגירת הפירות, כאשר הם אינם מצויים בטבע. חובת הביעור מהווה הזדמנות אחרונה, הן לחקלאי והן לבן העיר, לנשום משב סתווי אחרון של רוח השביעית, ואולי גם למשוך מעט מרוח זו לשנים שאחרי כן. במילים אחרות: חכמים קבעו נקודת זמן שאחריה אין לאגור פירות, על-מנת למנוע את הדעיכה של שנת השבע אל תוך חיי שש השנים. בנקודה זו האדם מוכרח להתאים את עצמו לטבע ולתהליכי המחזוריות המתרחשים בו. בכך הוא משתתף עם הטבע ב'סוף העונה', על ידי הפיכת פירותיו 'הכלואים' ל'פירות חופש' ושחרורם למרחבם הטבעי, שם הם יִכְלו במהירות. כאשר נגמרה עונת גידולם בטבע, אסור לאדם להחזיק פירות אלו באמצעים מסחריים, כגון אוצר ביתו. בזכות קיום דין זה, חוזרת ההקשבה לטבע, שאפשר ונעלמה בשאון העיר והשוק.
לסיכום, דין הביעור הוא סיומו ואולי אף שיאו של תהליך תיקון הבעלות המתרחש בשמיטה, דרך ההימנעות מן השדה ואכילת הפירות כמו שאר העם. מעבר לכך, הקריאה לאדם לבער את פירותיו בזמן בו כלים הם מן השדה, מכוונת לסייע לו להתאים בין חייו ומעשיו ובין המתרחש בטבע, כהמשך למגמת השביעית – קשר 'פנים בפנים' עם האדמה. שתי משמעויות אלו מעצבות את דין הביעור, כפי שנראה להלן.
<b>"יין חדש בכלי ישן": מהיכן למדו חכמים את דין הביעור?</b>
לשאלה זו דרוש עיון נרחב, אך נענה עליה בקצרה. נראה שהביעור הוא יצירה מורכבת של מסגרת ותוכן. המסגרת של מושג הביעור לקוחה ממצוות הארץ האחרות, החלות בשש השנים. בתורה שבכתב מתייחסת חובת הביעור רק למעשרות: "<b>בִּערְתִּי</b> הַקֹּדֶשׁ מִן הַבַּיִת וְגַם נְתַתִּיו לַלֵּוִי וְלַגֵּר לַיָּתוֹם וְלָאַלְמָנָה" (דברים כו, יג). חכמים הרחיבו את החובה לכל מצוות התלויות בארץ<sup class="footnote-marker">153</sup><i class="footnote">ספרי דברים פיסקא שג: "ואמרת, בכל לשון; לפני ה' אלהיך, זה וידוי מעשר; בערתי הקדש מן הבית, זה מעשר שני ונטע רבעי; וגם נתתיו ללוי, זה מעשר לוי; וגם נתתיו, זה תרומה ותרומת מעשר; לגר ליתום ולאלמנה, זה מעשר עני; לקט שכחה ופאה אף על פי שאין מעכבים את הוידוי; מן הבית, זו חלה". עיין גם משנת מעשר שני, ה, י.</i>. המשותף לכל המצוות הללו שישנה נקודת סיום בה נדרש האדם להשלים את המצווה באופן סופי.
ישנו דמיון צורני בין דין הביעור הכלול בכל המצוות התלויות בארץ, לבין הביעור בשביעית. מיקומו של הביעור בסוף שנת השבע, עם כלות תוצריה, דומה לביעור של שאר מצוות התלויות בארץ: 'תחנת סיום' המוציאה את כל הנצבר בבית. אך למרות שרעיון הביעור דומה במסגרתו לביעור מעשרות, חכמים עיצבו לו תוכן מיוחד בשביעית, תוכן השאוב מרוח התורה הנושבת בפסוקי השביעית:
... <b>ולבהמתך ולחיה</b> מקיש בהמה לחיה: כל זמן שחיה אוכלת בשדה בהמה אוכלת בבית, כלה לחיה שבשדה כלה לבהמתך שבבית<sup class="footnote-marker">154</sup><i class="footnote">דין זה מופיע בנוסחים אחרים בתורת כוהנים בהר, פרשה ב, ד, ובמכילתא דרשב"י, כג, יא.</i>.<br>(תורת כוהנים בהר א, ח)
שעת הביעור אינה נקודה קבועה בלוח השנה האנושי, אלא קשובה למצב התבואה בטבע ומשתנה על פיו: "כלה לחיה שבשדה כלה לבהמתך שבבית". בהמשך נראה כי הביעור של כל פרי ופרי מותאם לזמן הסיום שלו בטבע. בהתאמה זו טמונות המשמעויות החברתיות והאקולוגיות הנילוות לכל שלבי השביעית.
נסכם ונאמר שהביעור בשביעית הינו מצווה מיוחדת, בבחינת יין חדש בכלי ישן<sup class="footnote-marker">155</sup><i class="footnote">כפל פנים זה של כלי ותוכן יצר מחלוקת בתקופת הראשונים: האם תוקף הביעור הוא מדאורייתא, כפסוקי השביעית שמהם נדרש, או מדרבנן, היות שבשביעית אין באמת זכר לחובת הביעור. הבעל הלכות גדולות (מניין המצוות קנט) והרמב"ם (כך נראה מהלכות שמיטה ויובל ז, ו; עיין מנחת חינוך, מצווה שכח) סוברים שתוקף הביעור הוא מדאורייתא, ואילו הרמב"ן סובר שתוקף הדין הוא מדרבנן, כמו שראינו בהערה 6.</i>. מתוך הבנת מקורו וסיבת הופעתו של דין הביעור, ניגש ליצירת חז"ל ונלמד את פרטי דין הביעור.
<b>יצירת חז"ל</b>
<b>א. שלוש ארצות לשביעית</b>
ראינו שיכולת האדם לשמור את פירותיו לאחר תום עונתם הטבעית, יוצרת בעייתיות. האדם נותר במידה מסוימת אדון לטבע, ובמקום להתמזג בו הוא מנותק ממנו. כאן נכנסת לפעולה חובת הביעור ומכריזה: "כּלָה מן השדה כּלֶה מן הבית" – ברגע שכלו הפירות מן השדה, אסור לאדם להחזיקם בביתו.
אך בעיצוב דין הביעור, מתוך ההקשבה לטבע, עולה שאלה משמעותית: כיצד יש לקבוע את זמן הביעור? הרי אין זמן אחיד בו כלים הפירות; לכל פרי יש הזמן שלו, ובכל חבל ארץ כלה הפרי בזמן אחר!
שאלה זו נידונה במכילתא:
מי שכלה מינו מן השדה, מבעיר אותו ואת דמיו מן הבית. <b>יכול יהו כולן מתבערין כאחת</b>? תלמוד לומר כרמך. יכול יהו כל הארצות מתבערין כאחת? תלמוד לומר זיתך. מה מצינו בשני מינין שבאילן – לזה ביעור בפני עצמו ולזה ביעור בפני עצמו – <b>כך כל אחד ואחד יש לו ביעור בפני עצמו</b>.<br>(מכילתא דרשב"י כג, יא)
המכילתא אינה מקבלת שייתכן ביעור אחיד לכל הפירות ולכל הארצות. מכאן נובעת החלוקה למינים שונים ולאזורים שונים.
<b>החלוקה למינים</b>
במכילתא למדו חכמים כי לכל מין ומין זמן ביעור משלו. מתוך הקשבה לטבע, נדרש האדם להתאים את אכילתו ל'אורך החיים' של כל פרי ופרי בטבע, ובתום עונתו עליו לבער אותו המין ממחסניו. אינו דומה דין ביעורו של השמן (שזמנו בסביבות חג השבועות) לדין ביעורם של התמרים (שזמנם בסביבות חנוכה)<sup class="footnote-marker">156</sup><i class="footnote">לגבי זמן הביעור של הפירות השונים, עיין בביאורו של יהודה פליקס לירושלמי שביעית פרק ז הלכה ג (עמוד 129).</i>. "כל אחד ואחד יש לו ביעור בפני עצמו". התאמה זו מראה שמגמת חכמים אינה מסתכמת בעידון של תחושת הבעלות של האדם בלבד; לכך לא היה נדרש זמן מיוחד לכל פרי, אלא די היה בזמן ביעור אחיד, כבכל יתר המצוות התלויות בארץ. החלוקה למינים נועדה להחזיר את הקשר הבראשיתי בין האדם, שהפך למתועש ומפותח, למתרחש בטבע.
לקביעת זמני ביעור שונים ישנה משמעות נוספת: אין מדובר בביעור חד פעמי וטוטאלי אלא הדרגתי ורך: לאדם מצויים כל העת פירות לאכול, והם נגרעים בהדרגה, כל אחד בהגיע זמנו, תוך התאמת זמן ביעור פירות הבית עם זמן כלותם הטבעי מן השדה.
<b>החלוקה לאזורים</b>
בנוסף על ההבחנה בין מיני הפירות, מצוי במדרש עוד דין משמעותי בקשר לעונת הביעור: החלוקה אינה רק חלוקה למינים, אלא גם חלוקה לחבלי ארץ. אין די בביעור כל פרי בזמנו הייחודי; כחלק מן הקריאה לאדם לחיות בהרמוניה ובהתאמה לטבע, צריך זמן ביעורו של הפרי להתאים גם ל<b>מקום</b> גידולו.
בסוף המכילתא מופיע המשפט "מכאן אתה אומר", המהווה פתח לציטוט משנה בשביעית:
שלש ארצות לביעור: יהודה ועבר הירדן והגליל; ושלש שלש ארצות לכל אחת ואחת – גליל העליון וגליל התחתון והעמק. מכפר חנניה ולמעלן כל שאינו מגדל שקמין גליל העליון, ומכפר חנניה ולמטן כל שהוא מגדל שקמין גליל התחתון, ותחום טבריא העמק. וביהודה ההר שפלה והעמק...<br>(משנת שביעית ט, ב)
המשנה מחלקת את ארץ ישראל כולה לשלוש ארצות, שכל אחת מהן מהווה תחום נפרד לעניין הביעור. כל ארץ חוזרת ומתחלקת אף היא לשלוש ארצות פנימיות, על פי מיון טופוגרפי: הר, שפלה ועמק. כדוגמא לחלוקה זו מציגה המשנה את ארץ הגליל, המתחלקת לגליל עליון, גליל תחתון ותחום טבריא. החלוקה נעזרת בסימן בוטני: עצי השקמים אינם גדלים באזור גבוה בעל אויר קר, ולכן הם מסמלים את המעבר מהגליל העליון לתחתון.
החלוקה הראשית לשלוש ארצות – יהודה, עבר הירדן והגליל – מפורשת במשנה בתור שלוש ארצות לביעור; ואולם מה מקומה של החלוקה הפנימית בתוך כל ארץ וארץ<sup class="footnote-marker">157</sup><i class="footnote">בעניין זה קיימת מחלוקת ראשונים. בעלי התוספות (בבלי פסחים נב עמוד ב<b>,</b> ד"ה עד שיכלה אחרון שבה) סוברים כפשט התוספתא, שהחלוקה לתשע ארצות היא לצורך ביעור. לעומתם, רש"י (שם, ד"ה "שיהיו אוכלין בכל אחת) והרמב"ם (הלכות שמיטה ויובל ז, ט) מדייקים מהמשנה שישנן רק שלוש ארצות לביעור. החלוקה הפנימית בכל חבל ארץ היא חלוקה טופוגרפית-בוטנית, ללא משמעות הלכתית לדין הביעור. כך כותב רש"י שם, ד"ה "עד שיכלה":<b> "עשאום לשלש שבכל אחת כאילו הן אחת</b>, ואוכלין בכל אחת ואחת מהשלש החלוקות לביעור עד שיכלה האחרון שבשלש ארצותיה, אוכלין ביהודה עד שיכלה אחרון שבשלש ארצותיה, וכן בעבר הירדן וכן בגליל". כך נראה גם מדברי הרדב"ז על הרמב"ם.<br>בפירושנו לתוספתא ניצור סינתזה בין ביעור בשלוש ארצות לביעור בתשע, מתוך הבנה אקולוגית שישנם ביעורים שונים לגידולים שונים, ואין כאן סתירה בהכרח.</i>?
נעמיק בשאלה זו בעיוננו בתוספתא.
<b>תוספתא – שלוש חלוקות שונות</b>
שלש ארצות לביעור: יהודה, ועבר הירדן והגליל, שלשתן של שלש שלש. למה הוזכרו ההר העמק והשפלה? לפי שאין אוכלין מי בהר על שבעמק, ולא מי שבעמק על שבהר. אלא הר והרו, עומק ועומקו, שפלה ושפלתו<br>(תוספתא שביעית ז, י)
משמעות הביטוי "אין אוכלין מי שבהר על שבעמק" היא שכאשר כלו פירות השדה מן ההר שבארץ יהודה, לא יכולים יושבי ההר להסתמך על הפירות שעודם מצויים בשדות העמק; "אלא הר והרו, עומק ועומקו" – בזמן בו כלו הפירות מאזור טופוגרפי מסוים, על תושביו לבער את הפירות המצויים במחסניהם אף אם פירות אלה טרם כלו באזורים הטופוגרפיים האחרים של אותו חבל ארץ. במילים אחרות: החלוקה, לעניין מצוות ביעור, היא לתשעה אזורים: שלושה חבלי ארץ, ובתוכם שלושה אזורים טופוגרפיים.
בהמשך הפרק אנו מוצאים מגמה הפוכה:
...ושאר כל פירות האילן כגון העוגסין והקרסטמילין והפרישין והעוזרדין אוכלין מה שבהר על שבעמק וממה שבעמק על שבהר<br>(שם שם, טז)
הלכה זו מבטלת את החלוקה להר, שפלה ועמק. גם אם כלו העוזרדין מן ההר, יכולים תושביו לדחות את ביעורם עד שיכלו גם מן העמק. במילים אחרות: חלוקה זו מתעלמת מההבדלים הטופוגרפיים – הר, שפלה ועמק, ונשארת ברמת החלוקה הראשית לחבלי הארץ בלבד: יהודה, עבר הירדן והגליל.
עד עתה ראינו חלוקה ברורה לשלושה חבלי ארץ: יהודה, עבר הירדן והגליל. ראינו גם תת חלוקה פנימית לשלושה אזורים טופוגרפיים: הר, שפלה ועמק. בהלכה דלהלן נראה שכל הארץ שווה לעניין ביעור:
אוכלין בענבים עד שיכלו דליות שבאכל. אם יש אפילות מהן, אוכלין עליהן.
ושאר ארצות – אחת לזתים ולתמרים.
אוכלין בזתים עד שיכלה אחרון [שבתקוע]. ר' ליעזר בן יעקב אומר: אף של גוש חלב, כדי שיהא עני יוצא ולא יהא מביא רובע בין מראשו בין מתחתיו.
אוכלין בתמרים עד שיכלה אחרון שבצוער.<br>(שם שם, טו)
ישנם מיני פירות שזמן ביעורם אחיד בכל הארץ. כלומר, לא מתקיימת בהם החלוקה לאזורים, אלא הביעור מתבצע בכל הארץ באותה שעה. כאשר כלים הפירות ממקום אחד מוגדר, אזי חלה חובת ביעור בכל הארץ הגדולה. הקריטריון שמציב ר' ליעזר בן יעקב הוא, שאם ילך העני ללקט במקום זה, לא ימצא אפילו רובע הקב (ככל הנראה זו מידה שמספיקה לשימושו האישי של האדם), בין מהפירות שעל העץ בין מאלו שנפלו לאדמה.
מתוך התוספתא עולה תמונה מורכבת של קביעת זמן הביעור. האם החלוקה היא לתשעה אזורים (הלכה י), לשלושה (הלכה טז), או אולי הביעור מתרחש ב"ארץ אחת" (הלכה טו)?
מכיוון שכל ההלכות מקובצות בפרק אחד בתוספתא, על כורחנו שאין כאן סתירה. התבוננות מעמיקה בהלכות הללו, מגלה מערכת מורכבת של חלוקת הארץ, בעלת שלוש קומות. השאלה הגדולה שעומדת בפנינו היא: מתי ומדוע משתנה זמן הביעור על פי תשע ארצות ונקבע על פי שלוש, ומתי נקבע זמן הביעור על פי ארץ אחת בלבד?
<b>שלוש קומות בתוספתא</b>
נראה כי החלוקות השונות בתוספתא נובעות מהקשבה עדינה לטבע. נדבך משמעותי בדין הביעור הוא ההתאמה בין פירות המחסן לפירות הטבע. לכן, כאשר אנו באים לבער את הפירות, עלינו לבחון: למי מיועד הפרי, לאדם או לבהמה? מהי מידת חשיבותו בעולם האנושי?
זוהי יצירתה המופלאה של התוספתא: בניית מערכת בת שלוש קומות, המותאמת למיני הפירות השונים. בראש הפירמידה נמצאים הזיתים והתמרים. אלו הם החשובים שבפירות, המשמשים את האדם ביומיום. זיתים מגיעים לאדם מכל חלק בארץ, וכאשר יכלו, ילך בשבילם אפילו עד גוש חלב, או עד תקוע. גם הביקוש למוצריהם של פירות אלה, השמן והדבש, הוא רב ובשל כך האדם משנע אותם ממקום למקום. מסיבה זו, על אף קשיי התעבורה בין חלקי הארץ, המרחב של הזיתים והתמרים <b>הוא כל הארץ הגדולה.</b> זמן ביעורם של מוצרים אלה מגיע רק כאשר כלים הזיתים בגוש חלב ובתקוע (כנראה במקומות מרוחקים אלה גדלים הזיתים המאוחרים ביותר) שאז חלה חובת הביעור על האדם. כל עוד קיים הפרי, ולו במקום נידח בארץ, המין אינו בגדר "כלה מן השדה".
בהלכה טז מופיעה הקומה השנייה, בה החלוקה היא לשלוש ארצות. חלוקה זו מוכרת מתחומים רבים, כגון: דיני חזקה, דיני שטרות, דיני נישואין ודיני גיטין. במסכת גיטין (פרק ראשון) נאמר שאם הגיע הגט מעבר הירדן ליהודה או מיהודה לגליל, דינו כגט הבא ממדינת הים. בגט זה, נאמן השליח לומר "בפני נכתב ובפני נחתם" ועדותו קבילה, מפני שאם תצטרך האישה להביא עדים לקיום גיטה, יהיה לה מאוד קשה להביא עדים מ'ארץ אחרת'. כלומר, חבלי ארץ שיש ביניהם קשיי מעבר<sup class="footnote-marker">158</sup><i class="footnote">כפי שמובא ברש"י גיטין, ב עמוד ב, ד"ה: אי נמי – "כגון יהודה וגליל... דלא שכיחי שיירתא"</i>, נחשבים ל'שלוש ארצות לביעור'.
אך אילו הם הפירות הנכללים בחלוקה זו? נראה שמיני הפירות המפורטים כאן הם משניים בחשיבותם. אמנם פירות האילן, להבדיל מירקות וקטניות, מיועדים בראש ובראשונה למאכל אדם ופחות למאכל בהמה<sup class="footnote-marker">159</sup><i class="footnote">החלוקה מופיעה כבר בפרק א בבראשית (כט-ל), כאשר פרי האילן מיועד לאדם, ועשב הארץ לבהמה: "וַיֹּאמֶר אֱלֹהִים הִנֵּה נָתַתִּי לָכֶם אֶת כָּל עֵשֶׂב זֹרֵעַ זֶרַע אֲשֶׁר עַל פְּנֵי כָל הָאָרֶץ וְאֶת כָּל הָעֵץ אֲשֶׁר בּוֹ פְרִי עֵץ זֹרֵעַ זָרַע לָכֶם יִהְיֶה לְאָכְלָה: וּלְכָל חַיַּת הָאָרֶץ וּלְכָל עוֹף הַשָּׁמַיִם וּלְכֹל רוֹמֵשׂ עַל הָאָרֶץ אֲשֶׁר בּוֹ נֶפֶשׁ חַיָּה אֶת כָּל יֶרֶק עֵשֶׂב לְאָכְלָה וַיְהִי כֵן"</i>, אך חשיבותם פחותה משל זיתים ותמרים, שבהעברתם מארץ לארץ האדם אינו חוסך במאמץ, למרות הקושי – "אין שיירות מצויות משם לכאן". אך בשביל סתם פירות, סביר להניח שלא יתאמץ עד כדי כך. על כן, כאשר כלים פירות אלו מחבל הארץ המקומי, על תושביו לבער את שנותר במחסניהם ולהוציאם לרשות הכלל, גם אם טרם כלו בחבל ארץ אחר.
ראינו את שתי קומות החלוקה של פירות האילן. אך אילו מינים נכללים בחלוקה לתשע ארצות (הלכה י)? מסתבר כי חלוקה זו אינה מתייחסת אל הפירות, שכן זמן ביעורם נקבע על פי החלוקות הקודמות, לארץ אחת ולשלוש ארצות, אלא אל הדגנים והירקות, עיקר מאכל הבהמה. הבהמה אינה עוברת מאזור טופוגרפי אחד למשנהו, כפי שמציין הירושלמי, תוך הקשבה יפהפייה לעולם החי: "ר' חמא בר עוקבא בשם ר' יוסי בר חנינא: שיערו לומר, אין החיה שבהר גדילה בעמק ולא גדילה חיה שבעמק בהר" (ירושלמי שביעית, פרק ט הלכה ב). שלא כמו האדם, חיה שבהר אינה נודדת אל העמק, אלא יש לה בית גידול משלה. כאשר כָּלים הירקות באזור מסוים, מושפעים מכך כל היצורים שזהו בית גידולם האקולוגי. לכן, הפרמטר לשעת ביעור ירקות – מאכל חיה ובהמה – יהיה אזור הגידול הטופוגרפי של כל ירק וירק. כאשר נגמר ירק מסוים באזור ההר, על תושביו לפתוח את מחסניהם, אף אם אותו המין מצוי בעמק<sup class="footnote-marker">160</sup><i class="footnote">נראה שגם הר"ש ליברמן בפירושו לתוספתא פירש בצורה דומה, אף שלא עמד על המבנה הכולל והשלכותיו. ראה תוספתא כפשוטה עמ' 575, שורות 22-23.</i>.
בכך מתאים האדם את אכילת הירקות והדגנים שלו אל הטבע עצמו, מתוך הקשבה לחי שעליו. התאמה זו נותנת מקום לטבע, לא רק כמערכת סגורה בתוך עצמה, אלא כמערכת אורגנית שלמה, הכוללת את החי והצומח ומושפעת מהם.
לסיכום, התוספתא בנתה מערכת מורכבת של שלוש קומות חלוקה. לכל פרי זמן ביעור שונה, הנקבע תוך התייחסות לחבל הארץ הגיאוגרפי בו הוא גדל (יהודה, עבר הירדן והגליל), לאזור הטופוגרפי (הר, שפלה ועמק), ולייעודו בעולם החי (פרי חשוב מול פרי פשוט; אדם מול בהמה).
מתוך חלוקה מורכבת זו, מודגשת המשמעות הפנימית של דין הביעור: תיקון תודעת הבעלות של האדם אינו מתרחש ברגע האחד המסויים של ביעור הפירות מרשותו, אלא בתהליך מורכב של חיבור עמוק אל הטבע. ישנה הקשבה לכל פרי ופרי, למקום גידולו ולייעודו בעולם האדם והחי. הביעור בזמן מיוחד לכל פרי ופרי, נותן משמעות גם <b>לאכילה עצמה.</b> אדם מחויב לדעת מתי תם אותו המין מן השדה בכדי לבערו, וכך אכילת אותו המין תיעשה מתוך הקשבה לטבע. יש כאן המשך למגמה אותה ראינו בפרקי הקיץ: אכילה ראויה כביטוי להרמוניה המיוחלת בין האדם לאדמה.
<b>ב. פירות הביעור, למי הם מיועדים?</b>
עד כה עסקנו בזמן הביעור ובמקומו. כאן המקום לשאול: מי אוכל למעשה את הפירות לאחר ביעורם?<sup class="footnote-marker">161</sup><i class="footnote">נציין שוב שהתייחסותנו לדין הביעור היא רק לאור מקורות חז"ל. התלמוד הירושלמי מעצב את הביעור כהפקר פשוט, בו אין לאדם שליטה על ייעוד הפירות המבוערים.</i> שאלה זו אינה שאלה מעשית בלבד. יש בכוחה לעצב את תוכנו הפנימי של הביעור, ואולי גם ללמד על השביעית כולה.
במשנה מובאת מחלוקת חדה בין ר' יוסי ור' יהודה:
מי שהיו לו פירות שביעית והגיעה שעת הביעור – מחלק מזון שלש סעודות לכל אחד ואחד. ועניים אוכלים אחר הביעור אבל לא עשירים – דברי ר' יהודה, ר' יוסי אומר: אחד עניים ואחד עשירים אוכלים אחר הביעור.<br>(משנת שביעית ט, ח)
ר' יהודה סובר שכאשר כלו הפירות מן השדה, על בעלי המחסנים לפתוח מאוצרם לעניים, מפני שהם הנפגעים העיקריים מכך. העשיר נקרא להשתחרר מתחושת האדנות על אחיו העני. זוהי נקודת תמצית <b>סוציאלית</b> של השנה השביעית, המתגלה בדין הביעור.
לעומתו, סובר ר' יוסי כי מרגע שהגיעה שעת הביעור, "אחד עניים ואחד עשירים אוכלים אחר הביעור", כדי לסיים במהירות האפשרית את פירות השביעית. לא העני הוא הנקודה המרכזית, אלא הוצאת הפירות מרשותו של החקלאי ויצירת התאמה מלאה בין האדם ומזונו לבין הטבע ותוצרתו. זוהי נקודת תמצית של <b>התאמה אקולוגית</b> בין האדם והטבע, שמתגלה על-ידי הביעור.
אך מהיכן נובעת מחלוקת חדה כל-כך במהות הביעור? בכדי לענות על שאלה זו, נחזור לפרשיות השביעית, בשמות ובויקרא, מתוכן נעלה את זהותם של אוכלי פירות השנה השביעית בתורה שבכתב.
<b>המגמה הכפולה של האכילה: בין שמות לויקרא</b>
בשמות נאמר:
וְהַשְּׁבִיעִת תִּשְׁמְטֶנָּה וּנְטַשְׁתָּהּ
וְאָכְלוּ אֶבְיֹנֵי עַמֶּךָ וְיִתְרָם תֹּאכַל חַיַּת הַשָּׂדֶה כֵּן תַּעֲשֶׂה לְכַרְמְךָ לְזֵיתֶךָ:<br>(שמות כג, יא)
פסוקי שמות קוראים לתיקון הבעלות של האדם על שדהו. האדם שומט ונוטש את שדהו, ואילו הפירות נשארים לטובת האביונים וחית השדה. מתוך פסוקי שמות עולה כי ההרפיה היא כה מקיפה, עד שנראה לכאורה <b>שהבעלים מנוע מלאכול משדהו שלו בשנת השבע:</b> "ויתרם תאכל חית השדה". אפילו את יתרת התבואה אוכלת חית השדה, רק לא הבעלים!
בויקרא נאמר:
וְהָיְתָה שַׁבַּת הָאָרֶץ לָכֶם לְאָכְלָה לְךָ וּלְעַבְדְּךָ וְלַאֲמָתֶךָ וְלִשְׂכִירְךָ וּלְתוֹשָׁבְךָ הַגָּרִים עִמָּךְ: וְלִבְהֶמְתְּךָ וְלַחַיָּה אֲשֶׁר בְּאַרְצֶךָ תִּהְיֶה כָל תְּבוּאָתָהּ לֶאֱכֹל:<br>(ויקרא כה, ו-ז)
בפסוקי ויקרא מוקד השביעית אינו שביתת האדם ותיקון הבעלות שלו, אלא <b>הארץ</b> היא זו ששובתת – "שבת שבתון יהיה לארץ". מתוך כך, גם אכילת הפירות מקבלת נופך מיוחד. זוהי אכילה המאחדת את הבעלים, העבד, הבהמה והחיה, תחת קורת גג אחת. <b>כולם אוכלים יחד משבת הארץ</b>, אכילה משותפת ומותאמת לטבע, מפירות השנה השביעית.
לכאורה, אלו מגמות סותרות. בתורת כוהנים מצינו עימות והכרעה בין שתי המגמות:
<b>לך לעבדך ולאמתך</b>, מה תלמוד לומר? לפי שנאמר "ובשביעית תשמטנה ונטשתה ואכלו אביוני עמך", שיכול אין לי אלא פירות שביעית נאכלים אלא לעניים בלבד, מניין אף לעשירים? תלמוד לומר: "לך ולעבדך ולאמתך" – הרי בעלים עשירים אמורים, עבדים ושפחות אמורים, אם כן למה נאמר <b>ואכלו אביוני עמך</b>?
העניים אוכלים אחר הביעור ולא עשירים – דברי רבי יהודה,
ר' יוסי אומר: אחד עניים ואחד עשירים אוכלים אחר הביעור.<br>(תורת כוהנים בהר א, ח)
ניתן להבחין כי בתורת כוהנים פסוקי ויקרא הם נקודת המוצא, ואילו פסוקי שמות מובאים כקושיא<sup class="footnote-marker">162</sup><i class="footnote">למעשה ברוב הסוגיות בהן קיים מתח בין שמות לויקרא, התפתחה ההלכה מתוך נתינת דגש לפסוקי ויקרא. גם במקרה זה, הסתירה בין הפרשיות עולה גם במדרשי ההלכה לשמות – המכילתא דר"י והמכילתא דרשב"י. במדרשים אלו הפתרונות שונים, ובמכילתא דרשב"י הפתרון אף נוטה יותר לרוח העולה משמות, אולם ההלכה (מהמשנה והלאה) התעלמה מפתרונות אלו וכדרכה ברוב סוגיות שביעית, פנתה לכיוון של ויקרא.</i>: הרי בפרשיית ויקרא כולם אוכלים – בעלים, עבדים ושפחות – אם כן, מדוע נאמר בשמות רק "ואכלו אביוני עמך"?
המחלוקת בין ר' יהודה לר' יוסי עוסקת בשילוב מגמת שמות בשאלת זהות האוכלים משבת הארץ.
<b>ר' יוסי אומר: הגיעה שעת הביעור – עשירים ועניים אוכלים כאחד.</b> הביעור מכוון לאכילת האדם את פירותיו כפי שהם נמצאים בטבע, ואין בו כל עניין חברתי. העובדה "כלה מן השדה" נלמדת מן ההתבוננות בחיה, אך זהו רק הסימן<sup class="footnote-marker">163</sup><i class="footnote">באחרונים קיימת שאלה מעניינת, המלווה אותנו לאורך כל הסוגיה בעניין "כלה לחיה": האם החיה היא <b>סימן</b> לקביעת זמן הביעור או שהיא <b>הסיבה</b> לקביעה זו? כלומר, האם זמן הביעור נקבע על פי החיה כסימן לכך שכלו הפירות בטבע, או שיש כאן דאגה לכך שהאדם לא יאכל כאשר נגמר לבהמה האוכל, ולא יפגע באכילה המשותפת? ניתן להסביר שדעת ר' יוסי רואה בחיה סימן לביעור, ואילו ר' יהודה רואה בכיליון הפרי לחיה סיבה, ולכן מעתה יאכלו רק העניים.<br>לשאלה זו שאלות נגזרות רבות: אם כלו הפירות לפני הזמן הרגיל בטבע (למשל כתוצאה ממכת טבע, או ארבה), האם חייב לבער (מפני שכילוי הפירות הוא הסיבה לביעור) או שאינו חייב לבער (מפני שאכילת החיה היא רק סימן, ובטבע הפירות לא היו אמורים עדיין להסתיים). וכן: האם חלה חובת ביעור כאשר גדלו פירות השנה השמינית? (אם כלה לחיה זו הסיבה לביעור, אין צורך לבער שכן כבר קיימים פירות לחיה. אך אם זהו סימן – צריך לבער). ישנם דיונים רבים, שניתן לומר כי הם חלוקים בשאלה אם "כלה לחיה" הוא סימן או סיבה. להרחבה עיין "שבת הארץ" מהדורה ישנה (עם "תוספת שבת") בתחילת פרק ז.</i> שהגיעה העת לבער, ואין בו כדי לייעד את הפירות לאוכלים מסוימים: "אחד עניים ואחד עשירים אוכלים אחר הביעור". הדרך הטובה והמהירה ביותר לכלות את האוכל מן הבית, היא לחלק אותו לכל המעוניין, עני או עשיר<sup class="footnote-marker">164</sup><i class="footnote">לפי רש"י (פסחים נב עמוד ב, ד"ה משום) הביעור מכוון אף לחיה: "וזהו ביעורן - שמפקירן במקום דריסת חיה ובהמה".</i>.
לעומתו, מציג ר' יהודה גישה חדשה, הנובעת משילוב 'רוח שמות' בתוך מגמת פסוקי ויקרא. <b>"העניים אוכלים אחר הביעור ולא עשירים</b>". הפירות המוּצאים מן המחסן, כחלק מהרצון להתאמה עם הטבע, מבטאים גם את <b>הצד החברתי</b> של שנת השבע, ולכן רק לעניים מותר לאכלם. עד עתה אכלו העניים מן השדה, ואילו כעת, לאחר שְכָּלו הפירות מן השדה, הפירות המבוערים יחולקו לעני, ובכך יתקנו את קשר העשיר עם העני<sup class="footnote-marker">165</sup><i class="footnote">לכאורה, עיקרון זה של תיקון הקשר עם העני נכון גם לגבי החיה, ואף היא צריכה לאכול מן הפירות – "ויתרם תאכל חית השדה". אך למרות זאת, שיטת רבי יהודה אינה מובילה לנתינה אקטיבית לחיה. נראה שהסיבה היא היות החיה 'אחר רחוק', חית בר, ולא ניתן לצפות מהאדם לתת לה בצורה ממשית, למרות עיקרון השיתוף.</i>. לפי ר' יהודה, האדם במעשה הביעור, לא רק מְפנה מקום להתרחשות הטבעית; בכלותו מביתו כאשר כלה בטבע, הוא אף שותף לה. הטבע אינו מערכת סגורה, והאדם אינו חיצוני לה; האנושות והיחסים שבין אדם לחברו גם הם חלק מן המערכת האקולוגית השלמה של הטבע וסביבתו, הכוללת את האדם בתוכה ותיקונם של יחסים אלה הוא חלק מתיקון המערכת כולה.
<b>אפילוג:</b>
עלי הסתיו נושרים, אדומים, צהובים, זהובים. זה לא מכבר נשר מן העץ הפרי האחרון ונאכל, נוטף עסיס. בראותי זאת, יצאתי גם אני החוצה, להתאים בין עולמי ובין כל אשר בטבע: פתחתי את מחסני וחילקתי את פירות השביעית שנותרו ברשותי.
התמלאתי תחושת הרמוניה עם אמא אדמה, הרמוניה עם החיה אשר בשדה ועם האדם אשר על הארץ. האדמה כמו צחקה אלי צחוק כבד, ריגבי, באומרה: "התגעגעתי"...
אני לא ידעתי אם אלי דבריה מכוונים, או שמא לפירות אותם מתעתד אני לבער מרשותי, ואולי לביעור עצמו, המבטא את אהבתי אליה, את הקשר שלי איתה ועם כל אשר מתקיים עליה. כנראה שגם בשש השנים, הבעלות שלי על הבריאה אינה גדולה כפי שחשבתי. מעתה אגש לעבודתי החקלאית עם יותר ענווה. אקשיב יותר לצרכיה ולקצב הטבעי והשליו בו היא מתנהלת. תוהה אני: האמנם כאשר אני מעבד את האדמה אני גורם לה שתעבוד בשבילי, אלא שמא אני הוא העובד בשבילה?
במהלך הפרק נגענו בשלושת המרכיבים המרכזיים של המצווה: <b>עולם</b> (מקום – שלוש ארצות לביעור), <b>שנה</b> (זמן – לכל מין זמן ביעור בפני עצמו, הרגע בו כלה לחיה מן השדה), ו<b>נפש</b> (זהות האוכלים – עניים או גם עשירים); כן נגענו בהשפעתה של מצוות הביעור על מרכיבים אלו בנפש האדם.
מתוך תקווה שמצוות התורה ישפיעו על כל מרכיבי נפשנו, אפשר לגשת למצוות הביעור בתפילה לתיקון הקשר בין האדם לעולם, לאדמה אשר הוא חי עליה, ולבני האדם אשר הוא חי איתם. אפשר להגיע לשעת הביעור, ולהעניק לעולם רגע אחד של נחת, של הרמוניה הכוללת את כל אשר תחת השמש.
ויהי רצון שתיקון הביעור ילווה אותנו במידה מסוימת גם בשנות הבעלות, שש שנות כיבוש האדמה, ויאפשר לנו להתקרב ליצירה של קשר פנים בפנים בין האדם ובין האדמה ממנה לוקח.
<b>סוף שער השביעית</b>
<big><strong>הרהורים לימינו</strong></big>
מסענו ברגבי שנת השבע, המתמשך על פני עונות השנה, מעורר בנו זכרונות קדומים ורגש מתחדש. מתרפקים אנו על האדמה, כור מחצבתנו, ומכירים בתוכנו יחס שונה אל הטבע. אולם מערכת יחסים זו אינה נשארת בגדר נוסטלגיה: היא נחוצה לנו כאוויר לנשימה בימינו אנו, למען עתידנו החברתי והאנושי. למען עתידנו בתוך עולם תעשייתי, החונק את יושביו ומנתק את האדם מהטבע. למען עתידנו בתוך הקניון התרבותי בו אנו חיים. מערכת היחסים העכורה והמנצלת בין האדם לסביבתו הטבעית, משפיעה על יחס האדם לטבעו – לגופו ולגוף זולתו, ולסביבתו החברתית – לחלש, לעני, ולאנשי העולם השלישי.
צוהר נפתח אלינו מתוך התורה, הקורא למערכת יחסים מקודשת ומלאת כבוד בין האדם לאדמה; מערכת המתאזנת במהלך שבין שש השנים ושנת השבע, ומהווה קול עמוק, נדיר ומאוזן לתיקון האדם והחברה האנושית. פעמים רבות חוטאים שני המחנות היריבים, 'הירוקים' והתעשיינים, הנלחמים זה בזה בצורה פשטנית וטוטאלית. יריבות שכזו מונעת שיח מכבד, שייצור איזונים בין ההכרה במקום היצירה ובעלות האדם, ובין מקום ההרפיה וההקשבה לטבע.
התורה בספרות הקבלה מיוצגת ב'ספירת התפארת' – מקום הרמוני, המאזן את קטבי המציאות לתנועה משותפת. התורה מכירה בכך ששינוי עמוק מצריך תהליך ממושך של מחזורי חיים; לכן יצרה התורה מחזור חיים, הכולל בתוכו תנועה שלמה של שני צידי המטבע: האדם והטבע. בשש שנים – היצירה והאדם כבעלים, ובשביעית – ההרפיה ונתינת המקום לטבע.
אם נוכל בימינו להבין את מקומם של שני הצדדים ונדע לחיות את שניהם באיזון עמוק כתהליך ארוך-טווח, ייתכן שנוכל, בצעדים מדודים, להסיט את הגלגל ממסילת הכיליון העצמי של בני האדם את כדור הארץ; לא כפעילות השרדותית בלבד, אלא כתהליך של אקולוגיה רוחנית וקדושה. תהליך הטומן בחובו הקשבה לטבע, עידון בעלות האדם, ופתיחה אל האחר – החלש והעליון.
<b>השביעית בימינו בתודעה הדתית והיהודית</b>
בימי השיבה לארץ ישראל התגלע ויכוח מר על שמירת השמיטה בארץ, בין מצדדי היתר המכירה למתנגדיו. עם השנים תפסה השמיטה תאוצה בקרב הציבור הדתי, בעיקר בקרב המקפידים על שמירת ההלכה. אולם למרבה הצער, בציבור הרחב נתפסת השמיטה כתהליך של החמרה דתית, ולא כתהליך רוחני-עמוק, האמור להשפיע על כל תפיסת החיים שלנו. גם לימוד השמיטה נובע מחיפוש הפתרון ההלכתי הנכון לימינו, ולא מכיסופים עמוקים להתחברות מחדש לקדושה הטבעית של ארץ ישראל. בבתים רבים השביעית נתפסת כנטל מעיק שיש להיפטר ממנו. פירות שביעית מלאים בחומרות כרימון, ורבים מעדיפים להסתפק בפירות חו"ל. השביעית כלולה באותה קטגוריה יחד עם הטבל והערלה. גם במקרה שישנם פירות שביעית בבית, נוכחותם מתמצה בעיקר בפח השביעית, אליו זורקים את הפסולת של הפירות.
בספר זה ניסינו להרים קול קורא לגישה חדשה כלפי שנת השבע. לא מתוך החמרה וחשש הלכתי, אלא מתוך אהבה עמוקה והערכה למופלאותה של שנת השבע ולחיוניותה לכל מערך חיינו. רק כך תוכל השביעית להתרחב לכל מרחבי החברה הישראלית ולחדור אל התודעה הציבורית. השביעית נחלתה לא רק בחברה המקפידה על ההלכה, אלא בכל החברה היהודית בארץ ישראל.

שער היובל

הקדמה

<big><strong>וקראתם דרור בארץ</strong></big>
<b>פרק אחד עשר: מהשביעית אל היובל ובחזרה</b>
כתיבה: דוד אפטר
<b>פרק שנים עשר: יובל: השיבה אל הגורל</b>
כתיבה: אוריאל אסולין
<b>פרק שלושה עשר: סוף הדרך</b>
כתיבה: הרב פדיה נגר
פתיחה לשער היובל
לאחר פרשיית השביעית בויקרא, פוסעת התורה אל מעבר למעגל שש השנים והשנה השביעית ופותחת בפנינו את עולמו של היובל. בשער זה שלושה פרקים, המתווים יחד את משמעות שנת היובל בחיים בארץ.
בפתח הראשון נְעמֵת בין שנת החמישים לבין ארבעים ותשע השנים שקדמו לה. שנת החמישים, בשונה ממחזורי שש השנים והשבע, אינה נתונה מאליה; יש צורך ליצור אותה. זוהי יצירה המתחילה ב<b>ספירה</b> של ארבעים ותשע שנים המובילות אל שנת החמישים: "וְסָפַרְתָּ לְךָ שֶׁבַע שַׁבְּתֹת שָׁנִים שֶׁבַע שָׁנִים שֶׁבַע פְּעָמִים וְהָיוּ לְךָ יְמֵי שֶׁבַע שַׁבְּתֹת הַשָּׁנִים תֵּשַׁע וְאַרְבָּעִים שָׁנָה" (ויקרא כה, ח). על בואה של שנת החמישים מכריז האדם ב<b>תקיעת השופר,</b> "וְהַעֲבַרְתָּ שׁוֹפַר תְּרוּעָה בַּחֹדֶשׁ הַשְּׁבִעִי בֶּעָשׂוֹר לַחֹדֶשׁ בְּיוֹם הַכִּפֻּרִים תַּעֲבִירוּ שׁוֹפָר בְּכָל אַרְצְכֶם" (שם, ט), <b>מקדש</b> אותה ו<b>קורא לדרור</b> לחול בה: "וְקִדַּשְׁתֶּם אֵת שְׁנַת הַחֲמִשִּׁים שָׁנָה וּקְרָאתֶם דְּרוֹר בָּאָרֶץ לְכָל יֹשְׁבֶיהָ" (שם, י). בפרק <b>'מהשביעית אל היובל ובחזרה'</b> נעסוק במשמעות הספירה, המהווה את המעבר משבעת מחזורי השביעית אל שנת החמישים. נתמקד בהבדל בין שבע שבתות השנים, העולות מאליהן <b>מתוך הטבע</b>, ובין שנת החמישים, אותה <b>יוצר האדם</b>, ובה הוא מכריז מתוך בחירה על הופעת הדרור.
בפתח השני נפסע בשבילי <b>היובל עצמו</b>. קריאת הדרור ביובל אינה ביטוי אנרכיסטי, כי אם שיבה אל 'הסיפור המשפחתי'. קריאת הדרור משיבה את האדם התלוש ממשפחתו ומנחלת אבותיו בחזרה הביתה: "יוֹבֵל הִוא תִּהְיֶה לָכֶם וְשַׁבְתֶּם אִישׁ אֶל אֲחֻזָּתוֹ וְאִישׁ אֶל מִשְׁפַּחְתּוֹ תָּשֻׁבוּ". החזרה הביתה אינה תוצאה של <b>בחירה</b>, אלא תוצאה של <b>גורל א-להי</b> הקובע את הנחלות בארץ ה'. מתוך כך, נעסוק בפרק <b>'היובל: השיבה אל הגורל'</b> במתח שבין בחירה, חירות וגורל. נעמוד על המשמעות של עצם המעבר מעולם הבחירה האנושי של ארבעים ותשע השנים, אל עולם הגורל של היובל, ועל המשמעות של אופן המעבר – ההכרח לשוב אל הגורל דווקא דרך קריאת החירות והדרור.
בפתח השלישי <b>נשוב אל הטבע</b>. כל הצעדים שצעדנו עד כה מהשביעית אל היובל, הרחיקו אותנו מהשביעית ומעולמה. התבשמנו מן העולם ה<b>אנושי</b> המופלא המתגלה ביובל, עולם המתעלה מעל עולם הטבע והבחירה האישית של שבע שבתות השנים, אך במעמקי היובל שוב מחכה לאדם האדמה: "יוֹבֵל הִוא שְׁנַת הַחֲמִשִּׁים שָׁנָה תִּהְיֶה לָכֶם לֹא תִזְרָעוּ וְלֹא תִקְצְרוּ אֶת סְפִיחֶיהָ וְלֹא תִבְצְרוּ אֶת נְזִרֶיהָ: כִּי יוֹבֵל הִוא קֹדֶשׁ תִּהְיֶה לָכֶם מִן הַשָּׂדֶה תֹּאכְלוּ אֶת תְּבוּאָתָהּ". בפרק <b>'סוף הדרך'</b>, הנועל את הספר כולו, נעסוק במשמעות של המפגש המחודש של האדם עם האדמה, לאור מה שעבר עד כה: האם השיבה אל האדמה אחרי שנת היובל, כמוה כשיבה באותה השבת של השנה השביעית, או שמא היא צורת מפגש חדשה?
לסיום, נוסיף מחשבות על משמעות הלימוד לימינו, ועל השינוי העמוק אשר יכולה וצריכה תודעת השביעית והיובל לחולל בעולמנו.





Chapter 1



Chapter 2



Chapter 3



Chapter 4



Chapter 5



Chapter 6



Chapter 7



Chapter 8



Chapter 9



Chapter 10



Chapter 11

<big><strong>מהשביעית אל היובל ובחזרה</strong></big>
<b>פתיחה</b>
בפרק זה נדון בקשר וביחס בין השביעית, כפי שהוצגה בפרקי השער הקודם, ובין היובל. את המעבר מן השביעית אל היובל מתארת התורה בהדרגתיות: תחילה מתואר מסע האדם <b>בתוך</b> מחזור שש השנים והשביעית, אל השלמת שבע השביעיות:
וְסָפַרְתָּ לְךָ <b>שֶׁבַע שַׁבְּתֹת שָׁנִים שֶׁבַע שָׁנִים שֶׁבַע פְּעָמִים</b>,
וְהָיוּ לְךָ <b>יְמֵי שֶׁבַע שַׁבְּתֹת הַשָּׁנִים תֵּשַׁע וְאַרְבָּעִים שָׁנָה</b>:<br>(ויקרא כה, ח)
אולם שלמות זו אינה הסוף. בקצה האופק מתגלה עולם חדש, <b>היובל</b>:
וְהַעֲבַרְתָּ שׁוֹפַר תְּרוּעָה בַּחֹדֶשׁ הַשְּׁבִעִי בֶּעָשׂוֹר לַחֹדֶשׁ בְּיוֹם הַכִּפֻּרִים תַּעֲבִירוּ שׁוֹפָר בְּכָל אַרְצְכֶם: וְקִדַּשְׁתֶּם אֵת <b>שְׁנַת הַחֲמִשִּׁים שָׁנָה</b> וּקְרָאתֶם דְּרוֹר בָּאָרֶץ לְכָל יֹשְׁבֶיהָ <b>יוֹבֵל</b> הִוא תִּהְיֶה לָכֶם וְשַׁבְתֶּם אִישׁ אֶל אֲחֻזָּתוֹ וְאִישׁ אֶל מִשְׁפַּחְתּוֹ תָּשֻׁבוּ:<br>(שם, ט-י)
מהו העולם החדש המתגלה ביובל? מה יחסו אל אותה שלמות מחזורית של שבע שביעיות שהסתיימה לה? – אלו השאלות בהן נפתח את ההתבוננות ביובל.
היחסים שבין השביעית והיובל יהוו את מוקד ענייננו בפרק זה, ובהם נעסוק בשני חלקים:
בחלק הראשון – <b>'מהשביעית אל היובל' –</b> נעסוק בהשוואת היובל אל השביעית אשר בחומש ויקרא. היובל נזכר מיד לאחר שנת השבע, ונראה שספירת שבע השביעיות עד ליובל אינה טכנית, אלא טומנת בחובה מסע אותו מוכרח האדם לעבור בכדי להיכנס בשערי היובל. נראה בחלק זה כיצד קומת היובל מונחת על גבי הבסיס האיתן של מחזורי שש השנים והשנה השביעית, אשר אלמלא בסיס זה היובל אינו יכול להופיע.
בחלק השני – <b>'מהיובל אל השביעית' –</b> נראה את הכיוון ההפוך: כיצד תנועת היובל משפיעה ומכוננת את שנת השבע. על מנת להפוך את המבט, נשווה את היובל הנזכר בחומש ויקרא דווקא אל שנת השמיטה המתוארת בספרי שמות ודברים. השוואה מעניינת זו תפתח אותנו לראיה חדשה של הקשר בין השביעית ליובל.
<b>מהשביעית אל היובל</b>
מתוך פסוקי הפרשיה המתארים את השביעית עצמה (ויקרא כה, א-ז), ניתן לראות את מחזור השש והשבע כמערכת שלמה וסגורה בפני עצמה, שאינה זקוקה להשלמה כלשהי. אך בהמשך הקריאה בפסוקים, נראה כי מערכת זו היא חלק ממערכת גדולה יותר:
וְסָפַרְתָּ לְךָ <b>שֶׁבַע שַׁבְּתֹת שָׁנִים</b> שֶׁבַע שָׁנִים שֶׁבַע פְּעָמִים וְהָיוּ לְךָ יְמֵי שֶׁבַע שַׁבְּתֹת הַשָּׁנִים תֵּשַׁע וְאַרְבָּעִים שָׁנָה:<br>(ויקרא כה, ח)
התורה מדגישה שספירת השש והשבע מחוברת למערכת גדולה יותר, מערכת של שבע שבתות שנים המסתכמות בארבעים ותשע שנה.
אולם הספירה אינה נעצרת בסיום ארבעים ותשע השנים; מיד לאחריהן מגיעה שנת החמישים:
וְקִדַּשְׁתֶּם אֵת <b>שְׁנַת הַחֲמִשִּׁים שָׁנָה</b> וּקְרָאתֶם דְּרוֹר בָּאָרֶץ לְכָל יֹשְׁבֶיהָ <b>יוֹבֵל</b> הִוא תִּהְיֶה לָכֶם וְשַׁבְתֶּם אִישׁ אֶל אֲחֻזָּתוֹ וְאִישׁ אֶל מִשְׁפַּחְתּוֹ תָּשֻׁבוּ:<br>(שם, ט)
שנת החמישים אינה חלק מתהליך הספירה, אלא מגיעה לאחר השלמת שבעה מחזורי שביעיות. ספירה מבטאת קשר ותהליך התפתחות, כפי שניתן לראות אף בספירת העומר בין פסח לשבועות: "וּסְפַרְתֶּם לָכֶם מִמָּחֳרַת הַשַּׁבָּת... שֶׁבַע שַׁבָּתוֹת תְּמִימֹת תִּהְיֶינָה: עַד מִמָּחֳרַת הַשַׁבָּת הַשְּׁבִיעִת תִּסְפְּרוּ חֲמִשִּׁים יוֹם" (ויקרא כג, טו). גם ספירה זו היא של ארבעים ותשעה ימים על מנת להגיע אל היום החמישים. התהליך מתחיל מהנפת העומר (החומר הגולמי) עד להבאת שתי הלחם (החומר המעובד) ביום החמישים. אפשר שזהו התהליך מהשביעית ועד ליובל: מהטבעי אל האנושי.
<b>משביתת הטבע אל קריאתו של האדם</b>
מערכת השש והשבע מופיעה בסדרי הימים, בסדרי המועדים ובסדרי השנים. בסדרים הללו, השש הוא זמן הפעילות והיצירה של האדם בעולם, ואילו השבע הוא זמן המנוחה, השביתה והשחרור. המקור הראשוני למערכת זו הוא הבריאה הא-להית: "כִּי שֵׁשֶׁת יָמִים עָשָׂה ה' אֶת הַשָּׁמַיִם וְאֶת הָאָרֶץ, וּבַיּוֹם הַשְּׁבִיעִי שָׁבַת וַיִּנָּפַשׁ" (שמות לא, יז). העולם הגיע להשלמתו המלאה בעת שה' ברך את יום השביעי – "וביום השביעי נתעלה וישב על כסא כבודו" (תפילת 'יוצר אור' בבוקר השבת). השלמות בשבת אינה השלמתה של הפעילות, אלא שלמות של מנוחה, ברכה וקדושה השורה העולם. גם שנת השבע כ'שבת', מהווה השלמה לפעילות האנושית היוצרת בטבע במשך שש שנים, ומגלה את העומק הקיים בתוך הטבע: "ושבתה הארץ <b>שבת לה'</b>". המספר שבע מהווה את היחידה השלמה<sup class="footnote-marker">166</sup><i class="footnote">המספר שבע, כמשקף יחידה שלמה, מופיע פעמים רבות בתורה: שבע חיות נכנסו לתיבה, שבע שנים עבד יעקב בשביל רחל, שבעה קנים למנורה, שבעת ימי הטהרה של הזב והזבה, ועוד. בספר יצירה, השש מסמל את ששת ממדי המציאות ואילו השבע מסמל את השלמות העמוקה המתגלה בתוכו. עיין יהודה ליבס, "ספר יצירה", עמודים 209-216.</i>. בראיה כללית ניתן להבחין בין השש כמבטא את צד הפעולה, לבין השבע כמבטא את צד השביתה.
בהנחה שמחזור של שבע יוצר שלמות, מחזור של שבע שביעיות מעניק חוייה כפולה ומכופלת של שלמות. חוויה עמוקה של השלמות הנוצרת מפעילות האדם בטבע. מתוך כך, מתבקש היה ששיאו של התהליך ייקבע בשנה הארבעים ותשע, השנה השביעית של המחזור השביעי, 'שבת השבתון' של הטבע. מדוע מתרחש היובל דווקא בשנת החמישים<sup class="footnote-marker">167</sup><i class="footnote">וכן מדוע חוגגים את יום החמישים ולא את יום הארבעים ותשעה?</i>?
נראה שהשלמות המתגלה בסיום מחזור שבע השביעיות, היא השלמות העולה <b>מתוך הטבע</b>. במשך שש השנים פועל האדם בטבע, זורע קוצר ואוסף, ובסיום המחזור משלימה שנת השבע את השבוע, ומגלה את השלמות מתוך הטבע. <b>בשביעית</b> מתרחשת פתיחת שדהו של האדם ושיתוף סביבתו באכילת הפירות ("לכם לאכלה"). הטבע השייך לה' מאיר על חיי האדם וסביבתו וסוחף את המרחב האנושי והחי לחיים משותפים: "והיתה שבת הארץ לכם לאכלה".
לכאורה, מחזור זה, השזור משבעה מחזורי השביעית, יוצר תנועה מושלמת; ולמרות זאת, חסר בו ה<b>שינוי הנובע מתוך האדם,</b> מתוך בחירתו ורצונו<sup class="footnote-marker">168</sup><i class="footnote">כפי שראינו בשער השביעית, השינוי המתרחש באדם בשביעית הינו כמתואר בפרשיית שמות ולא בויקרא, שם האדם נותר בצל ההתרחשות של הארץ.</i>; שינוי המתחיל בעולמו של האדם ומחולל בו מהפכה עמוקה, אשר תשנה את היחסים בין בני האדם בתוך החברה האנושית, בדומה למהפכה שיוצרת השביעית ביחסי האדם לטבע ולסביבתו.
את המהפכה הזו מבשר היובל:
<b>וְהַעֲבַרְתָּ שׁוֹפַר</b> תְּרוּעָה בַּחֹדֶשׁ הַשְּׁבִעִי בֶּעָשׂוֹר לַחֹדֶשׁ בְּיוֹם הַכִּפֻּרִים תַּעֲבִירוּ שׁוֹפָר בְּכָל אַרְצְכֶם: <b>וְקִדַּשְׁתֶּם</b> אֵת שְׁנַת הַחֲמִשִּׁים שָׁנָה, <b>וּקְרָאתֶם דְּרוֹר</b> בָּאָרֶץ לְכָל יֹשְׁבֶיהָ יוֹבֵל הִוא תִּהְיֶה לָכֶם וְשַׁבְתֶּם אִישׁ אֶל אֲחֻזָּתוֹ וְאִישׁ אֶל מִשְׁפַּחְתּוֹ תָּשֻׁבוּ"<br>(שם, ט–י)
זהו אולי המפתח להבנת משמעותה של שנת החמישים. היובל אינו חלק ממחזור שבע השביעיות, אלא מתנשא מעל לו. אחר הוא מכל מה שקדם לו. היובל אינו חלק ממחזור השלמות של הטבע; את שנת החמישים <b>יוצר האדם</b>. המאורע המכונן את היובל הוא קידוש וקריאה של האדם ("<b>וקדשתם</b>... <b>וקראתם</b>..."). בפשטות, אם לא יבוא האדם ויקדש את היובל, היובל לא יתרחש. זאת, בניגוד לשביעית, הקיימת כמערכת קבועה במציאות, ללא תלות במעשה האדם (כראוי למערכת הנעוצה בטבע).
דווקא הקריאה האנושית היא שמביאה לפריצה של מימד חדש: שינוי המרחב ה<b>חברתי</b>, מעבר לשינוי היחס לאדמה, שקיים גם בשביעית. היובל קורא דרור בארץ, מחולל חירות המשיבה את העבדים הביתה ואת הנחלות לבעליהן המקוריים. ביובל מתגלה שלא רק הארץ כ<b>טבע</b> עולה לה', גם הארץ כ<b>מרחב החיים האנושי</b> היא של ה': "וְהָאָרֶץ לֹא תִמָּכֵר לִצְמִתֻת <b>כִּי לִי הָאָרֶץ כִּי גֵרִים וְתוֹשָׁבִים אַתֶּם עִמָּדִי" (</b>שם כה, כג).
בשביעית האדמה אמנם שובתת ופותחת את האדם לסביבה ולמרחב הטבעי, אולם במושגים האנושיים נשארת היא ברשותו של האדם<sup class="footnote-marker">169</sup><i class="footnote">איסורי המלאכה בשביעית נאמרים כלפי רכוש האדם: "שד<b>ך</b> לא תזרע וכרמ<b>ך</b> לא תזמר, את ספיח קציר<b>ך</b> לא תקצר ואת ענבי נזיר<b>ך</b> לא תבצר". לעומת זאת, איסורי המלאכה ביובל נאמרים כלפי הארץ: "וְלֹא תִקְצְרוּ אֶת סְפִיחֶי<b>הָ</b> וְלֹא תִבְצְרוּ אֶת נְזִרֶי<b>הָ</b>".</i>. ביובל משתחררת האדמה גם מהאחיזה האנושית, חוזרת לה' ומשם שבה לבעליה המקוריים. מתוך הגילוי שהארץ כולה של ה', מקבל כל אחד את מקומו מחדש, הכל שב למקורו. כפי שדרשו חז"ל: "כי גרים ותושבים אתם עמדי" – דיו לעבד שיהיה כרבו. כשתבוא שלי הרי היא שלכם" (תורת כוהנים בהר, ג).
נסכם ונאמר כי השביעית מתחילה מעולם הטבע ומשנה את יחסו של האדם כלפי האדמה. השייכות לה' מביאה לשביתה של האדמה, "שבת לה". היובל, לעומת זאת, <b>מתחיל מהמקום האנושי</b> ומשנה את היחס של האדם לא רק לאדמתו, אלא גם לאחוזתו ולאנשים המשועבדים לו. התהליך מהשביעית אל היובל, הינו פריצה מעולם הטבע לעולם שהוא מעבר לטבע, עולם בו האדם הוא המביא את השינוי ומרחיב אותו ביחס לחברה כולה, שינוי תודעתי<b> שהאדמה שייכת לה' והוא שמעניק את ההיאחזות בה</b>.
<b>מחלוקת חכמים ורבי יהודה: הייתכן יובל ללא שביעית?</b>
הצגנו את שתי המערכות, השביעית והיובל, וראינו כיצד היובל בא על גבי ספירת שבע השביעיות. אך האם המערכות תלויות זו בזו?
בשאלה זו חולקים ר' יהודה וחכמים:
מניין שיספור לשני שבוע? תלמוד לומר: "והיו לך <b>ימי שבע שבתות השנים</b>".
מניין שיספור לשני יובל? תלמוד לומר: "והיו לך <b>תשע וארבעים שנה"</b>.
מניין עשה שביעית אף על פי שאין יובל? תלמוד לומר: "והיו לך <b>שבע שבתות שנים</b>".
ומניין עשה יובל אף על פי שאין שביעית? תלמוד לומר: "<b>תשע וארבעים שנה",</b> דברי רבי יהודה. וחכמים אומרים: שביעית נוהגת אף על פי שאין יובל, <b>והיובל אינו נוהג אלא אם כן יש עמו שביעית</b>.
<b></b> תורת כוהנים בהר, ב
הדיון בתורת כוהנים הוא לגבי קיום יובל ללא שביעית ולהיפך<sup class="footnote-marker">170</sup><i class="footnote">נחלקו הראשונים באיזה מקרה מדובר. לדעת בעלי התוספות (ערכין לב עמוד ב, ד"ה "מנו יובלות") מדובר במקרה שלא עשו שביעית או יובל כתוצאה מרשלנות או מסיבות אחרות. בשונה מכך, דעת רש"י (גיטין לו עמוד א, ד"ה "בשביעית בזמן הזה") היא שהתורת כוהנים דן במקרה בו לא נוהג היובל בארץ, כתוצאה מחיסרון בתנאי היובל, כגון שלא כל יושביה עליה. פירוש זה קשה מהמשך התורת כוהנים, במקרה של "עשה יובל אף על פי שאין שביעית", ברור כי מדובר באי עשייה של העם, ולא בחוסר חלות על פי ההלכה.</i>. לכל הדעות, השביעית עומדת לעצמה גם ללא היובל. זהו אופיה של השביעית, כמחזור שלם של החיים בטבע. כפי שששת ימי השבוע והיום השביעי טבועים במציאות, בלי קשר לגורם האנושי, כך השביעית קבועה ועומדת. שבעת מחזורי השביעית מובילים ליובל, אולם אין הם תלויים בקיומו. הלימוד לכך הוא מהפסוק "והיו לך <b>ימי שבע שבתות השנים</b>", המתאר את שבעת מחזורי השביעית כשלמות העומדת לעצמה.
המחלוקת בין ר' יהודה לחכמים היא על היובל: לדעת ר' יהודה, מקדשים את שנת היובל גם כאשר לא נשמרו השביעיות לפני כן. נראה שהוא רואה ביובל, המעורר את השינוי בחיי האדם, שנה העומדת לעצמה. לעומת זאת, סוברים חכמים כי מקדשים יובל רק אם נשמרו השביעיות שלפניו. לדעת חכמים, היובל חייב להופיע על רקע המהלך הטבעי של שבעה מחזורי השביעית שקדמו לו. רק לאחר שספג האדם אל תוך חייו את השלמות הקורנת מהטבע ואת חיי השיתוף והשוויון בארץ ה', יכול הוא לשאוב כוח ולהעלות את חייו האנושיים בארץ אל ה'; לגלות את שנת החמישים.
בתלמוד מובאת מחלוקת נוספת בין רבי יהודה וחכמים בנוגע לספירת השנים ביובל ובשביעית:
דתניא פלוגתא דרבי יהודה ורבנן: "וקדשתם את שנת החמשים שנה" – שנת החמשים אתה מונה, ואי אתה מונה שנת חמשים ואחת, מכאן אמרו: <b>יובל אינו עולה למנין שבוע</b>; רבי יהודה אומר: <b>יובל עולה למנין שבוע</b>.<br>(בבלי נדרים, סא עמוד א)
חכמים סוברים שרק לאחר שנת היובל מתחילה ספירה חדשה של מערכת השביעיות, ואילו ר' יהודה סובר ששנת היובל עצמה עולה למניין השנים הבאות. נראה כי לפי חכמים קיימת מערכת הטבע – שש השנים והשבע – שהיא קבועה במציאות, והיובל מופיע כמערכת שמעבר למציאות הטבעית הרגילה. עולם הטבע של השש והשבע נפרץ כל חמישים שנה. היובל, שמגיע לאחר שבע השביעיות, מאפס מחדש את מערכת השביעיות, ויוצר ספירה חדשה ותהליך חדש. כאשר האדם מתעלה בבחירתו אל ה', עולה הוא אל מעל מערכת הטבע. השיבה של האדם אל מערכת הטבע למחזור נוסף תהיה מחודשת בעקבות היובל אותו קרא האדם.
רבי יהודה קובע: <b>"יובל עולה למנין שבוע".</b> כלומר, שנת החמישים היא גם השנה הראשונה של מחזור השביעיות הבא, ואינה עוצרת את הספירה. כחכמים, גם ר' יהודה סובר ששנת היובל מגיעה כקומה חדשה מעל קומת השביעית; אך לדעתו הספירה האנושית לעולם לא תפרוץ ולא תשנה את מחזור הטבע. גם בזמן היובל ממשיך לפעום המחזור הקבוע – השש והשבע.
ניתן להשוות, בדעת ר' יהודה, את יחסי היובל ומחזורי השביעית ליחסי יום טוב ושבת. אלו הן שתי מערכות זמן שונות, אשר אינן מושפעות זו מזו: האחת – זמן הנובע מהטבע, והאחרת – זמן אנושי. כפי שבמערכת יום טוב ישראל הם היוצרים ומקדשים את הזמנים, כך מקדשים הם את שנת החמישים. בדומה לכך, כפי שיום טוב אינו משנה לעולם את ספירת הימים בשבוע, כך היובל אינו משנה את המחזור הקבוע של ספירת השביעיות.
ב<b>תלמוד הירושלמי,</b> מפתח ר' יוחנן בר מרייה את דעתו של ר' יהודה:
אמר רבי יוחנן בר מרייה: אתייא כמאן דאמר (= הולך כמי שאמר) אין היובל עולה ממיניין שני שבוע, ברם כמאן דאמר היובל עולה ממיניין שני שבוע - <b>פעמים שהוא בא באמצע שני שבוע</b>.<br>( קידושין, פרק א הלכה א)
לדעת ר' יוחנן, סובר ר' יהודה שהיובל יכול לחול בכל שנה ממחזור שבע השנים, ולא בהכרח לאחר השנה השביעית! שנת היובל נספרת אמנם כשנה ראשונה במניין מחזור אחד של שביעית, אך לא בספירת ארבעים ותשע השנים לקראת היובל הבא. מכאן יוצא שהשנה השניה בשנות השביעית, ולא הראשונה בהן, היא השנה הראשונה למניין ארבעים ותשע השנים. כעבור מחזור שלם של ארבעים ותשע שנים, כבר יחול היובל בשנה השנייה במחזור השביעית, וכך הלאה<sup class="footnote-marker">171</sup><i class="footnote">מהבבלי נראה שקיימת הבנה אחרת בדעת ר' יהודה. בנוסח שם אומר ר' יהודה ששנת החמישים "עולה לכאן ולכאן" (ראש השנה ט, עמוד ב). כלומר: היובל הוא שנת החמישים של המחזור הקודם, וגם השנה הראשונה של המחזור הבא של שנות השביעית <b>והיובל</b>. ממילא תמיד תהיה חפיפה בניהם. כך פירש רש"י על אתר, וכך נראה משאר הראשונים.<br>להבנה זו, למרות השוני בין מחזור השבתות להופעת ה'יום טוב' של היובל, תמיד יופיע היובל בצמידות לזמן של השבת השביעית בטבע. העדפנו להציג למעלה את הירושלמי היוצר ניתוק חד, ולא את הבבלי המציג עמדה מורכבת ומאזנת יותר.</i>.
עד כה הסברנו שלדעת רבי יהודה שנת היובל לא משפיעה על ספירת השביעיות, אך לפי דעתו בירושלמי<b> היובל הוא מערכת שונה לגמרי מהשביעית</b>. לא רק שהיובל אינו חודר את מסגרת השביעית, אלא קיימת <b>הפרדה</b> בין מישור השביעית (ההוויה הקבועה, השבת), לבין מישור היובל (יצירת האדם שמעל הטבע, יום טוב)<sup class="footnote-marker">172</sup><i class="footnote">דעת ר' יהודה בירושלמי מתאימה יותר לגישתו בתורת כוהנים, שם הדגש הוא על הניתוק בין שתי הספירות, ויצירת שתי מערכות שונות. לעומת זאת, בבבלי יש חיבור מסוים של היובל לשביעית.</i>. אלו הן שתי ספירות שכלל אינן נפגשות. תיאור התורה של יובל הבא לאחר שבע שבתות שנים, התרחש למעשה רק ביובל הראשון. מכאן ואילך נפרדו הספירות, והיובל יחול בכל פעם בשנה אחרת של שנות השביעית.
<b>סוד היושר והעיגולים</b>
כיצד קרא ר' יהודה את פסוקי התורה המתייחסים לספירה? התשובה נמצאת בתורת כוהנים שהובאה לעיל. נראה שכל הקטע הראשון עד סופו, כולל החיוב לספור הן לשביעית והן ליובל, הוא דעת ר' יהודה<sup class="footnote-marker">173</sup><i class="footnote">בפרט שידוע שה'סתמא' של תורת כוהנים הוא מר' יהודה, ראה בבלי סנהדרין, פו עמוד א.</i>. בקריאה פשוטה בפסוקים, ראינו שהספירה מחברת בין השביעית ליובל. אולם ר' יהודה מנתק ביניהם וקורא את הפרשייה כשתי ספירות, המסמלות את שתי המערכות השונות:
מניין שיספור לשני שבוע? תלמוד לומר והיו לך <b>ימי שבע שבתות השנים</b>.
מנין שיספור לשני יובל? תלמוד לומר והיו לך <b>תשע וארבעים שנה</b>.
מהו ההבדל בין "שבע שבתות השנים" לבין "תשע וארבעים שנה"? הרי זהו חישוב כפול של אותו פרק זמן, ומדוע ייחס ר' יהודה זה ליובל וזה לשביעית?
נראה שההבדל הוא בין ספירה 'קווית' לספירה 'מעגלית'.
ספירת שבע שבתות שנים היא ספירה 'מעגלית', החוזרת על עצמה. הספירה נעה במעגלים מחזוריים, כל שבוע מסתיים בשבת וחוזר חלילה. ספירה שכזו מאפיינת את תנועת הטבע, הנע במעגלים של עונות טבעיות החולפות וחוזרות.
לעומתה, ספירת תשע וארבעים שנה היא ספירה 'קווית'. האדם המציב יעדים נע קדימה כלפי העתיד, בקו ישר. היעד של הספירה הוא היובל – זמן השיא של האדם. הזמן הזה נספר בקו רציף של תשע וארבעים שנה.
מתוך ההקשבה לשפה כפולה זו, חידש ר' יהודה את שני מחזורי הספירה. ספירת שבתות השנים נועדה לצורך עצמה, ואילו ספירת ארבעים ותשע השנים משרתת את היובל. במחזור הבא, ספירת השבתות תמשיך בשלה, ואילו ספירת היובל תתנתק ממנה ותמשיך לדרכה, כפי שראינו בירושלמי. היובל יכול לחול גם בשנת שלוש או ארבע לשנות השמיטה, ואין בכך כלום, שכן זוהי ספירה נפרדת לחלוטין.
<b>סיכום</b>
בפסוקי ויקרא עמדנו על התהליך שמציגה התורה – <b>מהשביעית אל היובל</b>. ראינו שתהליך זה מתחיל בגילוי ה' בארץ בשנה השביעית. בהיותה קשורה למערכת הטבע, משנה השנה השביעית את היחס לאדמה ולטבע. אולם השינוי אינו טוטאלי. האדם שפתח את שדהו לסביבה, חוזר לאדמתו בסוף השנה ומתחיל מחזור חדש של שש שנים של עבודה בה. לעומת טבעיות זו של השביעית, גילוי ה' ביובל מתחיל בקריאתו של האדם. היובל אינו חלק ממערכת הטבע, כי אם קומה שעומדת מעל הטבע. קריאתו של האדם מביאה לגילוי ה' בתוך ההתנהלות החברתית (שחרור העבדים והחזרה לנחלות המקוריות).
אופיו של הקשר בין מחזור הטבע לבין הספירה האנושית נבחן לאור מחלוקת ר' יהודה וחכמים. דעת<b> חכמים</b> היא שהיובל מגיע רק אם התקיימו השביעיות שקדמו לו, והוא פורץ, משנה ומתחיל מחדש את מחזור ספירת השביעיות. במילים אחרות, עולם הדרור שקורא האדם יכול לצמוח רק מתוך הארת הטבע של השביעית, והוא אף משפיע על מערכת השביעית ומשנה אותה. לפי <b>ר' יהודה,</b> היובל אינו משנה את הטבע: הוא אינו נוגע באמת במערכת השביעית, וגם אינו תלוי בה. היובל הוא מעין יום טוב שמגיע לאחר השבת, אך אינו משנה את סדר ימות השבוע. את ההשלכות המרחיקות לכת של דעת ר' יהודה ראינו <b>בירושלמי</b>, המציג ניתוק מלא של היובל מהשביעית, וספירות שונות שאינן מושפעות זו מזו: מעגל הטבע השלם של שבע שבתות השנים, וספירת ארבעים ותשע השנים בדרך אל קריאת הדרור.
<b>מהיובל אל שביעית</b>
עד כה הנגדנו בין השביעית, כמערכת טבעית העומדת בבסיס החיים, ובין היובל המונח על גבה, כתנועה של העולם האנושי אל ה'. עתה נהפוך מבט לראיה חדשה של הקשר בין השביעית ליובל. לשם כך נשווה את היובל המופיע בחומש ויקרא עם השמיטה המתוארת דווקא בדברים ובשמות, ונראה את ה<b>משותף</b> שבין היובל לשביעית, שיתוף המגיע לשיאו בראיית היובל כ<b>מכונן</b> את השנה השביעית.
<b>דעת רבי</b>
מכיוון שצעד זה אינו מובן מאליו, נציג את דבריו של רבי יהודה הנשיא שחידש מבט זה.
דתני "וזה דבר השמיטה שמוט". רבי אומר - שני שמיטין הללו, שמיטה<sup class="footnote-marker">174</sup><i class="footnote">נראה באופן פשוט כי הכוונה כאן היא לשמיטה בכללותה. אולם הביטוי הקלאסי במקורות התנאיים הוא: 'שביעית', ולא 'שמיטה'. אולי השימוש בביטוי 'שמיטה' כאן אינו מקרי – הקשר בין היובל לשמיטה מופיע דווקא דרך שמיטת הכספים.</i> ויובל, <b>בשעה שהיובל נוהג שמיטה נוהגת דבר תורה, פסקו היובילות שמיטה נוהגת מדבריהן.</b><br>(ירושלמי שביעית, פרק י הלכה ב)
מקור הלימוד של רבי הוא הפסוק על שמיטת כספים: "וזה דבר השמיטה שמוט" (דברים טו, א). על פי רבי, ישנן שתי שמיטות: השביעית והיובל, והן תלויות זו בזו! בזמן שהיובל נוהג השמיטה היא מדאורייתא, ומרגע שפסק – השמיטה היא מדרבנן<sup class="footnote-marker">175</sup><i class="footnote">מתוך גישה זו שכאשר שאין יובל שביעית דרבנן, רוצה רבי לבטל את השמיטה, אולם חוזר בו כשר' פנחס בן יאיר לא מסכים עמו (ירושלמי דמאי, פרק א הלכה ג). גם תלמידו של רבי, רבי ינאי, רוצה לבטל את השמיטה מפני הארנונא (בבלי סנהדרין, כו עמוד א).</i>.
אם עד כה התייחסנו לשנה השביעית במונחים <b>'שבת הארץ' ו'שביעית'</b>, הנזכרים בויקרא, באמרה לעיל, רבי משתמש במונח <b>'שמיטה'</b> הנזכר בשמות. הבחירה של רבי אינה מקרית: המונחים 'שבת הארץ' ו'שביעית' מתייחסים לאדמה ששובתת. המונח 'שבת הארץ' מציין את התרחשות האדמה (ומתוך כך השפעותיה על האדם השומר על שביתת הארץ), והשביעית מתארת את מחזור הזמן הקבוע של שנות הארץ – שבע שבתות שנים.
לעומת זאת, המונח 'שמיטה' מתייחס ל<b>אדם</b> השומט את שדהו. ההתרחשות היא בעולם האדם וביחס הבעלות שלו כלפי האדמה. רבי מכנה 'שמיטה' לא רק את השנה השביעית, אלא גם את היובל ("שתי <b>שמיטין</b> הללו – שמיטה ויובל")<sup class="footnote-marker">176</sup><i class="footnote">ישנם עוד מקומות בהם מכנים חז"ל את היובל כ'שמיטה': "יובל אף על פי שלא השמיטו" (תורת כוהנים בהר ד, ב; וכן בבבלי בראש השנה, ט עמוד ב).</i>. לדעת רבי, המוקד ביובל הוא בעל השדה שנאלץ לשמוט את האחוזה שקנה, ולא הבעלים המקוריים שזוכה לשוב לאדמתו. נראה שרבי משווה בין השמיטה והיובל, וקורא את השמיטה מתוך היובל, ומשמעות הדבר הוא כי השמיטה יכולה להתקיים רק אם יש יובל, האב-טיפוס של תנועת השמיטה ותיקון הבעלות.
<b>הדמיון בין השמיטה ליובל</b>
כיצד קרא זאת רבי בפסוקי התורה?
תיאור השנה השביעית בפרשיית השמיטה בשמות מזכיר למדי את תנועת היובל. בניגוד לחומש ויקרא, בשמות לא נזכרת 'שביתת הארץ', אלא החובה שהאדם <b>ישמוט</b> את שדהו. בחומש דברים יש פיתוח נוסף ומרחיק לכת המעגן את השמיטה גם במישור החברתי: דין שמיטת כספים ביחסי מלווה-לווה. מוטלת על המלווה חובה לשמוט את ההלוואה ולהפסיק לנגושֹ בלווה. מצווה זו אינה קשורה כלל לארץ.
בקריאה כזו ניתן למצוא קווי דמיון בין השמיטה ליובל: השנה השביעית מתקנת את תודעת הבעלות על ידי חובת השמיטה. אותם עקרונות חלים ביובל בצורה רחבה ועמוקה יותר. האדמה שנשמטת אינה חוזרת עוד לבעליה, והעבדים משתחררים לתמיד<sup class="footnote-marker">177</sup><i class="footnote">עבד עברי משתחרר לאחר שבע שנים. אמנם אין המדובר בשנה שביעית של לוח השנה, אלא בשנה שביעית לקניית העבד, אולם עדיין יש כאן אלמנטים דומים של מערכות שש ושבע: בשנה השביעית חל תיקון בתפיסת הבעלות של האדם ביחס לקנייניו.</i>. בהסתכלות זו היובל הוא מעין <b>שמיטה מורחבת</b>, קיצונית יותר. בקריאתו של רבי, גם השמיטה וגם היובל מחוללים מהפכה מתקנת בתודעת הבעלות של <b>האדם,</b> הן ביחס לאדמתו והן ביחס לחברה שסביבו. ההבדלים הם בעוצמת השינוי שנוצר: שחרור האדמה בשמיטה הוא לטווח הזמן הקרוב בלבד, וביובל השחרור הוא מוחלט.
<b>שמיטת כספים: 'הניצוץ היובלי' בתוך השביעית</b>
הצגנו את דעת רבי, המאחדת בין היובל ובין השביעית, כפי שהיא מתוארת בשמות ודברים – שמיטת האדם את בעלותו. אך לאור דברי רבי כפי שהם נזכרים בבבלי, נראה ש<b>שמיטת הכספים</b> היא המייצגת את הקשר בין השביעית ליובל.
דתניא, רבי אומר: "וזה דבר השמטה שמוט" – בשתי שמיטות הכתוב מדבר, אחת שמיטת קרקע ואחת שמיטת כספים. <b>בזמן שאתה משמט קרקע - אתה משמט כספים, ובזמן שאי אתה משמט קרקע - אי אתה משמט כספים</b>.<br>(בבלי מועד קטן, ב עמוד ב)<sup class="footnote-marker">178</sup><i class="footnote">וכן בקידושין לח עמוד א; גיטין לו עמוד א.</i> <small></small>
בקריאה ראשונה נראה שרבי תולה את שמיטת הכספים בקיומה של שמיטת הקרקעות<sup class="footnote-marker">179</sup><i class="footnote">וכך הציעו כמה מהראשונים כרש"י והר"ח (על הסוגיה במועד קטן). ראשונים אלו פירשו את הבבלי פירוש מקומי, מבלי להתייחס לדעת רבי בירושלמי, התולה את קיום השביעית בקיום היובל.</i>. אולם מתוך דעת רבי המופיעה בירושלמי לעיל, נציע פרשנות מקורית המחברת את שתי המימרות<sup class="footnote-marker">180</sup><i class="footnote">על פי שיטת בעלי התוספות (גיטין לו עמוד א, ד"ה "בזמן שאתה משמט") והרמב"ם (עיין לקמן), זוהי אותה מימרה: 'שמיטת כספים' – הכוונה לשביעית, 'שמיטת קרקע' – הכוונה ליובל.</i>. נראה שהאמירה בבבלי אינה אלא גלגולה של האמירה בירושלמי, שם טען רבי שרק "בשעה שהיובל נוהג שמיטה נוהגת". השוני בניסוח הבבלי, הוא שבמקום "יובל" מופיע הביטוי "שמיטת קרקעות", ובמקום "שמיטה" מופיעה "שמיטת כספים". המשמעות בשני המקורות זהה: השמיטה מתרחשת רק אם נשמר היובל.
ההצגה של השביעית בבבלי מתמקדת ב<b>שמיטת הכספים</b>. החיבור של השמיטה ליובל הוא דווקא דרך שמיטת הכספים, ולא בכדי. המשותף לשמיטת כספים וליובל הוא ששניהם מתקנים באופן ישיר את המרחב האנושי. בשונה מחובת השמיטה בשמות, העוסקת בקרקע, כאן מוטלת על האדם חובה שכל-כולה אנושית. האיסור לנגושּ בלווה מקביל לשחרור העבד ולשמיטת השדה ביובל. בשניהם האדם מוותר בפועל על קניינו בכדי להעניק חירות לאחר. דמיון נוסף בין שמיטת הכספים ליובל הוא שהמחויבות לתיקון החברה היהודית חלה בכל העולם ולא רק בארץ ישראל<sup class="footnote-marker">181</sup><i class="footnote">בבלי קידושין דף לח עמוד ב: "כל מצוה שנצטוו ישראל קודם כניסתן לארץ - נוהגת בין בארץ בין בחוצה לארץ, לאחר כניסתן לארץ - אינה נוהגת אלא בארץ, חוץ מן השמטת כספים ושילוח עבדים, שאף על פי שנצטוו עליהם לאחר כניסתן לארץ - נוהגת בין בארץ בין בחוצה לארץ".</i>. מעיון במקורות מהם למד, ניתן לראות מדוע קישר רבי את היובל דווקא עם שמיטת כספים, כשמיטה אנושית. גם הלימוד "וזה דבר השמיטה שמוט" לקוח מפרשיית שמיטת כספים, ודעתו של רבי הובאה בתלמודים כחלק מהדיון על החובה לשמוט כספים בזמן הזה. מתוך כך נראה ששמיטת כספים היא למעשה מעין 'ניצוץ יובלי' המופיע בשביעית. הניצוץ הזה מתגלה כל שבע שנים, וביובל הוא פורץ ועולה כדי הווייתו המלאה ביותר.
גם הרמב"ם קושר בין שביעית ליובל באמצעות שמיטת כספים:
אין שמיטת כספים נוהגת מן התורה אלא בזמן שהיובל נוהג שיש שם שמיטת קרקע, שהרי ישוב הקרקע לבעליו בלא כסף, ודבר זה קבלה הוא, אמרו חכמים בזמן שאתה משמיט קרקע אתה משמיט כספים בכל מקום בין בארץ בין בחוצה לארץ, ובזמן שאין שם שמיטת קרקע אין אתה משמיט כספים בשביעית אפילו בארץ.<br>(הלכות שמיטה ויובל, פרק ט הלכה ב)<sup class="footnote-marker">182</sup><i class="footnote">פרק ט עוסק כולו בשמיטת כספים (ואולי זו הסיבה שהרמב"ם ציין דווקא את שמיטת הכספים כתלויה ביובל).</i>
הרמב"ם מתבסס על הדרשה המובאת בספרי (דברים קיא) ובבבלי בשם רבי (מועד קטן, ג עמוד א) ש"שמיטת כספים תלויה בשמיטת קרקע". לדעתו, בביטוי 'שמיטת קרקע' אין הכוונה ל<b>שביעית</b>, כפי שניתן להבין בקריאה ראשונית, אלא <b>ליובל</b>. הדרשה יוצרת תלות בין שמיטת כספים ליובל. חשוב להדגיש את הכוונה: לא רק שמיטת כספים, גם שאר דיני השביעית תלויים ביובל<sup class="footnote-marker">183</sup><i class="footnote">כך מפורש בהמשך ההלכות – פרק י הלכה ט (על פי גרסת פרנקל).</i>. אך הקישור ליובל נעשה <b>דרך שמיטת כספים.</b>
<b>סיכום</b>
רבי רואה בשמיטה את חזות היובל: שניהם מערכת אחת, המקיימת תלות הדדית ובמרכזה האדם. בשניהם קיימים אותם אלמנטים. ביובל האדם הוא המקדש ויוצר את השנה, והתהליך המתרחש ביובל הוא שמיטת בעלות האדם ביחס לאדמותיו ועבדיו. רבי בוחר לקרוא כך גם את השביעית, תוך התמקדות ב<b>שמיטה</b> ולא ב<b>שביתת הארץ</b>. מנקודת מבט זו, שמיטת הכספים מקבלת משמעות מיוחדת, בכך שהיא מבטאת תנועה 'יובלית' של שחרור מוחלט – שמיטה גורפת של האדם, שאינה צומחת מן האדמה. לפי רבי, היובל והשביעית שניהם "שמיטות" השביעית היא יובל קטן. במילים אחרות: רק אם מקיימים את היובל ניתן לקיים גם את השמיטה, שהיא ניצוץ קטן של היובל, המתגלה אחת לשבע שנים.
דעת רבי מחוללת למעשה היפוך שלם של מערכת המושגים שהצבנו בקריאת הפרשיה בויקרא. לדעתו, תהליך של שינוי האדם והחברה הוא המרכזי, והתהליך של שביתת הארץ אינו אלא פיתוח שלו. זאת בדומה ליובל, בו העיקר היא ההתרחשות האנושית, והפסקת העבודה באדמה אינה אלא חלק קטן מהופעת הדרור בעולם האדם. מכוח השוואה זו, המציבה את האדם כמחולל התהליך, נובע דין משמעותי: לא רק היובל תלוי ביצירת האדם (קידוש וקריאת דרור), אלא גם ההתרחשות הטבעית של שביתת הארץ לא מתקיימת ללא קריאת היובל בארץ: <b>"פסקו היובילות שמיטה נוהגת מדבריהן".</b>
על פי שיטת רבי ניתן לדמות את כל מחזור השביעית והיובל ליום טוב – יצירת האדם המקדש את הזמנים. מחזורי הזמנים של האדם אינם יונקים ממחזור החיים בטבע, אלא משאיפת האדם אל הגאולה והדרור. כל מחזור של שבע שביעיות מרומם את החיים האנושיים כולם לינוק מאור העתיד, המתגלה על האדם ועל ארצו.
<b>סוף דבר – מהשביעית אל היובל ובחזרה</b>
בפרק זה בחנו את התהליכים והיחסים שבין השביעית והיובל. הצענו כיוון אחד, לפיו השביעית מוליכה אל היובל. השביעית היא מערכת של טבע, הקבועה במציאות ואינה תלויה כלל ביובל כגורם אנושי שיקדש ויקרא לה (כפי שנאמר בתורת כוהנים: הכול מודים ששביעית נוהגת גם ללא יובל). שביעית זו מביאה לשינוי רק ביחס לאדמה. לעומתה, היובל המבטא את הבחירה האנושית, מרחיב את השינוי לפני החברה כולה. בכיוון זה ניתן לראות את היובל כפורץ ומשנה את מערכת הטבע (הספירה על פי חכמים), או כמעין 'יום טוב', שאינו משנה את סדר ימות השבוע אלא מגיע על גביהם (הספירה על פי ר' יהודה וקביעתו שיובל נוהג גם ללא שביעית).
הכיוון האחר שראינו מציג תנועה מן היובל אל השביעית. היובל הוא נקודת המוצא המכוננת את השביעית. למעשה, השמיטה החוזרת כל שבע שנים היא מעין גילוי חלקי של היובל. היובל והשביעית מאוחדים זה בזו, ומתמקדים שניהם בעולמו של האדם. מנקודת מבט זו, השביעית מתמקדת בשמיטת הכספים, כפעולה במרחב האנושי.<br>(לעילוי נשמת יהודה בן ברכה
שנפטר בצום גדליה תשס"ו)

Chapter 12

<big><strong>יובל: השיבה אל הגורל</strong></big>
<b>פתיחה: בין בחירה לגורל</b>
מתוך העיון בפרשיות השביעית בחומשי שמות, ויקרא ודברים, נחשפת לפנינו מערכת עדינה ונפלאה של שש השנים והשנה השביעית. במשך שש שנים האדם אדון על אדמתו ומעבד אותה כרצונו, ובשנה השביעית מרפה האדם משליטתו עליה, שומט אותה, ואת תבואתה משאיר לטובת העני והחיה (שמות) או שהוא משתף באכילתה את הסובבים אותו (ויקרא).
מערכת זו מובילה לפתיחות של הבעלים אל סביבתו וליחסים של כבוד והערכה בין הכוח הזכרי-היצירתי של האדם לבין הכוח הנקבי-המקבל של האדמה. זהו סיפור של התרוממות הדדית, הקשבה והערכה של האחד כלפי האחר, תוך שמירה על האיזונים הנדרשים.
רב השוני בין פרשיות השביעית. אחד ההבדלים הבולטים ביניהן הוא מידת שייכותן למערכת היובל. בפרשיות השמיטה של שמות ודברים, המדגישות את הבעלות, מצויר עולם ללא יובל, עולם קבוע של מחזורי קניין ושמיטה בני שבע שנים. אותו מבנה של בעלות במשך שש שנים ושחרור בשנה השביעית, הוא שעומד גם בבסיסה של פרשיית העבד העברי: "כִּי תִקְנֶה עֶבֶד עִבְרִי <b>שֵׁשׁ שָׁנִים יַעֲבֹד וּבַשְּׁבִעִת יֵצֵא לַחָפְשִׁי</b> חִנָּם" (שמות כא, א). עולם ללא יובל מחייב אמנם הרפייה חלקית, אך מאפשר לאדם קניין מוחלט. אדמה אשר תקָנה על ידי הבעלים תישאר בידו לנצח, וכך גם עבד עברי אשר יסרב לצאת בשנה השביעית, יירצע ויעבוד את אדונו כל חייו: "וְרָצַע אֲדֹנָיו אֶת אָזְנוֹ בַּמַּרְצֵעַ וַעֲבָדוֹ לְעֹלָם" (שם, ו). בעלות האדם היא פועל-יוצא של יכולות ה<b>בחירה</b> והשליטה, המעצבות את חיי הבעלים על פי רצונו.
האדם בעל ההון רוכש במהלך חייו נכסים רבים. רכישותיו מעניקות לו תחושה של <b>בחירה</b>, שליטה ובעלות: ברצותו קונה וברצותו מוכר, ברצותו משאיר את העולם על כנו וברצותו משנה סדרי עולם. בעולם כזה, מחלחלת ומתקבעת התפיסה שלעולם בעל הרכוש הוא השולט במציאות. השליטה בקניין אינה תלויה אלא באדם ובצרכיו האישיים כאן ועכשיו. אפשרות המשחק בקניינים, בו האדם קונה או מוכר לפי צרכיו העכשוויים, תולשת את מושא הקניין משייכות קודמת. גם אם הנכס הינו ירושת אבות, ביכולתו של האדם למכור אותו. כל מהותו של מושא הקנייה מעתה היא שימוש הרוכש בלבד: <b>"עָשִׁיר בְּרָשִׁים יִמְשׁוֹל"</b> (משלי כב, ז).
כנגד עולם הבחירה האישי של שמות ודברים <b>עומד היובל</b>, ובו מוצב האדם <b>אל מול גורלו</b>. הבחירה מאופיינת ביכולת האדם להתנתק מסיפורו האישי: עבד יכול למכור את חירותו ובעל שדה יכול למכור את אדמתו. למול יכולת זו, עומדת מערכת היובל, המבטאת שייכות עמוקה לאדמה ולמשפחה המקורית, שייכות הקודמת לבחירות השונות שערך האדם במהלך השנים.
לא בכדי מתואר היובל, המתעלה מעל למחזור שש השנים ושנת השבע, דווקא בחומש ויקרא. ההכרזה <b>"כי לי כל הארץ"</b>, המזעזעת את אחיזת האדם בארצו, אופיינת לחיי הנוכחות הא-להית המתגלים על פני כל החומש. העלאת האדם מעל לעולם הבעלות האנושי, מתרחשת מכוח המפגש המשמעותי של בני ישראל עם ההכרה בהיותם גֵרים בארצו של ה'. השינוי שיוצר היובל במחזור החיים אינו מופנה רק כלפי העתיד – שחרור העבדים והחזרת איש לאחוזתו, אלא גם כלפי העבר: כל בחירה אנושית במחזור החיים שהסתיים עומדת בצילה של המוחלטות הא-להית, הנחשפת בשנת החמישים ומשפיעה עליה ב'אור חוזר'.
בפרק זה נדון בפרשיית היובל בויקרא (כה), ובו נבחן את משמעות הגורל אל מול הבחירה ביובל, והשלכות היובל על ארבעים ותשע השנים שקדמו לו.
<b>יובל: החזרה לשורש</b>
פרק כה בויקרא פותח במחזור שש השנים והשנה השביעית (פסוקים א-ז), בה עסקנו בשער הקודם. לאחר מכן מתוארת ספירת שבע שבתות השנים, ולאחריה העברת תרועת השופר וקריאת הדרור בארץ, והופעת היובל אשר משיבה את בני העם אל משפחתם ואחוזתם (ח-יג).
יחסי אדם-אדמה במשך ארבעים ותשע השנים מתאפיינים בכוח הבחירה של האדם. במשך שש שנים מעבד הוא את שדהו לרצונו, ובשנה השביעית, על אף שביתתו, נשאר שדהו ברשותו: "שֵׁשׁ שָׁנִים תִּזְרַע <b>שָׂדֶךָ</b> וְשֵׁשׁ שָׁנִים תִּזְמֹר <b>כַּרְמֶךָ</b> וְאָסַפְתָּ אֶת תְּבוּאָתָהּ" (ג). אופק סיום השביתה נוטע בחקלאי תקווה לשוב אל אדמתו בכוחות מחודשים. ואכן, בצאת השנה השביעית חוזר החקלאי לאדמתו לשש שנים חדשות של עיבוד ויצירה. בשלב זה איננו יודעים עדיין על העתיד להתרחש ביובל, והרושם עד כה הוא שהאדם נשאר אוחז באדמתו במשך ארבעים ותשע השנים (בדומה לתיאור בשמות ובדברים).
בשלב הבא עוברת הפרשיה אל היובל. האדם וקנייניו עוברים שבעה מחזורים תמימים של בעלות עד להגעת שנת החמישים, שנת היובל:
וְסָפַרְתָּ לְךָ שֶׁבַע שַׁבְּתֹת שָׁנִים שֶׁבַע שָׁנִים שֶׁבַע פְּעָמִים וְהָיוּ לְךָ יְמֵי שֶׁבַע שַׁבְּתֹת הַשָּׁנִים תֵּשַׁע וְאַרְבָּעִים שָׁנָה: וְהַעֲבַרְתָּ שׁוֹפַר תְּרוּעָה בַּחֹדֶשׁ הַשְּׁבִעִי בֶּעָשׂוֹר לַחֹדֶשׁ בְּיוֹם הַכִּפֻּרִים תַּעֲבִירוּ שׁוֹפָר בְּכָל אַרְצְכֶם: וְקִדַּשְׁתֶּם אֵת שְׁנַת הַחֲמִשִּׁים שָׁנָה <b>וּקְרָאתֶם דְּרוֹר בָּאָרֶץ</b> לְכָל יֹשְׁבֶיהָ <b>יוֹבֵל הִוא</b> תִּהְיֶה לָכֶם וְשַׁבְתֶּם אִישׁ אֶל אֲחֻזָּתוֹ וְאִישׁ אֶל מִשְׁפַּחְתּוֹ תָּשֻׁבוּ:<br>(ויקרא כה, ח-י)
מקריאה ראשונית נראה כי תוכנו העיקרי של היובל הוא הסרת כבלי העבדות והשבת חופש הבחירה לאדם לעשות כרצונו. ואכן, כך מתרגמת הגמרא, ורש"י בעקבותיה, את המושג "דרור": "דכולי עלמא דרור לשון חירות, מאי משמע? (=מה המשמעות) - דתניא: <b>אין דרור אלא לשון חירות.</b> אמר רבי יהודה: מה לשון דרור - כמדייר בי דיירא, ומוביל סחורה בכל מדינה. [רש"י: כמדייר בי דיירא - מי שהוא ברשותו לגור בכל מלון שירצה.]" (ראש השנה, ט עמוד ב).
אך לא כך מסתיימת הפרשיה. "יוֹבֵל הִוא תִּהְיֶה לָכֶם <b>וְשַׁבְתֶּם אִישׁ אֶל אֲחֻזָּתוֹ וְאִישׁ אֶל מִשְׁפַּחְתּוֹ תָּשֻׁבוּ</b>" – ייעודו המלא של הדרור אינו חופש של בחירה, אלא חופש שונה, שורשי יותר. זהו חופש בו יוצא האדם ממצרי החיים, ואפילו מאלו שבחר בהם בעצמו, ושב אל משפחתו ממנה נתלש או אל נחלתו המובטחת, אל שורשו. היובל עומד מעל לרצונו של האדם, הן האדם שבחופש הבחירה הקנייני מכר את נחלתו, והן זה שבחר להישאר עבד נרצע לעולם מאהבת אדונו.
הדרור ביובל אינו מתמצה בבחירה חופשית בעלמא; מיצויו הוא בחירותו של האדם לשוב אל נוף המולדת האנושי והפיסי אליו הוא שייך<sup class="footnote-marker">184</sup><i class="footnote">באכדית משמעות המילה דרור היא 'השיבה אל האם'. בהקשר של הפרשיה: החופש לשוב אל השורש המקורי – נוף מולדתו של האדם ממנו נולד. הדברים עולים בקנה אחד עם חכמי הסוד והקבלה אשר ראו ביובל הופעה של ספירת הבינה הקרויה גם 'אמא'.</i>.
<b>הקרנת היובל על השנים שקדמו לו</b>
עולם הבחירה של ארבעים ותשע השנים מגיע לשיאו ביובל. העבדים הוחזרו לחיק משפחותיהם, והאחוזות אל בעליהן. לכאורה, יפים פסוקים אלה לחתום את תיאור היובל, אולם באופן מפתיע, מיד לאחר התיאור הראשוני של היובל ועד לסוף הפרק, שבה התורה ומתארת את ארבעים ותשע השנים. שום עיסקה של מכירת אדמות ועבדים שנקשרה בארבעים ותשע השנים אינה לצמיתות: האדמה נמכרת לצורך שימוש ביבולה – "בְּמִסְפַּר שְׁנֵי תְבוּאֹת יִמְכָּר לָךְ" (שם, טו); כן גם העבד, הנמכר למעשה ידיו: <b>"</b>כְּשָׂכִיר כְּתוֹשָׁב יִהְיֶה עִמָּךְ עַד שְׁנַת הַיֹּבֵל" (שם, מ). אפילו העבד הנרצע, שלכאורה קיבל עליו עבדות עולם, אין עבדותו מוחלטת והוא ישתחרר ביובל.
תיאור ארבעים ותשע השנים משקף את המודעות לנוכחות היובל ולנגיעתו בכל תחומי החיים. כל בחירות האדם בארבעים ותשע השנים נעשות במודעות לקו האופק שמתווה להן שנת החמישים.
נראה כי הסיבה לדינים אלו מצויה במרכזו של הפרק: "וְהָאָרֶץ לֹא תִמָּכֵר לִצְמִתֻת <b>כִּי לִי הָאָרֶץ כִּי גֵרִים וְתוֹשָׁבִים אַתֶּם עִמָּדִי"</b> (שם, כג), ובסופו: "<b>כִּי עֲבָדַי הֵם</b> אֲשֶׁר הוֹצֵאתִי אֹתָם מֵאֶרֶץ מִצְרָיִם לֹא יִמָּכְרוּ מִמְכֶּרֶת עָבֶד" (שם, נה). שייכות הארץ והעם לה' מונעת מכירה ושעבוד מוחלטים; כל מכירה מוגבלת בזמן ותחומה ביובל.
אם כן, היובל משפיע על החיים האנושיים כולם, מתוך השייכות המוחלטת של הכל לה'. מעתה ניתן להבין את המקור העמוק ממנו יונקת קריאת הדרור בארץ. לא החירות כערך יסוד, ואף לא החמלה על התָלוש, הם שמעוררים את השיבה אל המשפחה והנחלה. הכוח העומד מאחרי החופש השורשי הוא השייכות הבלעדית של החיים כולם אל ה'.
מִתְאר הפרק חושף מבנה תהליכי: תחילה מתואר עולם הבחירה של ארבעים ותשע השנים. על רקע עולם זה נשמעת קריאת הדרור המעניקה לאדם את החירות לשוב אל אחוזתו ואל משפחתו. לאחר מכן מתוארת השפעת היובל על השנים שקדמו לו, השפעה שמקורה בנוכחות הא-להית בארץ. היות הארץ והאדם שייכים לה', מעמידה את יחסיותם של הקניינים והבעלויות שנוצרו בארבעים ותשע השנים, לנוכח הבעלות המוחלטת של ה', החולשת עליהם ומונעת ממכר עולם.
מבנה הדרגתי זה טומן בחובו רצף התפתחותי: עולם <b>הבחירה</b> האישי, בו האדם מוכר וקונה לרצונו, מתעלה אל <b>החירות המקורית</b>, המשיבה את האדם אל משפחתו ואחוזתו. סופו של הפרק מגלה שאין היובל הבזק חד פעמי, אלא ביטוי לנוכחות המתמדת של <b>המקור הא-להי</b> אשר לו הארץ, וממנה השפעתו על ארבעים ותשע השנים שקדמו לו.
על מנת להעמיק בהבנת היובל, יש לשאול: מדוע דווקא השייכות אל ה' ותחושת הגרות בארץ הן היוצרות את החופש ומשיבות את האדם אל משפחתו ונחלתו? מה משמעותה של קריאת הדרור בארץ אל מול האמירה "כי לי בני ישראל עבדים"?
<b>'אחרית כראשית': השיבה אל נחלת האבות</b>
בכדי ליישב שאלות אלו, יש צורך בבירור המציאות הראשונית עליה ציווה ה', הן בנוגע לחזרת האחוזות והן בנוגע לשיבת העבדים.
<b>חזרת האחוזות:</b>
כאן מתגלה הקשר בין שייכות הארץ לה' ובין רצונו שהאדם ישוב אל נחלתו ביובל. מקומו של האדם בארץ אינו תולדה של <b>בחירה</b>, אלא של <b>גורל</b> א-להי המנחיל לאדם את מקומו בארצו<b>:</b>
וַיְדַבֵּר ה' אֶל מֹשֶׁה לֵּאמֹר: לָאֵלֶּה תֵּחָלֵק הָאָרֶץ בְּנַחֲלָה בְּמִסְפַּר שֵׁמוֹת: לָרַב תַּרְבֶּה נַחֲלָתוֹ וְלַמְעַט תַּמְעִיט נַחֲלָתוֹ אִישׁ לְפִי פְקֻדָיו יֻתַּן נַחֲלָתוֹ: אַךְ <b>בְּגוֹרָל יֵחָלֵק אֶת הָאָרֶץ</b> לִשְׁמוֹת מַטּוֹת אֲבֹתָם יִנְחָלוּ: <b>עַל פִּי הַגּוֹרָל</b> תֵּחָלֵק נַחֲלָתוֹ בֵּין רַב לִמְעָט:<br>(במדבר כו, נב-נו)
לא לאדם כפרט ניתנה האחוזה, אלא לבית האב. היחיד הוא חלק ממשפחה המממשת את סיפורה ההיסטורי בנחלת אבות, סיפור שהוא גורל א-להי בעצמו. האדם מחזיק בארץ מכוח רצון ה' שבחר באבותינו ולא מכוח בעלותו האישית. במכירת הארץ לצמיתות, מתיימרת הבחירה האנושית של היחיד למעמד מכונן כביכול, המהווה מעין כפירה בשייכות הארץ לה', שייכות שמכוחה זכה העם לאחיזה בארץ.
<b>שיבת העבדים:</b>
כאשר דרש ה' מפרעה, ביד משה ואהרון, לשחרר את בני ישראל ממצרים ולהוציאם לחירות, לא ייעד לעם חיי חופש סתמיים, כי אם 'הוצאה מרשות לרשות': "שַׁלַּח אֶת עַמִּי <b>וְיַעַבְדֻנִי"</b> (שמות ז, טז). מאז, על פני התורה כולה, הומרה עבודת העבד בעבודת ה': <b>"</b>הִשָּׁמֶר לְךָ פֶּן תִּשְׁכַּח אֶת ה' אֲשֶׁר הוֹצִיאֲךָ מֵאֶרֶץ מִצְרַיִם מִבֵּית עֲבָדִים, <b>אֶת ה' אֱלֹהֶיךָ תִּירָא וְאֹתוֹ תַעֲבֹד</b>" (דברים ו, יב-יג).
אלא שעבודת העם את ה' יכולה להתממש רק על רקע חירות החיים בארץ והשיבה אל נחלת אבות. כשם שהחירות המקורית ביובל אינה עומדת לעצמה, כי אם מהווה פתח להכרה בגילוי שייכות הארץ והעם לה', כך גם ביציאת מצרים: החופש אינו ערך לעצמו, אלא פתח להתבטלות בפני א-להים; התבטלות שאינה מובילה לזרות ולאובדן הסיפור האישי, כאובדנו של העבד אשר אין לו ייחוס, אלא להיפך: התבטלות מתוך חירות אישית וייחוד עצמי. רק מתוך כך יכול האדם לממש את סיפור חייו האותנטי, לשוב אל משפחתו ואל אחוזת אבותיו: "וְיָצָא מֵעִמָּךְ הוּא וּבָנָיו עִמּוֹ וְשָׁב אֶל מִשְׁפַּחְתּוֹ וְאֶל אֲחֻזַּת אֲבֹתָיו יָשׁוּב כִּי עֲבָדַי הֵם אֲשֶׁר הוֹצֵאתִי אֹתָם מֵאֶרֶץ מִצְרָיִם לֹא יִמָּכְרוּ מִמְכֶּרֶת עָבֶד" (ויקרא כה, מב).
אופי מכירת העבד העברי בתורה, שונה בהופעתו בשמות ובדברים מזו שבויקרא.
בחומשי <b>שמות ודברים</b> נמכר העבד לשש שנים. מציאות כזו, המאפשרת יחסי אדנות בין בני ישראל לבין עצמם, אינה לרצון ה' ועל כן מצווה בעל העבד לשחררו בשנה השביעית: "כִּי תִקְנֶה עֶבֶד עִבְרִי שֵׁשׁ שָׁנִים יַעֲבֹד <b>וּבַשְּׁבִעִת יֵצֵא לַחָפְשִׁי חִנָּם</b>" (שמות כא, א); "כִּי יִמָּכֵר לְךָ אָחִיךָ הָעִבְרִי אוֹ הָעִבְרִיָּה וַעֲבָדְךָ שֵׁשׁ שָׁנִים <b>וּבַשָּׁנָה הַשְּׁבִיעִת תְּשַׁלְּחֶנּוּ חָפְשִׁי מֵעִמָּךְ</b>" (דברים טו, יב). במידה שהעבד אינו רוצה להשתחרר, בשל אהבתו לאדונו, ניתן לרצוע את אוזנו ולהעבידו לעולם: "וְהָיָה כִּי יֹאמַר אֵלֶיךָ לֹא אֵצֵא מֵעִמָּךְ כִּי אֲהֵבְךָ וְאֶת בֵּיתֶךָ כִּי טוֹב לוֹ עִמָּךְ <b>וְלָקַחְתָּ אֶת הַמַּרְצֵעַ וְנָתַתָּה בְאָזְנוֹ וּבַדֶּלֶת וְהָיָה לְךָ עֶבֶד עוֹלָם</b> וְאַף לַאֲמָתְךָ תַּעֲשֶׂה כֵּן" (שם, טז-יז). העבד רשאי לבחור לאבד את נתיב חירותו האישית ואת סיפור חייו, ולהיות פרק בסיפורו של אדם אחר; להיות עבד עולם<b>.</b>
בשונה מהופעתו בשמות ובדברים, היובל ב<b>ויקרא</b> שולל עבדות עולם: "<b>כִּי עֲבָדַי הֵם</b> אֲשֶׁר הוֹצֵאתִי אֹתָם מֵאֶרֶץ מִצְרָיִם <b>לֹא יִמָּכְרוּ מִמְכֶּרֶת עָבֶד</b>". סיפור החיים האישי של האדם אינו ניתן למחיקה מוחלטת. אמנם בעולמו הפרטי של האדם קיימת אפשרות של בחירה, אך חזקה ממנה החירות; האדם יוכל להירצע ולהשתעבד לאדונו, אבל לעולם לא באופן מוחלט, כי עבד ה' הוא: "כי עבדי הם אשר הוצאתי מארץ מצרים". היובל ישיב אותו ואת בניו אל החירות, אל הסיפור המקורי, אל הגורל הא-להי.
וכך נאמר בילקוט שמעוני:
כי לי בני ישראל עבדים - <b>עבדי הם ולא עבדים לעבדים<sup class="footnote-marker">185</sup><i class="footnote">משפט זה מקורו בתלמוד הבבלי, בבא מציעא י, עמוד א</i>.</b>
אשר הוצאתי אותם מארץ מצרים - <b>על תנאי כך הוצאתי אותם מארץ מצרים שלא ישתעבדו</b>.
אני ה' אלהיכם - מה תלמוד לומר מלמד <b>שכל המשעבד בהם למטה כאלו משעבד בהם למעלה.</b><br>(ילקוט שמעוני בהר, רמז תרסט)
נדמה היה לאדם שגורלו בידו ודי באמירתו כדי לחרוץ אותו; אך חוסר יכולת האדם להימכר לעבדות עולם מעוררת את העבד ואת האדון מאשליית הבחירה שחיו בה. העולם האישי פוגש מימד זמן עמוק יותר, של כלל ושל נצח, שם עומדת האמת המוחלטת – "עבדי הם ולא עבדים לעבדים" – המעוררת את האדם להתבטל בפניה.
ביובל מתגלה כי גורל האדם לחירות אינו נתון לשינוי או לבחירה; זכותו לחיות חיי חירות בנחלת אבותיו עם בני משפחתו אינה 'עוברת לסוחר' ואינה ניתנת לפגיעה; האדם אינו רשאי לסחור בזכות טבעית זו, כיוון שהיא אינה תוצאה של כישרונו ואינה פרי עמלו, אלא זכות הבאה לו כחלק ממהלך יציאת מצרים: "על תנאי כך הוצאתי אותם מארץ מצרים, שלא ישתעבדו!".
יתר על כן: הפגיעה בסיפור האנושי מהווה פגיעה בסיפור הא-להי: "שכל המשעבד בהם למטה כאילו משעבד בהם למעלה!".
<b>"בַּחֵיק יוּטַל אֶת הַגּוֹרָל וּמֵה' כָּל מִשְׁפָּטוֹ": הבחירה והגורל</b>
עד כה דומה היה כי היחס בין היובל והבחירה האנושית הוא חד-סטרי: הופעת היובל מבטלת את הבחירה האנושית מפני הגורל הא-להי. בפסקאות שלפנינו נראה תנועה הפוכה: הופעת הגורל הא-להי ביובל תלויה בבחירת האדם.
<b>הבחירה בגורל</b>
מהתבוננות בפסוקי התורה עולה שרבים הציוויים ביובל בהם נותנת התורה לאדם את ה<b>אחריות והסמכות האישית</b> על החלת היובל: "<b>וְסָפַרְתָּ</b> לְךָ... וְהָיוּ <b>לְךָ</b>... <b>תַּעֲבִירוּ</b> שׁוֹפָר... <b>וְקִדַּשְׁתֶּם</b>... <b>וּקְרָאתֶם</b> דְּרוֹר בָּאָרֶץ לְכָל יֹשְׁבֶיהָ" (ויקרא כה, ח-ט).
שונים הדברים בשביעית, בה שביתת הארץ מתרחשת מאליה, וכל שנדרש מן האדם הוא שלא להפר את השביתה: "כִּי תָבֹאוּ אֶל הָאָרֶץ אֲשֶׁר אֲנִי נֹתֵן לָכֶם <b>וְשָׁבְתָה הָאָרֶץ שַׁבָּת לַה'...</b> שַׁבַּת שַׁבָּתוֹן יִהְיֶה לָאָרֶץ שַׁבָּת לַה' <b>שָׂדְךָ לֹא תִזְרָע וְכַרְמְךָ לֹא תִזְמֹר</b>" (שם, ב-ד).
משמעות הפער בין השביעית ליובל מבליטה את ייחודו של האחרון. אין היובל יכול להתקיים אלא מתוך גילוי רצוני של האדם. התנתקות האדם ממהלך חייו וחזרתו לגורל המיועד לו מצריכה תהליך בחירי ורצוני, ואינה יכולה לבוא רק מכוח ציווי עליון.
כך נוצר איזון מעניין בין הגורל והבחירה. אמנם היובל בא לבטל את התחושה הבחירית והפרטית שנוצרה אצל האדם במשך ארבעים ותשע שנים, אך הניתוק עצמו נעשה רק על ידי <b>בחירה.</b>
<b>הבחירה להתעלם מהגורל</b>
על אף שהתורה מטילה על אדם את האחריות ליצירת היובל על ידי קידוש שנת החמישים וקריאת הדרור בארץ, נראה כי לאחר קריאת הדרור (האחרונה בפעולותיו האקטיביות של האדם המפורטות בפסוקים), מופיע היובל, ושאר הדינים נמשכים מאליהם: "וּקְרָאתֶם דְּרוֹר בָּאָרֶץ לְכָל יֹשְׁבֶיהָ: <b>יוֹבֵל הִוא תִּהְיֶה לָכֶם</b> וְשַׁבְתֶּם אִישׁ אֶל אֲחֻזָּתוֹ וְאִישׁ אֶל מִשְׁפַּחְתּוֹ תָּשֻׁבוּ" (ויקרא כה, י).
חז"ל יוצרים מקום מרכזי לבחירתו של האדם ויכולתו ליצור את היובל:
תנו רבנן: "יובל היא" - <b>אף על פי שלא שמטו, אף על פי שלא תקעו</b>. יכול אף על פי שלא שלחו? תלמוד לומר: "היא", דברי רבי יהודה.
רבי יוסי אומר: "יובל היא" - <b>אף על פי שלא שמטו, אף על פי שלא שלחו</b>. יכול אף על פי שלא תקעו? תלמוד לומר: "היא"...
אמר רבי חייא בר אבא אמר רבי יוחנן: זו דברי רבי יהודה ורבי יוסי, אבל חכמים אומרים: <b>שלשתן מעכבות בו.</b><br>(ראש השנה, ט עמוד ב)
מחלוקת התנאים דנה בשאלה מהי הפעולה האנושית אשר חסרונה ימנע את היובל. ר' יהודה סובר שכל זמן שהעבדים לא שוחררו, לא חל היובל במציאות; ר' יוסי קובע שתקיעת השופר היא המעכבת את היובל; ואילו חכמים סוברים שהיובל אינו חל כל עוד לא קוימו כל מצוות היובל.
חז"ל מכירים ביכולתו של האדם לעכב את הופעת היובל ולהתעלם מהאמת הגורלית של שנת החמישים. התורה נתנה לאדם את החופש ליצור את היובל, ואילו חז"ל מכירים גם בצדדיו השליליים של חופש היצירה, המסוגל למנוע את הופעת היובל. הרחבה זו הכרחית, לפי חז"ל, משום שרק אם יופיע היובל מתוך בחירה חופשית מלאה, יראה האדם את מימד הגורל הא-להי כחלק אורגני בתוך סיפורו האנושי.
<b>יובל וגאולה</b>
בתוך פרשיית היובל, משלבת התורה את פרשיות הגאולה.
כִּי יָמוּךְ אָחִיךָ וּמָכַר מֵאֲחֻזָּתוֹ ו<b>ּבָא גֹאֲלוֹ הַקָּרֹב אֵלָיו וְגָאַל אֵת מִמְכַּר אָחִיו</b>... וְכִי תַשִּׂיג יַד גֵּר וְתוֹשָׁב עִמָּךְ וּמָךְ אָחִיךָ עִמּוֹ וְנִמְכַּר לְגֵר תּוֹשָׁב עִמָּךְ אוֹ לְעֵקֶר מִשְׁפַּחַת גֵּר אַחֲרֵי נִמְכַּר <b>גְּאֻלָּה תִּהְיֶה לּוֹ אֶחָד מֵאֶחָיו יִגְאָלֶנּוּ...</b><br>(ויקרא כה, כד;מז)
נמכר אדם כעבד לגר, מצווים קרובי משפחתו לגאול אותו; נחלה שנמכרה עקב אובדן עצמאות כלכלית, מצווה המשפחה לגאול אותה. לא היה סיפק בידם לעשות כן, יבוא היובל ויבטל את הממכר.
בכך מפתחת התורה את העיקרון שהופיע ביובל: חייו של היחיד אינם עומדים לעצמם, אלא הם חלק מסיפור משפחתי רחב. דיני הגאולה מחייבים את המשפחה הרחבה לדאוג להמשך הסיפור של היחיד, מתוך ערבות הדדית היוצרת את המחויבות לסיפור החיים המשותף. הן ביובל והן בגאולת קרובי משפחה לפני היובל, העבד המשתחרר והאדמה הנגאלת אינם נמצאים ב'וואקום', אלא חוזרים לייעודם המקורי שנקבע על פי הגורל הא-להי: העבד חוזר אל חיק המשפחה, והאדמה חוזרת אל נחלת האבות.
אל מול המסגרות שהתפרקו ונפרטו במהלך השנים, מצווה התורה את בני המשפחה לערבות הדדית ולשמירה על הזהות העצמית והמשפחתית. החירות האמיתית יכולה להתבטא רק מתוך הייעוד הגורלי המשותף<sup class="footnote-marker">186</sup><i class="footnote">האחריות המשפחתית להמשך הסיפור של היחיד בן המשפחה, מופיעה בתורה בציוויים שונים שמוטלים על האדם, לעיתים אפילו לאחר מותו:<br>א. <b>גאולת דם:</b> התורה מצווה על קרובי משפחתו של מי שנרצח במזיד לגאול את דמו על ידי הריגת רוצחו (במדבר לה)<br>ב. <b>שימור הנחלות:</b> לאחר מות צלפחד, ללא בנים שיירשו את נחלתו, ניגשות בנותיו למשה בשאלה מה דין נחלת אביהן, שהרי אם הנחלות לא יישארו בידי המשפחה, לא יהיה לצלפחד זכר בעולם כלל! ואכן, משה, בציווי ה', מחדש הלכה שנחלת אדם אשר נפטר ללא בנים שיירשו אותו תעבור לקרובי משפחתו, וכך תישאר הנחלה בחיק הטריטוריה השבטית (במדבר כז; שם לו).<br>ג. <b>ייבום</b>: כאשר מת אדם שלא השאיר אחריו צאצאים, מצווה אחיו לשאת את אלמנתו ולהעמיד ממנה צאצאים, בכדי להקים את שם אחיו המת ולהמשיך את סיפור חייו הלא גמור בתוך המשפחה (דברים כה)<br>במגילת רות אנו פוגשים תיאור של מימוש ציווי הגאולה והייבום, ושם רואים כי בימי השופטים פותחו ציוויים אלו מעבר למצוּוה בתורה:<br>א. ייבום אשת המת היא מצווה שאינה חלה רק על אחי הנפטר, אלא על כל קרובי משפחתו, שהרי בועז אינו אח למחלון וכליון ובכל זאת מחויב בייבום אלמנת קרוב משפחתו.<br>ב. הליך גאולת השדה משולב בהליך ייבום האלמנה: "וַיֹּאמֶר בֹּעַז <b>בְּיוֹם קְנוֹתְךָ הַשָּׂדֶה</b> מִיַּד נָעֳמִי וּמֵאֵת רוּת הַמּוֹאֲבִיָּה <b>אֵשֶׁת הַמֵּת קָנִיתָה</b> <b>לְהָקִים שֵׁם הַמֵּת עַל נַחֲלָתו</b>" (רות ד, ה).<br>ניתן להבין מניסוח דבריו של בועז כי משמעות הרחבת דיני התורה היא ברצון להמשיך את סיפורו האישי של הנפטר בעולם הזה, הן במשפחתו והן בנחלתו: "וַיֹּאמֶר בֹּעַז לַזְּקֵנִים וְכָל הָעָם עֵדִים אַתֶּם הַיּוֹם כִּי קָנִיתִי אֶת כָּל אֲשֶׁר לֶאֱלִימֶלֶךְ וְאֵת כָּל אֲשֶׁר לְכִלְיוֹן וּמַחְלוֹן מִיַּד נָעֳמִי וְגַם אֶת רוּת הַמֹּאֲבִיָּה אֵשֶׁת מַחְלוֹן קָנִיתִי לִי לְאִשָּׁה לְהָקִים שֵׁם הַמֵּת עַל נַחֲלָתוֹ <b>וְלֹא יִכָּרֵת שֵׁם הַמֵּת מֵעִם אֶחָיו וּמִשַּׁעַר מְקוֹמוֹ</b> עֵדִים אַתֶּם הַיּוֹם" (שם, ט-י).</i>.
<b>האדם תבנית נוף מולדתו</b>
בדרשות התורת כוהנים קובעים חז"ל כי תהליך השיבה של היובל אינו תהליך פרטי שעובר אדם זה או אחר:
יושביה - <b>בזמן שיושביה עליה, ולא בזמן שגלו מתוכה.</b>
היו עליה אבל היו מעורבבים שבט יהודה בבנימן, ושבט בנימן ביהודה, יכול יהיה היובל נוהג? תלמוד לומר "יושביה" - לכל יושביה. נמצאת אומר:<b> כיון שגלו שבט ראובן וגד וחצי שבט מנשה בטלו היובלות.</b><br>(תורת כוהנים בהר, ב)
התנאי לקיום היובל הוא כפול: ישיבה של כל העם בארץ; וישיבה של כל השבטים בנחלתם המקורית.
לדרישות אלו מכנה משותף. אין טעם בקיום היובל כל עוד אין לאדם לאן לשוב, הן במעגל הלאומי והן במעגל השבטי. כאשר באה גלות לעולם, ועם ישראל מפורד ומפוזר בין העמים, או אפילו כאשר עם ישראל יושב בארצו אך כל שבט יושב בנחלה לא לו – אין מרחב אליו יוכל האדם לשוב ולפתח מחדש את סיפורו.
אין הסיפור האישי נבנה אלא מתוך השיבה אל המשפחה והאחוזה, המממשים את הגורל הא-להי.
<b>סיכום</b>
בפרק זה פסענו בנתיבי היובל. תחילה ראינו כיצד היובל עומד כנגד עולם הבחירה של ארבעים ותשע השנים; כיצד קריאת הדרור בארץ משׁדדת את עולם הבעלות האנושי. ראינו כי אין מדובר בחופש סתמי, אלא בשיבה הביתה: העבדים לחיק משפחתם ומוכרי האדמות לאחוזתם המקורית. אולם אין היובל שנה ייחודית העומדת לעצמה. היובל משפיע על כל מחזור ארבעים ותשע השנים: היובל מגלה שכל סחר באדמות הוא רק בתבואתן וכל מכירה של עבד היא רק שכירת עבודתו עד לשנת היובל, גם אם מדובר בעבד שבחר לעבוד אצל אדונו לעולם. האדם מגלה שהוא אינו אדון על הארץ, וכל שכן אינו אדון לעצמו ולגורלו – "כי לי הארץ, כי גרים ותושבים אתם עמדי" – שייכות הכל לה' היא שמבטלת כל מכירה נצחית.
הקשר בין השייכות לה' לבין השיבה הביתה אינו מקרי. 'כי חלק ה' עמו יעקב חבל נחלתו'. הן הארץ והן האדם הישראלי מהווים חלק מהסיפור הא-להי, הצומח מהמפגש שלהם יחד. האדם הינו רק עבד ה' ואסור לו לשעבד לצמיתות את סיפורו לאדם אחר; גם הארץ היא ארץ ה' וניתנה בגורל לאדם ולמשפחתו, כדי לממש בה את הסיפור הא-להי של המשפחה בנחלתה. זו הסיבה שכאשר מופיעה מלכות ה' על הארץ באה עימה גם השיבה הביתה.
האדם, בכח בחירתו, הוא שגורם להופעת היובל בארץ. קריאת הדרור שלו בוחרת לבטל את כל עולם הבעלות האנושית אל מול הגורל הא-להי. הגורל הא-להי אינו מנותק מבחירתו של האדם. פסוקי התורה מדגישים את היות האדם פעיל בהחלת היובל, וחז"ל מחדשים שתלות זו הכרחית, כלומר: היובל לא חל מאליו – רק בחירת האדם היא שמחוללת אותו. אם האדם יבחר להתעלם מגורלו ולא לחולל את היובל, כי אז עולם הבעלות האנושי יישאר על כנו. הסברנו שהסיבה לכך שהיובל תלוי בבחירת האדם, היא לטעת באדם את הרצון לבחור בגורל הא-להי כחלק אורגני מחייו.
נגענו בפרשיות הגאולה המובאות בפרק היובל, ובהן ראינו המשך למהות היובל: על בני המשפחה המורחבת לעשות ככל יכולתם כדי להמשיך את הסיפור השלם של המשפחה הנמשך על ידי כל אחד מבניה. מחובתם לגאול אדמה שנמכרה, ואת בן המשפחה שמכר עצמו לעבדות. מגורי המשפחה השבטית שלא על אדמת השבט הם חסרון שיבטל את הופעת היובל, כי האדם הוא תבנית נוף מולדתו.
עם תחילת הגלות, בשלהי ימי בית ראשון, בטל היובל. מאז ועד ימינו אין הוא נוהג כלל מהתורה: "שבעה עשר יובלות מנו ישראל משנכנסו לארץ ועד שיצאו" (ערכין, יג עמוד א), ותו לא. מאז אנו חיים רק במחזורי בעלות והרפיה, ללא שיבה אל המקור הא-להי המחולל את חיינו. אמנם יש בשביעית תיקון ליחסנו אל האדמה, וגם תיקון חברתי מסוים, אמנם במידה מועטה בלבד, אך אין בה בשביעית התיקון הגורף של היובל: השיבה הביתה, הן של האדמות והן של העבדים. ואם נשתמש במונחים שהגדרנו בפרק הקודם – הרי אנו סובבים שנים על שנים בתוך מעגל הסגור בתוך עצמו, מבלי להתקדם בקו ישר קדימה אל אופק היובל.

Chapter 13

<big><strong>סוף הדרך</strong></big>
<b>מהשביעית אל היובל</b>
בפרק זה מגיעה דרכנו לסיומה. נביט לאחור על המסע שעברנו, מעולמה של השביעית אל עולמו של היובל. נתבונן בצעדים בהם התקדמנו, ונחתום את המסע בתחנה הסופית של היובל – <b>השיבה אל הטבע</b>. הן ביובל והן בשביעית מתגלה הארץ הטבעית ומאירה לאדם, ואף על פי כן פנים שונות לה בכל אחד מהם.
מהי משמעותה הייחודית של השיבה לטבע ביובל?
במשך ארבעים ותשע השנים הרגילות, פועלים בחיי האדם שני עולמות שונים ומנוגדים: עולם <b>האדם,</b> הפועל במהלך שש השנים, ועולם <b>הטבע,</b> הנגלה ועולה מתוך הארץ בשנה השביעית. במשך שש השנים התנתק האדם מן הסביבה הטבעית. בשנה השביעית, הטבע השובת ועולה אל ה' משלים את החסרונות שנוצרו בחיי האדם, ומחבר את האדם מחדש למרחב החיים הגדול של הארץ הטבעית, הנושאת עליה יחד אדם ובהמה כאחד.
אך עם כל יופיו ועוצמתו, סיפור השביעית בחומש ויקרא לוקה בחסר. עולם הטבע מקרין על עולם האדם הארה חיצונית היוצרת באופן חלקי בלבד את חווית האחדות והשיתוף במתת הטבע. הארה זו אינה מסוגלת לשנות <b>מבפנים</b> את התשתית של מבנה החברה האנושית, את טיב הקשרים המעוותים הנולדים בחלקם מתוך הסכמה בין אדם לאדם, בהם עלול האדם להירצע לעבד עולם מאהבתו לאדונו, או למכור את נחלתו מחמת עוני. זהו עולם בו כוחות של היצע וביקוש מנהלים את חיי החברה מתוך בחירה והסכמה. בעולם השביעית אין תביעה לשינוי ישיר של החברה האנושית<sup class="footnote-marker">187</sup><i class="footnote">יוצאת דופן היא חובת שמיטת כספים בדברים, אשר על הקשר ההדוק שלה ליובל עמדנו בפרק הראשון. עתה אנחנו מתרכזים במבט העולה מספר ויקרא, לפיו שבת הארץ היא המרכז.</i> ושל מושגיה. הטבע מאיר אל האדם מחוצה לו, ואינו מדבר בשפתו הפנימית. השביעית אמנם עומדת כנגד חיי שש השנים בעולמו של האדם, ומציגה את עולמה, המחבר את האדם עם הטבע המשותף לו ולחיה, אך היא אינה מתנגדת לשפה של החברה האנושית, המביעה את הרצון לבחור, ליצור ולשלוט.
היובל משלים את החיסרון שבמחזורי השבע.
היובל כשנת החמישים הוא העולם האנושי הגבוה, זה שמעל להארת עולם הטבע של השביעית. הוא אינו חלק מעולם הטבע, המאזן את האדם בין קטבי האחיזה וההרפיה; היובל צומח מתוך עולם האדם ומתוך שפתו הפנימית וקורא לאדם הבוחר של שש השנים לצאת מגבולותיו הרכושניים, האנוכיים ולהתעלות אל הדרור. היובל מעניק לכל את הזכות לחירות ולחיים בכבוד, ומתקן את הקשרים המעוותים שנוצרו במשך השנים בחברה האנושית.
את שנת החמישים <b>יוצר האדם</b>. בכוח בחירתו החופשית בוחר הוא בשינוי ובקריאת דרור בארץ. הבחירה בחירות אינה סוף פסוק; המסע האנושי עמוק בהרבה. החירות היא הפתח אל היובל, לא תכליתו. החופש הוא רק אמצעי לשיבה אל הגורל ואל הסיפור האישי של האדם כחלק מסיפור משפחתו. במקום הסיפור האישי התלוש שהתנהל עד כה, בו יכול היה למכור את עצמו או את נחלתו לעולם, נגלל הסיפור הרחב של האדם, המושרש בסיפור המשפחה ובנחלת האבות, ונפרש לעבר מרחב הזמן – העבר, ההווה והעתיד; סיפור המחובר בקשר של גורל לחלקת ארץ קטנה, שנחלקה מקדם על פי ה', בבחינת "ה' מנת חלקי אתה תומיך גורלי".
בכך מגיעה לשיאה החדירה של היובל לתוך הנחות היסוד של החברה האנושית. היובל מעמיד אלטרנטיבה תרבותית עמוקה ושורשית, היכולה לבצע שינוי פנימי בתפישות הבסיס של בחירה חופשית והגשמה עצמית. זהו שינוי שאינו מגיע מה<b>טבע</b>, אלא מעומק הסיפור האנושי עצמו.
<b>השיבה אל הטבע ביובל</b>
השיבה אל נחלת האבות מולידה חיבור של האדם והארץ זה לזו. בסיפור העמוק של היובל, האדם הוא תבנית נוף מולדתו. האדם השב אל אחוזתו, נחלת אבותיו, חוזר מחדש אל נופי הילדות, אל האדמה המקורית בה נטוע הסיפור האנושי שמתוכו נולד. בשנת החמישים נוצר קשר עמוק ומקודש לאדמה. קשר זה נובע מההכרה בנוף המולדת כגורל א-להי של ארץ ה'. מתוך הכרת החירות באה ההכרה בסיפור המשפחתי, ומתוך כך מתחדד הקשר של האדם עם האדמה.
ההכרה בארץ כמקור חיי האדם מעמידה אותה מעל לאדם. לא עוד "שד<b>ך</b>", "קציר<b>ך</b>" ו"נזיר<b>ך</b>" של שנת השבע, אלא "ספיחי<b>ה</b>" ו"נזירי<b>ה</b>". האדמה אליה שב האדם היא שלו, לא מכוח אחיזתו בה, אלא מכוח היותה צור מחצבתו ומקור חיותו.
השיבה אל הטבע ביובל שונה מן ההתחברות אל הטבע בשביעית. אין זה טבע כללי המשותף לכל החברה האנושית והטבעית, אלא טבע של אדם, של היחיד, שסיפור חייו נטוע כצמח מיוחד בתוך האדמה המתאימה ביותר למימוש סיפורו ההיסטורי.
לאחר שראינו את הפנים השונות של חיי הטבע בשביעית וביובל, נוכל לחזור אל הפרשיות ולהתבונן דרכן בהבדלים, באמצעות השוואה ביניהן:
<b>שביעית</b>
<b>יובל</b>
וּבַשָּׁנָה הַשְּׁבִיעִת שַׁבַּת שַׁבָּתוֹן יִהְיֶה לָאָרֶץ <b>שַׁבָּת לַה'</b> שָׂדְ<b>ךָ</b> לֹא תִזְרָע וְכַרְמְ<b>ךָ</b> לֹא תִזְמֹר:
אֵת סְפִיחַ קְצִירְ<b>ךָ</b> לֹא תִקְצוֹר וְאֶת עִנְּבֵי נְזִירֶ<b>ךָ</b> לֹא תִבְצֹר
שְׁנַת שַׁבָּתוֹן יִהְיֶה לָאָרֶץ:
יוֹבֵל הִוא שְׁנַת הַחֲמִשִּׁים שָׁנָה תִּהְיֶה <b>לָכֶם</b>
לֹא תִזְרָע<b>וּ</b>
וְלֹא תִקְצְר<b>וּ</b> אֶת סְפִיחֶ<b>יהָ</b> וְלֹא תִבְצְר<b>וּ</b> אֶת נְזִרֶ<b>יהָ</b>:
וְהָיְתָה שַׁבַּת <b>הָאָרֶץ</b> לָכֶם לְאָכְלָה לְךָ וּלְעַבְדְּךָ וְלַאֲמָתֶךָ וְלִשְׂכִירְךָ וּלְתוֹשָׁבְךָ הַגָּרִים עִמָּךְ:
וְלִבְהֶמְתְּךָ וְלַחַיָּה אֲשֶׁר ב<b>ְּאַרְצֶךָ</b> תִּהְיֶה כָל תְּבוּאָתָהּ לֶאֱכֹל: ס
כִּי יוֹבֵל הִוא קֹדֶשׁ תִּהְיֶה לָכֶם
מִן <b>הַשָּׂדֶה</b> תֹּאכְלוּ אֶת תְּבוּאָתָהּ:
נציג את ההבדלים ונעמוד על משמעותם:
1. <b>היובל אינו 'שבת' לארץ</b>: היחס השונה כלפי השדה נובע מקדושתה של שנת היובל. שנת היובל התקדשה על ידי האדם, בשונה מהשביעית בה הארץ בעצמה שובתת לה'.
2. <b>משדה האדם לשדה עצמאי</b>: השדה בשנת היובל אינו שדה האדם השייך לו, אלא עומד ברשות עצמו. במקום "ספיח קצירך" ו"ענבי נזירך" – "תקצרו את ספיחיה" ו"תבצרו את נזיריה". השביעית, כחלק ממערך ארבעים ותשע השנים, מציגה מתח דו קוטבי. מצד אחד העולם האנושי של בעל השדה, ומצד שני העולם הבוקע מהטבע של הארץ הגדולה השובתת לה'. היובל משנה מבפנים את התשתית החשיבתית של החברה האנושית, ולכן מתח זה אינו קיים בו. בשנת החמישים השדה הוא מעבר לעולמו של האדם, הוא חלק מארץ ה' שניתנה לאבותיו כאחוזה.
3.<b>יחיד מול רבים</b>: האיסורים בשביעית נאמרים בלשון יחיד, במגמה לבטל את נוכחות היחיד ולאפשר את שבת הארץ. רק באכילה נאמרת לשון רבים כאמירה חיובית – "לכם לאכלה". הסיבה לכך היא שמתוך האכילה משבת הארץ, עובר האדם מתודעה פרטית לתודעה רחבה וכוללת. גם כאן שפת הפרשיה העוסקת בשביעית יוצרת מתח בין האדם הפרטי בשדהו ובין הרבים אשר להם ניתנה שבת הארץ לאכלה.
ביובל אין הפרדה: הפרשיה כולה נאמרת בלשון רבים. נראה שמטרת האיסורים היא חיובית: להתחבר לקידוש שנת החמישים שהכריזה החברה, ולשינוי המתחולל בפניה של החברה בארץ. שינוי זה שווה הוא לרבים וליחיד. מצד אחד "לכל יושביה", ומצד שני לכל אחד מהאנשים העקורים, הזוכים להשלים את סיפורם האישי – לחזור לאחוזה ולמשפחה המקורית.
4.<b>שבת הארץ אל מול השדה:</b> בשביעית האדם אוכל מ'שבת הארץ', ואילו ביובל האדם אוכל 'מן השדה'. בשביעית מוזכר ה<b>שדה</b> רק על דרך השלילה ("שדך לא"), וה<b>ארץ</b> מוזכרת תמיד על דרך החיוב. לכן בשביעית אסור לאכול מן השדה, ורק "שבת הארץ לכם לאכלה". ביובל לעומת זאת, השדה עצמו מקודש ומוזכר על דרך החיוב. השדה – פיסת האדמה החלקית והקטנה – אינו שלילי, ואין צורך שהוא ייטמע ויתבטל בתוך הארץ הגדולה. על אף היותו שדה חלה עליו קדושת היובל. קדושה זו מתעלה מעל לבעלות הפרטית, והיא שורה על כל שדה אחוזה בארץ ה'.
5. <b>החיה והבהמה אל מול האדם</b>: השביעית מוציאה את האדם מפרטיותו. האכילה היא משותפת, וכוללת בתוכה את כל המרחב הטבעי ללא הבדל מגדרי, בבחינת "אדם ובהמה תושיע ה'". ביובל, המאיר את שורש המשפחה, אין פירוט של כלל המרחב האנושי, ואין הזכרה של הבהמה והחיה. הדיבור פונה אל האדם בלבד.
<b>סוף</b>
התחלנו את מסענו בטבע ואליו שבנו בסופו של המסע. בדרך שעברנו הכרנו פנים שונות של הטבע. לא לחינם נתונים המעגלים הבסיסיים של מחזורי השש והשבע במתח שבין האדם לטבע. בשביעית הטבע מאיר תחילה רק באופן כללי, חיצוני לתרבות האנושית. הוא מאיר לה בעקיפין, דרך החיים הטבעיים המשותפים לאדם ולבהמה. רק לאחר שבע שבתות שנים של הקשבה והזדככות, יכולה שנת החמישים לבוא ולגלות את ההארה של הטבע האנושי מתוכו, ולתת מקום לשורש הפנימי של הסיפור האנושי הפרטי של המשפחה והיחיד.
ניתן לראות את הדברים גם מהכיוון ההפוך, בבחינת "נעוץ סופם בתחילתם". יכולתו של האדם להתחבר אל הטבע ולקבל ממנו הארה אל תוך חייו במשך מחזורי השביעית, נובעת כולה מהקשר הסמוי והנעלם של האדם עם הטבע. קשר זה, המתגלה ביובל ומאפשר אינטימיות עמוקה בין האדם לטבע, מקורו במקומות בהם הטבע נוגע באדם. מסיבה זו עצמה, השביעית והיובל קשורים זה בזה בעומק הווייתם.
מתוך כך נתנו חז"ל את<b> הארת היובל בתוך השביעית</b>. הקשר בין השביעית ליובל מתחיל כבר בתורת כוהנים (בהר פרשה ב), בה נלמדו דיני קדושת הדמים מהיובל אל השביעית, וכך נלמד גם דין הביעור שחל על מאכל האדם<sup class="footnote-marker">188</sup><i class="footnote">הרמב"ם מנסח תלות זו ככלל: "דין היובל בשביתת הארץ ודין השמטה אחד הוא לכל דבר, כל שאסור בשביעית מעבודת הארץ אסור בשנת יובל, וכל שמותר בשביעית מותר ביובל." (הלכות שמיטה ויובל י, טו). זו השוואה כללית הנובעת מהקשר ביניהם. אף על פי כן, דקדוק בלשון הרמב"ם בספר המצוות ובהלכות, יראה שישנם הבדלים בפרטי הדינים, כגון במניין הלאווים, בשאלה האם יש מצוות עשה של שבתון על היובל או רק לאו וכו'. בנושא זה דן המנחת חינוך במצווה של"ה, ואין כאן המקום להאריך בפרטי ההבדלים.</i>. אלו הם ציוויים המופנים כלפי האדם בשביעית: ביעור מאכל האדם ולא רק מאכל הבהמה; קדושת דמים על פירות השביעית, מכוח משמעות קדושתם ב'עולם האדם' שביובל.
<b>הרהורים לימינו</b>
בימינו איננו יכולים להתחבר אל הטבע חיבור אנושי. חיינו נעים משש השנים אל שנת השבע, מעולם הבחירה של האדם אל עולם הטבע הכללי והמקיף. איננו מסוגלים לצאת מהמעגל הטבעי אל שנת החמישים. גם אם נבחר בעולם של חירות, לא נוכל להתחבר מחדש אל הטבע מתוך חירות זו. רק הגורל הא-להי מסוגל לחבר בין האדם לטבע. האדם כבעל בחירה, חופשי ונייד הוא. הוא תועה בעולם הטבע המקיף אותו, מבלי שיידע היכן המקום שלו במרחב הגדול והעגול, היכן נתונות ארבע האמות שלו בארץ ישראל, בהן ייאחז בשורשיו ויוליד את סיפורו הנטוע באדמה. כל זאת לא יכול האדם לדעת. בימינו, החירות אינה מובילה בהכרח למציאת השורשים, ואולי אף מעצימה את חוסר התלות והנתק שבין האדם החופשי ובין הטבע המוגבל והקבוע. זהו גורלו של העולם הפוסטמודרני. יש לו חופש בחירה ליצור סיפורים שונים ורבי פנים, אך אלה חסרי שורש באדמה ועל כן תלושים. רק מקור א-להי יכול להמשיך את הסיפור ולחדש אותו, לגאול את העולם ולהשיב את האדם אל גורלו המקורי ואל סיפורו האבוד, סיפורו האישי של אדם, שהוא פרק מסיפורה של משפחה החיה את גורלה על חלקת הא-להים הקטנה בארץ.
לישועתך קויתי ה' לישועתך קויתי.
<b>אחרית דבר</b>
טוֹב אַחֲרִית דָּבָר מֵרֵאשִׁיתוֹ (קהלת ז, ח)
באחרית הדבר אנסה לקשור יחד את כל חלקי הספר, ולתת מבט-על אודות התהליך שעברנו.
לשם כך אחזור אל פרק הפתיחה – גן ה' וארץ ה' – ואומר שכל חלקי הספר ממשיכים ומפתחים את קשר הבראשיתי של האדם והאדמה. סיפור הבריאה מתאר באופן נרחב קשר מהותי זה, אשר שיאו בקריאת שם 'אדם' כי מהאדמה לוקח. האדמה היא החומר ממנו הוא נוצר, היא מקור חיותו ואותה הוא נלקח לעבוד. סופו של סיפור הבריאה טרגי: למרות הקשר העז, מערכת היחסים ביניהם אינה פשוטה כלל ומלאה עצב וקללה.
החיים בארץ ישראל בכלל, ובשביעית וביובל בפרט, מהווים מסע עמוק של תיקון היחסים שבין האדם לאדמה. בשער הראשון – 'זכרונות קדומים' – ראינו כיצד החיים בארץ מעצבים את חיי האדם בצורה מתוקנת: ענווה, פתיחות לברכת ה', השראה וחיי טבע מקודשים – כל אלה מהווים את חיי האדם היוצר בארץ.
בשערי השביעית והיובל העמקנו את תהליך התיקון, ובהם נפתח האדם מחדש לקבל את הקשר העמוק אל האדמה ולהכיר בערכה הפנימי, מתוך כבוד ועדינות. לא רק לעמוד עליה ולהביט השמימה (כבשש השנים), אלא גם לראות אותה כשלעצמה, 'פנים בפנים'.
השער 'פני שביעית נקבלה' מוליד באדם את ההכרה בטבע הא-להי של הארץ. הארץ השובתת לה' מחוללת התרחשות רחבה של <b>חיי טבע מקודשים</b> על פני כל המרחב, ואוגדים יחד את האדם והחיה לחיים משותפים הניזונים מפרי החיים המקודש. בבחינת 'ויעשו כולם אגודה אחת לעשות רצונך בלבב שלם'.
שער היובל מוליד באדם את השייכות העמוקה לא רק לארץ על כל מרחביה, אלא לארבע אמות שלו בארץ ישראל: לשדה אחוזת אבותיו. שייכות שהיא אינה מצד הטבע המחבר יחד אדם ובהמה לארץ, אלא מצד <b>הסיפור האנושי</b> והמשפחתי, סיפור המממש את הרצון הא-להי בחיי האדם בנחלתו.
ניתן לדמות את תהליכי השביעית והיובל לשני השלבים שעבר אדם הראשון: בתחילה נברא מהאדמה, ולאחר מכן הושם במקום מיוחד לו בתוכה. כך השביעית מגלה את קשר החיים הטבעי לאדמה, ואילו היובל מגלה את הקשר הייחודי של האדם לחלקת הא-להים הפרטית שלו בתוכה, בה שם אותו ה' על פי הגורל לממש את ייעודו.
<b>מהספר אל ימינו:</b>
בעולמנו אנו עוברים כולנו, יחד כחברה וכל אחד מאיתנו כיחיד, את מסע התיקון של יחסי האדם והאדמה. הנושא האקולוגי לא יורד מסדר היום הציבורי בעולם, והמשמעות של הקשר לארץ טורדת את הציבור הישראלי. לצערי השפה של הקשר לארץ דלה, ועסוקה בלית ברירה בקשר לארץ כאמירה היסטורית וטריטוריאלית אל מול העולם שמסביב. אף המבט האקולוגי היהודי המוצע בחברה אינו מפותח דיו, ובודאי לא מכיל את העומקים הערכיים המתגלים בשנת השבע. בספר זה ביקשנו לתרום קמעה לפיתוח הקשר החי של האדם עם אדמתו, שביכולתו להתקיים בצורה עמוקה בארץ ישראל. כל שער בספר מהווה תחנה במסע אל שורשי החיים של האדם באדמה. מסע המעביר את האדם מהאקולוגיה של שש השנים בה הוא משמש במרכז, לאקולוגיה העמוקה של שנת השבע והיובל בה האדמה או השדה במרכז.
הספר, הנוגע ברוח הפסוקים וההלכות, מהווה מצע ליצירת תשתית לקריאה רוחנית ערכית שלמה. אם נדע לפתח את העולם העשיר של החיים הטבעיים בארץ – הגנוז בפסוקים ובהלכות – למשנה רוחנית וערכית סדורה, ייתכן ונוכל להחיות את 'סדר זרעים' בארץ. ללא החייאה עמוקה זו המצוות התלויות בארץ יישארו 'גרגירים מצומקים' (כלשון הראי"ה קוק באורות התחייה, פיסקה ז). הפיתוח מחדש אינו יכול להתמקד בקיום המצוות התלויות בארץ בלבד; חלק משמעותי ממנו הוא פיתוח תודעת הרקע של החיים הטבעיים בארץ. תודעה שראשיתה בחיי האבות ושורשיה בראשית הבריאה. רק על רקע הקשר השורשי והעמוק לטבע הארץ-ישראלי, בדרך מלאה כבוד וקדושה המאגדת יחד אדם, חי וטבע, נוכל להעיר מחדש בארץ את החיוניות הגנוזה במחזורים הטבעיים והמצוותים. התעוררות מחודשת אשר תהפוך אותם להיות מעצבי תודעה ושפה של תרבות ישראלית מקורית.
תם ולא נשלם השבח לאל בורא עולם
פדיה נגר