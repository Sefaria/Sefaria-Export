Penei Sheviit Nekabelah
פני שביעית נקבלה
Otniel, 2014
https://www.nli.org.il/he/books/NNL_ALEPH003855387/NLI

פני שביעית נקבלה

דברי ברכה

<b>ברכת אבי מו"ר הרב יובל שרלו</b><sup class="footnote-marker">*</sup><i class="footnote">ראש ישיבת ההסדר אמי"ת אורות שאול ברעננה.</i>
לרב אלחנן יקירי,
השמיטה מדברת אלינו בשפות שונות. שפתה הבסיסית היא שפת ההלכה - איסורי העבודה בקרקע, חובת ההשמטה, קדושת הפירות והשלכותיהן; היא מדבר אלינו בשפת הלמדנות: קדושה ראשונה וקדושה שניה, גבול עולי בבל ועולי מצרים, אפקעתא דגברא או אפקעתא דשמייא; בשפת המדרש - הסתירה בפסוקי התורה בין שמיטה עם השלכות סוציאליות לבין השמיטה כשבת הארץ; בשפת התורה שבעל פה וכליה, כגון היתר מכירה ופורזבול; בשפת המחשבה, העוסקת בתכנים הפנימיים של שנת השמיטה; ומעל לכל - בשפה שהיא מכנסת את כל השפות האלה, שפת העבודה הפנימית והדביקות המתחוללת בעולמה של השמיטה.
קריאתו הגדולה של הרב קוק זצ"ל לשבירת המחיצות שבין השפות השונות, ולהשראה הדדית ביניהן - הולכת ונענית יותר ויותר. בישיבות שונות צומחת ועולה שפת למדנות מקושרת ומחוברת לשפות האחרות, ושדות-שיח שונים מתבארים האחד מתוך השני. לא זו בלבד, אלא שהקשרים מתרחבים גם לתחומים שאינם עוסקים באופן ישיר בשמיטה, אך משיקים לה: לב האדם לאדם בסוגיות שונות ובהלכות מגוונות, הקהל לאורך ההיסטוריה, וכדו'. כל אלה הם מגילוייה המובהקים והמאירים של תורת ארץ ישראל.
חלק מהארות אלה, מצויות בדברים שכתבת, הרב אלחנן, בדברים שלך על קבלת פני שמיטה. עוד חיבור מהחיבורים שצריכים להיעשות, בין העולמות החיצוניים המעצבים את שנת השמיטה, ובין המתרחש בשפה הקיומית בליבו של האדם - לומד השמיטה, שומר השמיטה, חולם השמיטה ומבטא השמיטה. קשה לי לתאר את האושר של האור המקיף של חיבור זה - עצם העובדה שחיבור כה משמעותי נוצר תחת ידך, והן את האושר על האור הישר שיש בו, ועל הדרך בה אתה מלמד אותנו לקרוא את שנת השמיטה בשפת השיח של העבודה הפנימית.
יהי רצון שיפתחו דבריך את עולמם של שומרי שביעית ואוהבי התורה, והם יראו בדברים פתח לקבלת שביעית במובנה הרחב יותר והנוגע יותר, וגם ימצאו עוד דרך אחת מדרכי הלימוד שאנו קרואים לפתח היום. אשרי ישיבת עתניאל ואשרינו אנו שגם אלה דברי התורה הנלמדים בה, ותזכה ללמוד ללמד, לשמור לעשות, ולקיים את כל דברי תורת ה' - באהבה, בפנימיות ובשמחה. באהבה מרובה,
אבא.
<b>הרב רא"ם הכהן</b><sup class="footnote-marker">*</sup><i class="footnote">ראש ישיבת ההסדר בית ועד לתורה הר חברון ורב הישוב עתניאל.</i>
לתלמידי היקר הרב אלחנן,
קראתי בעונג רב את ספרך "פני שביעית נקבלה".
שנים רבות יש לי כיסופים שיקומו סופרים ומשוררים מבני עלייה, צעירים שנולדו וגדלו בארץ ישראל בשיבה השלישית, ויכתבו ספרות רוחנית בעבודה פנימית בניגון של עלמא דחירותא. ישנו מחסור עצום בספרים העוסקים בעבודת השם המתאימים לבני דור הגאולה. ספר זה מתאים ללימוד רציף שמצייר תמונה שלמה של משמעות מצוות השביעית והיובל לציבור הרחב.
הספר הנוכחי הינו ניסיון להקשיב לתורות של השביעית והיובל. על מנת לזכות בשמיעה יש צורך במקום, ולעם ישראל יש מקום רק בארץ ישראל. החזרה לארץ ישראל מכשירה אותנו להיות קשובים לתורה, והשביתה וההשמטה בשביעית מאפשרות לנו לשמוע את הקול האלוקי כקול פנימי בתוכנו.
אדם יכול ללמוד את כל התורה כולה על כל הלכותיה ולא להקשיב לתורה. הסמ"ג בהקדמה לספר המצוות מספר לנו על חלום שחלם אחרי שגמר לכתוב את כל ספר המצוות:
וגם בעניין לאוין בא אלי בחלום ענין מראה בזה הלשון: הנה שכחת את העיקר - השמר לך פן תשכח את ה' אלקיך - כי לא היה בדעתי לחברו במניין הלאוין, וגם רבינו משה לא הזכירו במניין. ואתבונן אליו בבקר והנה יסוד גדול הוא ביראת השם וחיברתיו בעיקרים גדולים במקומן. וה' אלקים יודע כי לפי דעתי איני משקר מעניין המראות, וה' יודע כי לא הזכרתים בספר זה אלא למען יתחזקו ישראל בתורה ובתוכחה וחפץ ה' בידי יצלח. (ספר מצוות גדול לאוין הקדמה כללית).
הסמ"ג מלמד אותנו שאפשר לשכוח את השם גם אם כותבים ספר מצוות הכולל את כל התורה.
ביובל נאמר "בשנת היובל הזאת תשובו איש לאחוזתו" ובזוהר הקדוש דרשו:
בשנת היובל הזאת תשובו וגו' - כל חד יחזור ביה לדרגא דיליה דנשמתיה אחיזא מתמן, כמה דאוקמוה )קהלת יב( והרוח תשוב אל האלהים וגו'. שמיטה שכינתא תתאה דאיהי משבע שנין, יובל אימא עלאה בינה איהי לחמשין שנין ובה אתייחסין ישראל במפקנותהון מן גלותא, הדא הוא דכתיב ואיש אל משפחתו תשובו.<sup class="footnote-marker">1</sup><i class="footnote">תרגום: בשנת היובל הזאת תשובו וגו' - כל אחד יחזור בה לדרגה שלו שהנשמה שלו אוחזת בה משם, כמו שהעמידו (קהלת יב) "והרוח תשוב אל הא-להים וגו'". שמיטה שכינה תחתונה שהיא משבע שנים, יובל אמא עליונה בינה שהיא לחמישים שנים ובה מיוחסים ישראל כשיוצאים מהגלות, זה שאמר הכתוב "ואיש אל משפחתו תשובו". (זוהר - רעיא מהימנא כרך ג [ויקרא] פרשת בהר דף קח ע"ב)</i>
השמיטה והיובל מהווים חלון הזדמנויות לכל אחד להיות קשוב לשורש נשמתו הייחודי.
אני מברך את הרב אלחנן בברכת כהן באהבה שימשיך להקשיב לכל התורה על כל חלקיה ויזכה ב"תורת ה' תמימה משיבת נפש".
רא"ם הכהן.
<b>הרב בני קלמנזון</b><sup class="footnote-marker">*</sup><i class="footnote">ראש ישיבת ההסדר בית ועד לתורה הר חברון בעתניאל.</i>
לשותפי-אהובי, לתלמידי-מורי-רבי הרב אלחנן שרלו שליט"א
שמחתי, נהניתי והזדהיתי עם התורות המופלאות אשר בספרך. חשתי שהן מלאות יראת השם רחבה וגדולה. אינני בר 'נתינת הסכמה'. מניסיוני המועט כשותף לגילוי פנים בתורה, אני מתפלל יחד אתך כי גילויי התורה המופלאים שבבית מדרשנו יקבלו הסכמה מהמסכים האמיתי - נותן התורה, אך על פי שיפוטי הדל מדובר בגילוי פנים שהוא כהלכה.
חובת נטישת השדה המופיעה בספר שמות, ו'דרישות המנוחה' של האדמה, הפיכת האדמה ל'פרסונה' במיוחד בספר ויקרא, מלמדות אותנו שהאדם איננו האדון הכל יכול, השליט המוחלט של הבריאה. בדומה לכך, גם מבית המדרש הנפלא שלנו למדתי שגם אנחנו הרבנים איננו אדוני התורה, אלא לומדיה בחבורה. חבורה אחת של צעירים וזקנים, רבנים שהם תלמידים, ותלמידים שהם מלמדים נפלאים.
את סוגיות השביעית למדנו ביחד פעמיים בישיבת עתניאל, לקראת שתי השמיטות האחרונות. את חלקן של התורות שבספרך זיהיתי כתורות שעלו בבית המדרש שלנו, בלימודנו המשותף לאורך השנים. למדתי והחכמתי, כי תורת בית המדרש שלנו פותחה והועמקה בצורה מופלאה בספר זה. כדרך הכותבים, יקשה עלינו להבדיל בין מה שהגינו בשבתנו עם עצמנו, לבין מה שהתגלה לנו יחד עם החברותות, יחד עם מורינו ורבותינו, יחד עם תלמידינו, זה היופי וזו דרכה של תורת האמת. תורה שנוצרת תוך כדי אינטראקציה בין נפשות וגישות שונות, אשר מגלות כל אחת ואחת את האור ואת האות שלה בתורתנו, תורת השם יתברך - אלוקי <b>כל</b> ישראל.
הלוואי ונזכה להיות בחסדי השי"ת חלק מהמרחב הקדוש של בתי המדרשות של העם היהודי בארצו ובמדינתו, חלק מהמרחב של הארץ הקדושה והטובה הזאת עד מלאת ימינו בטובה. התורות שלנו יועשרו על ידי מורים, חברים ותלמידים, עד שלא נכיר בין מה שהשמענו לבין מה ששמענו. גם בדברי תורה עוף השמים הפורח בשמי הארץ הקדושה הזאת מוליך את הקול. קול קדוש, טהור, מרומם, משמח ומנעים. קול העולה מנועם בתי המדרש של ארץ ישראל, המנעימים זה לזה בהלכה וכהלכה.
אני חש שחותנך הדגול, אהובי אחי ורעי הקדוש הגאון הצדיק הרב עמי עולמי זצוק"ל הי"ד, אשר זכיתי יחד אתו להנחיל מתורת ארץ ישראל לתלמידינו הקדושים, ואשר מסר נפשו על מזבח התורה העם והארץ, שמח בשמחת תורתך. הוא עושה זאת עם כל ישיבה של מעלה, וכאשר 'תחתונים עזו - עליונים ששו'.
בני.

הקדמה

<b>סיפורה של השביעית</b>
לשנה השביעית משמעות עמוקה בחיי עם ישראל כבר מראשית המפגש עם הארץ: "כי תבואו אל הארץ אשר אני נותן לכם, ושבתה הארץ שבת לה'".<sup class="footnote-marker">1</sup><i class="footnote">ויקרא כה, ב.</i> משך שנים ארוכות שמרו ישראל את השביעית, לעיתים תוך מסירות נפש, ומתוך כך זכו למפגש מחודש, פעם בשבע שנים, עם סודה של הארץ. החורבן, ולאחריו שנות הגלות הארוכות, שנים של ניתוק מוחלט בין העם לאדמתו, נגרם על פי חז"ל בין השאר בגלל זלזול בחשיבותה של השמיטה.<sup class="footnote-marker">2</sup><i class="footnote">"בעון גלוי עריות ועבודת כוכבים והשמטת שמיטין ויובלות - גלות בא לעולם, ומגלין אותן, ובאין אחרים ויושבין במקומן... בשמיטין וביובלות כתיב (ויקרא כו, לד): 'אז תרצה הארץ את שבתתיה כל ימי השמה ואתם בארץ אויביכם וגו'' וכתיב (שם): 'כל ימי השמה תשבת' " (בבלי שבת לג, א). על שמירת השביעית בימי בית שני עיין שמואל וזאב ספראי, <b>משנת ארץ ישראל</b>, שביעית (זרעים ה), תל אביב תשס"ח, עמ' 8-3.</i> בימינו אנו, חזר העם לארצו, ועם ההתיישבות החקלאית התעורר מחדש גם הדיון באשר למקומה של שנת השבע. דיונים הלכתיים ורעיוניים ענפים התקיימו ועודם מתקיימים סביב היחס לשנה זו.
כחלק מהרצון להתכונן אליה כראוי, נכתבים ספרים רבים על הלכותיה של השמיטה, על הטיפול בשדה, בכרם ובגינה ועל הלכות אכילת פירותיה. ספר זה הוא הזמנה להכנה אחרת: הכנת הנפש לשנה השביעית. הנחת היסוד היא שלצד קיום כללותיה ופרטותיה של השביעית ברמה ההלכתית, היא גם מזמינה אותנו להתבוננות מחודשת בחיינו, באדמה, ברכוש, בממון ובזולת. כשם שחוויית השבת אינה מסתכמת רק בשמירת הלכות שבת, אלא מהווה יום מנוחה וקדושה, יום המאפשר החלפת כח והתחדשות – כך גם השנה השביעית מזמינה התחדשות ושינוי בתחומים שונים.
לאור הנחה זו נתבונן בפרשיותיה של השביעית בתורה, וכאשר נקום מן הספר, בלשונו של הרמב"ן, נחפש באשר למדנו אם יש בו דבר אשר נוכל לקיימו<sup class="footnote-marker">3</sup><i class="footnote">על פי אגרת הרמב"ן.</i> – הן במובן ההלכתי והן במובן העבודה הפנימית.
הראי"ה קוק כתב: "כל אדם צריך לדעת שקרוי הוא לעבוד על פי אופן ההכרה וההרגשה המיוחד שלו, על פי שורש נשמתו...".<sup class="footnote-marker">4</sup><i class="footnote">הראי"ה קוק, שמונה קבצים ד, ו.</i> לכל אחד הדרך משלו להתעורר לרעיונות, להלכות ולתובנות שמזמנת השנה השביעית. אני מתפלל שחלקים מספר זה יתאימו ל'אופני ההרגשה וההכרה' של הקוראים, יעוררו בהם אמון ואף יחוללו שינוי, תיקון וצמיחה.
<b>שבעה שערים</b>
הספר מחולק לשבעה שערים:
<b>שער ראשון</b>: "תִּקְרְאִי אִישִׁי, וְלֹא תִקְרְאִי לִי עוֹד בַּעְלִי - על שמיטה ונטישה", עוסק בפרשיית השמיטה בספר שמות, ומתוכה במושג הבעלות, נזקיו ותיקונו.
<b>שער שני:</b> "וְהָיְתָה שַׁבַּת הָאָרֶץ לָכֶם - מפגש עם סודה של הארץ", עוסק בפרשיית השמיטה בספר ויקרא, ומתוכה בהתבוננות חדשה על ארץ ישראל ועל יכולתנו לחוות את ייחודה של ארץ זו.
<b>שער שלישי:</b> "שָׁמוֹט כָּל בַּעַל מַשֵּׁה יָדוֹ - לפתוח את היד והלב", עוסק בפרשיית השמיטה בספר דברים, המצווה על האדם לוותר לבעלי החוב שלו על כספם.
<b>שער הרביעי:</b> "הַקְהֵל אֶת-הָעָם, הָאֲנָשִׁים וְהַנָּשִׁים וְהַטַּף - לקבל תורה מחדש", עוסק במצווה ייחודית הקשורה אף היא לשנה השביעית – מצוות הקהל, בה עולה כל העם לירושלים למעמד מחודש של קבלת התורה.
<b>שער חמישי:</b> "וּפִרְי֖וֹ מָת֥וֹק לְחִכִּֽי – אכילת הפירות בשביעית", עוסק בייחודם של פירות השביעית, ובמשמעות המיוחדת שניתן לחוות באכילתם.
<b>שער שישי:</b> "וּקְרָאתֶ֥ם דְּר֛וֹר – חלון ליובל", עוסק בפרשיית היובל, המגיע לאחר מחזור של שבע שמיטות, במושג ה"דרור" הייחודי ליובל, ומתוך כך במקומה של החירות בחיינו.
<b>שער שביעי:</b> "קבלת שביעית – עם דמדומי החמה" הוא מעין סיכום תמציתי, כ"צידה לדרך" ממש לקראת כניסתה של השנה השביעית.
בכל שער ישנו חלק עיוני, המנתח את הרעיונות עליהם מושתתת הפרשייה, ולאחריו חלק המוקדש לעבודה ושינוי פנימיים על בסיס הלימוד.
ניתן להשתמש בספר תוך לימוד ודיון במקורות ובפרשנותם, וניתן להתמקד ב"עצות" המובאות בסוף כל שער, תחת הכותרת "לקחת ללב".
את הספר מלווים ציוריו המיוחדים של נאור לדאני, ואני מקווה שאף הם יפתחו את הלב ליופיה ולקדושתה של הארץ, ולאורה של השנה השביעית.
<b>שמיטה – לחקלאים בלבד?</b>
המעיין במצוות ובהלכות השביעית, הן בתורה שבכתב והן בתורה שבעל פה, נושם אווירה של חברה חקלאית, שבה כולם מכירים את האדמה, את עונותיה ואת העבודות השונות בשדה ובכרם. הזריעה, הזמירה, הקצירה והבצירה, סיקול האדמה, דישונה, כיסוח העצים ומילוי נקעיהם, הבוסר, החנטה והגת – אינם מושגים הדורשים ביאור עבור בן החברה הזו, אלא מהווים חלק משפת היומיום שאותה חי כל ילד היוצא לשדה.<sup class="footnote-marker">5</sup><i class="footnote">בפירושם למשנת שביעית עומדים שמואל וזאב ספראי על כך שהחברה בימי התנ"ך ואף בימי בית שני מבוססת על חקלאות. זוהי השפה המדוברת, המוכרת אף למי שאינו חקלאי בפועל. עיין משנת ארץ ישראל, שביעית (זרעים ה), במבוא.</i> החקלאי, בעל השדה, מרגיש את השנה השביעית על בשרו. כל רעיונותיה וערכיה מוגשמים בכפות ידיו המיובלות, הנחות ומתעדנות בשנת השבע בשעה ששדהו מופקר. לעיתים נוצרת התחושה שהשמיטה מיועדת לחקלאים בלבד.
בספר זה אנסה להציע תחומי מפגש נוספים בין האדם ובין השנה השביעית. תחומים אלו אינם תחליף לשמיטה העוסקת באדמה, כי אם להיפך – צומחים מתוך תובנותיה העמוקות של שמיטה זו. ניתן למקד את המפגש בין האדם ובין השנה השביעית בארבעה תחומים:
• <b>החצר והגינה הפרטית:</b> גם מי שאינו חקלאי, הוא פעמים רבות בעלים של עצים, גידולים ויבול. חלק מרעיונותיה והלכותיה של שביעית, מכוונים את האדם לחולל שינוי בשנה זו גם בגינתו הפרטית.
• <b>היחס לאביון:</b> גם שמיטת הקרקעות וגם שמיטת הכספים, מכילות התבוננות חדשה במקומו של האביון במעגל החיים של האדם. חידוש זה משמעותי ביותר גם כיום, לכל אדם שבסביבתו מצויים אביונים – כלומר לכולנו.
• <b>התחדשות של תורה:</b> תחום נוסף המבואר בספר הוא מצוות הקהל, והקשר בינה ובין השמיטה. מצווה זו קוראת את העם ואת האדם הפרטי למצוא נתיבים חדשים לחיבור לתורה, חיבור שלעיתים נשחק ברבות השנים.
• <b>שינוי תודעתי:</b> לעיתים שינוי פנימי, בחדרי הלב, קודם בזמנו ובחשיבותו לשינויים חיצוניים. שביתתה של הארץ בשנה השביעית, "כי קרא שמיטה לה'", מחוללת אצל האדם הקשוב לה שינויים פנימיים – שינוי ביחסו לאדמה בכלל ולארץ ישראל בפרט, לדברים המצויים בבעלותו, לקרוביו וידידיו, ואפילו לבעלי החיים. בספר אנסה להצביע על שינויים אלו, ולהציע דרך עבודה עימם.
רבי נחמן מברסלב דורש את הפסוק בתהילים, "אָז אָמַרְתִּי הִנֵּה בָאתִי בִּמְגִלַּת סֵפֶר כָּתוּב <b>עָלָי</b>", שהאדם צריך ללמוד את התורה כאילו היא כתובה <b>עליו</b>:
<small>כְּשֶׁאָדָם רוֹאֶה וְלוֹמֵד בְּסֵפֶר,<br>וּבְכָל מָקוֹם שֶׁהוּא רוֹאֶה וְלוֹמֵד, מוֹצֵא אֶת עַצְמוֹ,<br>הַיְנוּ שֶׁלּוֹקֵחַ לְעַצְמוֹ מוּסָר...<br>זֶה סִימָן שֶׁחָפֵץ לַעֲשׂוֹת רְצוֹנוֹ יִתְבָּרַךְ.<br>'אָז אָמַרְתִּי הִנֵּה בָאתִי בִּמְגִלַּת סֵפֶר כָּתוּב עָלָי'<br>זֶה סִימָן: (ש)לַעֲשׂוֹת רְצוֹנְךָ אֱלֹקַי חָפָצְתִּי.<sup class="footnote-marker">6</sup><i class="footnote">ליקוטי מוהר"ן קמא, קכ"א.</i></small>
אם הספר כתוב על האדם עצמו, אם דרכו הוא מזהה את נקודות החוסר שלו, את הדברים הדורשים שינוי ומתעורר באמת לתקנם, זהו סימן שהוא באמת חפץ לעשות רצון בוראו. עמדה נפשית זו כלפי הלימוד אינה עמדה אגוצנטרית, הממקדת את התורה כולה בד' אמות של הפרט. אולם, היא דורשת לשאול לאחר הלימוד גם את השאלה האישית – מה ה' אלוקיי שואל מעמי? תשובה לשאלה זו תאפשר אולי להעמיק ולהעצים את מקומה של השביעית בחיינו, ולקרבה למדרגת השבת שאת חשיבותה והשינוי שהיא יוצרת מרגיש כל מי ששומרה.
אני מתפלל שספר זה יהווה חוליה בשרשרת מסירת התורה שבעל פה, חוליה המחוברת עמוקות לחוליות הקודמות ושותה בצמא את דבריהם, ומתוך כך מחדשת פנים בתורה המאירים את מציאות ימינו.
<b>ברכות והודאות</b>
אחד מרעיונותיה של השביעית המובע בספר הוא חשיבותה של תשומת הלב לברכה המצויה בחיינו – תשומת לב לשפע של האדמה, תשומת לב לקב"ה כמקור חיינו, ותשומת לב לאנשים החיים בסביבתנו. לאורך כתיבת הספר ליוו אותי אנשים יקרים שבלעדיהם לא היה כל סיכוי להביא את הכתיבה לידי גמר.
תודה לראשי בית ועד לתורה בעתניאל, הרב בני קלמנזון והרב רא"ם הכהן, ולהנהלה, לרבנים ולתלמידים על השותפות בלימוד התורה ובלימוד השביעית, ועל הזכות להסתופף בבית ועד לחכמים.
תודה לרן חורי על העריכה המקצועית.
תודה גדולה לרב אלעזר גולדשטיין, על האחריות, המקצועיות והניסיון, ובעיקר על האמון הגדול שנתת בי וברעיונות המובעים בספר.
תודה מיוחדת לאהרון טופר ולידידיה איש שלום על התמיכה, העצות היקרות מפז והליווי בשלבים החשובים.
תודה לרב שמואל אריאל ולרב אלישיב קנוהל, על הרשות להשתמש בפרק מספרם "ואכלת ושבעת."
תודה לאבי היקר על דברי הברכה ויחד איתו לאמי ולכל המשפחה על החיבוק המשפחתי.
תודה עמוקה לחמותי היקרה ולכל משפחתה, התומכים בכל עת בלימוד תורתי.
תודה מעומק הלב לנאור לדאני, תלמיד-חבר, שליבו ואיוריו נותנים לספר את יופיו וייחודו. בלעדיך לא היה כל סיכוי שהספר יבשיל, הכשרון וכח הרצון שלך היו בשבילי כמים קרים על נפש עייפה.
תודה שאין האותיות יכולות להביעה לטליה אשתי היקרה, ששלי-שלה.
ותודה לה' יתברך, חי החיים, על הזכות להיות חלק מעולמך ומתורתך ולחיות בארץ חמדתך, על שאנחנו מודים לך, ברוך אל ההודאות.
אלחנן שרלו,
ערב ראש השנה של שנת השמיטה תשע"ה.

על שמיטה ונטישה

<small>עיון בפרשת השמיטה, פרשת משפטים - שמות כג, י-יב</small>
<b>ערכה של הבעלות</b>
הבעלות היא מהחוויות המכוננות בחייו של האדם. "עני חשוב כמת",<sup class="footnote-marker">1</sup><i class="footnote">זוהר ויקרא, דף קיג ע"ב, וכן באופן דומה בבבלי נדרים ז, ב.</i> הממון והרכוש מעניקים לאדם יציבות ומאפשרים לו לבנות חיים. "הון עשיר קרית עזו"<sup class="footnote-marker">2</sup><i class="footnote">משלי י, טו.</i> אמר החכם מכל אדם, ודימה את הכסף לחומה הבונה סביב האדם בטחון והגנה.<sup class="footnote-marker">3</sup><i class="footnote">"העשיר אינו צריך לקריה בצורה להשגב שם מפני צרים, כי הונו הוא הקריה העזה בו ישגב מפני תהפוכות הזמן שהם הצוררים המעיקים לאדם בו ישגב מפני רעב קור וכל מחסור" (מלבי"ם למשלי י, טו).</i> אובדן ממון הוא חוויה מצערת, שידפון או ירקון, ארבה האוכל את השדות, גניבות – הם מהקללות החמורות אותן מציגה התורה.<sup class="footnote-marker">4</sup><i class="footnote">דברים כח, כב.</i> הוויתור על הממון קשה עוד יותר כאשר האדם עמל והזיע על מנת להשיגו. "צדיקים ממונם חביב עליהם כגופם, וכל כך למה? מפני שאין שולחים ידיהם בגזל".<sup class="footnote-marker">5</sup><i class="footnote">בבלי חולין צא, א.</i> ההערכה למאמץ וליגיע הכפיים, מעניקה יחס מיוחד לרכושו של האדם. מתוך כך עוסקת התורה הרבה בדיני הממונות, בצדק, בשמירה הראויה על רכוש האדם ועל רכוש הזולת. אדם המערער על הסדר הממוני, המטשטש את מושג הבעלות, כגון האומר "שלי שלך ושלך שלי", זוכה לכינוי "עם הארץ".<sup class="footnote-marker">6</sup><i class="footnote">"שלי שלך ושלך שלי - עם הארץ" (משנה אבות ה, י). "...זהו לשון עם הארץ האמור בכל מקום, שרוצה בתיקונה של הארץ <b>אבל אין בו חכמה להבדיל בתקונין הראויין</b>" (ברטנורא שם).</i> העובדה שאדם מוכן לוותר על בעלותו הפרטית וגם על בעלותו של הזולת, גורמת בעצם נזק לעולם ועוקרת ממנו את היסוד החשוב של הבעלות.
על רקע זה, ישנה עוצמה והפתעה בקריאת הפסוקים בספר שמות:
<small>וְשֵׁשׁ שָׁנִים תִּזְרַע אֶת אַרְצֶךָ וְאָסַפְתָּ אֶת תְּבוּאָתָהּ<br>וְהַשְּׁבִיעִת תִּשְׁמְטֶנָּה וּנְטַשְׁתָּהּ, וְאָכְלוּ אֶבְיֹנֵי עַמֶּךָ<br>וְיִתְרָם תֹּאכַל חַיַּת הַשָּׂדֶה, כֵּן תַּעֲשֶׂה לְכַרְמְךָ לְזֵיתֶךָ. <sup class="footnote-marker">7</sup><i class="footnote">שמות כג, י-יא.</i></small>
יש לך ארץ והיא אכן שייכת <b>לך</b> - "ארצך". במשך שש שנים אתה זורע אותה, ואוסף את מה שהיא מצמיחה. אך בשנה השביעית, אינך נוגע בה כלל – "תשמטנה ונטשתה". בשנה זו יאכלו העניים והאביונים, ומה שיותירו הם – תאכל חיית השדה. העיקר הוא שאתה אינך בתמונה, נמנע מן השדה ולא מניח עליה כלל את ידיך. מדוע?
<b>מוקד השביעית – הבעלים או האביון?</b>
עיון בפסוקים מעלה מתח מסוים: מהו עיקר ציוויה של תורה, האם הפעולה של נטישת הארץ, או עצם נתינת התבואה לעניים? מחד, מודגש שהעניים הם שאוכלים את תבואת השדה. מאידך, השמיטה והנטישה עומדות כציווי לעצמו, כאשר אף אם היבול שננטש אינו מגיע לעניים הציווי עדיין ממומש – "ויתרם תאכל חיית השדה". בניסוח אחר: האם השמיטה נועדה רק לעניים, והיא חלק ממערכת הדאגה של התורה לאביון, לגר ליתום ולאלמנה, או שמא היא נועדה גם לך, בעל השדה?
נראה שעל מתח זה עמד מדרש ההלכה:
<small>והשביעית תשמטנה ונטשתה, מפני מה אמרה תורה - לא שיאכלו אותה עניים?! הרי אני מכניסה ומחלקה לעניים! תלמוד לומר והשביעית תשמטנה. <sup class="footnote-marker">8</sup><i class="footnote">מכילתא דרבי ישמעאל, משפטים - מסכתא דכספא, פרשה כ.</i></small>
האדם אותו מציג בפנינו המדרש, קורא את הפסוקים ומכריע: מטרת השביעית היא הדאגה לעניים. מתוך כך הוא מציע שהוא עצמו יעסוק בקציר או בקטיף, יכניס את התבואה לביתו, ויחלקנה לעניים. ייתכן שזו אף הצעה יעילה יותר, והעניים יזכו לקבל בעקבות זאת תבואה רבה. אך המדרש שולל אפשרות זו – "תלמוד לומר והשביעית תשמטנה". עליך לשמוט את השדה, יש לכך ערך עצמי ואין זו רק דרך לפרנס את העניים. המדרש ממשיך ומרחיק לכת אף יותר:
<small>ונטשתה, מגיד, שפורץ בה פרצות!<br>אלא שגדרו חכמים מפני תקון העולם.<sup class="footnote-marker">9</sup><i class="footnote">שם.</i></small>
המדרש מוסיף ומציע פירוש מרחיק לכת לציווי "ונטשתה": כדי לנטוש נטישה אמיתית, יש לפרוץ את גדרות השדה ולהשאירו פרוץ לכל רוח. אמנם, למעשה חכמים "גדרו" ציווי זה מפני תיקון העולם והנזק ארוך הטווח לשדות, אך הקריאה העקרונית לפרוץ את השדה תמוהה: נטישת השדה עלולה דווקא להמעיט מהתבואה הניתנת לעניים, שהרי התפוקות יורדת בשל השביתה ממלאכה! אין זאת אלא שנטישת השדה עומדת כערך בפני עצמו גם ללא העניים. אך מה עומד ביסודו של ערך זה?
<b>תיקון הבעלות</b>
נראה שהתשובה לשאלה זו טמונה בפגמים שיוצרת חוויית הבעלות. לצד הביטחון הכלכלי והיציבות הנפשית שנותנת הבעלות, היא עלולה להצמיח בלב האדם עשבים שוטים: שליטת יתר, אכזריות, שכרון כוח, או פגם המצוי ברמה עדינה יותר של הקיום - זיהוי של מהות חיי עם רכושי והישגיי. סכנה זו קיימת במיוחד בשליטה על יצורים חיים – העבד, השכיר והתושב, ולהבדיל הבהמה והחיה. אם הם שלי, עלול האדם לחשוב, הרי שמותר לי לעשות בהם ככל העולה על דעתי. התורה מגבילה שליטה זו במקומות רבים, בין השאר בפסוק המגיע מיד לאחר פרשיית השמיטה:
<small>שֵׁשֶׁת יָמִים תַּעֲשֶׂה מַעֲשֶׂיךָ וּבַיּוֹם הַשְּׁבִיעִי תִּשְׁבֹּת<br>לְמַעַן יָנוּחַ שׁוֹרְךָ וַחֲמֹרֶךָ וְיִנָּפֵשׁ בֶּן אֲמָתְךָ וְהַגֵּר.<sup class="footnote-marker">10</sup><i class="footnote">שמות כג, יב.</i></small>
גם השור והחמור, גם הגר ובן האמה ראויים למנוחה בשבת. הם אכן שלך, אך כיצורים חיים הינם בעלי זכויות. השביתה ביום השביעי מונעת מבעלותך לסמא את עיניך מלראות את חייהם של שכיריך, עבדיך ובהמותיך. בדומה לכך בשמיטה, נטישת האדמה מנתקת לרגע את קשר הבעלות שלך עם ארצך, שבמסגרתו אתה האדון, הזורע והקוצר, ומכניסה אל מעגל ההנאה מהתבואה את אביוני עמך.
ישנו קושי עצום בהיענות לציווי התורה לנטוש את השדה. שדה נטוש ולא מעובד מצייר בדרך כלל את בעליו כאדם שפל:
<small>עַל שְׂדֵה אִישׁ עָצֵל עָבַרְתִּי וְעַל כֶּרֶם אָדָם חֲסַר לֵב:<br>וְהִנֵּה עָלָה כֻלּוֹ קִמְּשֹׂנִים כָּסּוּ פָנָיו חֲרֻלִּים וְגֶדֶר אֲבָנָיו נֶהֱרָסָה.<sup class="footnote-marker">11</sup><i class="footnote">משלי כד, ל-לא.</i><br>תיאור זה מתייחס לשנה רגילה אך בשנת השמיטה, דווקא השדה שעלו בו קוצים, ואולי אפילו גדר האבנים ההרוסה, מלמדים על אדם שבנכונותו "לשחרר" את אחיזתו בקרקע ולשמוט אותה. הוא מגלה הכרה בכך שבעלותו המוחלטת על רכושו עלולה להביא אותו למחוזות של גאווה וקשיות לב. בהקשר זה, מובנים אולי דברי חז"ל ש"יותר ממה שבעל הבית עושה עם העני, העני עושה עם בעל הבית".<sup class="footnote-marker">12</sup><i class="footnote">רות רבה (וילנא) פרשה ה, סימן ט.</i> לא פחות ממה שהצדקה מתקנת את מצבו של העני, היא מתקנת את בעלותו של הנותן. לא פחות ממה שמועילה נטישת השדה לעניים, היא בונה קומה משמעותית בעולמו של בעל הבית. עיון בכמה מן הטעמים שניתנו במחשבה היהודית למצוות השמיטה, מעלה פנים שונות בתיקון הבעלות שיוצרת שנה זו.</small>
<b>פנים שונות בתיקון הבעלות</b>
כתב הרמב"ם:
<small>כל המצוות שמנינו בהלכות שמיטה ויובל, טעם חלקן <b>רחמים ונדיבות</b> כלפי כל בני-אדם,<br>ככתוב: ואכלו אביֹני עמך ויתרם תאכל חית השֹדה, כדי <b>שהאדמה תִפְרֶה ותתחזק</b> בהוברתה.<sup class="footnote-marker">13</sup><i class="footnote">מורה נבוכים ג, לט.</i></small>
שני טעמים משולבים בדברי הרמב"ם בהסברו את השביעית: האחד: פיתוח של נדיבות לב ורחמים כלפי כל בני האדם, והשני הוא נתינת מנוחה לארץ, על מנת לשמור על פוריותה. נראה ששני טעמים אלו מתמודדים עם "סייגי" הבעלות: השמירה הקפדנית והמוצדקת על הממון עלולה להפוך לאדישות ואף לאכזריות. מרוב דאגה לרכושי, אני שוכח לרחם ולא מפתח את נדיבות הלב. בנוסף, נטיית הבעלים היא לעיתים "לנצל" עד תום את כוחם של המשועבדים לו. האדם רוצה להפיק מארצו את המיטב, ועל כן עלול "לסחוט" אותה עד שתתעייף, ולשד החיים שלה יתייבש עד תום. הבעלות מביאה להפנמת התובנה שגם לרכוש שלי יש "קצב" משלו, כוחות חיים, ואני מצווה לשמור עליו ולאפשר לו להתקיים, לא רק בהתאם לצרכים המידיים שלי.
פן אחר בתיקון חוויית הבעלות הוא תיקון תפיסת הביטחון של האדם. הממון מעניק לי ביטחון, ידיעה שיהיה לי ממה להתקיים גם מחר. אך בביטחון זה יש גם משהו המרחיק אותי מאלוקיי. התפיסה כי "כֹּחִי וְעֹצֶם יָדִי עָשָׂה לִי אֶת הַחַיִל הַזֶּה",<sup class="footnote-marker">14</sup><i class="footnote">דברים ח, יז.</i> עלולה לגרום לפיתוח גסות רוח ולב למשמעות העמוקה של חיי ולקשר שלי עם אלוקיי. לעיתים, התחושה החזקה של הקשר עם הקב"ה מתעוררת דווקא בתקופות של צער וחוסר, אז מתפתחת תודעה של תלות מוחלטת בה'. כתיקון לתחושת הביטחון והזחיחות, מצווה התורה לזכור את ההליכה במדבר ובייחוד את אכילת המן:
<small>וְזָכַרְתָּ אֶת כָּל הַדֶּרֶךְ אֲשֶׁר הֹלִיכֲךָ ה' אֱ-לֹהֶיךָ זֶה אַרְבָּעִים שָׁנָה בַּמִּדְבָּר... וַיְעַנְּךָ וַיַּרְעִבֶךָ וַיַּאֲכִלְךָ אֶת הַמָּן אֲשֶׁר לֹא יָדַעְתָּ וְלֹא יָדְעוּן אֲבֹתֶיךָ...<sup class="footnote-marker">15</sup><i class="footnote">דברים ח, ב-ג.</i></small>
אכילת המן מזכירה אופי אחר של קשר עם אלוקים, קשר בו עצם חיינו, מזוננו וביטחוננו מתקבלים ממפגש ישיר עם הקב"ה. כך תיאר זאת ר' שמעון בר יוחאי לתלמידיו:
<small>שאלו תלמידיו את רבי שמעון בן יוחי: מפני מה לא ירד להם לישראל מָן פעם אחת בשנה? אמר להם: אמשול לכם משל למה הדבר דומה - למלך בשר ודם שיש לו בן אחד, פסק לו מזונותיו פעם אחת בשנה, ולא היה מקביל פני אביו אלא פעם אחת בשנה. עמד ופסק מזונותיו בכל יום, והיה מקביל פני אביו כל יום.<br>אף ישראל, מי שיש לו ארבעה וחמשה בנים היה דואג ואומר: שמא לא ירד מן למחר ונמצאו כולן מתים ברעב, נמצאו כולן מכוונים את לבם לאביהן שבשמים.<sup class="footnote-marker">16</sup><i class="footnote">יומא עו, א.</i></small>
מדוע לא ניתן לישראל מָן פעם בשנה בכמות המספיקה לשנה? וכי אין הקב"ה יכול להוסיף לנס המָן גם נס של 'חומר משמר', שואלים כביכול התלמידים? רשב"י מלמד שהחיים "מן היד לפה", ללא דאגה לטווח ארוך, הם אמנם קשים ונחשבים "עינוי", אך לצד העינוי ישנה ברכה, תחושה של קשר חי, רציף וממשי עם הקב"ה, המכוון את לב ישראל לאביהם שבשמים.
בזעיר אנפין, ניתן להשתמש במודל זה לתיאור המתרחש בשנה השביעית: האדם איננו רשאי לדאוג לעתידו, לא לאגור ולא להצמיח - תשמטנה ונטשתה.<sup class="footnote-marker">17</sup><i class="footnote">ברוח זו ראה ספר ה"חינוך" את שנת השמיטה כשנה של חיזוק הביטחון בה': "ועוד יש תועלת אחרת נמצא בזה שיוסיף האדם בטחון בשם יתברך, כי כל המוצא עם לבבו לתת ולהפקיר לעולם כל גדולי קרקעותיו ונחלת אבותיו... ומלמד בכך הוא וכל המשפחה כל ימיו, לא תחזק בו לעולם מדת... מעוט הבטחון" (ספר החינוך, מצווה פד).</i> בשנים רגילות מבוססת האכילה על העמל וההשקעה, שאכן ראויים להערכה – "תְּנוּ לָהּ מִפְּרִי יָדֶיהָ וִיהַלְלוּהָ בַשְּׁעָרִים מַעֲשֶׂיהָ ".<sup class="footnote-marker">18</sup><i class="footnote">משלי לא, לא.</i> אך בשנה זו מושתתת האכילה על מתת ה' בארץ, "מִן הַשָּׂדֶה תֹּאכְלוּ אֶת תְּבוּאָתָהּ ".<sup class="footnote-marker">19</sup><i class="footnote">ויקרא כה, יב.</i>
ר' צדוק הכהן מלובלין דימה את אכילתם של פירות שביעית לאכילת המן במדבר:
<small>...סעודות שבת זכר למן...<br>ופירות שביעית שיודע שיש בהם קדושה יקח לשבת<br>ובשביל כוונה טובה <b>זוכה לטעום טעם מן</b>. <sup class="footnote-marker">20</sup><i class="footnote">פרי צדיק שמות פרשת תרומה. דבריו מבוססים על הגמרא, ממנה משמע שאין לחשוד בעני הלוקח פירות שביעית בשיעור המספיק לסעודות שבת שלא ינהג בהן קדושה כראוי. עיין מסכת סוכה לט, א.</i></small>
ר' צדוק מקשר בין שלושה אירועים של אכילה: אכילת פירות השביעית, אכילת המן ואכילת סעודות שבת. המשותף לאכילות אלו הוא שבשלושתן מדובר על אכילת "פירות" שאינה פרי מאמץ של האדם, ושלא ניתן "לאגור" אותם לימים ארוכים. בשבת לא ניתן להכין אוכל וכל שכן לעשות מלאכות הדואגות להכנת אוכל לעתיד, המן אינו תלוי בעבודת האדם וגם אותו לא ניתן לאגור, ופירות השביעית צמחו ללא מלאכה וישנו איסור לאגור אותם לטווח ארוך.<sup class="footnote-marker">21</sup><i class="footnote">גם פירות שביעית לא ניתן לאגור בכמויות מסחריות, משנה שביעית פרק ט משנה ח.</i> אכילה מסוג זה נחווית בכל פעם כמתנה, ומחזקת את הקשר הישיר והבלתי אמצעי עם הקב"ה. הבעלות בהקשר זה מתמתקת באכילה שהיא חוויה של אמונה.
ברוח זה כתב ה"נתיבות שלום" על עוצמתה של האמונה המתגלה בשביעית:
<small>מיוחדת מצות שמיטה, שהיא השיא במדרגת האמונה, בבחינת אמונת האברים, אשר יהודי נוטש שנה שלימה את שדהו, מקור מחייתו, ממנה כל פרנסת ביתו, ואינו עובד בה אף שאינו יודע מה יאכל, וכל זה מתוך בהירות אמונתו שבוטח בה'.<sup class="footnote-marker">22</sup><i class="footnote">נתיבות שלום, פרשת בהר.</i></small>
האמונה קיימת תמיד, אך בהירות באמונה מגיעה דווקא מתוך הוויתור המסוים על הביטחון שמעניקה הבעלות.
<b>אישי ולא בעלי</b>
לבעלות אם כן פנים קשות, לעיתים היא מבטאת ריחוק מאלוקים, זרות וחוסר קשר עם הזולת, אפילו אכזריות. אולי משום כך התנבא הושע על ביטול הבעלות:
<small>וְהָיָה בַיּוֹם הַהוּא נְאֻם ה' תִּקְרְאִי <b>אִישִׁי</b> וְלֹא תִקְרְאִי לִי עוֹד <b>בַּעְלִי</b>:<br>וַהֲסִרֹתִי אֶת שְׁמוֹת <b>הַבְּעָלִים</b> מִפִּיהָ וְלֹא יִזָּכְרוּ עוֹד בִּשְׁמָם.<sup class="footnote-marker">23</sup><i class="footnote">הושע ב, יח.</i></small>
הבעל הוא שם של עבודה <b>זרה.</b> מילה זו מבטאת יחס של זרות ללא חיבור אמיתי ואישי, קשר המבוסס על צורך וסיפוקו בלבד. יש כאן שייכות, אך אין כאן חיבור וקרבה אמיתית, לבבית. כך הסביר זאת רש"י על אתר:
<small>"אישי – לשון אישות וחיבת נעורים.<br>בעלי – לשון אדנות ומורא.</small>
וביתר ביאור המלבי"ם שם:
<small>שם <b>בעל</b> מורה על הממשלה והקנין,<br>שמושל על הדבר מפני שהוא שלו וקנינו,<br>ושם <b>איש</b> מורה על האהבה והקורבה והאישות</small>
בבעלות יש פנים של ניכור, ממשלה וקנין של אדם על זולתו או על רכושו. האדם "מנצל" את ממונו (או אפילו את אשתו) בלי שהוא רואה את פניו באמת, בלי חיבור אמיתי ונקי. שונה מכך היא ה"אישות": גם בה יש קשר וחיבור, אך קשר זה אינו שולט ומנוכר כי אם מבוסס על קרבה ואהבה אישית. עיקרו של תהליך תיקון זה מופנה אל יחסי האיש והאישה, וביתר עומק על יחסי ישראל והקב"ה – אך בעומקו הוא מלמד על תיקון כולל של יחס האדם לממונו ולסביבתו. יחס "אישי", מכבד ואוהב, ולא "בעלי" ומנצל.<sup class="footnote-marker">24</sup><i class="footnote">האלשיך אפיין היטב את ההבדל בין יחס של "בעלות" ליחס של "אישות" בעולם הזוגיות: <br>"כי יש חפץ בבתולה על הנאת וחיבת ביאה. ויש לשם שמים דרך נשואים לקיים מצות פריה ורביה ולידבק בבת זוגו, כי על כן מתיחס שם איש אל שם אשה, על אחדותם מצד נפשותם... כי מחמת אשר תשרה בך רוח הקדש תקראי אישי, שהוא לרמוז בחינת אישות ודבקות נפשיי, ולא בעלי שהוא בחינת קבלת הנאה וטובה..." אלשיך, על הושע ב, יח. אמנם, בהמשך דבריו הוא מסייג תיקון זה ליחסי ישראל והקב"ה בלבד, ולא ליחס האדם אל ממונו ורכושו. רבי משה אלשיך, חי בין השנים ה'רס"ז-ה'שס"ד (1507-1600) ולמד אצל גדולי הדור דאז, ר' יוסף טאיטצק ומרן ר' יוסף קארו ונסמך בצפת על ידו.</i>
בחיים שלנו, מיתוקה של הבעלות מאפשר גם לאדם עצמו לחוות מחדש את עצמו באופן נקי, כאישיות העומדת לעצמה ולא בזכות רכושה, הישגיה וכישלונותיה.
מעניין לראות ביטוי לרעיון זה בשיר חביב של הזמר קובי אוז, שעוסק בשנת השמיטה:
<small>זלמן הסתובב בעולם מבולבל,<br>שאל את עצמו 'מי אני ובכלל'?<br>אני חקלאי יש לי שטח גדול,<br>ואני מנהל את הכל<br>אני מגדל פירות וירקות,<br>ומקפיד לדשן לעבד להשקות<br>אני המושל על חלקת אדמה!<br>ואז יצתה בת קול ואמרה:<br>זלמן זה לא אתה!<br>הנה תראה, שנת שמיטה<br>השדה מלבלב בלי עזרתך,<br>אתה לא אדמתך,<br>אתה פשוט,<br>זלמן...<sup class="footnote-marker">25</sup><i class="footnote">"זלמן זה לא אתה", מתוך האלבום: "מזמורי נבוכים", קובי אוז, מילים ולחן: קובי אוז. באדיבות: עננה בע"מ.</i></small>
<b>ולחיה אשר בארצך – מבט חדש על החיות?</b>
בסיום פרשיית השמיטה בספר שמות מוזכרת החיה – "...וְיִתְרָם תֹּאכַל חַיַּת הַשָּׂדֶה".<sup class="footnote-marker">26</sup><i class="footnote">שמות כג, יא.</i> עד כה הסברנו שמוקד השינוי שהאדם צריך לעבור הוא שמיטת הבעלות ותיקון סיגי האכזריות והגאווה שבה. אך האם יש כאן גם דאגה לחיה?
מצוות רבות בתורה מכוונות לרחמים על עולם החי, בבחינת "טוֹב ה' לַכֹּל וְרַחֲמָיו עַל כָּל מַעֲשָׂיו".<sup class="footnote-marker">27</sup><i class="footnote">תהלים קמה, ט.</i> כבר בפסוק הראשון המופיע מיד לאחר פרשיית השמיטה, אנו פוגשים את השבת כזמן של מנוחה לשור ולחמור: "וּבַיּוֹם הַשְּׁבִיעִי תִּשְׁבֹּת <b>לְמַעַן יָנוּחַ</b> שׁוֹרְךָ וַחֲמֹרֶךָ וְיִנָּפֵשׁ בֶּן אֲמָתְךָ וְהַגֵּר".<sup class="footnote-marker">28</sup><i class="footnote">שמות כג, יב.</i> מנוחה זו אינה רק חוסר עבודה, אלא "ניחא" אמיתית, כדברי רש"י שם:
<small>תן לו ניח, להתיר שיהא תולש ואוכל עשבים מן הקרקע.<br>או אינו אלא יחבשנו בתוך הבית?<br>אמרת אין זה נייח אלא צער.</small>
תנאי השביתה והלכותיה נקבעים לפי 'מושגי המנוחה' של החמור ולכן מותר לו "שיהא תולש ואוכל עשבים מן הקרקע". מצווה זו הינה חלק ממצוות רבות בתורה, שאכן מוסברות על ידי חז"ל כביטוי לרחמים אמיתיים על החיה:
<small>ולמה התינוק נימול לשמונה ימים? שנתן הקב"ה רחמים עליו להמתין לו עד שיהא בו כחו, <b>וכשם שרחמיו של הקב"ה על האדם כך רחמיו על הבהמה</b> מנין? שנאמר 'ומיום השמיני והלאה' וגו' (ויקרא כב, כז.) ולא עוד אלא שאמר הקב"ה 'אותו ואת בנו לא תשחטו ביום אחד' (ויקרא כב, כח.) וכשם שנתן הקב"ה רחמים על הבהמה כך נתמלא רחמים על העופות, מנין? שנאמר כי יקרא קן צפור לפניך.<sup class="footnote-marker">29</sup><i class="footnote">דברים רבה (וילנא), פרשת כי תצא, פרשה ו. <br>המשנה קובעת כי "האומר על קן ציפור יגיעו רחמיך – משתקין אותו" (משנה ברכות ה, ג). קביעה זו לכאורה עומדת בסתירה לנאמר למעלה. מהי הסיבה לקביעה זו? בין ההסברים הרבים שניתנו לכך נביא כאן את הסברו של הרצי"ה קוק: "...בטעם מצוות שילוח הקן שהוא משום צער בעלי חיים, לעומת סתם המשנה בפרק ה' דברכות, שנפסקה להלכה... שהאומר "על קן צפור יגיעו רחמיך" משתקין אותו – "כי באמת אין המשנה פוסלת כלל את נתינת הטעם הזו למצווה, אלא פוסלת היא את הכנסתה לתוך מטבע התפילה... הטעם הזה כשהוא לעצמו... ניתן להיאמר בתורה הסברה אפשרית למצוות ה'... אבל בתפילה אין מקום לסברות ודעות מסופקות ובלתי מוחלטות". (הקדמה לעולת ראי"ה). אכן הסברת מצוות שילוח הקן מתוך הערך של רחמים על החיה הוא הסבר אפשרי לציווי ה'. אך בתפילה, מקום בו נקבעות הדעות בתור רגשות ודאיים בנפש, אין מקום לדברי הרצי"ה לסברה זו. היא נכונה כאפשרות אך לא כזווית המבט היחידה והודאית על המצוה.</i></small>
האיסור לשחוט "אותו ואת בנו" ביום אחד, האיסור להקריב בהמה הקטנה מגיל שמונה ימים, ומצוות שילוח הקן – מוסברים כאן כולם כמממשים את רחמי הקב"ה על החיות והעופות. ואכן, <b>החיה</b> מוזכרת בשתי פרשיות השמיטה, בספר שמות (כפי שראינו), ובויקרא: "וְלִבְהֶמְתְּךָ וְלַחַיָּה אֲשֶׁר בְּאַרְצֶךָ תִּהְיֶה כָל תְּבוּאָתָהּ לֶאֱכֹל".<sup class="footnote-marker">30</sup><i class="footnote">ויקרא כה, ז.</i> בימים כתיקונם, שומר האדם על שדהו מפני החיות, וישנה מעין תחרות על השליטה בארץ בין האדם והחיה:
<small>וְנָשַׁל ה' אֱלֹהֶיךָ אֶת הַגּוֹיִם הָאֵל מִפָּנֶיךָ מְעַט מְעָט<br>לֹא תוּכַל כַּלֹּתָם מַהֵר <b>פֶּן תִּרְבֶּה עָלֶיךָ חַיַּת הַשָּׂדֶה.</b><sup class="footnote-marker">31</sup><i class="footnote">דברים ז, כב.</i></small>
כאשר אין מספיק אנשים, ואין שמירה על השדות – החיה טורפת ומשתלטת. אך בשנה השביעית, החיה נכנסת למעגל הלגיטימי של האוכלים מן השדה, כאילו הגענו לימים בהם "כִּי עִם אַבְנֵי הַשָּׂדֶה בְרִיתֶךָ וְחַיַּת הַשָּׂדֶה הָשְׁלְמָה לָךְ".<sup class="footnote-marker">32</sup><i class="footnote">איוב ה, כג. "כאילו ברית כרתה עם האבנים שלא תנזק בהן ועשית שלום עם החיות" (אבן עזרא, שם).</i> מלבד הרחמים על החיה והבהמה, יש בכך אכילה שונה, אכילה שהיא "מן השדה", ללא פיתוח ועיבוד, וממילא משווה ברמה מסוימת אדם, חיה ובהמה.<sup class="footnote-marker">33</sup><i class="footnote">אמנם אכילת האדם בשביעית קודמת כמובן לאכילת החיה והבהמה, אך לשוויון ביניהן יש השלכות הלכתיות רבות, כגון ה"ביעור", הקובע שכאשר החיה אינה יכולה לאכול מן השדה גם האדם כבר לא יכול לאכול בבית, או פטור המעשרות בשביעית, המוסבר כך גם הוא: "ויתרם תאכל חית השדה... חיה אוכלת מן הראוי לה בשביעית שאינו מעושר, אף אדם אוכל מן הראוי לו בשביעית שאינו מעושר". (מכילתא דרבי ישמעאל משפטים - מסכתא דכספא פרשה כ) - אכילת האדם מושווית לאכילת הבהמה, וממילא פטורה מהצורך במעשרות.</i>
כשם שבראשית הבריאה בירך ה' את האדם בברכת השגשוג והפריון, כך בירך ה' את החיות "וַיְבָרֶךְ אֹתָם אֱלֹהִים לֵאמֹר פְּרוּ וּרְבוּ וּמִלְאוּ אֶת הַמַּיִם בַּיַּמִּים וְהָעוֹף יִרֶב בָּאָרֶץ".<sup class="footnote-marker">34</sup><i class="footnote">בראשית א, כב. יש שפירשו שאכן הקב"ה לא בירך את החיות, שכן הן טורפות ו"מתחרות" לאדם, אלא רק את העופות והדגים. הרשב"ם ופרשנים נוספים כתבו להיפך: "בכל מיני חיים תמצא שבירכן, בדגים ובעופות באדם ובהמה וחיה", ואפשר שגישה זו גם מתיישבת יותר עם ההרמוניה המתוארת בראשית הבריאה, כשהאדם קורא לחיות בשמות ונמצא בגן עדן "לעבדה ולשמרה".</i> בשביעית, אם כן, מסגל האדם לעצמו מבט חדש על החיות: לא רק אויב ו"מתחרה" על משאבי הטבע, כי אם יצור חי, הראוי למנוחה ולרחמים, ושותף עם האדם בהנאה מהשפע שנתן ה' בבריאה.
<b>"לקחת ללב"</b>
על מה אני מוותר בשביעית הקרובה?
השליטה שלי בחיי מכוונת אותי יום יום. הרצון להתקדם, להצליח, לרכוש, לראות את עצמי בראי הקריירה שלי והישגיי – הופכים לאורך השנים לחלק בלתי נפרד מחיי. לפעמים אני עלול לשכוח למה בכלל יצאתי למסע, מה היה חשוב לי בתחילת הדרך הארוכה. אני עלול גם לשכוח את ערכיי ובמקום לפעול לאורם, לבחור בדרך כוחנית של רמיסה ושקרים.
הרצון החופשי הופך לשעבוד, השליטה וההצלחה החיצונית לעבדות פנימית.
השביעית מזמינה אותי לשמוט, לפתוח את היד הקפוצה, ולהביט במבט חדש בסובבים אותי. מבט חדש בארץ – אותה ארץ המשמשת אותי בכל שנה לזריעה, קצירה והתקדמות – הנותן לי לראות אותה כמות שהיא. מבט חדש באביון ובחיה, השותפים עמי בעולם, גם אם לא במאמציי לצבירת רכוש ובהישגיי. ובעיקר – התבוננות מחודשת בעצמי. קבלה של עצמי לא דרך ההישגים והרכוש, אלא פשוט כמי שקיים בעולם, שמתהלך בו בזכות עצם היותי אני. היזכרות שעם כל השקעתי במפעלי חיי – איני השליט היחיד על סביבת העבודה שלי. שותפיי, מעסיקיי והכפופים לי הם בני אדם, ולחמי תלוי בבורא עולם, הנותן חיים לכל חי.
מחקרים שנעשו על הדיכאון בחברה המודרנית, מנו בין הסיבות לדיכאון את מדידתו של האדם על פי הישגיו ורכושו.<sup class="footnote-marker">35</sup><i class="footnote">M. Seligman, Authentic Happiness, Nicholas Brealey, 2003</i> בניגוד לעבר, בו הישגים אלו היו נראים לעין בדמות תבואה רבה ואוכל טוב לשנה הקרובה, בימינו קשה "ליהנות מן הפירות" ולחוש סיפוק. האדם בוחן את עצמו אם כן לאור הישגיו, והישגים אלו אינם תמיד ניכרים לעין. השמיטה והנטישה מכוונות אותי להתבונן פנימה, להאמין בערך שיש לי, אשר אינו מותנה בהתקדמות ובצבירת רכוש. להשתחרר מהעבדות, ופשוט לנוח: ושבתה הארץ שבת לה'...
<small>פתח ר' אלעזר 'כי תקנה עבד עברי שש שנים יעבוד' וגו' (שמות כא, ב) בגין דכל בר ישראל דאתגזר דאית ביה רשימא קדישא אית ליה נייחא בשמטה... ודאי חירו אית בה, נייחא בה, כמה דשבת נייחא הוא דכלא, ה"נ שמטה נייחא דכלא נייחא הוא דרוחא וגופא. <sup class="footnote-marker">36</sup><i class="footnote">זוהר ויקרא, פרשת בהר, דף קח ע"א.</i><br><b>תרגום:</b> פתח ר' אלעזר 'כי תקנה עבד עברי שש שנים עבוד' (שמות כא, ב) וגו', כיון שכל בן ישראל שנכנס בברית יש לו נחת בשמיטה... ודאי חירות יש בה, מנוחה בה, כמו ששבת מנוחה היא של הכל כך השמיטה מנוחה של הכל מנחות הרוח והגוף.</small>

מפגש עם סודה של הארץ

<small>עיון בשבת הארץ, פרשת בהר - ויקרא כה</small>
<b>סיפור של ארץ</b>
פרשיית השביעית בפרשת משפטים שבספר שמות מסתכמת בשני פסוקים. לעומתה, בולט תיאור השביעית בפרשת בהר שבויקרא באורכו, בפירוט שבו, ובתמונה הרחבה שהוא מצייר. גם פרק הזמן בו עוסקת הפרשייה ארוך בהרבה: אין מדובר רק במחזור של שש שנים ושנה שביעית, אלא במחזור גדול יותר; שבע השנים הופכות להיות פרק בספירה לקראת שנת היובל, שנת דרור, שחרור עבדים ושיבה אל האחוזה של כל אחד ואחד. הפרשייה נפתחת בפסוק שאולי כבר הוא מעניק את המפתח להבנתה:
<small>וַיְדַבֵּר ה' אֶל מֹשֶׁה בְּהַר סִינַי לֵאמֹר:<br>דַּבֵּר אֶל בְּנֵי יִשְׂרָאֵל וְאָמַרְתָּ אֲלֵהֶם<br>כִּי תָבֹאוּ אֶל <b>הָאָרֶץ</b> אֲשֶׁר אֲנִי נֹתֵן לָכֶם <b>וְשָׁבְתָה הָאָרֶץ</b> שַׁבָּת לַה'.<sup class="footnote-marker">1</sup><i class="footnote">ויקרא כה, א-ג.</i></small>
הרקע לפרשייה הוא הביאה אל הארץ, וגם השביתה היא שביתה של הארץ כלפי ה'. המילה "ארץ" מופיעה בפרק זה יותר מעשרים פעמים. ממילא, זווית המבט להבנת הפרשייה צריכה להיות בהתבוננות בארץ ובמתרחש בה בשנה השביעית.
<b>כי לי הארץ</b>
למי שייכת הארץ?
בספר שמות הצטווה האדם ליטוש ולשמוט את בעלותו על ארצו. כביכול ציוותה שם התורה – אכן הארץ היא שלך, "וְשֵׁשׁ שָׁנִים תִּזְרַע אֶת אַרְצֶךָ",<sup class="footnote-marker">2</sup><i class="footnote">שמות כג, י.</i> אך בשביעית עליך ליטוש את השייך לך.
אך כאן, בספר ויקרא, מתגלה שמראש הארץ כלל איננה של האדם:
<small>וְהָאָרֶץ לֹא תִמָּכֵר לִצְמִתֻת,<br><b>כִּי לִי הָאָרֶץ</b><br>כִּי גֵרִים וְתוֹשָׁבִים אַתֶּם עִמָּדִי.<sup class="footnote-marker">3</sup><i class="footnote">ויקרא כה, כג.</i></small>
הארץ שייכת לה'. האדם חי עליה כגר וכתושב, אך לא כאדון, וכ'אזרח'.<sup class="footnote-marker">4</sup><i class="footnote">אזרח משול לצמח הגדל בקרקע ביתית, וממילא מתפתח היטב. לעומתו, הגר הוא אורח תלוש, ללא שורשים: "וטעם אזרח כאילו בעל ענפים רבים וכמוהו מי שיש לו משפחה רבה, והפך זה ה<b>גר</b> כי הוא כמו <b>גרגיר</b> נכרת מהעץ". (אבן עזרא תהלים לז,לה ד"ה). בתפילותיו של דוד המלך, חוויית הגרות היא לעיתים העמדה הבסיסית של האדם בעולמו: "שִׁמְעָה תְפִלָּתִי ה' וְשַׁוְעָתִי הַאֲזִינָה אֶל דִּמְעָתִי אַל תֶּחֱרַשׁ <b>כִּי גֵר אָנֹכִי עִמָּךְ</b> תּוֹשָׁב כְּכָל אֲבוֹתָי" (תהלים לט, יג). "...כי האדם בעולם הזה אין לו מעמד וקיום בו, כי כל יום הוא בדרך שיסע ממנה ולא ידע יומו" (רד"ק שם). חוויית הגרות היא אמנם חוויה קשה, ועל כן הוזהרנו במקומות רבים בתורה שלא להונות ולצער את הגר. אולם, למרות הקושי הכרוך בה, יש בחוויה זו תיקון מסוים לעמדת העולם בעולמו: היא מתקנת את אשליית היציבות והנצחיות, ומעניקה לאדם מבט כן יותר ועמוק יותר על חייו. מתוך כך היא גם מאפשרת קשר עמוק יותר עם הקב"ה.</i> תפיסה זו איננה נותרת רק בעולם האידיאות. היא מחוללת מערכת כלכלית שלמה שבבסיסה עומדת ארץ ה', שלה "חיים משל עצמה", ואשר אינה משועבדת ושייכת לאדם. במערכת כלכלית זו כלל לא ניתן למכור שדה – אפשר למכור רק את "מספר התבואות"<sup class="footnote-marker">5</sup><i class="footnote">כוונת המונח "מספר תבואות" היא לכך שהמוכר למעשה אינו מוכר את השדה, אלא מוכר את שוויין של מספר שנים בהן יוציא השדה את תבואתו, עד היובל. במילים אחרות, המכירה אינה של הנכס, של ה"נדל"ן", אלא של התפוקה אותה ניתן להפיק ממנו עד היובל. עיין ויקרא כה טו-טז. </i> - חישוב פוטנציאלי של כמות התבואה שתצמיח השדה עד שנת היובל, אז ישוב אליה בעליה המקורי.<sup class="footnote-marker">6</sup><i class="footnote">"לְפִי רֹב הַשָּׁנִים תַּרְבֶּה מִקְנָתוֹ וּלְפִי מְעֹט הַשָּׁנִים תַּמְעִיט מִקְנָתוֹ כִּי מִסְפַּר תְּבוּאֹת הוּא מֹכֵר לָךְ" (ויקרא כה, טז).</i> גם הבתים אינם נמכרים באופן רגיל: ניתן לגאול ולפדות אותם מן הקונה בשנה הראשונה לממכרם, ואם אינם נגאלים – חוזרים הם לבעליהם ביובל.<sup class="footnote-marker">7</sup><i class="footnote">יוצאים מן הכלל הם "בתי ערי חומה". את הבתים האלו, הנמצאים בעיר מוקפת חומה, ניתן אמנם לגאול בשנה הראשונה לממכרם, אך אם לא נגאלו בפרק זמן זה – אינם יוצאים עוד ביובל.</i>
יש להדגיש: התורה איננה קובעת ש"הכל שייך לה'", וממילא על האדם לשתף אחרים ברכושו. עדרי צאן אינם חוזרים ביובל, וכן כמובן כלי כסף וזהב, כלי עבודה ומחרשות או כל קניין אחר של האדם. התורה מלמדת ש<b>הארץ</b> שייכת לה', "כי לי <b>הארץ</b>".<sup class="footnote-marker">8</sup><i class="footnote">הרעיון לפיו הכל שייך לה', וממילא אדם הנותן צדקה או מקדיש דבר לה' "משיב" לו למעשה את השייך לו, מופיע אמנם בדברי דוד המלך: "...כִּי מִמְּךָ הַכֹּל וּמִיָּדְךָ נָתַנּוּ לָךְ" (דברי הימים א, כט, יד) וכפי שלימדתנו מסכת אבות: "תן לו משלו שאתה ושלך שלו (משנה אבות ג, ז)". אך שייכות זו של הממון לקב"ה הינה נסתרת ואינה מחייבת את האדם "להפקיר" בפועל את כל השייך לו. בניגוד לכך, העובדה שהארץ שייכת לה' מחייבת את האדם לשדד את מערכות הבעלות והקניין שלו בארץ, להפקיר את שדהו בשמיטה, ולהשיב את האחוזה ביובל.</i> אם נשוב לראשית הפרשיה, נגלה שהארץ לא רק שייכת לה', אלא גם "שובתת לה'". כביכול יש לה לארץ חיים משל עצמה, קשר משלה עם הקב"ה. מה סודו של קשר זה?
<b>אדם מן האדמה</b>
כדי להבין את שביתת הארץ בשנה השביעית, יש להיזכר במהותם של הארץ והקשר בין האדם והאדמה. כולנו נבראנו מן האדמה, אך פעמים רבות אנו מתייחסים אליה באופן פונקציונלי, בתור הקרקע שעליה עומדות רגלינו, ולא יותר מכך. מעין משטח המחזיק את מציאות חיינו. עיון בסיפורה של האדמה בתורה מגלה קשר עמוק בין האדם והאדמה, ומעלה הרהורים על הדרך ליישמו בימינו.<sup class="footnote-marker">9</sup><i class="footnote">חלקים נרחבים מהנאמר כאן נכתבו בהשראת הרב פדיה נגר ותלמידים, "אדם מן האדמה", הוצאת גילוי ישיבת עתניאל תשס"ח.</i>
את סיפור האדם והאדמה ניתן לצייר בשלושה שלבים, מבריאת העולם ועד החיים בארץ ישראל. <b>השלב הראשון</b> הוא המציאות שלפני חטא אדם הראשון. האדם היה קשור אל האדמה, נברא ממנה, ואף עובד אותה – "לעבדה ולשמרה".<sup class="footnote-marker">10</sup><i class="footnote">בראשית ב, טו. ביטוי זה נאמר לגבי גן עדן. אכן, לפני הכניסה אליו, כבר מוצג האדם כאחראי לעבודת האדמה – "ואדם אין לעבוד את האדמה" (בראשית ב, ה). גם עבודה זו נראית כמשלימה את האדמה ולא כרוכה בבעלות ובסבל.</i> עבודה זו היא עבודה מלאה חופש. נעדרת ממנה הקללה של "בזעת אפיך תאכל לחם", וודאי שקללת "וְקוֹץ וְדַרְדַּר תַּצְמִיחַ לָךְ",<sup class="footnote-marker">11</sup><i class="footnote">בראשית ג, יח.</i> שהגיעו בעקבות חטאי האדם בעץ הדעת. מדובר על מעין עבודה הרמונית, שלמות של אדם ואדמה. כך מופיע הרעיון בדברי הרב קוק:
<small>לעבדה ולשמרה בגן עדן, זהו זיו החיים העליון, לאכל מעץ החיים, ולא לדעת כלל משום רע... האלהים עשה את האדם ישר... יסוד של התשובה אל הטבע.<sup class="footnote-marker">12</sup><i class="footnote">שמונה קבצים, ג סו</i></small>
המפגש הנקי עם הטבע, יוצר קשר בל יינתק בין האדם לאדמה. ממילא, כאשר חוטא האדם נפגעת האדמה ומתקללת. טבעה העצמי יורד מדרגה, והיא כבר אינה מעניקה ממלוא כוחה לאדם. כאן מגיע <b>השלב השני:</b> הידרדרות הקשר בין האדם לאדמה. הידרדרות זו חלה במספר שלבים: חטא אדם הראשון והקללה –"אֲרוּרָה הָאֲדָמָה בַּעֲבוּרֶךָ בְּעִצָּבוֹן תֹּאכֲלֶנָּה כֹּל יְמֵי חַיֶּיךָ: וְקוֹץ וְדַרְדַּר תַּצְמִיחַ לָךְ... בְּזֵעַת אַפֶּיךָ תֹּאכַל לֶחֶם עַד שׁוּבְךָ אֶל הָאֲדָמָה כִּי מִמֶּנָּה לֻקָּחְתָּ כִּי עָפָר אַתָּה וְאֶל עָפָר תָּשׁוּב"<sup class="footnote-marker">13</sup><i class="footnote">בראשית ג, יז-כ.</i> ; חטא קין ועונשו – "וְעַתָּה אָרוּר אָתָּה מִן הָאֲדָמָה אֲשֶׁר פָּצְתָה אֶת פִּיהָ לָקַחַת אֶת דְּמֵי אָחִיךָ מִיָּדֶךָ: כִּי תַעֲבֹד אֶת הָאֲדָמָה לֹא תֹסֵף תֵּת כֹּחָהּ לָךְ"<sup class="footnote-marker">14</sup><i class="footnote">שם ד, יא-יב.</i> ; ולבסוף חטא דור המבול, המשחית את האדמה ומנתק סופית את הקשר בין האדם והאדמה: "...וַיֹּאמֶר ה' אֶל לִבּוֹ לֹא אֹסִף לְקַלֵּל עוֹד אֶת הָאֲדָמָה בַּעֲבוּר הָאָדָם כִּי יֵצֶר לֵב הָאָדָם רַע מִנְּעֻרָיו".<sup class="footnote-marker">15</sup><i class="footnote">שם ח, כא.</i>
העולם לא עמד בקישור הישיר בין האדם ובין האדמה, ממנה נברא ועליה חי. הקב"ה מנתק קשר זה, ועתה אכן האדמה היא רק מקום לפסוע עליו, ולא עוד ישות חיה, הקשורה בטבורה אל האדם.
<b>חידוש הקשר בין האדם והאדמה בארץ ישראל</b>
במקום אחד בעולם, התמונה שונה. במקום יחיד זה עוד נשמר הקשר החי בין האדם והאדמה. זוהי ארץ ישראל, שבה כאשר האדם חוטא חלילה הארץ מתקללת, כפי שאנו קוראים בכל יום:
<small>הִשָּׁמְרוּ לָכֶם פֶּן יִפְתֶּה לְבַבְכֶם וְסַרְתֶּם וַעֲבַדְתֶּם אֱלֹהִים אֲחֵרִים...<br>וְחָרָה אַף ה' בָּכֶם <b>וְעָצַר אֶת הַשָּׁמַיִם וְלֹא יִהְיֶה מָטָר וְהָאֲדָמָה לֹא תִתֵּן אֶת יְבוּלָהּ</b><br>וַאֲבַדְתֶּם מְהֵרָה מֵעַל הָאָרֶץ הַטֹּבָה.<sup class="footnote-marker">16</sup><i class="footnote">דברים יא, טז-יז.</i></small>
במקביל לקללתו של אדם הראשון – "לא תוסף את כוחה לך", מתקיימת בארץ ישראל קללת "האדמה לא תתן את יבולה", ובמקביל לעונשו של קין "אָרוּר אָתָּה מִן הָאֲדָמָה... נע ונד תהיה בארץ" – מתקיים בעם ישראל "ואבדתם מהרה מעל האדמה". קשר זה מתבטא כמובן גם לצד השני:
<small>וְהָיָה אִם שָׁמֹעַ תִּשְׁמְעוּ אֶל מִצְוֹתַי... לְאַהֲבָה אֶת ה' אֱלֹהֵיכֶם וּלְעָבְדוֹ בְּכָל לְבַבְכֶם וּבְכָל נַפְשְׁכֶם וְנָתַתִּי מְטַר אַרְצְכֶם בְּעִתּוֹ יוֹרֶה וּמַלְקוֹשׁ וְאָסַפְתָּ דְגָנֶךָ וְתִירֹשְׁךָ וְיִצְהָרֶךָ: וְנָתַתִּי עֵשֶׂב בְּשָׂדְךָ לִבְהֶמְתֶּךָ וְאָכַלְתָּ וְשָׂבָעְתָּ.<sup class="footnote-marker">17</sup><i class="footnote">שם, יג-טו.</i></small>
ההליכה אחר היושר, שמירת המצוות ואהבת ה', מביאה ברכה לא רק לאדם אלא גם לאדמה, הנותנת בעין יפה את יבולה. תיאורים נוספים בתורה מלמדים שבארץ ישראל, לאדמה יש כביכול "אופי". היא מקיאה את האדם כאשר חטאיו אינם מתאימים לאופייה:
<small>כִּי אֶת כָּל הַתּוֹעֵבֹת הָאֵל עָשׂוּ אַנְשֵׁי הָאָרֶץ אֲשֶׁר לִפְנֵיכֶם <b>וַתִּטְמָא הָאָרֶץ</b>. וְלֹא תָקִיא הָאָרֶץ אֶתְכֶם בְּטַמַּאֲכֶם אֹתָהּ כַּאֲשֶׁר קָאָה אֶת הַגּוֹי אֲשֶׁר לִפְנֵיכֶם. <sup class="footnote-marker">18</sup><i class="footnote">ויקרא יח, כז-כח.</i><br>התועבות אינן פוגעות רק באדם – הן פוגעות גם באדמה הטהורה, שנטמאת בעקבותיהן וכביכול מתעורר בה רצון עצמי להקיא את העם המטמא אותה. אולי מכך נבעה דרשת חז"ל על מהותה של ארץ ישראל:<br>למה נקרא שמה ארץ? <b>שרצתה</b> לעשות רצון קונה.<sup class="footnote-marker">19</sup><i class="footnote">בראשית רבה (וילנא,) פרשת בראשית פרשה ה.</i></small>
לארץ יש רצון המתאים לרצון קונה. בהתאמה זו היא קוראת את האדם לתיקון דרכיו ולהתאמתם לחיי האדמה.
<b>עצם החיים בארץ ישראל</b>
תובנה זו על סודה של הארץ מסבירה את הערך הגדול שראו חז"ל בעצם המגורים בה. לערך זה ביטויים הלכתיים רבים, וביניהם הקביעה:
<small>ת"ר: לעולם ידור אדם בא"י אפי' בעיר שרובה עובדי כוכבים,<br>ואל ידור בחו"ל ואפילו בעיר שרובה ישראל.<b><sup class="footnote-marker">20</sup><i class="footnote">בבלי כתובות לו, ב.</i></b></small>
ישנה עדיפות למגורים בארץ, אפילו כאשר ההקשר הסביבתי עלול לפגוע בקיום המצוות או בחינוך הילדים – גם בעיר שרובה עכו"ם. ומסבירה הגמרא:
<small>שכל הדר בארץ ישראל - דומה כמי שיש לו אלוה,<br>וכל הדר בחוצה לארץ - דומה כמי שאין לו אלוה.<sup class="footnote-marker">21</sup><i class="footnote">שם.</i></small>
עצם החיים בארץ הם מפגש עם אלוקים, שרצונו טמון ומבוטא ברגבי אדמת ארץ ישראל – "דומה כמי שיש לו אלוה". כך משבחים חז"ל את ההתהלכות בארץ:
<small>ורוח להולכים בה – א"ר ירמיה בר אבא א"ר יוחנן: כל המהלך ארבע אמות בארץ ישראל – מובטח לו שהוא בן העולם הבא. <sup class="footnote-marker">22</sup><i class="footnote">שם, קיא, א.</i></small>
עצם ההליכה בארץ נותנת "רוח", המזכה את האדם ומרוממת את חייו. דבר זה אינו תלוי ברמתו הרוחנית של האדם:
<small>נותן נשמה לעם עליה... אפילו שפחה כנענית שבא"י - מובטח לה שהיא בת העולם הבא.<sup class="footnote-marker">23</sup><i class="footnote">שם.</i></small>
הסיפור שמבטא אולי יותר מכל את האהבה הגדולה שחוו התנאים לארץ ישראל, מופיע בספרי:
<small>מעשה ברבי אלעזר בן שמוע ורבי יוחנן הסנדלר,<br>שהיו הולכים לנציבים אצל רבי יהודה בן בתירה ללמוד ממנו תורה. והגיעו לציידן וזכרו את ארץ ישראל - זקפו עיניהם וזלגו דמעותיהם וקרעו בגדיהם... אמרו: ישיבת ארץ ישראל שקולה כנגד כל המצוות שבתורה חזרו ובאו להם לארץ ישראל.<sup class="footnote-marker">24</sup><i class="footnote">ספרי דברים ראה, פ.</i></small>
שני התנאים יוצאים מארץ ישראל למטרה חשובה – ללמוד תורה אצל רבי יהודה בן בתירא. אך בדרכם הם זוכרים את ארץ ישראל, בוכים, קורעים את בגדיהם ומחליטים לשוב על עקבותיהם. "ישיבת ארץ ישראל שקולה כנגד כל המצוות שבתורה". עצם החיים והישיבה בארץ מחברים את האדם לאלוקיו, במידה שווה לקיומן של כל המצוות יחד.
אך התודעה המופלאה זו - לפיה הארץ קדושה וטהורה, והיא קוראת את האדם לחיים מתוקנים, אהבת ה' וקיום מצוותיו - עלולה להישחק מהסיבה הפשוטה שהאדם עובד בארץ ומתפרנס ממנה. הארץ, הנשגבת והגבוהה, משמשת אותו לצרכיו היומיומיים ביותר. ניתן לומר שהוא כמעט ואינו חווה אותה כאדמת ארץ ישראל, אלא כשדה פרטי, כעסק כלכלי לכל דבר ועניין. לשם כך באה השביתה פעם בשבע שנים, ומכריזה – "ושבתה הארץ שבת לה'". כביכול גם הארץ עצמה "משתחררת" מעבודת האדם, ושבה לשנה של גילוי אופייה העצמי וקשרה המיוחד עם הבורא.
<b>השביעית - בין האדמה לה'</b>
היות השנה השביעית שנת גילוי אופיה של הארץ וקשרה לאלוקים, מתבטאת יותר מכל בעונש הגלות החמור הבא בעוון השביעית:
<small>בעון גלוי עריות והשמטת שמיטין ויובלות גלות באה ומגלין אותן ממקומן ובאין אחרים ויושבין במקומן<sup class="footnote-marker">25</sup><i class="footnote">ילקוט שמעוני, תורה, פרשת אחרי מות רמז תר.</i></small>
התורה מסבירה שהגלות מאפשרת לארץ לשבות את השביעיות שעם ישראל לא שמר:
<small>אָז תִּרְצֶה הָאָרֶץ אֶת שַׁבְּתֹתֶיהָ כֹּל יְמֵי הֳשַׁמָּה וְאַתֶּם בְּאֶרֶץ אֹיְבֵיכֶם אָז תִּשְׁבַּת הָאָרֶץ וְהִרְצָת אֶת שַׁבְּתֹתֶיהָ.<sup class="footnote-marker">26</sup><i class="footnote">ויקרא כו, לד.</i></small>
לאמור: גם כשעם ישראל אינו בארצו, יש משמעות לשביעית! שנה זו קשורה לסיפור בין הארץ ובין הקב"ה; העם נדרש לאפשר אותה, לשבות מזריעה וקצירה, אך גם כאשר הוא נמנע מכך – הארץ כבר תמצא את דרכה לשבות.
האדם נברא "עפר מן האדמה", ומדרש מעניין מציג את הזכר כ"עפר" ואת הנקבה כ"אדמה":
<small>רבי הונא אמר: עפר - זכר, אדמה - נקבה,<br>היוצר הזה מביא עפר זכר, ואדמה נקבה, כדי שיהיו כליו בריאין.<sup class="footnote-marker">27</sup><i class="footnote">בראשית רבה (וילנא), פרשת בראשית, פרשה יד.</i></small>
אימוץ נקודת המבט של המדרש יאפשר לנו לדמות את שביתת הארץ לתהליך תיקון זוגי:<sup class="footnote-marker">28</sup><i class="footnote">התיקון הזוגי עליו מדובר כאן אינו בהכרח מתייחס לאשה. בביטוי "המימד הנשי" כוונתי למערכת רחבה יותר של הקשרים, הרלוונטית כמובן גם לגברים ולתהליכים המתרחשים בנפשם. להרחבה על תהליך תיקון זה ושורשיו בתורת הנגלה ובייחוד בתורת הנסתר, אני ממליץ לעיין בספרה הנפלא של שרה יהודית שנירר, "נפילתה ועלייתה של השכינה", הוצאת ראובן מס 2008.</i> במשך שש השנים, האדמה קנויה לאדם. הוא זורע בה והיא מצמיחה. היא חווה את עצמה כמעט אך ורק ביחס אליו, מצמיחה את זרעיו, הוא אוכל את פירותיה – וכאילו אין לה אופי ורצון עצמי. באה השנה השביעית, ומאפשרת למימד הנשי לבטא את טבעו העצמי, לגלות את הקשר שלו עם הקב"ה שאיננו עובר רק דרך הזכר, העובד וזורע. "ושבתה הארץ שבת לה'!"
<b>"לקחת ללב"</b>
איזו עבודה פנימית ניתן לעשות עם תובנות אלו, על מהותה של הארץ?
נראה שהעבודה אליה מזמינה אותנו פרשיית השביעית בחומש ויקרא היא כפולה.
ראשית, גילוי טבעה של הארץ. המושג "קדושת הארץ", עלול להיתפס אצלנו לפעמים כמגיע מן החוץ, כמוכתב לנו על ידי הספרים ועל ידי תובנות הזרות לנו. לרעיונות המגיעים מן החוץ יש חסרונות רבים, כדברי הרב קוק:
<small>כל מה שנכנס בנשמה אחת מהשפעת חברתה,<br>אף על פי ש... סוף כל סוף הוא מקנה לה איזו ידיעה...<br>הוא עם זה מזיק לה גם כן, במה שהוא מערב יסוד זר במהותה.<br>ואין העולם משתלם כי אם במעמד של שלילת ההשפעה הזרה,<br>ולא ילמדו עוד איש את רעהו ואיש את אחיו לאמור דעו את ד',<br>כי כולם ידעו אותי למקטנם ועד גדולם.<sup class="footnote-marker">29</sup><i class="footnote">אורות הקודש א עז, "שלילת ההשפעה הזרה".</i></small>
השנה השביעית מזמינה אותנו להתבונן מחדש בארץ. לחוש את אדמתה ואת עציה, ולנסות לנשום אל תוכנו את אווירה המיוחד והמחכים. לגלות בתוכנו את המקום בו אכן נבראנו מתוך האדמה, ובו קיים בינה ובינינו קשר חי וקיים. מתוך כך ייפתחו אולי שערים בלב לאהוב את ארץ ישראל, לשמור עליה מכל רע, ולהצמיח שורשים בתוכה. "תן לי זמן, הושט לי יד עד נגלה ביחד את הארץ".<sup class="footnote-marker">30</sup><i class="footnote">השיר נכתב על ידי יורם טהרלב, בהזמנה של קול ישראל לקראת יום העצמאות השלושים ושבעה למדינת ישראל. למרות שהוא מתאר יחסים של איש ואשה, הוא הובן על ידי רבים – שלא במקרה – כמתאר אהבה וכיסופים לגילוי סודה של הארץ.</i>
עבודה שנייה, שעליה נרמז לעיל, היא גילוי עמידתו העצמית של המימד ה"נשי" של המציאות. האדמה המצמיחה, הנדחקת לעיתים לעמדה של "שימוש" לטובת האדם המצמיח, מגלה לפתע שגם לה עצמה יש חיים. לתובנה זו השפעה על יחסי איש ואישה, וגם על יחסי האדם עם עצמו: לא רק "שימוש" בעולמות הרגש והנפש לטובת הצלחת החיים החיצונית, אלא הענקת מעמד עצמי להם, וגילוי קדושתם.

לפתוח את הלב והיד

<small>עיון בשמיטת כספים, פרשת ראה - דברים טו, א-יא</small>
<b>על האביונות</b>
אביונות איננה רק מצב כלכלי. סיפורי משפחות רבים מצביעים על הקשר בין עוני ובין מצוקה נפשית ומשברים משפחתיים.<sup class="footnote-marker">1</sup><i class="footnote">עיין לדוגמא בסיפורי משפחות באתר פעמונים: http://www.paamonim.org</i> לחצי ההישרדות, המחסור וחוסר היציבות, מערערים גם את המצב הנפשי והמשפחתי. בתוך הדינאמיקה של העוני, בולטת <b>ההלוואה</b> כנקודת תורפה מאיימת במיוחד, מלחיצה ומסוכנת בחייו של העני. מחד, הוא זקוק להלוואה על מנת לשרוד. מאידך, על כך כבר אמר החכם מכל אדם:
<small>עָשִׁיר בְּרָשִׁים יִמְשׁוֹל, וְעֶבֶד לֹוֶה לְאִישׁ מַלְוֶה.<sup class="footnote-marker">2</sup><i class="footnote">משלי כב, ז.</i></small>
מערכת היחסים בין העשיר ובין הרש, בין הלווה ובין המלווה, איננה רק מערכת כלכלית נטולת רגשות. היא יוצרת היררכיה ושיעבוד ממשי. העשיר <b>מושל</b> ברש, הלווה הוא ממש <b>עבד</b> של המלווה. החובה להכיר טובה, להחזיר את הממון בזמנו, ובייחוד הסנקציות הכלכליות המצפות לעני במידה ולא ישיב את ההלוואה - הופכות אותו לעבד, חסר רצון עצמי וחסר מנוחה. לתיאור האביון בתורה מצטרפת עובדה קשה נוספת: הלוואה ניתנת בדרך כלל עם משכון או עם 'עבוט', כלומר חפץ מביתו של העני הנלקח כמשכון עד אשר ישיב את ההלוואה.
מתוך הכרה בשעבוד שיוצר מצב זה, מציבה התורה מערכת שלמה של מצוות ואיסורים, כגון הגבלת השימוש ב"עבוט" (משכון):
<small>כִּי תַשֶּׁה בְרֵעֲךָ מַשַּׁאת מְאוּמָה לֹא תָבֹא אֶל בֵּיתוֹ לַעֲבֹט עֲבֹטוֹ:<br>בַּחוּץ תַּעֲמֹד וְהָאִישׁ אֲשֶׁר אַתָּה נֹשֶׁה בוֹ יוֹצִיא אֵלֶיךָ אֶת הַעֲבוֹט הַחוּצָה.<sup class="footnote-marker">3</sup><i class="footnote">דברים כד, י-יא.</i></small>
למלווה יש זכות לדאוג לאינטרסים שלו, ולקחת עבוט. אך אסור לו לבוא אל בית רעו וליטול אותו משם. הוא עומד בחוץ, ובכך יוצר מערכת יחסים שונה:
א. הוא אינו חודר אל ביתו של הלווה, ואינו מפר את הגבול המוגן שיש סביבו.
ב. הלווה הוא זה שמוציא את העבוט, ומבטא בכך בחירה מסוימת.
מגמה זו ממשיכה בפסוקים הבאים:
<small>וְאִם אִישׁ עָנִי הוּא לֹא תִשְׁכַּב בַּעֲבֹטוֹ:<br>הָשֵׁב תָּשִׁיב לוֹ אֶת הַעֲבוֹט כְּבֹא הַשֶּׁמֶשׁ וְשָׁכַב בְּשַׂלְמָתוֹ וּבֵרֲכֶךָּ<br>וּלְךָ תִּהְיֶה צְדָקָה לִפְנֵי ה' אֱלֹהֶיךָ.<sup class="footnote-marker">4</sup><i class="footnote">שם, יב-יג.</i></small>
כנגד האינטרס של המלווה, המעוניין בכך שהלווה יחוש על בשרו את חובתו להחזיר את הכסף, מצווה אותו התורה להשיב בכל ערב את העבוט אל בית העני. יש בכך נהיגה לפנים משורת הדין הכלכלית, "ולך תהיה צדקה לפני ה' אלוקיך". ושוב, מצווה זו מאפשרת לעני להישאר בן אדם, להיות בעל חוב אך לא לאבד את ביטחון הנפש והגוף בעטיו.
גם כיום, במערכת כלכלית שונה לחלוטין, לחובות ולהלוואות ישנו תפקיד מכריע ביצירת אביונות ובשימור שלה. חלק מרכזי בסיפור העוני של משפחות שנקלעו למצב כלכלי קשה כרוך בלחץ בעלי החוב ובהשפעתו המשתקת על בני המשפחה. תיאור זה של האביונות עומד כרקע להבנת מצווה נוספת של שנת השמיטה – שמיטת הכספים. בטרם נעסוק במצווה זו, נציג עוד מאפיין משמעותי של היחס לאביון בתורה.
<b>שומע אל אביונים ה'</b>
חלק מהדאגה לאביון נובע מהקשר המיוחד שיש בין הקב"ה ובין העניים והאביונים. גדולתו של ה' וריחוקו מן העולם אינם מביאים אותו לניתוק מהעניים, אלא דווקא לחיבור עמוק אליהם:
<small>כִּי כֹה אָמַר רָם וְנִשָּׂא...<br><b>מָרוֹם וְקָדוֹשׁ אֶשְׁכּוֹן, וְאֶת דַּכָּא וּשְׁפַל רוּחַ</b><br>לְהַחֲיוֹת רוּחַ שְׁפָלִים וּלְהַחֲיוֹת לֵב נִדְכָּאִים.<sup class="footnote-marker">5</sup><i class="footnote">ישעיהו נז, טו.</i></small>
משכנו של הקב"ה אינו רק "מרום וקדוש" כי אם גם "את דכא ושפל רוח". השכינה מצויה עם העני ומצטערת בצערו, "בשעה שאדם מצטער שכינה מה לשון אומרת: קלני מראשי, קלני מזרועי"!<sup class="footnote-marker">6</sup><i class="footnote">בבלי סנהדרין מו, א.</i> כאבו של העני הוא כאבה של השכינה. ממילא, כאשר האדם אינו שועה אל שוועת העני, אוסף כביכול הקב"ה בעצמו זעקה זו אליו:
<small>כָּל אַלְמָנָה וְיָתוֹם לֹא תְעַנּוּן:<br>אִם עַנֵּה תְעַנֶּה אֹתוֹ כִּי אִם צָעֹק יִצְעַק אֵלַי שָׁמֹעַ אֶשְׁמַע צַעֲקָתוֹ.<sup class="footnote-marker">7</sup><i class="footnote">שמות כב, כא-כב.</i></small>
או בשפתו המופלאה של ספר הזוהר:
<small>ווי למאן דההוא מסכנא יקבל עלוהי למאריה<br>משום דמסכנא קריב למלכא יתיר מכלהו דכתיב, 'והיה כי יצעק אלי ושמעתי כי חנון אני'...<br>משום דדיוריה דמלכא בהני מאני תבירי דכתיב (ישעיה נז, טו): 'ואת דכא ושפל רוח', וכתיב (תהלים לד, יט):... 'קרוב יי' לנשברי לב'...<br>מכאן תנינן מאן דנזיף במסכנא נזיף בשכינתא...<sup class="footnote-marker">8</sup><i class="footnote">זוהר שמות, יתרו, דף פו ע"ב.</i></small>
<b>תרגום:</b>
אוי למי שאותו מסכן יתלונן עליו לאדונו (הקב"ה)
מפני שהמסכן קרוב למלך יותר מכולם, שכתוב - והיה כי יצעק אלי ושמעתי כי חנון אני...
מפני שדירתו של המלך באותם כלים שבורים, שכתוב 'ואת דכא ושפל רוח', וכתוב 'קרוב ה' לנשברי לב'...
מכאן שנינו שמי שנוזף במסכן נוזף בשכינה...
כמה זהירות אם כן צריכה להיות ביחסים עם העניים. אין הם שולי החברה שאינם נחשבים, כי אם להיפך – הקרובים ביותר למלך. לאידך גיסא, הנתינה לעני וליתום מהווה גאולה של נוכחות הקב"ה בעולם, את הרמתה של השכינה מעפרה:
<small>מאי דכתיב (משלי יט, יז): 'מלוה ה' חונן דל'?<br>אלמלא מקרא כתוב אי אפשר לאומרו,<br>כביכול, עבד לוה לאיש מלוה.<sup class="footnote-marker">9</sup><i class="footnote">בבלי בבא בתרא י, א.</i></small>
חנינת הדל נתפסת כהלוואה לה'. הוא אביהם של אביונים, והנתינה להם כמוה כנתינה לו. שוב נפנה לשפתו המופלאה של הזוהר, המתאר את העני כ"מתנה" שנותן ה' לאדם ועליו לקבלה בסבר פנים יפות:
<small>ת"ח זכאה חולקיה דבר נש כד מסכנא אערע לגביה,<br>דההוא מסכנא דורונא דקודשא בריך הוא הוי דשדר ליה,<br>מאן דמקבל ליה לההוא דורונא בסבר אנפין זכאה חולקיה.<br><b>תרגום:</b><br>בוא וראה, אשרי חלקו של אדם שהמסכן מגיע לפניו,<br>שאותו המסכן דורון הוא ששלח הקב"ה אליו,<br>מי שמקבל דורון זה בסבר פנים – אשרי חלקו.<sup class="footnote-marker">10</sup><i class="footnote">זוהר שמות, ויקהל, דף קצח ע"א</i></small>
הדאגה של תורת הנגלה לאביון וקריאתה של תורת הנסתר, לפיה ה' שומע אל אביונים, קרוב אליהם, והשכינה מצטערת בצערם ושמחה בשמחתם, יעמדו ברקע עיוננו במצוות שמיטת הכספים.
<b>"מקץ שבע שנים"</b>
<small>מִקֵּץ שֶׁבַע שָׁנִים תַּעֲשֶׂה שְׁמִטָּה:<br>וְזֶה דְּבַר הַשְּׁמִטָּה<br>שָׁמוֹט כָּל בַּעַל מַשֵּׁה יָדוֹ אֲשֶׁר יַשֶּׁה בְּרֵעֵהוּ<br>לֹא יִגֹּשׂ אֶת רֵעֵהוּ וְאֶת אָחִיו כִּי קָרָא שְׁמִטָּה לַה'.<sup class="footnote-marker">11</sup><i class="footnote">דברים טו, א-ג.</i></small>
מה בדיוק מצווה התורה?
דיוק בפסוקים מעלה שני ציוויים: "לשמוט" ו"לא ליגוש".<sup class="footnote-marker">12</sup><i class="footnote">וכך מנה מנה הרמב"ם בספר המצוות (מצוות עשה, קמא; ומצוות לא תעשה, רל), וכן מורה לשונו במניין המצוות הקצר המובא בתחילת הלכות שביעית: "ז.<b> שישמיט</b> כל הלואתו. ח. <b>שלא יגוש</b> ולא יתבע הלווה".</i> שני הביטויים הללו מתייחסים לאחיזה שיש למלווה בחייו של הלווה. הציווי הראשון הוא לשמוט את החוב, והציווי השני הוא להפסיק "ליגוש", להפסיק לנהוג כנושה. ה"נושה" הוא הדוחק ולוחץ את בעל החוב, כפי שאסרה התורה:
<small>אִם כֶּסֶף תַּלְוֶה אֶת עַמִּי אֶת הֶעָנִי עִמָּךְ לֹא תִהְיֶה לוֹ כְּנֹשֶׁה.<sup class="footnote-marker">13</sup><i class="footnote">שמות כב, כד.</i></small>
וכפי שהסביר רש"י על אתר:
<small>לא תתבענו בחזקה, אם אתה יודע שאין לו,<br>אל תהי דומה עליו כאלו הלויתו... כלומר <b>לא תכלימהו</b>.</small>
הנושה לא רק מזכיר לך שאתה חייב, אלא מכלים אותך, דוחק בך ויורד לחייך. דוגמה להשפעתו הקשה של הנושה ניתן לראות בסיפורה של אשת הנביא, המתחננת לפני אלישע:
<small>וְאִשָּׁה אַחַת מִנְּשֵׁי בְנֵי הַנְּבִיאִים צָעֲקָה אֶל אֱלִישָׁע לֵאמֹר<br>עַבְדְּךָ אִישִׁי מֵת וְאַתָּה יָדַעְתָּ כִּי עַבְדְּךָ הָיָה יָרֵא אֶת ה'<br><b>וְהַנֹּשֶׁה בָּא לָקַחַת אֶת שְׁנֵי יְלָדַי לוֹ לַעֲבָדִים</b>:<sup class="footnote-marker">14</sup><i class="footnote">מלכים ב, ד, א.</i></small>
כאשר האישה איננה משלמת את החוב, הנושה לא מתחשב במצבה האישי, במות בעלה ובאובדן מקור הפרנסה שלה. הוא מעוניין בכספו, ואם לא יקבלו ייקח את בניה לעבדים. דומה לכך היא הנגישה, הקשורה גם היא לחיים של עבדות.<sup class="footnote-marker">15</sup><i class="footnote">"וַיֵּצְאוּ נֹגְשֵׂי הָעָם וְשֹׁטְרָיו וַיֹּאמְרוּ אֶל הָעָם לֵאמֹר כֹּה אָמַר פַּרְעֹה אֵינֶנִּי נֹתֵן לָכֶם תֶּבֶן" (שמות ה, י).</i> מחזור החיים אליו קוראת השמיטה, מביא לכך שאחת לשבע שנים מערכות יחסים קשות אלו נמחקות:
<small>לֹא יִגֹּשׂ אֶת רֵעֵהוּ וְאֶת אָחִיו כִּי קָרָא שְׁמִטָּה לַה'.<sup class="footnote-marker">16</sup><i class="footnote">דברים טו, ב.</i></small>
מדוע אוסרת כאן התורה את המותר בשאר השנים? מה משמעותה של שמיטה זו, שכלל איננה קשורה בקרקע?
<b>לצאת ממעגל העוני</b>
כיוון ראשון בהבנת שמיטת הכספים מתמקד באביונות. בפרשיית שמיטת כספים אנו מוצאים עיסוק בשאלת האביונות בכלל - האם האביונות היא מצב בלתי נמנע?
מדברי התורה בפרשתנו נראה שכן:
<small><b>כִּי לֹא יֶחְדַּל אֶבְיוֹן מִקֶּרֶב הָאָרֶץ</b> עַל כֵּן אָנֹכִי מְצַוְּךָ לֵאמֹר פָּתֹחַ תִּפְתַּח אֶת יָדְךָ לְאָחִיךָ לַעֲנִיֶּךָ וּלְאֶבְיֹנְךָ בְּאַרְצֶךָ.<sup class="footnote-marker">17</sup><i class="footnote">שם ז, יא.</i></small>
נראה שדברי התורה הללו הולמים את המציאות. בכל חברה קיים מחסור, ובדרך כלל העוני מנציח את עצמו. על כך אמרו חז"ל – "בתר עניא אזלא עניותא"<sup class="footnote-marker">18</sup><i class="footnote">בבלי בבא קמא צב, א .</i> – העניות הולכת אחרי העני. כאשר לעני אין מה לאכול, הוא מוכר מקורות פרנסה אפשריים (שדה, פרה, תנור), ובכך מחמיר את מצבו לטווח הרחוק. כאשר לעני אין דרך להחזיר את ההלוואה הוא נאלץ למשכן את רכושו, ובמקרה קשה אף למכור את עצמו לעבדות.
על רקע זה, מפתיע לראות שכמה פסוקים קודם לכן, בציווי על שמיטת הכספים, נאמר בדיוק להיפך:
<small><b>אֶפֶס כִּי לֹא יִהְיֶה בְּךָ אֶבְיוֹן</b><br>כִּי בָרֵךְ יְבָרֶכְךָ ה' בָּאָרֶץ אֲשֶׁר ה' אֱלֹהֶיךָ נֹתֵן לְךָ נַחֲלָה לְרִשְׁתָּהּ.<sup class="footnote-marker">19</sup><i class="footnote">דברים טו, יד.</i></small>
כיצד לא יהיה בך אביון? האם ברכת הארץ תפתור את בעיית האביונות? נראה שעם כך בדיוק מתמודדת שמיטה הכספים. הכניסה ל"סחרור" האביונות מתחילה בחוסר היכולת להחזיר את ההלוואה. ההלוואה מאפשרת לעני לעמוד על הרגלים ולשרוד את העונה הקשה עד אשר תשיג ידו. אך כאשר הוא אינו מצליח להשיבה – הוא כבר נהיה כמעט לעבד, "עֶבֶד לֹוֶה לְאִישׁ מַלְוֶה "<sup class="footnote-marker">20</sup><i class="footnote">משלי כב, ז.</i> . הוא חווה נגישה ונשייה מצד המלווה, ומאבד את יכולת העמידה שלו. כאשר התורה מצווה לשמוט את ההלוואה פעם בשבע שנים, היא בעצם מאפשרת לעני להתחיל מחדש, לעמוד על הרגליים, ולא ליפול למעגל העוני. כך מפרש את הדברים החזקוני:
<small>"אפס כי לא יהיה בך אביון" -<br>אם תשמרו שמטין ויובלין!<br>כי העניים המוכרים את עצמן ואת בנותיהן חוזרין בשמטה,<br>ואם יש עליו חוב משמיטין אותו<br>וביובל חוזרין נחלותיו וממכריו - <b>ונמצא שלא יהיה בך אביון</b>.<sup class="footnote-marker">21</sup><i class="footnote">חזקוני על דברים פרק טו פסוק ד.</i></small>
על פי הסברו של החזקוני, היעדר האביונים תלוי בדיוק בשמירת השמיטין והיובלות: כאשר ישנו שחרור עבדים, חזרת נחלות ושמיטת חובות, מתאפשר לעני להתחיל מחדש ולצאת ממעגל העוני. הוצאת העני ממעגל זה היא מדרגת הצדקה הגבוהה ביותר על פי הרמב"ם:
<small>שמנה מעלות יש בצדקה זו למעלה מזו,<br>מעלה גדולה שאין למעלה ממנה זה המחזיק ביד ישראל שמך,<br>ונותן לו מתנה <b>או הלואה</b> או עושה עמו שותפות או ממציא לו מלאכה<br>כדי לחזק את ידו עד שלא יצטרך לבריות לשאול, ועל זה נאמר והחזקת בו גר ותושב וחי עמך <b>כלומר החזק בו עד שלא יפול ויצטרך</b>.<sup class="footnote-marker">22</sup><i class="footnote">רמב"ם, מתנות עניים, י, ז.</i></small>
קשה מאד לקיים מצוות צדקה שכזו. אין היא רק נתינה לאביון מבחירה, מצד מידת החסד של האדם. יש כאן מידת דין, המורה לאדם לשמוט את הלוואתו, ולאפשר לאחר – אף זה שטרם נהיה עני – להתחיל מחדש ולקבל הזדמנות. אך שמירה נאמנה על מצווה זו יכולה להוות תיקון כללי לאביונות.<sup class="footnote-marker">23</sup><i class="footnote">מדוע לקיים תיקון זה רק פעם בשבע שנים? מדוע לאפשר שש שנים של מבנה חברתי אחר, בו יש מלווה ולווה, נוגש וחייב? תשובה אחת היא שהתורה אינה חפצה בביטול הבעלות והרכוש, ואף לא בביטול היכולת להתעשר ולנהל נכסים. אלא שפעם בשבע שנים החובות מושמטים ומושגת בלימה מסויימת של מצב האביונות. כיוון מעניין נוסף הוא ששמיטת הכספים נצרכת <b>דווקא בשנה השביעית: </b>כאשר העני לוקח הלוואה בכל שנה אחרת, הוא יכול להשתמש בה על מנת לזרוע, ולהשיב את הלוואה באמצעות הצלחת יבולו. אך בשנה זו הוא אינו יכול לזרוע, וממילא אין לו דרך להחזיר את ההלוואה. כך הסביר הר"י בכור שור: "<b>כי קרא - </b>אחיך <b>- שמיטה - </b>לשדותיו<b> - לשם שמים, </b>ואין לו במה יפרע!" ועיין מאמרו של הרב אלחנן סמט, <b>עיונים בפרשת השבוע</b>, "פרשת ראה<b> </b>שמיטת כספים ושמיטת קרקעות", הוצאת מעליות תשס"ד</i>
<b>שנה ללא נגישֹה</b>
כיוון שני להבנת שמיטת הכספים איננו ממוקד בעני אלא דווקא באופיה של השנה – "כִּי קָרָא שְׁמִטָּה לַה' ".<sup class="footnote-marker">24</sup><i class="footnote">דברים טו, ב.</i> בשנה זו מתבטלים מעט הגבולות הרגילים בין בני האדם ובין עצמם, וכן בין האדם והחיה. כך תיאר שנה זו בלשון פיוטית הרב קוק זצ"ל:
<small>שנת שויון ומרגוע, התפשטות הנשמה...<br><b>אין רכוש פרטי מסוים, ולא זכות קפדנית</b><br>ושלום א-לוהי שורר על כל אשר נשמה באפו.<sup class="footnote-marker">25</sup><i class="footnote">שבת הארץ, הקדמה, עמוד יז.</i></small>
בכל שנה, מקפיד האדם על רכושו הפרטי – "זכות קפדנית" השמה לב להחזרתו של כל חוב ולמאזן הכספים. אך בשביעית "מתרככת" מעט נטייה טבעית זו, ו"שלום א-לוהי שורר על כל אשר נשמה באפו". הדגש לפי הסבר זה איננו רק על שמיטת החוב והויתור עליו, כי אם על היעדר הנגישה – "לֹא יִגֹּשׂ אֶת רֵעֵהוּ וְאֶת אָחִיו כִּי קָרָא שְׁמִטָּה לַה'". אמנם אנו פוגשים את שמיטת הכספים רק בסוף השנה השביעית,<sup class="footnote-marker">26</sup><i class="footnote">"אין שביעית משמטת כספים אלא בסופה, שנאמר מקץ שבע שנים תעשה שמטה... לפיכך הלוה את חבירו בשביעית עצמה גובה חובו כל השנה, וכשתשקע חמה בלילי ראש השנה של מוצאי שביעית אבד החוב" (רמב"ם, שמיטה ויובל, ט, ד).</i> אך לפי הסבר זה, שמיטת הכספים אינה משפיעה רק על סיום השנה, כי אם על כולה - שנה שלמה ללא נגישה, ללא יחס של בעלות בין אדם לרעהו.<sup class="footnote-marker">27</sup><i class="footnote">נראה שכך הבין את הדברים הרא"ש על מסכת גיטין, הסובר שאע"פ שהחוב נשמט רק במוצאי שביעית, איסור הנגישה קיים לאורך כל השנה, ואין לתבוע את החוב באופן אקטיבי: "מפשטיה דקרא ילפינן דאין שביעית משמטת אלא בסופה... אבל מיד כשהתחלה שנת השמיטה אין בית דין בודקין לגבות שום חוב וגם המלוה בעצמו אין לו ליגוש הלוה דכתיב לא יגוש את אחיו ואת רעהו כי קרא שמטה לה' מיד שנכנסה השמיטה לא יגוש..." (רא"ש מסכת גיטין, פרק ד, סימן כ).</i>
זוהי השלמה של תמונת השמיטה: היא כוללת את שמיטת הקרקע והשוויון בבעלות עליה, את שמיטת הפירות והאכילה המשותפת מהם של כל שכבות ורבדי האוכלוסיה ובעלי החיים, וכן את שמיטת הכספים וביטול יכולתו של אדם להימצא "מעל" רעהו, נוגש ונושה בו בשל חובו.
<b>שמיטת כספים ו"פתיחת פתחים"</b>
צדקה, הרגע בו נפתחת היד ומניחה את מטבע הכסף בידו של העני (או, בשפה אקטואלית, חותמת על הוראת הקבע), היא רק קצה קרחון של תהליך פנימי. תהליך זה יכול לנבוע מסיבות שונות: אי-נעימות, מצפון, רחמים, נדיבות, אכפתיות ועוד. פסוקי התורה בפרשת שמיטת הכספים מדגישים מאוד את התהליך הפנימי העובר על נותן הצדקה:
<small>לֹא תְאַמֵּץ אֶת <b>לְבָבְךָ</b> וְלֹא תִקְפֹּץ אֶת <b>יָדְךָ</b> מֵאָחִיךָ הָאֶבְיוֹן: כִּי <b>פָתֹחַ תִּפְתַּח אֶת יָדְךָ</b> לוֹ...<br>הִשָּׁמֶר לְךָ פֶּן יִהְיֶה דָבָר עִם <b>לְבָבְךָ</b> בְלִיַּעַל לֵאמֹר קָרְבָה שְׁנַת הַשֶּׁבַע שְׁנַת הַשְּׁמִטָּה <b>וְרָעָה עֵינְךָ</b> בְּאָחִיךָ הָאֶבְיוֹן וְלֹא תִתֵּן לוֹ... נָתוֹן תִּתֵּן לוֹ <b>וְלֹא יֵרַע לְבָבְךָ</b> בְּתִתְּךָ לו.<sup class="footnote-marker">28</sup><i class="footnote">דברים טו, ז, ט-י.</i></small>
לא רק הנתינה חשובה. היא חלק מתהליך רחב של פתיחת הלב, אימון העין להיות עין טובה, השמחה בנתינה לעני וההצלחה להתעלות מעל צער הויתור על רכושי. פתיחה זו של הלב קשה היא, לעיתים האדם נוטה דווקא "לאמץ" את לבו, לא לחוש בצער הזולת, שכן כך הוא חזק יותר ומסוגל יותר לדאוג לעצמו.
רבי נחמן מברסלב למד מפרשיה זו שזוהי בדיוק מטרת הצדקה: לפתוח את הלב, ללמד את האדם לא רק לתת לעני, אלא לשבור את נטייתו של הלב לדאוג לעצמו, ולהיות פתוח באמת לזולת:
<small>'וְאֶת הָערְבִים צִוִּיתִי לְכַלְכֶּלְך'(מלכים א, יז, ד) זֶה בְּחִינַת צְדָקָה<br>כִּי בִּתְחִלָּה כְּשֶׁמַּתְחִילִין לְהִתְנַדֵּב לִצְדָקָה אֲזַי צְרִיכִין <b>לְשַׁבֵּר אֶת הָאַכְזָרִיּוּת שֶׁלּוֹ לְהָפְכוֹ לְרַחֲמָנוּת</b><br>וְזֶהוּ <b>עִקָּר עֲבוֹדַת הַצְּדָקָה</b><br>כִּי מִי שֶׁהוּא רַחֲמָן בְּטִבְעוֹ וְנוֹתֵן צְדָקָה מֵחֲמַת רַחֲמָנוּת שֶׁבְּטִבְעוֹ אֵין זֶה עֲבוֹדָה<br>כִּי יֵשׁ גַּם כַּמָּה חַיּוֹת שֶׁהֵם רַחֲמָנִים בְּטִבְעָם<br>רַק עִקָּר הָעֲבוֹדָה לְשַׁבֵּר הָאַכְזָרִיּוּת לְהָפְכוֹ לְרַחֲמָנוּת<br>וְזֶה בְּחִינַת: 'וְאֶת הָערְבִים צִוִּיתִי לְכַלְכֶּלְך'<br>כִּי הָעוֹרֵב הוּא בְּטִבְעוֹ אַכְזָרִי, וְנִתְהַפֵּך לְרַחֲמָנוּת לְכַלְכֵּל אֶת אֵלִיָּהוּ <sup class="footnote-marker">29</sup><i class="footnote">ליקוטי מוהר"ן תניינא, ד</i></small>
מדוע מניח רבי נחמן שיש בנו, בני האדם, אכזריות? האם בכל אחד מאיתנו מסתתר "עורב" קטן? ברור שאין אין מדובר על אכזריות של התעללות וגרימת רוע. מדובר על אכזריות היכולה לשכון בכפיפה אחת עם נתינת צדקה ונדבנות. מהו אם כן אכזרי כאן? נראה שהאכזריות היא האטימות הקלה שיש בליבו של האדם, הקושי לרחם. לפלש את הלב לצערו של החבר, לצער העולם.
<small>וּצְדָקָה הִיא תָּמִיד הַתְחָלָה בִּבְחִינַת <b>"פָּתוֹחַ תִּפְתַּח" (</b>דברים טו, ח )<br>שֶׁאֲפִלּוּ כְּשֶׁיֵּשׁ פֶּתַח וְהַתְחָלָה הַצְּדָקָה הִיא פּוֹתַחַת יוֹתֵר וְיוֹתֵר וּמַרְחֶבֶת הַפֶּתַח יוֹתֵר<br>כִּי כָל דָּבָר וְדָבָר מֵעֲבוֹדַת הַשֵּׁם כְּשֶׁרוֹצִין לִכָּנֵס בְּאוֹתוֹ הַדֶּרֶך וְאוֹתוֹ הָעֲבוֹדָה<br>צְרִיכִין לִפְתּחַ שָׁם פֶּתַח לִכָּנֵס בְּאוֹתוֹ הַדֶּרֶך<br>וְזֶה בְּחִינַת: כָּל הַתְחָלוֹת קָשׁוֹת מֵחֲמַת שֶׁבַּהַתְחָלָה צְרִיכִין לְשַׁבֵּר וְלִפְתּחַ פֶּתַח מֵחָדָשׁ<br>עַל כֵּן קָשֶׁה מְאד <br>וּסְגֻלַּת כּחַ הַצְּדָקָה לְהַרְחִיב וְלִפְתּחַ הַפֶּתַח יוֹתֵר וְיוֹתֵר<sup class="footnote-marker">30</sup><i class="footnote">ליקוטי מוהר"ן, שם.</i></small>
הצדקה היא התחלה, וככל התחלה, גם בה טמון קושי. היא דורשת מהאדם – גם הרגיל בנתינתה – לעבור שינוי פנימי עמוק, להתחדש בקשב שלו לזולת, לשבר את ה"אכזריות" שאיננה מתבטאת במעשים חריפים כמו התעללות בזולת, כי אם בתנועות נפשיות פשוטות של סגירת הלב ממנו. מתוך פתיחת הלב לצדקה נפתחים עוד פתחים רבים בעבודת ה'. כל פתח ופתח מתרחב יחד עם עוד מטבע שניתן לצדקה, ובעיקר עם עוד רעידה קטנה של הלב המרחם על העני והאביון.
<b>"לקחת ללב"</b>
יישומה המעשי של שמיטת כספים בימינו אינו נרחב. העובדה ששמיטה היא מדרבנן, שינוי המערכת העסקית, הפרוזבול שתיקן הלל, ותפיסותיהם של חלק מהראשונים לפיהם כלל אין חובה לשמוט כספים בימינו,<sup class="footnote-marker">31</sup><i class="footnote">רמ"א חושן משפט הלכות הלואה סימן סז: "י"א דאין שמיטה נוהגת בזמן הזה; ונראה שעליהם סמכו במדינות אלו, שאין נוהגים דין שמיטה כלל בזמן הזה, והמנהג היו נוהגים עדין בזמן הרא"ש, כמו שכתוב בתשובה".</i> הביאו למצב בו למצווה זו אין השפעה ממשית על המערכת הכלכלית ועל מצבם של העניים בחברה. אך האם בכך נפטרנו מהשינוי התודעתי אליו מזמינה שמיטת הכספים? הבן איש חי יצא כנגד תפיסה זו בסיפור נאה:
<small>ואכתוב בזה מעשה:<br>גאון אחד יושב בליל פסח על השלחן, ובנו היה עשיר וסוחר גדול.<br>והיה הבן יושב ואוכל הכורך של מצה ומרור, והיה אומר קודם אכילה בהרמת קול:<br>"כהלל הזקן שהיה כורכן ואוכלן וכו' ככתוב בסדר הלילה",<br>ואמר לו אביו: "בני תזכור את הלל הזקן גם בערב ר"ה הזאת הבאה לחיים טובים ולשלום"?!,<br>אמר לו: "אבי, וכי אוכלין כורך בערב ראש השנה?"<br>אמר לו: "בני שנה זו שמיטה היא, ואני מזהירך שתעשה פרוזבול כתקנת הלל הזקן עליו השלום".<sup class="footnote-marker">32</sup><i class="footnote">בן איש חי הלכות, כי תבוא.</i></small>
הבן העשיר מהדר במצוות, וקורא בקול גדול תוך אכילת הכורך – "זכר למקדש כהלל!". אך אביו, בציניות מסוימת, סונט בו – האם תזכור את הלל גם בתקנה נוספת שלו, תקנת הפרוזבול? סביר להניח שהבן העשיר לא נהג לכתוב פרוזבול, וכל שכן שלא נהג לשמוט את הלוואותיו בשנת השבע.<sup class="footnote-marker">33</sup><i class="footnote">ראה טור, חושן משפט הלכות הלואה סימן סז. ממקור זה וממקורות נוספים עולה שברבות מקהילות ישראל לא נהגו שמיטת כספים, ועל כך צווח הרא"ש בתשובה שצוטטה שם.</i> גם האב לא מצפה ממנו לשמוט את הלוואותיו, אך עליו לכתוב פרוזבול ובכך להיזכר בעקרונות שמיטת הכספים, ובשינוי אותו היא דורשת מן האדם. הבן איש חי אכן הנהיג בעירו מערכת זיכרון כזו:
<small>הנה יש מתחסדים אחר שכותבין הפרוזבול מלוה לחבירו סך מה עשרה גרוש או פחות או יותר...<br>ואז אחר ר"ה כשיביא לו חבירו המעות לפרעו יאמר לו משמט אני ולא יקבלם ממנו...<br>ותהילות לאל ית', הנהגתי מצוה זו פה עירנו בגדא"ד יע"א...<br>אשריהם ישראל אוהבי מצות ה' ועושים אותה בשמחה.<br>וגם... טוב שתלוה האשה יום ערב ר"ה ככר או שתים או שלש לחברתה<br>ואחר ר"ה כשתפרע לה תאמר לה משמטת אני והרי זו מקיימת מצוה שמיטה...<br>וכן עשו קצת נשים פה עירנו יע"א כי דרשתי דבר זה בעזה"י ברבים אשריהם ישראל.<sup class="footnote-marker">34</sup><i class="footnote">בן איש חי, שם.</i></small>
מו"ר הרב רא"ם הכהן שליט"א, מורה וכותב בנוסח הפרוזבול שלו שהלוואות קטנות, שיש ביד האדם לוותר עליהן, לא יכללו בהיתר הפרוזבול ואכן ישמטו בשביעית. אמנם נראה שמלבד הקיום המעשי, המתבטא בכתיבת פרוזבול ובשמיטה של הלוואה קטנה, ישנו ערך גדול בלימודה ובהפנמתה של שמיטת הכספים. מצווה זו מערערת את המערכת הרגילה, בה האדם מקפיד על רכושו תוך הבחנה ברורה בינו ובין העני. היא פותחת פתח לראות את האביון כשווה ולטשטש את
קפדנות העשיר על השבת הרכוש, כדברי הרב קוק:
<small>שנת שקט ושלווה, באין נוגש ורודה...<br>שנת <b>שויון</b> ומרגוע...<br><b>אין רכוש פרטי מסוים ולא זכות קפדנית</b>, ושלום אלוקי שורר על כל אשר נשמה באפו...<br>האדם חוזר אל טבעו הרענן... שנת שבתון יהיה לארץ, שבת לה'!<sup class="footnote-marker">35</sup><i class="footnote">שבת הארץ, עמוד יז.</i></small>
פתיחת הלב לצדקה, השוויון והמרגוע, יעזרו לנו להתחיל התחלות חדשות, ולפתוח פתחים בכל תחומי החיים.

לקבל תורה מחדש; מצוות הקהל

<small>עיון במצוות הקהל, פרשת וילך - דברים לא, י-יג</small>
<b>כל סוף הוא התחלה חדשה</b>
ממש לקראת סופה של התורה שבכתב, בפרשת וילך, מופיעה מצוות הקהל. מצווה זו איננה חלק מרשימת המצוות הארוכה שבספר דברים – היא מופיעה בנפרד, בהקשר שונה לחלוטין, בתוך נאומי הפרידה של משה מהעם והכנת יהושע להנהגת הכניסה לארץ. מדוע מצוות הקהל אינה מופיעה עם שאר המצוות? מהו ייחודה של מצווה זו?
עיון בעיתוי של קיום המצווה, משייך אותה למשפחת המצוות הקשורות ל"מחזור השבע":
<small>...מִקֵּץ שֶׁבַע שָׁנִים בְּמֹעֵד שְׁנַת הַשְּׁמִטָּה בְּחַג הַסֻּכּוֹת.<br>...תִּקְרָא אֶת הַתּוֹרָה הַזֹּאת נֶגֶד כָּל יִשְׂרָאֵל בְּאָזְנֵיהֶם.<sup class="footnote-marker">1</sup><i class="footnote">דברים לא, י-יא.</i></small>
פעם בשבע שנים, במעמד כל ישראל, מתקיימת קריאה פומבית של התורה. קריאה זו מעוררת שאלות רבות: מה מועיל לימוד תורה המתרחש בפערי זמן כה גדולים בין מעמד למעמד? מה קוראים במעמד הקהל - האם אכן את התורה כולה? ובעיקר, מה הקשר בין מצוות הקהל ובין "מועד שנת השמיטה"? הייתכן שיש כאן פנים חדשות של שנת השמיטה, שטרם פגשנו בהם?
נראה שלמרות שמצוות הקהל מופיעה בסוף התורה, למעשה היא התחלה חדשה: סוף תורת המדבר, וראשיתה של תורת ארץ ישראל. קיום מעמד ההקהל פעם בשבע שנים, קשור בטבורו לאתגר הקשה המוטל על עם ישראל: כניסה לארץ ישראל וחיים בה, תוך קיום התורה לאורך דורות רבים, ושמירת הברית עם הקדוש ברוך הוא. התורה מקדישה פסוקים רבים לאתגרים שמציבה הארץ בפני המשך קיום התורה ושמירת הברית עם הקדוש ברוך הוא, כמו לדוגמא:
<small>הִשָּׁמֶר לְךָ פֶּן תִּשְׁכַּח אֶת ה' אֱלֹהֶיךָ...<br>פֶּן תֹּאכַל וְשָׂבָעְתָּ וּבָתִּים טֹבִים תִּבְנֶה וְיָשָׁבְתָּ:<br>וּבְקָרְךָ וְצֹאנְךָ יִרְבְּיֻן וְכֶסֶף וְזָהָב יִרְבֶּה לָּךְ וְכֹל אֲשֶׁר לְךָ יִרְבֶּה:<br>וְרָם לְבָבֶךָ וְשָׁכַחְתָּ אֶת יְקֹוָק אֱלֹהֶיךָ הַמּוֹצִיאֲךָ מֵאֶרֶץ מִצְרַיִם מִבֵּית עֲבָדִים.<sup class="footnote-marker">2</sup><i class="footnote">שם ח, יא-יד.</i></small>
מעמד הקהל מתרחש בארץ ישראל, בבוא כל ישראל לראות את פני ה', בין השאר כדי להתמודד עם סכנות הגאווה וההצלחה העלולות להביא לשכחת התורה. על מנת לעמוד על מהותו של מעמד הקהל, נפנה למקור בו מתואר מעמד דומה שהתרחש לפני כ-2,500 שנה.
<b>ההקהל בימי שיבת ציון</b>
במקום אחד בתנ"ך, בספר נחמיה, מתואר מעמד שנראה כמקור לעיצובה של מצוות הקהל:
<small>וַיֵּאָסְפוּ כָל הָעָם כְּאִישׁ אֶחָד אֶל הָרְחוֹב אֲשֶׁר לִפְנֵי שַׁעַר הַמָּיִם<br>וַיֹּאמְרוּ לְעֶזְרָא הַסֹּפֵר לְהָבִיא אֶת סֵפֶר תּוֹרַת מֹשֶׁה...<br>וַיָּבִיא עֶזְרָא הַכֹּהֵן אֶת הַתּוֹרָה לִפְנֵי <b>הַקָּהָל מֵאִישׁ וְעַד אִשָּׁה וְכֹל מֵבִין לִשְׁמֹעַ</b>...<br>וַיִּקְרָא בוֹ... מִן הָאוֹר עַד מַחֲצִית הַיּוֹם נֶגֶד הָאֲנָשִׁים וְהַנָּשִׁים...<br>וַיַּעֲמֹד עֶזְרָא הַסֹּפֵר עַל <b>מִגְדַּל עֵץ אֲשֶׁר עָשׂוּ לַדָּבָר</b>...<br>וַיֹּאמֶר נְחֶמְיָה... וְעֶזְרָא הַכֹּהֵן הַסֹּפֵר וְהַלְוִיִּם הַמְּבִינִים אֶת הָעָם לְכָל הָעָם: הַיּוֹם קָדֹשׁ הוּא לַה' אֱלֹהֵיכֶם אַל תִּתְאַבְּלוּ וְאַל תִּבְכּוּ <b>כִּי בוֹכִים כָּל הָעָם כְּשָׁמְעָם אֶת דִּבְרֵי הַתּוֹרָה</b>: וַיֹּאמֶר לָהֶם לְכוּ אִכְלוּ מַשְׁמַנִּים וּשְׁתוּ מַמְתַקִּים וְשִׁלְחוּ מָנוֹת לְאֵין נָכוֹן לוֹ כִּי קָדוֹשׁ הַיּוֹם לַאֲדֹנֵינוּ וְאַל תֵּעָצֵבוּ כִּי חֶדְוַת ה' הִיא מָעֻזְּכֶם...<sup class="footnote-marker">3</sup><i class="footnote">נחמיה ח.</i></small>
הדמיון בין מעמד זה ובין קיום מצוות הקהל גדול: האירוע מתרחש בירושלים, על במה של עץ; מנהיג הציבור קורא בספר התורה; הקהל, הכולל גברים ונשים, רואה וגם שומע; תגובתו של הקהל היא בכי של חרטה מהמפגש המחודש עם התורה; וישנו קשר מסוים לחג הסוכות,<sup class="footnote-marker">4</sup><i class="footnote">מיד לאחר מעמד זה, וכתוצאה ממנו, חוגגים ישראל את חג הסוכות: "וַיִּמְצְאוּ כָּתוּב בַּתּוֹרָה אֲשֶׁר צִוָּה ה' בְּיַד מֹשֶׁה אֲשֶׁר יֵשְׁבוּ בְנֵי יִשְׂרָאֵל בַּסֻּכּוֹת בֶּחָג בַּחֹדֶשׁ הַשְּׁבִיעִי. וַאֲשֶׁר יַשְׁמִיעוּ וְיַעֲבִירוּ קוֹל בְּכָל עָרֵיהֶם וּבִירוּשָׁלִַם לֵאמֹר צְאוּ הָהָר וְהָבִיאוּ עֲלֵי זַיִת וַעֲלֵי עֵץ שֶׁמֶן וַעֲלֵי הֲדַס וַעֲלֵי תְמָרִים וַעֲלֵי עֵץ עָבֹת לַעֲשֹׂת סֻכֹּת כַּכָּתוּב": (שם יד, טו).</i> המועד אותו מציינת התורה כמועד ההקהל. זהו בדיוק תיאורה של מצוות הקהל במשנה ובתוספתא במסכת סוטה.<sup class="footnote-marker">5</sup><i class="footnote">התוספתא מצביעה במפורש על הסיפור בנחמיה כמקור לחלק מהלכות ההקהל (תוספתא סוטה ז, יג).</i>
אם כן, מה חושפת בפנינו פרשייה זו? נראה שהיא מציגה את המשמעות הפנימית של מצוות ההקהל: החיים בארץ, בייחוד בבית שני, אך גם בכל תקופה, עלולים להרחיק את העם מה'. משה כבר איננו, וגם המשכן אינו במרחק נגיעה מכל אחד. אנשי העם יושבים באחוזותיהם, רחוקים ממקדש ומכהן, ועלולים לשכוח את תורת ה'. זהו אכן מה שקרה בימי שיבת ציון: העם עולה לארץ אך "נטמע" בה, אנשי ישראל מתחתנים עם נשים נכריות, ועוברים על אזהרתה המפורשת של התורה: "וְלֹא תִתְחַתֵּן בָּם בִּתְּךָ לֹא תִתֵּן לִבְנוֹ וּבִתּוֹ לֹא תִקַּח לִבְנֶךָ: כִּי יָסִיר אֶת בִּנְךָ מֵאַחֲרַי..."<sup class="footnote-marker">6</sup><i class="footnote">דברים ז, ג-ד.</i>
מעמד ההקהל מתמודד עם בעיה זו. זהו מעמד של מפגש מחודש, המתרחש בעיצומה של העלייה לרגל לראות את פני האדון ה', ומזכיר לעם את התורה.
אולם, עיון במצוות ההקהל מגלה שהיא אינה רק <b>מזכירה</b> את התורה. נראה שיש בה מימד של כריתת ברית מחודשת בין העם ואלוקיו, ברית המרוכזת לא רק <b>בתוכנה</b> של התורה, כי אם גם <b>בחוויה</b> של קבלתה מחדש.
<b>מעמד הר סיני מחודש</b>
מעמד ההקהל מעוצב באופן דומה להדהים לברית סיני כפי שהיא מתוארת בספר דברים:
בברית סיני:
<small>יוֹם אֲשֶׁר עָמַדְתָּ <b>לִפְנֵי ה' אֱלֹהֶיךָ</b> בְּחֹרֵב בֶּאֱמֹר ה' אֵלַי <b>הַקְהֶל לִי אֶת הָעָם וְאַשְׁמִעֵם</b> אֶת דְּבָרָי אֲשֶׁר <b>יִלְמְדוּן לְיִרְאָה אֹתִי כָּל הַיָּמִים</b> אֲשֶׁר הֵם חַיִּים עַל הָאֲדָמָה <b>וְאֶת בְּנֵיהֶם יְלַמֵּדוּן</b>.<sup class="footnote-marker">7</sup><i class="footnote">דברים ד, י.</i></small>
ו<b>בהקהל</b> :
<small>בְבוֹא כָל יִשְׂרָאֵל לֵרָאוֹת <b>אֶת פְּנֵי ה' אֱלֹהֶיךָ</b> בַּמָּקוֹם אֲשֶׁר יִבְחָר...<br><b>הַקְהֵל אֶת הָעָם</b> הָאֲנָשִׁים וְהַנָּשִׁים וְהַטַּף... <b>לְמַעַן יִשְׁמְעוּ</b> וּלְמַעַן <b>יִלְמְדוּ וְיָרְאוּ</b> אֶת ה' אֱלֹהֵיכֶם... <b>וּבְנֵיהֶם אֲשֶׁר לֹא יָדְעוּ יִשְׁמְעוּ וְלָמְדוּ</b> לְיִרְאָה אֶת ה' אֱלֹהֵיכֶם כָּל הַיָּמִים אֲשֶׁר <b>אַתֶּם חַיִּים עַל הָאֲדָמָה</b>...<sup class="footnote-marker">8</sup><i class="footnote">דברים לא, יא-יג.</i></small>
התמונה המתקבלת דומה: עמידה ל<b>פני ה'</b>, ומתוך כך <b>היקהלות</b> של כל העם <b>השומע</b>, <b>לומד וירא</b> את ה', ואף מודיע ומלמד זאת לבניו <b>החיים על האדמה</b> לאורך ימים ושנים.
העם המגיע לירושלים בחג הסוכות, חווה פעם בשבע שנים "שחזור" של מעמד הר סיני: המלך, בדומה למשה רבינו,<sup class="footnote-marker">9</sup><i class="footnote">גם משה נקרא "מלך", כפי שדרשו חז"ל במקומות רבים: "מלך זה משה דכתיב ויהי בישורון מלך אמר הקב"ה למשה אני מניתיך מלך על ישראל" (ויקרא רבה (וילנא), אמור, פרשה לא). אמנם, בניגוד למשה נותן התורה, המלך בדרך כלל לא מתפקד כאחראי על מסירת התורה בעם ישראל. העובדה שבכל זאת הוא הקורא בתורה במעמד ההקהל מלמדת אולי על מהותו של המעמד – לא רק לימוד תורה, אלא חידושה של הברית הלאומית עם הקב"ה ועם תורתו. לתפקיד זה מתאים המלך. חידוש ברית שכזה, המזכיר את מעמד ההקהל וגם בו מקום מרכזי למלך, התרחש בימי יאשיה: "וישלח המלך, ויאספו אליו כל זקני יהודה וירושלים. ויעל המלך בית ה'... וכל העם למקטן ועד גדול, ויקרא באזניהם את כל דברי ספר הברית הנמצא בבית ה'" (מלכים ב כג, א-ג). מעניין שמעמד ההקהל המתואר בתוספתא ובגמרא בסוטה, דומה למעמד זה של ימי יאשיה גם במאפייניו החיצוניים: "וַיַּעֲמֹד הַמֶּלֶךְ עַל הָעַמּוּד" (שם) בימי יאשיהו, במקביל לעמידת המלך על במה של עץ במעמד ההקהל לדורות.</i> קורא את התורה מעל במה של עץ, במעמד כל הקהל, אנשים נשים וטף, הנקראים לשמוע, ללמוד וגם ללמד לבניהם את דרך ה'.
מעמד ההקהל הוא חוויה רגשית מטלטלת, כפי שמתאר הרמב"ם:
<small>וגרים שאינן מכירין<br>חייבין להכין <b>לבם</b> ולהקשיב <b>אזנם</b> לשמוע <b>באימה ויראה וגילה ברעדה</b> כיום שניתנה בו בסיני, אפילו חכמים גדולים שיודעים כל התורה כולה חייבין לשמוע בכוונה גדולה יתרה,<br>ומי שאינו יכול לשמוע מכוין לבו לקריאה זו...<br><b>ויראה עצמו כאילו עתה נצטוה בה ומפי הגבורה שומעה</b>, שהמלך שליח הוא להשמיע דברי האל.<sup class="footnote-marker">10</sup><i class="footnote">רמב"ם, חגיגה, ג , ו.</i></small>
העם השומע את המלך קורא בתורה, חושש, בוכה וגם שמח, "גילה ברעדה", ורואה עצמו כאילו הוא מצוי כאן ועכשיו בקבלת התורה מפי הגבורה. מעמד הר סיני אינו רק אירוע חד פעמי, שהיה ופסק. פעם בשבע שנים, מוזמן העם לחיות ולהיות מחדש את המעמד, "פָּנִים בְּפָנִים דִּבֶּר ה' עִמָּכֶם בָּהָר",<sup class="footnote-marker">11</sup><i class="footnote">דברים ה, ד.</i> ולהתחבר אל התורה ממקום פנימי, מכוון, ומחובר עמוקות לנותן התורה.<sup class="footnote-marker">12</sup><i class="footnote">להרחבה: עיין הרב יוסף דב סולבייצ'יק, שיעורים לזכר אבא מרי ב, עמ' רח-רט.</i>
<b>מה עושים הילדים בהקהל?</b>
הדגשת המימד החווייתי שבמצוות הקהל משפיעה גם על המצווים בו: בניגוד לרוב המצוות, בהן חובת העשייה חלה על המבוגרים, אל ההקהל מגיע גם <b>הטף.</b> מה עושים הילדים במעמד הקהל?<sup class="footnote-marker">13</sup><i class="footnote">הרמב"ן הסביר שילדים אלו הם כבר בעלי מספיק הבנה על מנת לשאול את הוריהם וממילא ללמוד, אך גם הוא מודה שלדעת חז"ל, ה"טף" הם ילדים כה קטנים, שאין שום ערך לכאורה בלימודם (רמב"ן על התורה, דברים לא, יב): "ובניהם אשר לא ידעו ישמעו ולמדו - הם הטף, כי ישמעו וישאלו, והאבות ירגילום ויחנכו אותם. כי אין הטף הזה יונקי שדים, אבל הם קטני השנים הקרובים להתחנך... אבל רבותינו אמרו (בבלי חגיגה ג, א): האנשים ללמוד והנשים לשמוע, והטף למה בא, ליתן שכר למביאיהם".</i> שאלה זו בדיוק נשאלה בבית מדרשו של רבי אלעזר בן עזריה, לפני קרוב לאלפיים שנה:
<small>מעשה ברבי יוחנן בן ברוקה ורבי אלעזר (בן) חסמא שהלכו להקביל פני רבי יהושע בפקיעין,<br>אמר להם: מה <b>חידוש</b> היה בבית המדרש היום?<br>אמרו לו: תלמידיך אנו, ומימיך אנו שותין.<br>אמר להם: אף על פי כן, <b>אי אפשר לבית המדרש בלא חידוש</b>,<br>שבת של מי היתה? - שבת של רבי אלעזר בן עזריה היתה.<br>ובמה היתה הגדה היום? אמרו לו: <b>בפרשת הקהל.</b> –<br>ומה דרש בה? "הקהל את העם האנשים והנשים והטף" (דברים לא, יב)<br>אם אנשים באים ללמוד, נשים באות לשמוע, <b>טף למה באין</b>?<br><b>כדי ליתן שכר למביאיהן. –</b><br>אמר להם: מרגלית טובה היתה בידכם ובקשתם לאבדה ממני?!<sup class="footnote-marker">14</sup><i class="footnote">בבלי חגיגה ג, א.</i></small>
תלמידי רבי יהושע נמנעים מלומר לו חידוש. כביכול אומרים הם: התורה עוברת במסורת, אין מקום לחידוש – תלמידיך אנו, נאמנים למסורת שלך ומימיך אנו שותים. אך רבי יהושע סובר אחרת: בית מדרש שאין בו חידוש איננו יכול להתקיים. זהו חלק פנימי בחיותה של התורה. ואכן, החידוש בדרשה היא בהסבר פרט מפרשיית הקהל: מדוע מגיע הטף למעמד?<sup class="footnote-marker">15</sup><i class="footnote">הנחת הגמרא היא שהגברים הם הלומדים, והנשים הן השומעות נראה שהנחה זו מתאימה לתקופתה, בה רוב הנשים לא פיתחו את עולמן הלמדני-אינטלקטואלי. שאלת מקומן של הנשים בעולם התורה חורגת מתחומי עיון זה. נפנה כאן רק לדבריו של הרב אהרן ליכטנשטיין, המתייחס לגמישותו של עקרון זה במציאות חיינו: "לדעתי, מה שדרוש לבת כדי לקבל את ההכשרה התורנית המעשית זה הרבה מעבר למה שמלמדים היום. יש להגביר את הלימוד לבנות, כמותית ואיכותית, תוך כדי הוראת כל תחומי התורה... אם לדבר על היכולת ללמוד דף גמרא ולהבין אותו ולהנות ממנו, איני רואה שום סיבה שלא לכוון לכך ללמד זאת לבנות, וצריך אפילו למסד את זה כחלק אינטגרלי של למידה בביה"ס.... זו נראית לי הדרך המומלצת לציבור הבנות בדורנו". הרב א' ליכטנשטיין, 'בעיות יסוד בחינוכה של האשה', בתוך: ב"צ רוזנפלד (עורך), האשה וחינוכה, כפר סבא תש"ם, עמ' 158-159.</i> התשובה היא "ליתן שכר למביאיהן"! הרווח הגדול מהבאת הילדים הוא של ההורים. אינה דומה קבלת תורה הנעשית בבדידות, לעמידה לפני ה' וקבלת תורה מתוך משפחתיות. שיתוף הבנים בכריתת הברית מאיר את ההמשכיות הקיימת בתורה, את היותה חיה, קיימת ומתחדשת לדורות. תמונת הסב הזקן היושב ולומד עם נכדו, היא המימוש העמוק של קבלת התורה:
אמר ריב"ל: כל המלמד את בן בנו תורה, מעלה עליו הכתוב כאילו קבלה מהר סיני.<sup class="footnote-marker">16</sup><i class="footnote">בבלי קידושין ל, א.</i>
ייתכן כי שמחתו של רבי יהושע על חידוש זה קשורה לביוגרפיה האישית שלו. כאשר רבי יוחנן בן זכאי מונה את שבחם של תלמידיו, הוא מציין "רבי יהושע - אשרי <b>יולדתו</b>",<sup class="footnote-marker">17</sup><i class="footnote">משנה אבות ב, ח.</i> ומסביר זאת בתיאור נפלא הירושלמי:
<small>זכור אני שהיתה אמו <b>מולכת עריסתו</b> לבית הכנסת<br>בשביל שיתדבקו אזניו בדברי תורה.<sup class="footnote-marker">18</sup><i class="footnote">ירושלמי יבמות פרק א, הלכה ו.</i></small>
הולכת העריסה לבית הכנסת, שודאי אין בה ערך למדני, מוסיפה ברכה הן בילד והן באם: אוזניו של הילד "נדבקות" בדברי תורה, היא הופכת להיות "שפת אם" שלו, ואילו האם עצמה מתברכת עד שהוא מכונה על שמה – "אשרי יולדתו". התורה הצומחת על קרקע כזו, היא תורה שמיועדת לעבור מדור לדור, "שמע בני מוסר אביך ואל תיטוש תורת אמך", ולשמור הן על המסורת והן על החידוש וההתחדשות. ראיה לכך מצויה בתגובתו של רבי יהושע לדרשת רבי אלעזר בן עזריה עליה מספרים לו תלמידיו:
<small>ואף הוא<sup class="footnote-marker">19</sup><i class="footnote">רש"י פירש אמנם שהכוונה ב"אף הוא" היא לרבי אלעזר בן עזריה, אך פשטות הלשון מורה שהכוונה היא לרבי יהושע המנהל דיאלוג עם תלמידיו ומשיב לדרשתו של ראב"ע, וכן פירשו רבינו חננאל והמהרש"א.</i> פתח ודרש: דברי חכמים כדרבנות וכמשמרות נטועים בעלי אספות נתנו מרעה אחד. למה נמשלו דברי תורה לדרבן? לומר לך: מה דרבן זה מכוין את הפרה לתלמיה<sup class="footnote-marker">20</sup><i class="footnote">"מלמד - מקל ארוך ובראשו כעין מסמר דק, ומדריכים בו הפרה לתלמיה, לכך הוא קרוי מלמד הבקר. והמסמר שבראשו קרוי דרבן" (ר' עובדיה מברטנורא, כלים ט, ו), להסבר היסטורי וארכאולוגי מדוייק ראה: יהודה פליקס, החקלאות בארץ-ישראל בימי המקרא המשנה והתלמוד, עמ' 58-61 (ראובן מס: ירושלים, תש"ן).</i> להוציא חיים לעולם, אף דברי תורה מכוונין את לומדיהן מדרכי מיתה לדרכי חיים.<br>אי מה דרבן זה מטלטל אף דברי תורה מטלטלין?! תלמוד לומר משמרות.<br>אי מה מסמר זה חסר ולא יתר אף דברי תורה חסירין ולא יתירין?!<br>תלמוד לומר נטועים, מה נטיעה זו פרה ורבה - אף דברי תורה פרין ורבין.<sup class="footnote-marker">21</sup><i class="footnote">בבלי חגיגה, ג, א.</i></small>
מהו הדימוי היותר מדויק כלפי התורה: דרבן, המכוון את הפרה להוציא חיים לעולם, אך בעצמו מיטלטל ללא נקודת עוגן, או מסמר, העומד יציב במקומו אך חסר יכולת התפתחות ותנועה? תשובתו של רבי יהושע בוחרת דימוי שלישי: דברי תורה הם כמו נטיעות - הם מעוגנים בקרקע פוריה, אך דווקא עוגן זה, השורשים העמוקים מהם הם יונקים – מאפשרים להם לצמוח, להתפתח, "לפרות ולרבות" – ביטוי שמרמז להתרבות האנושית. התורה עליה מצביע רבי יהושע היא תורה רב-דורית וחיה בזכות נטיעתה במסורת ויכולת החידוש שבה גם יחד.<sup class="footnote-marker">22</sup><i class="footnote">בניגוד לתגובתו של רבי יהושע, השמח בחידוש, מובאת בהמשך תגובתו של רבי אליעזר, הכועס על חידושו של רבי יוסי בו דורמסקית. ביקורתו של רבי אליעזר אינה שהחידוש לא נכון, אלא שאין בדבר חידוש – הדברים ידועים ועברו במסורת איש מפי איש ממעמד הר סיני! וממילא אין להתייחס אליהם כחידוש אנושי. אולי רומזת הגמרא שלרבי אליעזר תובנה אחרת גם לגבי משמעותו של ההקהל – המשמעות איננה חוויה מתחדשת של ברית סיני כי אם דווקא שימור המסורת ככתבה וכלשונה.</i>
לסיכום: הבאת הילדים למעמד הקהל מעצימה את מימד הברית של המעמד, את היותו התחדשות חיה של מעמד הר סיני, באופן המדגיש את התורה העוברת מדור לדור, יציבה אך גם מתחדשת.
<b>הקשר בין ההקהל ובין השנה השביעית</b>
הפסוקים מציינים בדיוק רב את מועדו של מעמד ההקהל:
<small>מִקֵּץ שֶׁבַע שָׁנִים <b>בְּמֹעֵד שְׁנַת הַשְּׁמִטָּה</b> בְּחַג <b>הַסֻּכּוֹת</b>:<br><b>בְּבוֹא כָל יִשְׂרָאֵל לֵרָאוֹת אֶת פְּנֵי ה' אֱלֹהֶיךָ</b> בַּמָּקוֹם אֲשֶׁר יִבְחָר<br>תִּקְרָא אֶת הַתּוֹרָה הַזֹּאת נֶגֶד כָּל יִשְׂרָאֵל בְּאָזְנֵיהֶם.<sup class="footnote-marker">23</sup><i class="footnote">דברים לא, י-יא.</i></small>
מדוע מתרחש מעמד ההקהל ב"מועד שנת השמיטה"?<sup class="footnote-marker">24</sup><i class="footnote">לדעתו של האבן עזרא, מעמד ההקהל נערך בפשט התורה בתחילת השנה השביעית: "מקץ שבע שנים - תחילת השנה", וכפי שהאריך להסביר בפסוקי שמיטת הכספים (גם מצווה זו מתקיימת לדבריו בתחילת השנה). אמנם, לדעת חז"ל ולהלכה מעמד ההקהל מתרחש בחג הסוכות של השנה השמינית, בתום שנת השמיטה.</i> האם ישנו קשר בין קבלת התורה המחודשת ובין השביעית? באופן פשוט, ניתן להסביר שהשנה השביעית מאפשרת <b>פניוּת.</b> לאחר שנה שלמה בה העם לא עסק בזריעה ובזמירה, ולמעשה לא ייצר תוצרת חקלאית בהיקפים מסחריים, הוא פנוי להיפגש עם התורה. כך הסביר האברבנאל:
לפי שבשנה ההיא יהיו פנויים מכל עסקיהם אשר הם מתעסקים בעבודת האדמה,
ויהיו כולם שובתים מחרישה, זריעה וקצירה וכל מלאכת עבודה,
ומזונות מוכנים לפניהם ומתברכים להם, כמו שאמר "וצויתי את ברכתי לכם בשנה הששית".<sup class="footnote-marker">25</sup><i class="footnote">אברבנאל דברים לא, ט, ד"ה "וקבלו חז"ל". נראה שטעם זה מתאים לקריאת ההקהל בראשית השנה השביעית, ולא בשנה השמינית, וכך אכן נראה שהבין האברבאנל בפירושו שם ד"ה "ויתנה אל הכהנים בני לוי".</i>
שנת השביעית היא שנה של פניות ושביתה, שנה של חיים על ברכת ה' ששילשה את כמות היבול בשנה השישית.<sup class="footnote-marker">26</sup><i class="footnote">באופן דומה הסביר גם המשך חכמה: "כי בשנת השמיטה היו פנויים מן טרדת המלאכה בשדה, כן מן טרדת המסחר שנשמט כל משה ידו, והיו פנוים לעבודת השי"ת כל העם, כקטן כגדול, והיו דברי תורה הנשמעים להם נכנסים לאזנם בעומק ההבנה". דברים ברוח זה כתב גם הרב קלונימוס קלמן הלוי אפשטיין, בעל המאור ושמש: "ויותר מובחר מכל הזמנים - היה להם לישראל בחג הסוכות של מוצאי שביעית, שבכל השנים היה להם לחרוש ולזרוע ולקצור קציריהם בזמן שהיו שרוין על אדמתם, והיו קצת טרודים מקצירת תבואתם ובצירת כרמיהם. אכן בשנה השביעית - נחו שקטו מכל עבודתם בשדה, ואחר עֲבֹר עליהם כל הימים הקדושים אשר קודם סוכות - אין ספק כי הם נכונים להקדש ולהטהר ולשמוע את דברי התורה, ולטעום נעימות מטעמיה" (מאור ושמש דברים רמזי יום ד' של סוכות).</i> כך מסביר האברבנאל גם את קיום מעמד ההקהל רק פעם בשבע שנים ולא בכל שנה ושנה:
<small>ואמנם, למה... לא הייתה בכל שנה ושנה וגם מדי חודש בחודשו? בהיות כי התורה האלהית היה ראוי שלא ימושו דבריה מפינו?! הנה הסיבה בזה הייתה לפי שהקדוש-ברוך-הוא השגיח שיהיו דברי תורה חביבים על ישראל... ואם היה זה בכל שנה, היה הדבר נקל בעיניהם, כמאמר שלמה (משלי כה, יז): 'הקר רגלך מבית רעך, פן-ישבעך ושנאך', ולכן ציווה שמהשנים לא תהיה הקריאה תדירה בכל שנה...</small>
החביבות והשמחה בתורה קשורה בהתחדשות, במפגש שאינו תדיר. חבר אותו פוגשים כל יום הופך להרגל, מביא לתחושת שובע ואף מיאוס. שני תנאים מציב האברבנאל לחידוש הקשר והאהבה לתורה: פניות מטרדות, ומפגש חדש באמת, כזה שאינו נכנס לשגרת החיים המוכרת של האדם.
אמנם, גדולי החסידות עמדו על קשר עמוק נוסף בין השביעית ובין מצוות ההקהל.
<b>מה ענין שמיטה אצל הר סיני?</b>
ישנו קשר עמוק בין השמיטה ובין קבלת התורה:
<small>וידבר ה' אל משה בהר סיני לאמר, מה ענין שמיטה אצל הר סיני? והלא כל המצות נאמרו מסיני! אלא מה שמיטה נאמרו כללותיה ודקדוקיה מסיני, אף כולם נאמרו כללותיהם ודקדוקיהם מסיני.<sup class="footnote-marker">27</sup><i class="footnote">ספרא בהר פרשה א.</i></small>
כל המצוות ניתנו בסיני, אך התורה מדגישה דווקא את הקשר המיוחד בין השמיטה ובין מעמד הר סיני. גדולי החסידות הסבירו, שקשר זה אינו שייך רק להיסטוריה. לאורך ימים ושנים, בכל עת שמגיעה שנת השמיטה מתחדשת הזדמנות ל"שחזור" מעמד הר סיני וקבלת תורה מחודשת. השפת אמת הסביר רעיון זה, תוך הצגת הדמיון בין שנת השמיטה ובין ההליכה במדבר לפני קבלת התורה:
<small>בני ישראל זכו לקבלת התורה ע"י המדבר, כמ"ש (ירמיה ב, ב): 'זכרתי לך חסד כו' לכתך אחרי במדבר בארץ לא זרועה'. ... וכמו כן בשנת השמיטה הוא ממש לכתך אחרי בארץ לא זרועה. והיה מתגלה להם הארת קבלת התורה כמו שכתוב "עושי דברו" ועל ידי זה לשמוע בקול דברו.<br>ועושי דברו – שמיטה<sup class="footnote-marker">28</sup><i class="footnote">שפת אמת על התורה, פ' בהר, תרמ"ז</i></small>
ההליכה במדבר חיונית לקבלת התורה. האור המיוחד של הליכת נעורים אחרי ה', ללא ארץ ורכוש, בארץ לא זרועה, באמונה ובאהבה – הוא שאפשר לעם ישראל לזכות לקבלת התורה. פעם בשבע שנים, שבים ישראל להארת המדבר, לחסד נעורים של "לכתך אחרי במדבר <b>בארץ לא זרועה</b>", שכן בשנה זו נצטווינו "שדך <b>לא תזרע</b>". חסד זה מאפשר לקבל תורה מחדש:
<small>"...ונראה שזה היה שכר על שמירת שביעית, שדרשו חז"ל (ויקרא רבה, ויקרא פרשה א): "גבורי כח" (תהלים קג, כ) - בשומרי שביעית הכתוב מדבר...<br>שזכו לשמוע דבר ה' אחרי-כן במצות הקהל, שהיה מתגלה להם מחדש אור התורה כפי מה שהיה צריך להם אז, כי מציון תצא תורה.<sup class="footnote-marker">29</sup><i class="footnote">שפת אמת על התורה, פ' וילך, תרמ"ב. באזכור הראשון</i></small>
בזכות שמירת השמיטה, האמון המחודש, יצירת הקשר עם הקב"ה שאינו מתוך שפע של זרע וקציר אלא מתוך תלות וברית – זוכים ישראל לקבל תורה מחדש. ובכל דור ודור, מקבלים תורה "כפי מה שהיה צריך להם אז" כדברי השפת אמת. זהו עומק הקשר בין השמיטה ובין הר סיני.
<b>מצוות הקהל בימינו</b>
האם יש מקום לחידושה של מצוות הקהל בימינו?
חותנו של הרב קוק, האדר"ת, כתב בהקדמה של חיבור בשם "קונטרס זכר למקדש" דברים היוצאים מן הלב:
<small>ומעתה שאלה גדולה יש לשאול:<br>מדוע תגרע מצות הקהל החביבה והקדושה שלא נעשה לה שם ושארית אצלנו תמיד, מה שהיתה נוהגת בזמן המקדש אחת לשבע שנים? ומי גרע זאת מלולב וכיוצא בזה<sup class="footnote-marker">30</sup><i class="footnote">הקהל, קובץ למצות הקהל ובירור הלכותיה, מוסד הרב קוק תש"ו, עמ' טו.</i></small>
מצוות רבות נעשות "זכר למקדש" ומדוע לא נעשה זכר כזה להקהל? במובנים רבים, קל יותר לעשות זכר להקהל שכן אין צורך בהקרבת קרבנות או כניסה למקום הקודש. בהמשך דבריו, מציע האדר"ת באופן מעשי לחדש את המצווה, לכל הפחות בדרשה של הרב לבני עדתו:
<small>אי לזאת קנאתי קנאה גדולה למצווה זו...<br>וידרוש כל רב בעדתו... דבר בעתו-מה טוב,<br>וכל הקורא פסוק בזמנו מביא טובה לעולם ועליהם ועלינו תבוא ברכת טוב.<sup class="footnote-marker">31</sup><i class="footnote">שם, עמ' כ.</i></small>
עם שיבת ציון בימינו, ההתעוררות למצוות הקהל רק הלכה וגברה, אולי בגלל דמיונה של תקופתנו לימי שיבת ציון של עזרא ונחמיה: העם חוזר לארצו מגלות ארוכה, והמפגש עם הארץ הוא "משבר זהות", העלול לגרום התרחקות גדולה מן התורה. דווקא במצב זה, בכוחו של מעמד שבו מתכנסים ישראל לירושלים כאיש אחד בלב אחד לחדש את אחדותם של ישראל סביב ברית סיני.
ואכן, למרות התנגדויות שונות, חידשה הרבנות הראשית לישראל את מעמד ההקהל. וכך כתב הרב בן ציון מאיר חי עוזיאל:
<small>אם כן, רבותי, הננו מתכוננים לקיים מנהג חשוב זה בשעה טרופה זאת בשמחה וגילה, כמו שחגגו אותו אבותינו בזמן הבית, בתקוה נאמנה שיום יבוא...<br>שיתחדשו ימינו כקדם, ומלך ביופיו תחזינה עינינו בחג שמחתנו ובמקום מקדשנו.<br>יהי יום זכרון זה יום התקהלות שלמה בגופנו ורוחנו... למען נזכה במהרה לחוג אותו בשמחה בארצנו ומקדשנו בבוא לציון גואל.<sup class="footnote-marker">32</sup><i class="footnote">"השמיטה היובל ומצוות הקהל במשנת הרב עוזיאל", הוצאת הוועד להוצאת כתבי הרב זצ"ל, תשנ"ד עמוד 37.</i></small>
באופן דומה כתב והנהיג למעשה הרב הרצוג:
<small>שאם יסודר הענין בעזרת ה' בהצלחה,<br>תצא מהטכס הזה תועלת מרובה לחיזוק דת קדשנו בארץ וממילא גם בתפוצות...<br>ביארתי די לסלק את החששות, ויוצא ממילא שראוי מאוד לעשות זכר למקדש... להרבות כבוד שמים ולהלהיב את הלבבות לעבודתו יתברך, לאמונה ולתורה ולמצווה וכשם שנאמר: "אל יבוש מפני המלעיגים", כך אני אומר שלא לחוש מפני החששנים יותר מן השעור הראוי.<sup class="footnote-marker">33</sup><i class="footnote">קובץ הקהל, שם. להרחבה: הרב ישראל הירשנזון, "קיום מעמד הקהל בזמן הזה", בתוך "במקהלות ברכו", תשס"ח.</i></small>
נראה שהשיבה לארץ ישראל וכינונה של מלכות, מחדשים ביתר שאת את הצורך במפגש עם התורה. חידוש הברית, הקהלת האנשים, הנשים והטף למעמד אחד בו קורא מנהיג הציבור בתורה, יכול להיות חוויה עוצמתית ומכוננת, ולקשור קשר אמיץ בינינו ובין התורה.
אך מלבד חידושו של המעמד הגדול, יש מקום לחשוב גם על מימוש הרעיון העומד בבסיס מצוות הקהל בחיינו הפרטיים.
<b>"לקחת ללב"</b>
חוויית השחיקה היא מהמצבים המוכרים והמעיקים ביותר בחיינו. התחלות חדשות מלוות בפרפרים בבטן, התרגשות, חדווה מכל מפגש. אך הזמן עובר, וגם האהוב ביותר מתכסה במעבה של אדישות. קשה להתרגש מחדש, החדות והרעננות שהיתה חלקנו אובדת. חז"ל תיאור זאת יפה במשל על אהבת איש ואשתו:
<small>כי רחימתין הוה עזיזא - אפותיא דספסירא שכיבן,<br>השתא דלא עזיזא רחימתין - פוריא בר שיתין גרמידי לא סגי לן.<sup class="footnote-marker">34</sup><i class="footnote">בבלי סנהדרין ז, א.</i><br><b>תרגום:</b> כשאהבתנו היתה עזה, היינו שוכבים על חודה של חרב,<br>עכשיו כשלא עזה אהבתנו מיטה בת שישים אמות לא מספיקה לנו.</small>
אהבה מקלקלת את השורה, כאשר האהבה רעננה אפשר להתגבר על מכשולים רבים. העולם נצבע בצבעים יפים. אך הזמן עושה את שלו ושוחק את הריגוש.<sup class="footnote-marker">35</sup><i class="footnote">התורה מתמודדת עם שחיקה זו גם בהקשר הזוגי: "תניא, היה ר"מ אומר: מפני מה אמרה תורה נדה לשבעה?<br>מפני שרגיל בה, וקץ בה, אמרה תורה: תהא טמאה שבעה ימים, כדי שתהא חביבה על בעלה כשעת כניסתה לחופה." (בבלי נדה לא, ב). הטומאה והריחוק מאפשרים התחדשות, והיזכרות בחיבה שהיתה בזמן הכניסה לחופה.</i> כך עלול לקרות גם במפגש עם התורה. המתיקות המיוחדת שיש במפגשו של הילד עם התורה, מתחלפת בהתרגלות. הידיעות אמנם מתרבות, אך החוויה העוצמתית נחלשת. הנה דוגמה לאופן בו קהילות עיצבו את המפגש הראשון של הילד עם התורה:
<small>כשאדם מכניס את בנו לתלמוד תורה, מרחיצין אותו ומלבישים אותו בגדים נקיים, ולשים לו שלוש חלות של סולת בדבש... ומביאים לו תפוחים ומיני פירות, ומחזרין אחר חכם וחשוב להוליכו לבית הספר, ומכסהו תחת כנפיו ומעלהו לבית הכנסת. ומקרין לו את האותיות, ואחר כך מחפים אותן בדבש, ואומרים לו לחוך, ומחזירים אותו לאמו מכוסה.<sup class="footnote-marker">36</sup><i class="footnote">מחזור ויטרי, עמוד 628.</i></small>
כיצד מחדשים מתיקות נעורים זו?
דרך אחת היא להיזכר. האהוב והאהובה נזכרים ביום חופתם, לפני שהיו עמוסים בעבודה ובילדים, במבט העיניים האוהב - "זכרתי לך חסד נעורייך, אהבת כלולותייך". ההיזכרות ברגעים המתוקים ובמפגשים הראשונים מאירים מחדש גם את ההווה. כך גם עם התורה:
<small>ללמדך: חביבה תורה על לומדיה בכל יום ויום כיום שנתנה מהר סיני.<sup class="footnote-marker">37</sup><i class="footnote">בבלי ברכות, סג, ב.</i></small>
היזכרות במעמד הר סיני הכללי והפרטי מאירה את המפגש היומיומי והאפור לעיתים עם התורה. דרך נוספת היא לצאת למסע ולשנות את שגרת החיים. לא סתם מתרחש ההקהל הרחק מן הבית, בבוא כל ישראל לראות את פני ה' בירושלים. הניתוק מהשגרה ומהסביבה הביתית מוסיף גם הוא לעוצמת החוויה של המפגש עם התורה. שיעור חדש, חבורת לימוד, קהילה לומדת – בכל אלו הזדמנות לשמוח בתורה.
<b>לשכוח בשביל להיפגש מחדש</b>
רבי נחמן מברסלב הציע דרך מפתיעה נוספת להתחדש עם התורה – השכחה! כבר בחז"ל אנו מוצאים שכחה של התורה ככלי להשגת תורה חדשה, גבוהה יותר:
<small>רבי זירא כי סליק לארעא דישראל יתיב מאה תעניתא <b>דלשתכח</b> גמרא בבלאה מיניה,<br>כי היכי דלא נטרדיה.<sup class="footnote-marker">38</sup><i class="footnote">בבלי בבא מציעא פה, א.</i><br><b>תרגום:</b> כשעלה רבי זירא לארץ ישראל ישב מאה תעניות כדי שישכח את תלמודו הבבלי,<br>כדי שלא יטרידו.</small>
במקום אחר מגלה רבי זירא ש"אוירא דארץ ישראל מחכים".<sup class="footnote-marker">39</sup><i class="footnote">בבלי בבא בתרא קנח, ב.</i> אך כדי לפגוש באוויר המחכים של ארץ ישראל הוא היה צריך קודם לכן לשכוח את ידיעותיו הקודמות. עושר הידיעות מפריע לעיתים ליכולת להתחדש. הקיבעון המחשבתי מוליך אותי פעם אחר פעם לאותן תובנות, ולא מאפשר לי להיפגש עם התורה מחדש:
<small>אמר שיש צדיקים שהם גדולים בתורה ובקיאים בספרים הרבה ובדרשות רבותינו זכרונם לברכה <b>ומחמת זה דיקא אינם יכולים לחדש בתורה,</b> מחמת שהם בקיאים מאד, כי כשמתחיל לומר תורה ורוצה לחדש איזה דבר מבלבל אותם בקיאותם הגדולה.<sup class="footnote-marker">40</sup><i class="footnote">שיחות הר"ן, רסו.</i></small>
קשה לחדש כאשר מוחי עמוס בידיעות. מאידך, קשה לוותר עליהן – הן חלק ממטען שרכשתי בעמל. אך על מנת להגיע למעיינות חיים של תורה, לעיתים יש מקום לשכוח, לפחות לרגע, את הידוע לי:
<small>אצל העולם השכחה היא חסרון גדול בעיניהם. אבל בעיני יש בהשכחה מעלה גדולה.<br>כי אם לא היתה שכחה, לא היה אפשר לעשות שום דבר בעבודת ה'. אם היה זוכר כל מה שעבר לא היה אפשר לו להרים את עצמו לעבודתו יתברך בשום אפן.<br>גם היו מבלבלים את האדם מאד כל הדברים שעוברים עליו.<br>אבל עכשו על ידי השכחה נשכח מה שעבר.<sup class="footnote-marker">41</sup><i class="footnote">שיחות הר"ן, כו. (המשך השיחה בקטעים המצוטטים בהמשך).</i></small>
הזיכרון המתמיד של זהותי, מה עשיתי בחיי, איפה נפלתי ומהן חסרונותיי – לא מאפשר לי "להרים את עצמי". העבר מבלבל, מעלה רגשות קשים, מקבע, ולא מאפשר לי לפגוש את ההווה:
<small>כי על פי רב יש להאדם בלבולים רבים וערבוב הדעת מאד ממה שחלף ועבר...<br>לפעמים יש לו בלבולים מענין המשא ומתן שלו ועסקי ביתו וכיוצא,<br>באשר כי לא טוב עשה בענין זה וכיוצא וכך היה צריך לעשות וכיוצא בזה הדבר.<br>ויש שמבלבלים אותו... בהפגמים שפגם מקדם באשר שבענין זה לא עשה כהגן נגדו יתברך.</small>
הרבה טעויות עשיתי, הרבה דברים לא מושלמים. אך לעיתים טוב ללמוד גם "לשחרר" אותם, לא לזהות את עצמי איתם:
<small>על כן השכחה היא עצה טובה גדולה מאד לזה,<br>שתכף ומיד שחולף ועובר הדבר, יעביר ויסלק אותו מדעתו לגמרי ויסיח דעתו מזה לגמרי.<br>ולא יתחיל לחשב עוד במחשבתו בענין זה כלל והבן הדבר היטב, כי הוא דבר גדול מאד.</small>
כלי זה משמעותי מאד בלימוד התורה:
<small>ואיתא בספרים, שבשביל זה נתן השכחה<br><b>כדי שתהא התורה חביבה על לומדיה תמיד כשעה הראשונה.</b><br>כי על ידי השכחה כשחוזר ובא ולומד אפלו מה שכבר למד, הוא אצלו כחדשות וחביב עליו...</small>
השכחה אולי מתסכלת, אבל בעין טובה, היא דווקא מאפשרת שמחה וחביבות של דברי התורה. לראות אותם כאילו זו הפעם הראשונה. ואת מי שדואג בעטייה של השכחה, מרגיע רבי נחמן: "ודע שלעתיד מזכירין את האדם כל מה שלמד, אף אם שכח"...
נראה שגם מאפיין זה מצוי בשנת השמיטה. השקט של שנה זו, ההליכה בארץ לא זרועה, השחרור מעבודת האדמה ומ'הקפדנות שבצבירת הרכוש הפרטי',<sup class="footnote-marker">42</sup><i class="footnote">על פי לשונו של הרב קוק בהקדמה ל"שבת הארץ".</i> מזמינים כל אחד ואחד לחדש גם את הקשר האישי שלו לתורה. להיזכר מתי טעם הוא את מתיקותה, מתי הוא הרגיש ש"קיבל תורה מסיני". המילים, הרעיונות, הפסוקים, דפי המקורות, המאמרים בעלוני השבת ובכתבי העת– כולם יכולים מתוך כך להתחדש, להיזכר באורה של תורה ובאור הגדול שהאירה בעולם.

אכילת הפירות בשביעית

<small>עיון באכילת פירות שביעית, פרשת בהר – ויקרא כה</small>
<b>"תנו לה מפרי ידיה"</b>
בשנים כתיקונן, אכילת הפירות היא שיאו של התהליך החקלאי. כל השנה עבדתי בכרמי, זמרתי, כסחתי, השקיתי, וטיפחתי – והנה הבשיל הפרי. חקלאי פיקח בוצר את פירות הכרם, דורך אותם בגת, יוצא אל השוק למכור יין ופירות ומרוויח שכר רב. "נֹצֵר תְּאֵנָה יֹאכַל פִּרְיָהּ"<sup class="footnote-marker">1</sup><i class="footnote">משלי כז, יח.</i>, אמר החכם מכל אדם. מי ששומר על התאנה, ממתין להבשלתה ודואג לטיפוחה – יזכה גם לאכול את פריה, וליהנות מכספי מכירתה. מובן שדגש משמעותי ישנו על עיבוד הפרי, ההופך אותו מחומר גולמי לסחורה שניתן לשווקה: ענבים יש לדרוך בגת, מהזיתים יש להפיק שמן בבית הבד, ואפילו מן התאנים יש לעשות "עיגול של דבילה" בטרם ניתן יהיה לשווקן.
אך פירות שביעית שונים כבר משלב קטיפתם מן העץ:
<small>אֵת סְפִיחַ קְצִירְךָ לֹא תִקְצוֹר וְאֶת עִנְּבֵי נְזִירֶךָ לֹא תִבְצֹר, שְׁנַת שַׁבָּתוֹן יִהְיֶה לָאָרֶץ.<sup class="footnote-marker">2</sup><i class="footnote">ויקרא כה, ה.</i></small>
התורה לא אוסרת לקטוף את הפירות מהעץ, שהרי הפסוק הבא מפרש:
<small>וְהָיְתָה שַׁבַּת הָאָרֶץ לָכֶם לְאָכְלָה.<sup class="footnote-marker">3</sup><i class="footnote">שם, ו.</i></small>
מה אם כן מקומו של איסור הבצירה בפסוק? חז"ל ראו אותו כאיסור על בצירה מסחרית-תעשייתית:
<small>לא תבצור כדרך הבוצרים,<br>מיכן אמרו תאינים של שביעית אין קוצים אותה במוקצה, אבל קוצה אתה בחורבה,<br>אין דורכים ענבים בגת אבל דורכים בעריבה,<br>אין עושים זיתים בבד ובקוטבי, אבל כותש ומכניס לבדידה.<sup class="footnote-marker">4</sup><i class="footnote">ספרא בהר, א.</i></small>
המפעלים התעשייתיים – הגת, בית הבד והמוקצה (מקום הכנת עיגולי דבילה מן התאנים), אינם מקומם של פירות שביעית. פירות אלו נאכלים "מן השדה", כפי שהם, ללא עיבוד אנושי אינטנסיבי. כך ניסח זאת הרמב"ם:
<small>שלא יקצור כדרך שקוצר בכל שנה,<br>ואם קצר כדרך הקוצרין לוקה, כגון שקצר כל השדה והעמיד כרי ודש בבקר...<br>אלא קוצר מעט מעט וחובט ואוכל.<sup class="footnote-marker">5</sup><i class="footnote">רמב"ם, שמיטה ויובל ד, א.</i></small>
תפקידו של הקציר בכל שנה הוא לנצל עד תום את תבואת השדה, לעבד בהיקפים גדולים את השיבולים תוך עימור התבואה לערמות גדולות, ודישתם (הפרדת הגרעין מן המוץ) בעזרת בקר. אך בשביעית תפקיד הקציר שונה – "קוצר מעט מעט וחובט ואוכל" – כאורח בשדה, שאינו חושב עליה כעל עסק תעשייתי, אלא מקבל בענווה את מתנת תבואתה מתוך מטרה לאכלה לשימוש אישי.
היחס המיוחד לפירות השביעית ממשיך בהיבטים נוספים רבים: ישנו איסור לסחור בפירות שביעית, לאכלם שלא כדרכם, להשתמש בהם להפקת תכשירים רפואיים, ולהפסיד אותם.<sup class="footnote-marker">6</sup><i class="footnote">"לאכלה ולא לסחורה" (בבלי עבודה זרה סב, א); "לאכלה ולא להפסד" (בבלי פסחים נב, ב); "לאכלה – ולא למשרה, לאכלה ולא לכבוסה" (בבלי סוכה מ, א; בבלי בבא קמא קב, א) "לאכלה ולא לשריפה" – (בבלי בכורות יב, א; בבלי מנחות פד, א).</i> מה מהותם של איסורים אלו? מהו הסוד הטמון בפירות השנה השביעית?
<b>"תוצרת הארץ"</b>
אם נרחיב מעט את אופק מבטנו, נגלה שכל מפגש עם פירות ארץ ישראל הינו מפגש מיוחד, הזוקק ברכה לעצמו. עוד במעמקי שעבוד מצרים, מוצגת הארץ המובטחת לעם המיוסר דרך הברכה והמתיקות של פירותיה – "אֶרֶץ זָבַת חָלָב וּדְבָשׁ "<sup class="footnote-marker">7</sup><i class="footnote">שמות ג, ח.</i> , וכהסבר הרמב"ן שם:
<small>שפירותיה שמנים ומתוקים עד שתזוב כולה בדבש מהם.</small>
גם המרגלים נצטוו להביא לעם ההולך במדבר מפרי הארץ, "וְהִתְחַזַּקְתֶּם וּלְקַחְתֶּם מִפְּרִי הָאָרֶץ",<sup class="footnote-marker">8</sup><i class="footnote">במדבר יג, כ.</i> והם אכן קיימו ציווי זה "וַיַּרְאוּם אֶת פְּרִי הָאָרֶץ" (במדבר יג, כו)<sup class="footnote-marker">9</sup><i class="footnote">במדבר יג, כו.</i>. לימים, כשעם ישראל כבר יושב בטח בארצו, איש תחת גפנו ותחת תאנתו, נקרא החקלאי לקחת את ביכורי פירותיו ולהעלותם למקדש בתודה ובברכה:
<small>כיצד מפרישין הבכורים?<br>יורד אדם בתוך שדהו ורואה תאנה שבכרה אשכול שביכר רמון שביכר<br>קושרו בגמי ואומר הרי אלו בכורים.<sup class="footnote-marker">10</sup><i class="footnote">משנה ביכורים ג, א.</i></small>
בחגיגה גדולה עולה החקלאי מן השדה ומגיע יחד עם אחיו לירושלים. שם, בבית המקדש, הוא מספר את ה"סיפור הגדול" שמאחורי הפרי הקטן שצמח בשדהו:
<small>עודהו הסל על כתפו,<br>קורא מ'הגדתי היום לה' אלהיך' (דברים כו, ג) עד שגומר כל הפרשה. <sup class="footnote-marker">11</sup><i class="footnote">שם, ו.</i></small>
ופרשה זו אינה אלא תיאור המהלך הגדול שהביא את עם ישראל משעבוד מצרים ועד לשפע המתוק של פירות ארץ ישראל:
<small>אֲרַמִּי אֹבֵד אָבִי וַיֵּרֶד מִצְרַיְמָה וַיָּגָר שָׁם בִּמְתֵי מְעָט וַיְהִי שָׁם לְגוֹי גָּדוֹל עָצוּם וָרָב:<br>וַיָּרֵעוּ אֹתָנוּ הַמִּצְרִים וַיְעַנּוּנוּ וַיִּתְּנוּ עָלֵינוּ עֲבֹדָה קָשָׁה...<br>וַיּוֹצִאֵנוּ ה' מִמִּצְרַיִם בְּיָד חֲזָקָה וּבִזְרֹעַ נְטוּיָה...<br>וַיְבִאֵנוּ אֶל הַמָּקוֹם הַזֶּה וַיִּתֶּן לָנוּ אֶת הָאָרֶץ הַזֹּאת <b>אֶרֶץ זָבַת חָלָב וּדְבָשׁ</b>: <b>וְעַתָּה הִנֵּה הֵבֵאתִי אֶת רֵאשִׁית פְּרִי הָאֲדָמָה אֲשֶׁר נָתַתָּה לִּי ה'</b>... וְשָׂמַחְתָּ בְכָל הַטּוֹב אֲשֶׁר נָתַן לְךָ ה' אֱלֹהֶיךָ וּלְבֵיתֶךָ... <sup class="footnote-marker">12</sup><i class="footnote">דברים כו, ה-יא.</i></small>
המפגש עם פירות הארץ אם כן, אינו מהווה רק הנאה מהמתיקות הטמונה בטבע: כפי שהפרי יונק את לשדו ואת מתיקותו מהשורשים העמוקים ששולח העץ לאדמה, כך האדם האוכל את הפרי נזכר בשורשיו, במצב האבוד אותו חווה במצרים, ובנס הגדול שהביא אותו לארץ, לזכות לטובה ולמתיקות פריה.
המפגש עם טובה של הארץ מתבטא גם בנוסח ברכת מעין שלוש:
<small>ועל ארץ חמדה טובה ורחבה, שרצית והנחלת לאבותינו לאכול מפריה ולשבוע מטובה.</small>
חלק מהראשונים חלקו על נוסח זה. לדבריהם עיקר השמחה בארץ אינו בטובה ובפריה החומרי, כי אם בקיום המצוות התלויות בה:
<small>...וי"א ונאכל מפריה ונשבע מטובה,<br>ואין לאומרו שאין לחמוד הארץ בשביל פריה וטובה אלא לקיים מצות התלויות בה...<br>ואדוני אבי הרא"ש ז"ל לא היה אומרו.<sup class="footnote-marker">13</sup><i class="footnote">טור, אורח חיים הלכות ברכת הפירות, סימן רח.</i></small>
לדעה זו, השמחה בארץ היא שמחת קיום המצוות. לפירות אין ערך עצמאי משמח. אך על דברים אלו חלק בחריפות הב"ח, תוך הסבר נעים על קדושת פירות הארץ:
<small>...קדושת הארץ הנשפעת בה מקדושת הארץ העליונה<br>היא נשפעת גם בפירותיה שיונקים מקדושת השכינה השוכנת בקרב הארץ... ועל כן ניחא שאנו מכניסין בברכה זו ונאכל מפריה ונשבע מטובה כי באכילת פירותיה אנו ניזונים מקדושת השכינה ומטהרתה ונשבע מטובתה.<sup class="footnote-marker">14</sup><i class="footnote">ב"ח אורח חיים, שם.</i></small>
הפירות ניזונים כביכול מהשראת השכינה המצויה בארץ, ועל כן השמחה בארץ היא דווקא שמחת הטבע הפשוטה, הטוב והמתיקות שיש בפירות, ולא רק שמחת המצוות התלויות בארץ.<sup class="footnote-marker">15</sup><i class="footnote">נראה שמחלוקת זו משקפת שתי תפיסות הקיימות כבר בחז"ל. תפיסה אחת מדגישה את ערכה של הארץ מתוך עושר המצוות התלויות בה אותן ניתן לקיים רק בארץ ישראל: "דרש רבי שמלאי: מפני מה נתאוה משה רבינו ליכנס לא"י? וכי לאכול מפריה הוא צריך? או לשבוע מטובה הוא צריך? אלא כך אמר משה: הרבה מצות נצטוו ישראל ואין מתקיימין אלא בא"י, אכנס אני לארץ כדי שיתקיימו כולן על ידי" (בבלי סוטה יד, א). פריה וטובה של הארץ אינם ערך כשלעצמו, וכל משמעות הכניסה לארץ היא לשם מצוותיה. תפיסה שנייה רואה בעצם החיים בארץ ערך קדוש כשלעצמו: "ת"ר: לעולם ידור אדם בא"י אפי' בעיר שרובה עובדי כוכבים, ואל ידור בחו"ל ואפילו בעיר שרובה ישראל, שכל הדר בארץ ישראל - דומה כמי שיש לו אלוה, וכל הדר בחוצה לארץ - דומה כמי שאין לו אלוה", (בבלי כתובות דף קי, ב). עצם החיים בארץ, אפילו במקום שמאפשר אולי פחות אווירה של מצוות (עיר שרובה עכו"ם), מקשר את האדם לאלוקיו.</i> אכילת תאנה או רימון בארץ ישראל, טומנת בחובה מפגש עם כוחות החיים של הארץ, עם אופייה המיוחד וקדושתה, ועם סיפור הקשר הבל יינתק בין עם ישראל וארצו.
כאמור, ייחוד זה מתגלה בפירות הארץ בכל שנה ושנה. מה מייחד, אם כן, את פירות השנה השביעית?
<b>"טעם גן עדן"</b>
כיוון ראשון להבנת מהותם של פירות השביעית, טמון בלשון הפסוק:
<small>וְהָיְתָה <b>שַׁבַּת הָאָרֶץ</b> לָכֶם לְאָכְלָה.<sup class="footnote-marker">16</sup><i class="footnote">ויקרא כה, ו.</i></small>
הפסוק אינו מתאר את אכילת "פירות הארץ", כי אם את אכילת "שבת הארץ". ביטוי זה מלמד כי ישנו הבדל יסודי בין פירות אלו לפירות שאר השנים - מדובר על פירות שהוציא האילן בטבעיות, ללא מגע ושליטה של יד אדם:
<small>והיתה שבת הארץ - הטעם כל מה שהוציאה מעצמה.<sup class="footnote-marker">17</sup><i class="footnote">אבן עזרא ויקרא כה, ו.</i></small>
עיבודו של האדם את שדות האילן, הזמירה, הכיסוח, העידור והבצירה, מגבירים אולי את הפריון של הארץ, אך מסתירים מן האדם את כוחה הטבעי. האדם עלול לשכוח שבסופו של דבר כח הצמיחה טמון באדמה. פירות השנה השביעית הם זיכרון וביטוי לכוחה העצמי של הארץ, וממילא לקדושה הטמונה בה.
הדבר מזכיר את אכילת פירות גן העדן:
<small>וַיִּקַּח ה' אֱלֹהִים אֶת הָאָדָם וַיַּנִּחֵהוּ בְגַן עֵדֶן לְעָבְדָהּ וּלְשָׁמְרָהּ:<br>וַיְצַו ה' אֱלֹהִים עַל הָאָדָם לֵאמֹר מִכֹּל עֵץ הַגָּן אָכֹל תֹּאכֵל.<sup class="footnote-marker">18</sup><i class="footnote">בראשית ב, טו-טז.</i></small>
האדם מתהלך בגן עדן ושומר על עציה ופירותיה. אחריותו של האדם היא לשמר את הקיים, ליהנות מהטוב הטמון בארץ, ולא להצמיח עצים חדשים.<sup class="footnote-marker">19</sup><i class="footnote">כך הסביר האבן עזרא: "וטעם לעבדה להשקות הגן. ולשמרה מכל החיות שלא יכנסו שם ויטנפוהו". האדם אינו אלא משמר את הקיים, ולא עליו המלאכה ליטוע עצים חדשים, לזמור ולכסח. על פי המדרש המובא למעלה, אפילו השקיה לא הוטלה על האדם – גם היא התנהלה בידי שמים.</i>
<small>...ויניחהו בגן עדן לעבדה ולשמרה, ושמא תאמר כי יש מלאכה בגן עדן לפתח ולשדד את האדמה? ולא כל האלנות נצמחין מאליהן?!<br>או שמא תאמר יש מלאכה בגן עדן להשקות את הגן?<br>והלא כבר נהר יוצא מעדן להשקות את הגן שנ' ונהר יוצא מעדן וכו'!<br>ומה הלשון הזה לעבדה ולשמרה?<br>לא אמר לעבדה ולשמרה אלא לעסוק בדברי תורה ולשמור את כל מצותיה.<sup class="footnote-marker">20</sup><i class="footnote">פרקי דרבי אליעזר ("חורב") פרק יא.</i></small>
ללא מלאכה וללא עיבוד אנושי, מהווה אכילת הפירות עצמה מפגש עם השפע האלוקי הטמון במציאות. כך הסביר את הציווי "<b>מִכֹּל עֵץ הַגָּן אָכֹל תֹּאכֵל</b>" ה"משך חכמה":
<small>מכל עץ הגן אכול תאכל. פירוש הוא מצוה להחיות נפשו וליהנות מפרי הגן,<br>וכמו דאמר סוף ירושלמי דקידושין:<br>עתיד אדם ליתן דין וחשבון (על כל שראה עיניו) ולא אכל (פרק ד, הלכה יב).<sup class="footnote-marker">21</sup><i class="footnote">משך חכמה בראשית ב, טז.</i></small>
מדוע עתיד אדם ליתן את הדין על מה שראתה עינו ולא אכל? מפני שבעצם האכילה, כאשר היא מחוברת לשפע החיים שמשפיע הקב"ה במציאות, טמון מפגש עם השכינה השרויה בעולם.
אכילת פירות השביעית דומה אם כן לאכילת האדם בגן עדן: את הפירות הוציאה הארץ מעצמה. האדם קוטף פירות אלו בענווה, ללא עיבוד, ללא שליטה, תוך ידיעה שלא הוא הצמיח את הפירות: אלו פירות היונקים מהברכה האלוקית השרויה בארץ.
<b>תשומת לב לאוכל</b>
בדרך כלל, אכילה היא אחת הפעולות המבוצעות באופן הכי אגבי ושגרתי בחיינו. בכל יום אנו אוכלים כמה פעמים, ולעיתים קרובות אכילה זו נעשית תוך כדי פעולות אחרות – הליכה, נסיעה, צפייה בטלוויזיה או במחשב, שיחה או סתם חשיבה. הרגשת האוכל הנכנס לפה, טעמו, מקורו, כוחות החיים מהם הוא מגיע ואותם הוא מכניס לגוף – הופכת את הסעודה לחוויה משמעותית ובעלת תוכן משמעותי.
אכילה, מסביר רבי נחמן, היא מפגש, "בחינת זיווג".<sup class="footnote-marker">22</sup><i class="footnote">ליקוטי מוהר"ן קמא ג, ו.</i> אכילה ראויה, בה האדם נפגש עם אוכל ראוי ובאופן מתוקן, משפיעה על מצבו התודעתי של האדם. "...שעל ידי שלא אכל לא היתה דעתו צלולה, כי על ידי האכילה נכנע הכסילות ונתגדל השכל"<sup class="footnote-marker">23</sup><i class="footnote">ליקוטי מוהר"ן קמא יז, ג.</i>, ההשפעה חלה גם על מצבו הרגשי: "על ידי אכילה נסתלק הכעס"<sup class="footnote-marker">24</sup><i class="footnote">ספר המידות, כעס, חלק א, לז.</i>. דברים אלו מבוססים על הדרכות רבות של חז"ל, לפיהן אכילה מתוקנת משפיעה על היבטים אלו:
<small>א"ר אבדימי דמן חיפה: קודם שיאכל אדם וישתה יש לו שתי לבבות, לאחר שאוכל ושותה - אין לו אלא לב אחד.<sup class="footnote-marker">25</sup><i class="footnote">בבלי בבא בתרא יב, ב. רש"י הסביר שהמילים שתי לבבות מתייחסות למצב של בלבול וחוסר יישוב הדעת: "כמה לבבות שאינו מסכים לדעת שלמה". אמנם יש שחלקו עליו והסבירו שהגמרא דווקא משבחת את חוסר האוכל. עיין מהרש"א חידושי אגדות שם ד"ה "יש לו ב' לבבות כו'".</i></small>
או לגבי ארוחת הבוקר:
<small>תנו רבנן: שלשה עשר דברים נאמרו בפת שחרית:<br>מצלת מן החמה, ומן הצנה... ומחכימת פתי, וזוכה בדין, ללמוד תורה וללמד, ודבריו נשמעין, ותלמודו מתקיים בידו, ויש אומרים: אף מוציא את הקנאה ומכניס את האהבה.<sup class="footnote-marker">26</sup><i class="footnote">בבלי בבא מציעא קז, ב.</i></small>
אכילה בריאה, סדירה ומיושבת, מרוממת את החיים ומייצבת את דעתו ואת ליבו של האדם. תפיסה זו באה לידי ביטוי מובהק בדברי הרמב"ם:
<small>ורוב החלאים שבאים על האדם אינם אלא או מפני מאכלים רעים, או מפני שהוא ממלא בטנו ואוכל אכילה גסה אפילו ממאכלים טובים, הוא ששלמה אמר בחכמתו שומר פיו ולשונו שומר מצרות נפשו, כלומר שומר פיו מלאכול מאכל רע.<sup class="footnote-marker">27</sup><i class="footnote">רמב"ם, דעות ד, טו.</i></small>
ברמות עמוקות יותר, המודעות לאכילה פותחת את האדם לעולמות השפע העשירים ולכוחות החיים הטמונים במאכל. האדם האוחז פרי בידו, מתוודע לכך שהפרי אינו משמש רק ל"חילוף חומרים" - הוא כומס בתוכו אוצרות של חיים ושפע מידו הפתוחה של אלוקים. לדעת ר' צדוק הכהן מלובלין, זו מטרתה של "ברכה ראשונה":
<small>וזה גם כן כוונת הברכה שתיקנו חכמים קודם אכילה שענינה ההכרה שה' יתברך הוא הבורא ומהוה מאכל זה שיהיה מאכל.<sup class="footnote-marker">28</sup><i class="footnote">פרי צדיק, בראשית קונטרס עת האוכל בעניני האכילה, אות ו.</i></small>
בשיאה, מהווה האכילה מפגש בין האדם ואלוקים, ולדעת ר' נחמן מברסלב היא אף מעוררת ייחודים בעולמות העליונים:
<small>דַּע, שֶׁעַל יְדֵי אֲכִילָתָם שֶׁל יִשְׂרָאֵל נַעֲשֶׂה יִחוּד קֻדְשָׁא בְּרִיך הוּא וּשְׁכִינְתֵּהּ אַפִּין בְּאַפִּין.<sup class="footnote-marker">29</sup><i class="footnote">ליקוטי מוהר"ן קמא, סב. (תרגום: ייחוד הקדוש ברוך ושכינתו פנים בפנים).</i></small>
דברים אלו נכונים בכל סעודה וסעודה, אך מובן שיש אכילות שערכן רב יותר. כך הוא בשבתות וימים טובים, בהן העונג מהאכילה הוא חיבור נקי יותר להשראת החיים הטמונה במאכל:
ְאָמַר: הֲלא אֲכִילַת שַׁבָּת יְקָרָה מְאד מְאד...
שֶׁבְּשַׁבָּת צְרִיכִין דַּוְקָא לֶאֱכל וְלִשְׁתּוֹת וּלְהַרְבּוֹת בְּמַעֲדַנִּים
וְאָמַר בְּפֵרוּשׁ שֶׁצְּרִיכִין בְּשַׁבָּת לְהַרְבּוֹת בְּמַאֲכָל וּבְמִשְׁתֶּה כִּפְשׁוּטוֹ
כִּי אֲכִילַת שַׁבָּת הִיא כֻּלָּהּ אֱלקוּת כֻּלָּהּ קדֶשׁ וְכוּ<b>'</b><sup class="footnote-marker">30</sup><i class="footnote">ליקוטי מוהר"ן קמא, קכה.</i>
השבת מפגישה את האדם עם המאכל במובנו הנקי. לכן, דווקא ריבוי מעדנים והתענגות יתירה – הם ממטרות השבת. באופן עמוק, יש בהם חיבור לעונג ולשפע האלוקי. מתוך כך נקרא האדם לאכילה הממוקדת בחוויה ובהווה: לא לאכול רק על מנת להשביע את הרעב, כי אם לתת מקום לאכילה עצמה.<sup class="footnote-marker">31</sup><i class="footnote">אנו מוצאים עקרון דומה באכילת הפסח, שהיא אכילה "על השובע". האדם כבר שבע, וכעת הוא אוכל לשם התמקדות בחוויית האכילה עצמה. עיין שולחן ערוך אורח חיים הלכות פסח סימן תעז.</i>
<small>...לפעמים אוכל בִּשְׁבִיל שֶׁרָעֵב מֵאֶתְמוֹל, וְלִפְעָמִים בִּשְׁבִיל שֶׁלּא יְהֵא רָעֵב לְמָחָר אַך בְּכָל סְעֻדָּה מִשָּׁלֹשׁ סְעֻדּוֹת שֶׁל שַׁבָּת - <b>לא יאכַל כִּי אִם בִּשְׁבִיל הַיּוֹם</b> הַיְנוּ סְעֻדָּה זוֹ לא בִּשְׁבִיל קדֶם וְלא בִּשְׁבִיל אַחַר כָּךְ.<sup class="footnote-marker">32</sup><i class="footnote">ליקוטי מוהר"ן, קמא, קכה.</i></small>
פירות השביעית מזמינים אותנו לפתוח תחום זה בחיינו: כיצד אני חווה את האוכל שלי? האם אני אוכל בריא ומסודר? האם אכילתי ממוקדת בהישרדות, או שמא אני רואה בה הזדמנות לעונג נקי, ולמפגש עמוק עם השפע האלוקי הקיים במציאות? אכילה מפירות שבת הארץ מדגישה במיוחד את השפע הטמון באדמה, שכן האדם לא ייצר פירות אלו בכוחו. כל טיפת עסיס שבפרי, כל המתיקות והברכה – הן תוצר ישיר של האדמה ושל בוראה.
<b>קדושת המקדש – בביתו של כל אחד ואחד</b>
כיוון מפתיע נוסף בהבנת ייחודם של פירות השביעית קושר אותם לעולם המקדש וקודשיו. כידוע, אחד הדברים המרכזיים הנעשים במקדש ובירושלים הוא האכילה: אכילת הקרבנות, מעשר שני, שתי הלחם, ביכורים, קרבן הפסח ועוד. אכילה זו מלווה בכללים נוקשים, השייכים לעולם המקדש: חלק מן המאכלים מותרים לכהנים בלבד, חלקם מוגבלים לאכילה במקום המקדש וחלקם לירושלים כולה, חל איסור לאכלם בטומאה ובאנינות (אדם שמת לו מת ועדיין לא קברו) ועוד. אכילה זו מכונה על ידי חז"ל "אכילה משולחן גבוה", היינו אכילה שאינה עסק פרטי של האדם כי אם, כביכול, הנאה מסעודה אלוקית.
לכאורה, לפירות השביעית אין קשר לעולם זה של הקדושה. פירות אלו גדלים בשדה הפרטי של האדם, ואף שהוא מפקיר אותם לכל העולם, אין להם קשר גלוי לעולם המקדש. אך מן הפסוק הנאמר ביובל: "כי יובל היא קדש תהיה לכם מן השדה תאכלו את תבואתה",<sup class="footnote-marker">33</sup><i class="footnote">ויקרא כה, יב.</i> למדו חז"ל שלפירות השביעית ישנם מאפיינים של קודש! למשל, כשם שקודש "תופס את דמיו", כלומר קדושתו עוברת למעות ששולמו תמורתו, כך "שביעית תופסת את דמיה"<sup class="footnote-marker">34</sup><i class="footnote">בבלי סוכה מ, ב.</i>, וכסף שניתן כתשלום על פירות השביעית הופך להיות בעצמו קדוש בקדושת שביעית!<sup class="footnote-marker">35</sup><i class="footnote">תפיסת הדמים בפירות השביעית היא בעלת מאפיין ייחודי: בדרך כלל, כאשר מחללים חפץ קדוש על מטבע או על מאכל, הקדושה "פוקעת" מן החפץ הקדוש, ועוברת אל המטבע או המאכל. אך בשביעית, הפרי המקורי עצמו נשאר קדוש בקדושת שביעית, והקדושה עוברת גם למעות או למאכל שניתן תמורתו. בלשון חז"ל, "אחרון אחרון נתפס בשביעית ופרי עצמו אסור". נראה שעקרון זה מסביר גם הוא את קדושתם המיוחדת של פירות שביעית: אין זו קדושה ה"מוחלת" על חפץ סתמי מתוך זיקתו אל המקדש, אלא קדושה הטמונה בטבעם של הפירות. קדושה זו לא ניתן לחלל, והפרי עצמו תמיד יוותר בקדושתו.</i> במקורות אחרים נלמדות הלכות נוספות מהגדרת פירות שביעית כקודש.<sup class="footnote-marker">36</sup><i class="footnote">לדוגמא, האיסור לאכול פירות בוסר (עיין ירושלמי, שביעית פרק ד, הלכה י).</i>
מדוע להתייחס אל פירות ששייכים לרשות הפרטית של האדם כפירות קודש? הרי אין שום מצווה להקריב פירות אלו או להביאם למקדש – להיפך, ישנו איסור להשתמש בפירות אלו במקדש!<sup class="footnote-marker">37</sup><i class="footnote">כדברי מדרש ההלכה: "לאוכלה ולא להביא ממנה מנחות, ולא להביא נסכים ממנה" (ספרא בהר פרשה א, וכן ראה על כך בבבלי בכורות יב, א ובמנחות פד, א).</i>
פירות אלו הם פירות פרטיים, הצומחים ב"גבולין" הרחק מן המקדש. אך בעומק, גם בהם ישנו פן של "אכילה משולחן גבוה", כפי שקיים במאכלי הקרבנות. זו הופעה ישירה וגלויה של השראת השכינה במציאות, בדומה לעוצמת השכינה שבמקדש. במילים אחרות, הנוכחות האלוקית יוצאת מן המקדש, ומקדשת את פירות הארץ כולה – "כִּי לִי הָאָרֶץ כִּי גֵרִים וְתוֹשָׁבִים אַתֶּם עִמָּדִי".<sup class="footnote-marker">38</sup><i class="footnote">ויקרא כה, כג.</i>
עיקרון זה יכול להסביר לנו את הזהירות היתירה שאנו נוהגים כיום בפירות השביעית, ואפילו בגלעיניהם וקליפותיהם.
<b>פירות עם כבוד</b>
סקירה של הלכות פירות השביעית, מלמדת שאכן ההלכה עיצבה את היחס לפירות אלו כאל פירות מיוחדים במינם, שונים לחלוטין מפירות כל שנה ושנה. נמנה מעט מהיחס המיוחד לפירות אלו:
- אסור לקטפם קודם זמנם – בכל שנה אני יכול לקטוף את הפירות במועד שנוח לי. בשביעית – יש איסור לקטוף פירות בוסר
- איסור לסחור בהם למטרות רווח;
- אסור לשנות מדרך אכילתם הרגילה;
- אסור להשתמש בהם לכביסה, שרייה וכדומה;
- אסור להשתמש בהם לרפואה ועוד.<sup class="footnote-marker">39</sup><i class="footnote">עיין רמב"ם, שמיטה ויובל , ו .</i>
כל אחד מאיסורים אלו נימוקו עמו, ומערכת שלמה של הלכות וגדרים הוקמה סביבו בדברי חז"ל, ראשונים ואחרונים. אולם התמונה המתקבלת מהלכות אלו, היא שכאשר אני אוחז פירות שביעית בידי אני <b>מודע</b> לכך<b>.</b> אין שום אפשרות לחמוק מהידיעה שפירות אלו אינם פירות רגילים, אלא הם פירות שצמחו לבד ב"שבת הארץ" והינם קדושים בקדושתה. כבר משלב ההחלטה על עיתוי קטיפתם, דרך האיסור לסחור בהם בשוק, ועד החובה להשתמש בהם רק בדרך אחת – אכילה כדרכם הטבעית – אני נשלח לחשוב על מהותם של פירות אלו.<sup class="footnote-marker">40</sup><i class="footnote">דוגמה להלכה בפירות שביעית אותה הסבירו הראשונים כמכוננת תודעה, היא האיסור למכור פירות אלו במידה במשקל ובמניין. מה התועלת באיסור זה? פרשני המשנה הסבירו על פי הירושלמי: "מתוך שאין מוכרין אותן כדרך שמוכרים בשאר שנים ינהגו בהם קדושת שביעית ולא אתו לזלזולי בהו" (ר' עובדיה מברטנורא על משנה שביעית ח ,ג).</i> באכילה שלי אני נפגש עם מציאות אחרת, עליונה:
<small>והיתה שבת הארץ לכם לאכלה...<br>אין חלול-קדש של קפדנות רכוש פרטי בכל תוצאות-יבולה של שנה זו<br>וחמדת-העשר, המתגרה על-ידי המסחר, משתכחת <b>"לאכלה ולא לסחורה"</b>.<br><b>עין-טובה והוקרה נאמנה</b> באה לכל ברכת ד' אשר בפרי-הארץ, <b>"לאכלה ולא להפסד"</b>.<br>והאדם חוזר אל טבעו הרענן, עד אשר לא יצטרך לרפואות למחלות...<br>"לאכלה ולא למלוגמא ולא לרפואה, ולא לעשות ממנה אפיקטוזין".<sup class="footnote-marker">41</sup><i class="footnote">הרב קוק, הקדמה ל"שבת הארץ", עמוד יח.</i></small>
דיני פירות השביעית הופכים את אכילת פירות אלו והטיפול בהם למפגש עם עולם מתוקן ומיוחד, ללא קפדנות, מלא בעין טובה ואהבה לברכת הארץ, ונקי מכל הפסד ומחלה.
<b>"לקחת ללב"</b>
את פירות השביעית אנו פוגשים כיום באופנים שונים, שכמעט בכל ערב שנת שמיטה מעוררים פולמוס ודיון נרחב. גדולי ישראל בדורות האחרונים נחלקו בשאלה כיצד להתמודד עם ציוויי השמיטה ועם המחיר שהם גובים מיכולתנו לאחוז בארץ ישראל. פתרונות שונים הוצעו - קניית יבול חו"ל, גידול במצעים מנותקים, היתר מכירת הארץ לגוי ועוד. בנוסף, בשמיטות האחרונות מתחזקת המגמה לארגן "אוצר בית דין" - מעין ארגון לא מסחרי האחראי על חלוקת פירות הארץ תוך שמירה על קדושתם ותשלום לחקלאי על עבודתו עבור בית הדין.<sup class="footnote-marker">42</sup><i class="footnote">על מקורו של אוצר בית דין ויישומו בימינו עיין, "לקראת שמיטה ממלכתית במדינת ישראל" הרב זאב וייטמן מכון צומת תש"ס.</i> דיון בעקרונות הלכות אלו ובפרטיהן הוא מלאכה גדולה.<sup class="footnote-marker">43</sup><i class="footnote">מומלץ לעיין בספרו של הרב י"ץ רימון "שמיטה", אלון שבות תשס"ח.</i> מובן הדבר שעמידה על סודם וערכם של פירות השביעית מעוררת כיסופים לטעום מפירות אלו, "בצלו חמדתי וישבתי ופריו מתוק לחכי". יש בה גם פתח לקיים את הלכות קדושת הפירות לא כסעיף של הלכות "איסור והיתר" הרגילות במטבח, כגון בשר וחלב או טריפות, אלא כתמצית רעיונותיה של השביעית, וקדושתה המיוחדת המתגלה בפירותיה.
אם בפרקים על שמיטה ונטישה על גילוי קדושת הארץ עמד האדם כמתבונן מן הצד ונמנע מלפגוע בארץ, הרי שאכילת הפירות הינה כבר מפגש ומגע ממשי שלו עם פירותיה. מפגש זה – המגיע לאחר שהאדם שמט, נטש ושבת – יש בו בכדי להעניק חוויה חדשה של אכילה. לאכילה זו ערך כה גדול, עד שהיו שראו בה מצוות עשה בפני עצמה – מצווה לאכול מפירות השנה השביעית.<sup class="footnote-marker">44</sup><i class="footnote">הרמב"ן בהשגותיו לספר המצוות לרמב"ם, מצווה ג, ועיין שבת הארץ עמוד רפג.</i> הראי"ה קוק אף טען שגם אדם הרגיל ומבקש להתענות תענית רשות בשנה השביעית, אסור לו להימנע מאכילת פירותיה;<sup class="footnote-marker">45</sup><i class="footnote">שבת הארץ, קונטרס אחרון כא.</i> אין מדובר בעוד אכילה, מדובר בפירות שביעית.

חלון ליובל

<small>עיון בפרשת היובל, פרשת בהר ויקרא כה</small>
<b>וקדשתם את שנת החמישים</b>
אם את השביעית אנו עוד מכירים בחיי ההלכה שלנו, הרי שהיובל רחק מעימנו עד מאד. חידושיו הגדולים של היובל – שחרור העבדים ושיבת כל איש אל משפחתו ואל אחוזתו, פחות מובנים במציאות חיינו שלנו. עם זאת, גם להבנתו של חזון עתיק יש ערך רב, והוא יכול להאיר את מציאות חיינו.
מהם השינויים העיקריים ביובל? נראה שניתן להצביע על שלושה:
<b>א. שחרור העבדים –</b> "וּקְרָאתֶם דְּרוֹר בָּאָרֶץ לְכָל יֹשְׁבֶיהָ".<sup class="footnote-marker">1</sup><i class="footnote">ויקרא כה, י.</i> שחרור העבדים מתבצע באופן חגיגי:
<small>...אוכלים ושותים ושמחים ועטרותיהם בראשיהם עד שהגיעה יום הכיפורים,<br>הגיע יום הכיפורים תקעו בשופר,<br>חזרו שדות לבעליהם ועבדים נפטרים לבתיהם.<sup class="footnote-marker">2</sup><i class="footnote">ספרא בהר, פרשה ב.</i></small>
עטרות אלו, להם זוכים העבדים ביובל, מזכירות לנו את העטרות להם יזכו הצדיקים לעתיד לבוא:
<small>העולם הבא אין בו לא אכילה ולא שתיה ולא פריה ורביה ולא משא ומתן ולא קנאה ולא שנאה ולא תחרות, <b>אלא צדיקים יושבין ועטרותיהם בראשיהם ונהנים מזיו השכינה.</b><sup class="footnote-marker">3</sup><i class="footnote">בבלי ברכות יז, א. עטרות אלו הם מעין כתרו של מלך, המעיד על רצונו החופשי – כתיקון למצב העבדות בו היה נתון העבד עד כה. אלו העטרות שניתנו על ראשם של ישראל כאשר הקדימו נעשה לנשמע, וגילו בכך את עומק רצונם הגבוה יותר מכל פגם אליו יכולה להוליך הבחירה האנושית הרגילה: "דרש רבי סימאי: בשעה שהקדימו ישראל נעשה לנשמע, באו ששים ריבוא של מלאכי השרת, לכל אחד ואחד מישראל קשרו לו שני כתרים, אחד כנגד נעשה ואחד כנגד נשמע. וכיון שחטאו ישראל, ירדו מאה ועשרים ריבוא מלאכי חבלה, ופירקום" (בבלי שבת פח, א). כפי שממשיכה שם הגמרא, עטרות אלו, המבטאות את עומק החופש של ישראל, ישובו אלינו בגאולה שלמה לאחר שניפדה מכל שעבודינו: "אמר ריש לקיש: עתיד הקדוש ברוך הוא להחזירן לנו, שנאמר 'ופדויי ה' ישבון ובאו ציון ברנה ושמחת עולם על ראשם' (ישעיהו לה, י) - שמחה שמעולם על ראשם".</i></small>
זו מציאות של שלימות, רחוקה ונקייה מכל שיעבוד חומרי או רוחני. גילוי של העצמיות האנושית, שביסודה כלל אינה יכולה להשתעבד:
<small>'כִּי לִי בְנֵי יִשְׂרָאֵל עֲבָדִים<br>עֲבָדַי הֵם אֲשֶׁר הוֹצֵאתִי אוֹתָם מֵאֶרֶץ מִצְרָיִם אֲנִי ה' אֱלֹהֵיכֶם' (ויקרא כה, נה).<br>כי לי בני ישראל עבדים - <b>ולא עבדים לעבדים</b>.<sup class="footnote-marker">4</sup><i class="footnote">בבלי קידושין כב, ב.</i></small>
שחיקת החיים, החיסרון, העוני ונסיבות חיים נוספות, מביאים אדם להגיע עד עבדות. אך היובל מגלה שעבדות זו אינה אלא מראית עין. מתחת לפני השטח האדם איננו יכול להשתעבד. החירות – או, נכון יותר, העבדות הבלעדית לקדוש ברוך הוא שפדה אותו ממצרים – היא אבן היסוד של קיומנו, השבה ומתגלה ביובל.
<b>ב. השיבה אל האחוזות – "</b>בִּשְׁנַת הַיּוֹבֵל הַזֹּאת תָּשֻׁבוּ אִישׁ אֶל אֲחֻזָּתו".<sup class="footnote-marker">5</sup><i class="footnote">ויקרא כה, יג.</i> חזרתו של אדם לאחוזתו ולשדה אבותיו, מאפשרת לו "להתחיל מחדש". במשך שנים רבות נדד האדם, מכר, קנה, ולמעשה ניתק במובן מסוים את שורשיו. שנת היובל מחזירה אותו אל האחוזה ואל המשפחה, כפי שמלמד ה"משך חכמה":
<small>...הרי הפיזור בין חיי המשפחה בא ממסבות הזמן אשר מרחק אחים –<br>זה פונה לצפון וזה לדרום לבקש טרפו ומזונו.<br><b>אמנם אם ישובו איש אל אחוזתו, ישובו בתי האבות לדור במקום הורישום אבותם</b>,<br>ויתלקטו אנשי המשפחה אשר מכרו אחוזותיהם ונתרחקו זה מזה.<sup class="footnote-marker">6</sup><i class="footnote">משך חכמה, ויקרא, כה י.</i></small>
במהלך שטף החיים ומרוץ הקיום מתרחקים האחים זה מזה, אך בשנת היובל הם שבים ומתקרבים, מתקבצים יחד לחיים משותפים בנחלת אביהם.
<b>ג. מהפכה במערכת הכלכלית –</b> מלבד כל אלו, יוצר היובל שינוי דרמטי במערכת הכלכלית. למעשה, לא ניתן למכור שדות בארץ ישראל – "וְהָאָרֶץ לֹא תִמָּכֵר לִצְמִתֻת כִּי לִי הָאָרֶץ כִּי גֵרִים וְתוֹשָׁבִים אַתֶּם עִמָּדִי".<sup class="footnote-marker">7</sup><i class="footnote">ויקרא כה, כג.</i> כאשר אדם מוכר שדה, הוא מוכר בעצם את פוטנציאל התבואות של שדה זו עד שנת היובל – "כִּי מִסְפַּר תְּבוּאֹת הוּא מֹכֵר לָךְ "<sup class="footnote-marker">8</sup><i class="footnote">ויקרא כה, טז.</i>. בנוסף, ניתן לגאול שדות ובתים, גם לאחר שנמכרו – על פי הכללים המפורטים בפרשה. כל אלו יוצרים תודעה החורגת משנת היובל, ומאירה את השנים כולן באור של שייכות עמוקה בין האדם לאדמתו, לצד הידיעה שהארץ שייכת לה'. ניתן למכור כל דבר, אך התורה מכוונת את האדם שלא למכור את הנכסים השורשיים שלו:
<small>כי ימוך אחיך ומכר - מלמד <b>שאין אדם רשאי למכור שדהו</b> אלא מחמת דוחק עוני:<br>מאחזתו - ולא כולה, <b>למד דרך ארץ שישייר שדה לעצמו</b>:<sup class="footnote-marker">9</sup><i class="footnote">רש"י ויקרא כה, כה.</i></small>
שלושת השינויים הללו מציירים את שנת היובל כשנה של שיבה לשורשים. העבד חוזר לעצמיותו, האדם שב אל אחוזתו ומשפחתו, והארץ שבה ליוצרה. כך הסביר הרמב"ן את שמה של השנה:
<small>ואמר יובל היא, שבה <b>יובל</b> כל איש אל אחוזתו ואל משפחתו <b>יובילוהו רגליו</b> מרחוק לגור...<br>ואמר: 'ועל <b>יובל ישלח שרשיו'</b> (ירמיה יז, ח), 'פלגים יבלי מים' (ישעיה ל, כה)...<br>ותשובו איש אל אחוזתו להיותה לכולכם יובל כשמה:<br>ועל דרך האמת... "יובל" שישוב אל היובל אשר שם שרשיו, והיא תהיה לכם.<sup class="footnote-marker">10</sup><i class="footnote">רמב"ן ויקרא כה י.</i></small>
בשנת היובל שבים אנו אל ה"יובל", מקור המים הגדול ממנו אנו שואבים את עצם חיינו.
<b>לקרוא דרור</b>
ממצוותיו המרכזיות של היובל היא קריאת הדרור: "וְקִדַּשְׁתֶּם אֵת שְׁנַת הַחֲמִשִּׁים שָׁנָה וּקְרָאתֶם דְּרוֹר בָּאָרֶץ לְכָל יֹשְׁבֶיהָ"<sup class="footnote-marker">11</sup><i class="footnote">ויקרא כה, י.</i>. קריאת הדרור נראית כחורגת אפילו משחרור העבדים, היא רלוונטית ל"כל יושביה" של הארץ. מהו הדרור?
בספר תהילים אנו מוצאים את ציפור הדרור מבקשת קן:
<small>גַּם צִפּוֹר מָצְאָה בַיִת וּדְרוֹר קֵן לָהּ<br>אֲשֶׁר שָׁתָה אֶפְרֹחֶיהָ אֶת מִזְבְּחוֹתֶיךָ ה' צְבָאוֹת מַלְכִּי וֵאלֹהָי.<sup class="footnote-marker">12</sup><i class="footnote">תהלים פד, ד.</i></small>
חז"ל מספרים לנו את סיפורה של ציפור זו. הדרור הוא בן בלי בית, "מכור לחופש", ואפילו כאשר מכניסים אותו לבית הוא נותר חופשי:
<small>אמר רבה בר רב הונא: הכא בצפור דרור עסקינן, שאינה מקבלת מרות. דתנא דבי רבי ישמעאל: למה נקרא שמה צפור דרור? שדרה בבית כבשדה.<sup class="footnote-marker">13</sup><i class="footnote">בבלי ביצה כד, א.</i></small>
לשון זו מבטאת בעיני חז"ל את החופש שלא להיות כבול ומשועבד למקום אחד. את היכולת להיות חופשי ו"להרגיש בבית" בכל מקום, בבית כבשדה. זוהי חירות אמיתית, כפי שמסבירה הגמרא במקום אחר:
<small>דכולי עלמא דרור לשון חירות, מאי משמע? - דתניא: אין דרור אלא לשון חירות. אמר רבי יהודה מה לשון דרור - כמדייר בי דיירא, ומוביל סחורה בכל מדינה.<sup class="footnote-marker">14</sup><i class="footnote">בבלי ראש השנה ט, ב.</i></small>
מסורת מופלאה נוספת הממחישה את חופשיותו של הדרור מובאת באבן עזרא:
<small>'וכדרור לעוף' (משלי כו, ב) – עוף קטן מנגן כשהוא ברשותו, ואם הוא ברשות אדם לא יאכל עד שימות. <sup class="footnote-marker">15</sup><i class="footnote">אבן עזרא, ויקרא כה, י.</i></small>
הדרור היא ציפור שיר, האוהבת לשיר ולנגן. אך ברגע שמישהו שובה אותה, שהיא אינה ברשות עצמה – היא מרעיבה את עצמה למוות! לאחר תובנות אלו, נשוב ונתבונן במצוות התורה "וקראתם דרור בארץ לכל יושביה": בשנה זו מחזירים לכל יושבי הארץ את הכמיהה לחופש, את היכולת "לנגן את שירם העצמי" כציפור הדרור, היכולה לבטא את עצמה רק כאשר היא ברשות עצמה.
אמנם, החופש של ציפור הדרור עלול להפוך לרועץ. כפי שמלמד הראב"ע, במצב של שיעבוד היא עלולה לא לשרוד. מעבר לכך, חופש המנותק מכל מחויבות ומכל הקשר של חיים, יכול להוביל לאבדון. נראה שבאופן כזה השתמש הנביא ירמיה במילה דרור:
<small>...כֹּה אָמַר ה':<br>אַתֶּם לֹא שְׁמַעְתֶּם אֵלַי לִקְרֹא דְרוֹר אִישׁ לְאָחִיו וְאִישׁ לְרֵעֵהוּ<br>הִנְנִי קֹרֵא לָכֶם <b>דְּרוֹר</b> נְאֻם ה' - אֶל הַחֶרֶב אֶל הַדֶּבֶר וְאֶל הָרָעָב.<sup class="footnote-marker">16</sup><i class="footnote">ירמיהו לד, יז.</i></small>
בני ישראל חטאו. הם לא שחררו את עבדיהם, למרות שהתחייבו לכך.<sup class="footnote-marker">17</sup><i class="footnote">בפועל שחררו אותם ולאחר מכן שבו וכבשו אותם לעבדים ולשפחות, כמבואר בפסוקים שם: "הַדָּבָר אֲשֶׁר הָיָה אֶל יִרְמְיָהוּ מֵאֵת ה' אַחֲרֵי כְּרֹת הַמֶּלֶךְ צִדְקִיָּהוּ בְּרִית אֶת כָּל הָעָם אֲשֶׁר בִּירוּשָׁלִַם לִקְרֹא לָהֶם דְּרוֹר: לְשַׁלַּח אִישׁ אֶת עַבְדּוֹ וְאִישׁ אֶת שִׁפְחָתוֹ הָעִבְרִי וְהָעִבְרִיָּה חָפְשִׁים לְבִלְתִּי עֲבָד בָּם בִּיהוּדִי אָחִיהוּ אִישׁ:<br>וַיִּשְׁמְעוּ כָל הַשָּׂרִים וְכָל הָעָם אֲשֶׁר בָּאוּ בַבְּרִית לְשַׁלַּח אִישׁ אֶת עַבְדּוֹ וְאִישׁ אֶת שִׁפְחָתוֹ חָפְשִׁים לְבִלְתִּי עֲבָד בָּם עוֹד וַיִּשְׁמְעוּ וַיְשַׁלֵּחוּ: וַיָּשׁוּבוּ אַחֲרֵי כֵן וַיָּשִׁבוּ אֶת הָעֲבָדִים וְאֶת הַשְּׁפָחוֹת אֲשֶׁר שִׁלְּחוּ חָפְשִׁים ויכבישום וַיִּכְבְּשׁוּם לַעֲבָדִים וְלִשְׁפָחוֹת." (ירמיהו לד, ח-יא).</i> העונש על הזלזול בדרור, מכונה גם הוא בשם דרור – אך הפעם זהו דרור שלילי, דרור אל החרב, הדבר והרעב. דרור במובן הזה הינו השחרור השלילי ממחויבות ומברית – המוביל גם את הקב"ה "לשחרר" אותנו מדאגתו והשגחתו.
הדרור של היובל אם כן הינו דרור מיוחד: יש בו שחרור מדהים, הסרת כל כבלי השעבוד האנושיים. אך הוא אינו דרור של הפקרות - הוא דרור המשיב את האדם למציאות השורשית והעמוקה ביותר של חייו: 'ושבתם איש אל אחוזתו ואל משפחתו'.
מתוך הדרור, מגלה האדם דווקא את שייכותו לחבל ארץ מסוים, לחלקה הקטנה אותה עיבדו אבותיו ואבות אבותיו. מתוך הדרור הוא מגלה את הקשר לאחיו ולמשפחתו.
<b>"אתה תומיך גורלי" – השמחה בגורל</b>
בשפה המדוברת, הגורל נתפס כשיאו של המקרה העיור השולט במציאות. "גורל עיוור" דן את האדם לנסיבות חייו, ללא כל יכולת לבחור ולשנות כיוון ממה שנגזר עליו. על רקע זה, מפתיע המקום המרכזי שיש לגורל בחלוקת הארץ לנחלות:
<small><b>אַךְ בְּגוֹרָל</b> יֵחָלֵק אֶת הָאָרֶץ לִשְׁמוֹת מַטּוֹת אֲבֹתָם יִנְחָלוּ:<br><b>עַל פִּי הַגּוֹרָל</b> תֵּחָלֵק נַחֲלָתוֹ בֵּין רַב לִמְעָט.<sup class="footnote-marker">18</sup><i class="footnote">במדבר כו, נו.</i></small>
מדוע נדרש גורל על מנת לחלק את הארץ? מעבר לכך, מתיאורה של הגמרא עולה שהגורל אינו אלא "מאשר" את הידוע כבר:
<small>על פי הגורל, הא כיצד? אלעזר מלובש אורים ותומים ויהושע וכל ישראל עומדים לפניו,<br>...והיה מכוין ברוח הקדש ואומר:<br>זבולן עולה - תחום עכו עולה עמו, טרף בקלפי של שבטים ועלה בידו זבולן, טרף בקלפי של תחומין ועלה בידו תחום עכו.<br>וחוזר ומכוין ברוח הקדש ואומר: נפתלי עולה ותחום גינוסר עולה עמו, טרף בקלפי של שבטים ועלה בידו נפתלי, טרף בקלפי של תחומין ועלה בידו תחום גינוסר.<br>וכן כל שבט ושבט.<sup class="footnote-marker">19</sup><i class="footnote">בבלי בבא בתרא קכב, א.</i></small>
נראה שאכן הגורל אינו מקרה; הוא חושף התאמה עמוקה הקיימת במציאות בין האדם ובין חלקו המיועד לו. כפי שאמר החכם מכל אדם: "בַּחֵיק יוּטַל אֶת הַגּוֹרָל - וּמֵה' כָּל מִשְׁפָּטוֹ".<sup class="footnote-marker">20</sup><i class="footnote">משלי טז, לג.</i> את הגורל מטילים בחיק, כזריקת קוביות,<sup class="footnote-marker">21</sup><i class="footnote">"בחיק - דרך מטילי הגורל להניח פתקין בחיק או לזולתו במקום נסתר ומשם יקחום להניחם על המנות לדעת מה למי" (מצודת דוד, משלי טז, לג).</i> אך התוצאה בעומקה חושפת את ההשגחה הנסתרת המכוננת את המציאות. נחלות השבטים מתחלקות בגורל, אך מגלות בעומקן את ההתאמה וההרמוניה הקיימות בין כל שבט ובין נחלתו:
<small>ד"א בחיק יוטל את הגורל - זה גורלן של שבטים,<br>ומה' כל משפטו - שהסכים הקב"ה עמו ליתן לכל אחד ואחד <b>לפי מה שהוא</b>.<sup class="footnote-marker">22</sup><i class="footnote">בראשית רבה , ויחי, פרשה צח.</i></small>
לא תמיד שלם האדם עם גורלו. לפעמים הוא מרגיש שהיה יכול למצוא חלק טוב יותר במקום אחר, בגורלו של חברו. ואכן, אין ספק שבגורל יש צמצום מסוים – את כל אושרי אני קרוא למצוא בתוך נסיבות חיי אליהן "שלח" אותי בוראי. בהקשר של ארץ ישראל בו אנו עוסקים, אכן מסבירה הגמרא שיש בחלוקה גם "הפסד" מסוים לכל שבט:
<small>ולא כחלוקה של עולם הזה חלוקה של עולם הבא;<br>העולם הזה, אדם יש לו שדה לבן - אין לו שדה פרדס,<br>שדה פרדס - אין לו שדה לבן.<sup class="footnote-marker">23</sup><i class="footnote">בבלי בבא בתרא קכב, א.</i></small>
בעולם הזה כל גורל שקיבלתי בחלוקה "סוגר" בפני אופציות אחרות. יש לי אמנם שדה לבן (תבואה), אך אין לי פרדס (עצי פרי) או להיפך. אכן, בעולם הבא יוכל האדם "לממש" את כל האופציות, וליהנות מכל גווני הארץ:
<small>לעולם הבא, אין לך כל אחד ואחד שאין לו בהר ובשפלה ובעמק.<sup class="footnote-marker">24</sup><i class="footnote">שם.</i></small>
מזכיר הדבר את "בת הקול" היוצאת ארבעים יום קודם יצירת הולד, ומכריזה "בת פלוני לפלוני".<sup class="footnote-marker">25</sup><i class="footnote">בבלי סוטה ב, א</i> מובן הדבר שבברית בין איש אחד ואישה אחת "מוותרים" בני הזוג על כל שלל אפשרויות הזוגיות שעמדו בפניהם ברווקותם. אולי באפשרויות אלו ישנם גם יתרונות הנעדרים מהקשר אותו הם בונים כעת. אך הברית ביניהם, "ברית הגורל",<sup class="footnote-marker">26</sup><i class="footnote">הרב סולובייצ'יק פיתח שני מושגים של ברית: ברית גורל, הנובעת מעצם ההיסטוריה המשותפת, קשר הדם והחיים, וברית ייעוד הקשורה בשאיפות ובעתיד הערכי והמוסרי המשותף. עיין דברי הגות והערכה, עמודים 32-33.</i> קוראת להם למצוא את כל אושרם בחלק אותו הועיד להם הקב"ה מעת היווצרם – "ראה חיים עם אשה אשר אהבת".
נראה שלכך התכוון דוד המלך כאשר הודה לה':
<small>ה' מְנָת חֶלְקִי וְכוֹסִי אַתָּה תּוֹמִיךְ גּוֹרָלִי.<br>חֲבָלִים נָפְלוּ לִי בַּנְּעִמִים אַף נַחֲלָת שָׁפְרָה עָלָי.<sup class="footnote-marker">27</sup><i class="footnote">תהילים טז, א.</i></small>
הגורל "נופל בחלקי", מסמן את התחום בו יתרחשו חיי. ואכן, דברים מהותיים ביותר בחיינו – כמשפחה, מבנה גוף, וגם תכונות אופי יסודיות – אינם בבחירתנו. אך דוד המלך שמח בגורל, "חֲבָלִים נָפְלוּ לִי בַּנְּעִמִים אַף נַחֲלָת שָׁפְרָה עָלָי".<sup class="footnote-marker">28</sup><i class="footnote">תהילים טז, ו.</i> חז"ל דרשו פסוק זה על שמחת ישראל בנחלותיהם:
<small>ה' מנת חלקי וכוסי אתה תומיך גורלי יש לך אדם שניתן לו חלקו ואינו שמח בחלקו אבל ישראל מודים מפויסים שאין חלק יפה כחלקם ולא נחלה כנחלתם ולא גורל כגורלם והם מודים ומשבחים על כך וכן הוא אומר 'חבלים נפלו לי בנעימים'.<sup class="footnote-marker">29</sup><i class="footnote">ספרי דברים, פרשת ראה, פיסקא נג.</i></small>
השיבה אל האחוזות ביובל, מבטאת אם כן גם תהליך של "תיקון הגורל": היא מכריחה את האדם להגיע למדרגת "איזהו עשיר השמח בחלקו", למצוא את אושרו בקרקע, במשפחה ובתנאי החיים שקבע לו הקב"ה בגורל עוד לפני הכניסה לארץ ישראל.
<b>לקחת ללב</b>
למרות שאין היובל נוהג כיום, בקרב גדולי ישראל היו שראו בציווי "לקרוא דרור" ציווי אקטואלי:
<small>...תעשו שלום ותמחלו איש את רעהו, בל תהיה ביניכם קנאה ושנאה ותחרות. <b>וזהו וקראתם דרור בארץ לכל יושביה</b>, כי תמחלו כל איש אשר בשנה ההיא את כל יושבי הארץ בל יהיה לאיש שעבוד אשמת דבר על חבירו.<sup class="footnote-marker">30</sup><i class="footnote">אלשיך ויקרא כה ,י.</i></small>
הדרור, על פי האלשיך, הוא גם קריאה למחיקת השעבוד של האשמה והכעס בין אדם לחברו. זהו החופש מה"שיעבוד", שיוצרות תחושות הכעס והאשמה.
אך נראה שגם במשמעותו המקורית מזמין אותנו היובל לחשיבה ולשינוי: עד כמה אני מחובר לשורשיי? עד כמה בחירותיי החופשיות מרחיקות אולי לעיתים מה"מקום" שלי, הן זה הגיאוגרפי והן זה המשפחתי? עד כמה אני שמח בחלקי ובגורלי?
מחד, הבחירה החופשית היא יסוד חיינו, היא מבטאת יותר מכל את חירותנו. מאידך, ההליכה עם הבחירה עלולה להרחיק אותנו אט אט מדברים המתאימים לעומק חיינו, מה"גורל" שלנו. שנת היובל קוראת דרור, מעצימה את מקומו של החופש בחיינו, קורעת את כבלי השעבוד החיצוניים. דווקא מתוך כך, מתוך טיפוח הדרור, היא גם מעוררת אותנו לשאול: מהי האחוזה אליה אנו שבים ביובל? כיצד אנו שבים אל משפחתנו, שקיימת שם בלא שבחרנו בה באופן חופשי?
תשובה עמוקה לשאלות אלו עשויה ליצור איזון בין הבחירה ובין הבית, בין החופש ובין השורשים. מחד, ניתן להיות כמו ציפור דרור, הגרה בבית כבשדה, המנגנת את שירה מתוך חופש מוחלט. מאידך, ניתן להיות כעץ שתול על מים, שעל <b>יובל</b> ישלח שרשיו, עץ שאינו חופשי מאדמתו, כי אם צומח דווקא מתוך השורשים אותם הוא נועץ בה. איננו יודעים כיום מהי נחלתנו בארץ ישראל. נתבלבלו השבטים ונשכחו הנחלות. אך גם היום, את חיינו מנחה לעיתים כח הנראה כ"גורל", הקובע את נסיבות חיינו. אורו של היובל מגלה שגם בתוך גורל מקרי זה שרויה השגחה. היובל מזמין אותנו לבחור מחדש בגורל זה, על יתרונותיו וחסרונותיו, לשמוח בו כעשיר השמח בחלקו, ולגלות בו את ההשגחה האלוקית. וכבר דרשו דורשי רשומות: אני עשיר אם אני שמח ב<b>'חלקי'</b> – היינו מצליח לשמוח ולקבל את מציאותי למרות החלקיות שבה.

קבלת שביעית; עם דמדומי החמה

<small>פרקי סיכום</small>
<b>קבלת שבת וקבלת שביעית</b>
שקיעת השמש בכ"ט אלול מבשרת תמיד התרגשות מיוחדת ואף חרדת דין: "בראש השנה כל באי עולם עוברים לפניו כבני מרון".<sup class="footnote-marker">1</sup><i class="footnote">משנה ראש השנה, א,א.</i> אולם בערב השנה השביעית, מתווסף לשקיעה זו נופך מיוחד. מעתה והלאה, נכנסים אנו למציאות שונה, מציאות המחילה עלינו את דיני השנה השביעית, איסורי המלאכה וקדושת הפירות, ויותר מכך – מכניסה אותנו אל תוך שנה שכולה שבת: "ושבתה הארץ שבת לה'".<sup class="footnote-marker">2</sup><i class="footnote">הרב קוק ראה את השנה השביעית כולה כפועלת פעולה מקבילה לפעולתה של השבת:<br>היחיד מתנער מחיי-החול לפרקים קרובים, - בכל שבת. "בא שבת באה מנוחה", מתחלת הנפש להשתחרר מכבליה הקשים, "ביום הניח ד' לך מעצבך ומרגזך ומן העבודה הקשה אשר עובד בך"..."טוב להודות לה' ולזמר לשמך עליון, להגיד בבקר חסדך ואמונתך בלילות, עלי עשור ועלי נבל, עלי הגיון בכנור"... נעם אלהי, המתכנס לנקודה רוחנית של נשמה-יתרה, שרוי בלבו של כל יחיד מבניה. <br>את אותה הפעולה, שהשבת פועלת על כל יחיד, פועלת היא השמטה על האומה בכללה:<br>צרך מיוחד הוא לאומה... כי מזמן לזמן יתגלה בתוכה המאור האלהי שלה בכל מלא זהרו, אשר לא ישביתוהו חיי-החברה-של-חול עם העמל והדאגה, הזעף, והתחרות אשר להם, למען תוכל להתגלות בקרבה פנימה טהרת נשמתה בכללותה כמו-שהיא... "וכשם שנאמר בשבת בראשית,"שבת לד'", כך נאמר בשביעית: "שבת לה'". (שבת הארץ, הקדמה, עמוד יז).</i>
אנו מקבלים את השבת בכמיהה ובציפייה, ויוצאים לקראתה אל השדה:
<small>רבי חנינא מיעטף וקאי אפניא דמעלי שבתא, אמר: בואו ונצא לקראת שבת המלכה. רבי ינאי לביש מאניה מעלי שבת, ואמר: בואי כלה בואי כלה. <sup class="footnote-marker">3</sup><i class="footnote">בבלי שבת קיט, א.</i></small>
<b>תרגום:</b> רבי חנינא מתעטף ועומד עם פנות היום בערב שבת, אמר: בואו ונצא לקראת שבת המלכה. רבי ינאי לובש את בגדיו בערב שבת, ואומר: בואי כלה בואי כלה.
אנו שרים "לכה דוד לקראת כלה פני שבת נקבלה", רחוצים ולבושים חגיגית, ומקבלים פני שבת באהבה.<sup class="footnote-marker">4</sup><i class="footnote">כמו בשבת כך גם בשביעית, ישנה "תוספת שביעית", וערכים מסוימים של השביעית מתחילים לבוא לידי ביטוי כבר בדמדומי השנה השישית. אמנם כיום אין משמעות רבה לתוספת שביעית (עיין רמב"ם, שמיטה ויובל ג, א) אך הדברים נכונים באופן עקרוני.</i> האם יש מקום "לקבל" עלינו את השביעית? האם גם כניסת "שבת" זו משנה את מציאותנו, ומכניסה איכות חדשה אל חיינו?
את השבת אנו חווים על בשרנו באיסורי המלאכה הבולטים, בשביתה מעבודה, בקידוש, הדלקת נרות, בתפילות מיוחדות ובמצוות כיבוד ועונג. כיצד נחווה את השביעית במציאות חיינו?
כך מספר הרב מרדכי אליהו זצ"ל, בשיעורי "קול צופיך":
<small>מסופר על רב אחד שבכניסת שנת השמיטה, בערב ראש השנה, היה נושק את האדמה שהיא מעתה בבעלותו של הקב"ה – שבת לה'... ואני חושב שבשנת השמיטה ראוי לברך אחד את חבירו בברכת 'שביעית שלום' כמו שמברכים בשבת שבת שלום...<sup class="footnote-marker">5</sup><i class="footnote">מאמר מרדכי, ושבתה הארץ הלכות שמיטה, תשע"ד עמוד כח.</i></small>
פרק זה מנסה "לתפוס" את דמדומי השביעית, ולהציע בדרך קצרה צידה לדרך עם פרוס השנה. יש כאן מעין סיכום של כל הנלמד עד כאן, תוך ניסיון לתת "עצות" מעשיות למימוש השביעית בחיינו. מחולק העצות מסודרות בשבעה שערים, כמנין ימי השבוע ושנותיה של השביעית.
<b>על העצות</b>
עצה היא פעמים רבות הדבר לו אנו נזקקים ביותר. היא אינה הוראה כללית, הנכונה בכל עת ועת, כי אם דווקא הארה המבהירה את מציאות חיינו במקום בו אנו מצויים כאן ועכשיו. רבי נחמן מברסלב עמד על חשיבותה של העצה בעבודת ה':
<small>בְּתוֹךְ כָּךְ שָׁמַע אֶחָד שֶׁהָיָה מִתְפַּלֵּל תְּפִילַּת עַרְבִית וְאָמַר וְתַקְּנֵנוּ בְּעֵצָה טוֹבָה מִלְּפָנֶיךָ<br>וְאָמַר אוֹתוֹ הָאִישׁ בִּמְהִירוּת אֵלּוּ הַתֵּבוֹת...<br>וְעָנָה רַבֵּנוּ זִכְרוֹנוֹ לִבְרָכָה וְאָמַר לְזֶה שֶׁעָמַד אֶצְלוֹ: הַרָאִיתָ שֶׁזֶּה חוֹטֵף בִּמְהִירוּת אֵלּוּ הַתֵּבוֹת?...<br>הֲלא אֵלּוּ הַתֵּבוֹת צְרִיכִין לְהִתְפַּלֵּל בְּהִתְעוֹרְרוּת גָּדוֹל וּבְכַוָּנָה גְּדוֹלָה מֵעֻמְקָא דְּלִבָּא מְאד,<br>כִּי זאת הִיא תְּפִילָּה יְקָרָה מְאד מְאד...<br>שֶׁיִּתֵּן לָנוּ הַשֵּׁם יִתְבָּרַךְ עֵצָה טוֹבָה שֶׁנִּזְכֶּה לֵידַע אֵיךְ לְהִתְנַהֵג וְכוּ'.<sup class="footnote-marker">6</sup><i class="footnote">שיחות הר"ן, רלח.</i></small>
העצה איננה "מותרות". יש חשיבות ומשמעות לתפילות על יועץ טוב ועל עצה טובה, המגיעה אל האדם בשעה שהוא נבוך ונזקק לה. בזוהר מכונות המצוות כולן "עצות" – "תרי"ג עיטין" (613 מצוות).<sup class="footnote-marker">7</sup><i class="footnote">ועיין מאור ושמש שמות פרשת יתרו: "ונקראים בזוהר הקדוש (ראה ח"ב צו ב) תרי"ג עיטין, דהיינו עצות שעל ידם יָבֹא האדם להכיר את בוראו. וענין עצה שייך בדבר אשר האדם חפץ להשיג איזה דבר והוא מסופק אם לעשות אם לאו, נותנין לו עצה ככה תעשה וככה לא תעשה." וכן ר' צדוק הכהן מלובלין - פרי צדיק דברים לשמחת תורה "כל התורה עצות תרי"ג עיטין איך להתנהג".</i> בקריאה החסידית, כל מצווה של תורה – גם כזו אותה לא ניתן לקיים – מלמדת "שכל" בעבודת ה', מעניקה לאדם עצה להתקרב ולהשלים את חייו.<sup class="footnote-marker">8</sup><i class="footnote">. דברים דומים מובאים בשם הבעש"ט: "נודע מה שאמר הבעל שם טוב ז"ל ששאלוהו על ענין פרה אדומה היכן הוא רמוזה לבוא מזה לעבודת ה' יתברך תמיד... שכל המצוות הם נצחיות בשכל, אף שבפועל הם בזמן ובמעשה... כמו שאומרים כל תלמידי הבעש"ט ז"ל בשמו, שכל התורה צריכה להמצא תמיד בכל זמן בדרך חכמה ושכל, שיש ללמוד מכל מצוה רמיזתה..." (בעש"ט על התורה, פרשת חקת).</i> יישום עיקרון זה בהתייחס לשנת השמיטה, מבקש לחפש בהוראותיה והלכותיה – הן אלו שאנו מקיימים והן אלו שלא ניתן לקיים – עצות להתקרב לה' ולהשלים את חיינו. הניסיון איננו מבקש לחפש עצות בדרך "משל" ורמז, אלא להעמיק בתוכנה של השביעית והלכותיה, ומתוכם להצמיח עצות חיות.
בנקודה זו חשוב להבהיר עניין מסוים. לכאורה העצות המוצעות כאן אינן "הלכתיות": הן מתעלמות מדיניה של שביעית הממוקדים באיסורי המלאכה בשדה, ומציעות "הלכות" ומשמעויות חלופיות חלילה.<sup class="footnote-marker">9</sup><i class="footnote">לאחרונה מחה על כך הרב ישראל רוזן במוסף שבת של 'מקור ראשון', ח' בסיון תשע"ד, 6.6.2014 עיין גם בתגובות הרבות שם בגיליון כ"ב בסיון תשע"ד, 20.6.2014.</i> הכיוון המוצג כאן הולך בדרך שונה: מימושה של השביעית הוא קודם כל בפרטיה והלכותיה, שכללותיהם ופרטיהם ניתנו בסיני. אך אין מימוש זה שלם ללא הפנמת ה"עצה" שנותנת השביעית. בתחום שמיטת מלאכות הקרקע לדוגמא, עצה זו חורגת מתיקון הבעלות על השדה אל תיקון היחס לבעלות בכלל. טיפוח הרחמים והנדיבות צומח מן השמיטה ומהתחומים החקלאיים ומשפיע גם על תחומים נוספים בחייו של האדם..<sup class="footnote-marker">10</sup><i class="footnote">לחשיבות הפנמת ה"עצה" של המצווה, והיחס אליה כאל מתקנת ומשלימה את האדם, יש גם השלכות מעשיות. כך לדוגמא הכריע הרמב"ם בענין הצדקה, שמוטב לתת לעני אלף פעמים פרוטה אחת, מאשר לתת לו אלף פרוטות בבת אחת. הכרעה זו מעדיפה את התיקון שעובר האדם על פני הנתינה המהירה לעני: "שהאדם אם יתן למי שראוי אלף דינר, בפעם אחת ולאיש אחד, לא תושג לו מעלת הנדיבות בזה המעשה האחד הגדול, כמו שתושג למי שיתנדב אלף פעמים באלף דינר, ויתן כל דינר מהם על צד הנדיבות, לפי שזה ייכפל על ידו מעשה הנדיבות אלף פעמים, ויושג קנין חזק, וזה פעם אחת בלבד התעוררה הנפש התעוררות גדולה למעשה טוב, ואחר כן פסקה מזה". (פירוש המשנה לרמב"ם, אבות ג, טו). התעוררות הנפש וטיפוח הנדיבות עומדים כאן במוקד הצדקה.</i>
<b>עצה ראשונה: לימוד</b>
ללימוד רעיונות והלכות, ישנה השפעה עמוקה על הנפש, גם כאשר לומדים דברים שיישומם חלקי. כך כתב הרב קוק:
<small>תלמוד מביא לידי מעשה,<br>שינון ההלכות בברור והרחבה, עשות ספרים והרבות מחקר בהן, מביאים את <b>ההכרה והאהבה</b> אל המצות-התלויות-בארץ, אשר נשכחו שנות- מאות רבות...<sup class="footnote-marker">11</sup><i class="footnote">הרב קוק, שבת הארץ עמוד כה</i></small>
מעבר להכרה ולאהבה שמעורר הלימוד, הוא גם מניע לשינוי אישי-פנימי. כל מי שילמד את מסכת שביעית במשנה, את התלמוד הירושלמי, ואת ספרי הפסיקה וההדרכה, יתבשם מריחם של פירות ארץ ישראל וגידוליה. הלכות וריחות אלו מחזקים את הקשר בין האדם ובין החומר הנלמד, בינינו ובין השמיטה. לימוד זה הוא המאפשר לשמיטה לחולל באמת את תפקידה במציאות, כפי שכתב הרב קוק:
<small>אנו מערימים על שמירת השמיטה במכירה לנכרי את הקרקעות, מקיימים את נתינת המעשרות לכהן וללוי ע"י תקון שאין בו הפסד גדול לנותן, ולא ריוח גדול למקבל, מברכים ומפרישים... אבל אלה הגרגרים הזעירים כח צמיחה גדול גנוז בהם, אל כל מה שהם עורגים... כל מה שהם עתידים להצמיח להבא... וכן הם פועלים בחשאי על הנשמה המקימת, פועלים להלהיב בהתמדה אש קודש לאהבת הארץ באלה המניות של קדושה.<sup class="footnote-marker">12</sup><i class="footnote">אורות התחיה, ה.</i></small>
יישומה המעשי של השמיטה אולי כרוך בהערמה והקטנה של עוצמת הלכותיה. אך קיום זה והלימוד שסביבו, הוא היכול להצמיח את השביעית בעתיד לקומתה השלמה.
<b>עצה שנייה: תיקון הבעלות</b>
הכוח והביטחון המתלווים לבעלות זוכים למבט חיובי ביסודם, בעיקר כאשר הם מבוססים על רווחים כשרים – "גדול הנהנה מיגיע כפו יותר מירא שמים".<sup class="footnote-marker">13</sup><i class="footnote">בבלי ברכות ח, א.</i> הרכוש מאפשר להרחיב את החיים, לפתח את הקיום המשפחתי, להגיע למנוחה ולנחלה ולא לחיות בדאגות ובחוסר ודאות קיומי. עם זאת, אחיזה חזקה מדי ברכוש "משכיחה" לעיתים מן האדם את עצמו. אני בוחן כל הזמן את ערכי ביחס להישגי, למשכורתי, למעמדי המקצועי. השמיטה מזמינה ליחס אחר לרכוש, ולתשומת לב מחודשת ל"אני" הנקי מהרכוש, הקודם לו.
בלשונו של הרב ליכטנשטיין, ראש ישיבת הר עציון:
<small>יש בענין השמיטה כדי להחדיר את המודעות האקזיסטנציאלית של האדם. את אותה גישה דיאלקטית שבין האדם, <b>לא רק לרכושו, אלא לקיומו</b>.<sup class="footnote-marker">14</sup><i class="footnote">הרב אהרן ליכטנשטיין, הרצאה בכינוס השנתי של האגף לתרבות תורנית סוכות תש"ם, פורסמה בחוברת "השמיטה לאור המקורות"בעריכת צבי שינובר, תשמ"ז, עמ' ‏128.</i></small>
נקיות זו מתקנת את סיגי הבעלות: הדורסנות, התחרותיות, האדישות לזולת. בשדה ובגינה שלי קל ליישם זאת – אני נוטש את עבודת הקרקע ופותח את עצי הפרי שלי לקטיף של כל שכניי. אך שנת השביעית, בהקשר זה, היא שנה של תיקון גם במקום העבודה. חיזוק יחסי האנוש, הפעולות המפתחות את אישיותם של חברי הצוות ואת הקשר ביניהם, ולא רק ממוקדות רווח ומטרות מקצועיות. זו עצה הרלוונטית גם למעסיק וגם למועסקים: לצד המיקוד המתמיד בייעול וברווח, יכולה החברה לגלות את ערך האנושיות. מובן שתיקון זה מוביל גם לריבוי צדקה, ולהבנה שיש מקום לשתף בפירות העשייה שלי גם את שכניי ובייחוד את העניים – "ואכלו אביוני עמך ויתרם תאכל חיית השדה".<sup class="footnote-marker">15</sup><i class="footnote">שמות כג, יא.</i> גם אם אין לי שדה, הרי שבעלות על רכוש יש לי, ואת סיגיה עלי לתקן – ראשית בהתבוננות חדשה על עצמי, על זהותי ועל חיי, ואחרית – בבחירות ובוויתורים המרככים את בעלותי ונותנים מקום לזולת ולעני.
<b>עצה שלישית: לגלות את הארץ</b>
כולנו מהלכים על הארץ, בונים עליה את בתינו וסוללים עליה את כבישינו. קל מאד להתייחס לארץ בתור "אותו משטח עליו עומדות רגליי". עצתה של שנת השביעית בהקשר זה היא "לפתוח עיניים". לגלות שהאדמה אינה רק "דומם" חסר חיים, כי אם ישות חיה, בעלת סוד. האדם נברא מן האדמה, ובשנה השביעית הוא מתבקש לעסוק בקשר בינו ובינה. זכינו לחיות בארץ ישראל, ומלבד מאמצינו ליישבה, לטפחה ולבנות בה, בשביעית ננסה לזכות להרגיש אותה. ושוב, בעל הגינה והשדה ייאלץ לחוש את ייחודה של הארץ בהימנעות שלו מעבודה, ולא פחות מכך בקדושת פירותיה. אך גם מי שאין ברשותו שדה או גינה, יכול להרגיל את עצמו להתבונן באדמה אחרת, לגלות את סיפורה שקשור באופן כה עמוק לסיפורו של האדם.
לפי דברי הרמב"ם, שהשביעית נועדה לאפשר לאדמה לחדש את כוחותיה ולא להגיע למיצוי יתר של כוחותיה, ניתן לראות את השביעית גם כקוראת לשמירה על המשאב היקר הזה, האדמה. להבנה שלאדם המהלך על פני האדמה ישנה אחריות:
<small>בשעה שברא הקב"ה את אדם הראשון נטלו והחזירו על כל אילני גן עדן, ואמר ליה, ראה מעשי כמה נאים ומשובחים הן, וכל מה שבראתי - בשבילך בראתי, תן דעתך שלא תקלקל ותחריב את עולמי, שאם תקלקל אין מי שיתקן אחריך.<sup class="footnote-marker">16</sup><i class="footnote">קהלת רבה (וילנא) פרשה ז.</i></small>
בשיאה מגלה לנו השביעית שההתהלכות בארץ ישראל היא זכות, "כי לי הארץ, כי גרים ותושבים אתם עמדי",<sup class="footnote-marker">17</sup><i class="footnote">ויקרא כה, כג.</i> ובעצם החיים בארץ טמון מפגש עמוק עם אלוקים. "כל הדר בארץ ישראל דומה כמי שיש לו אלו-ה".<sup class="footnote-marker">18</sup><i class="footnote">בבלי כתובות קי, ב.</i> מלבד תפילה ומחשבה המעצימים את המודעות לקדושתה של הארץ, עצה מעשית בהקשר זה היא הקדשת השביעית לחיזוק האהבה לארץ, טיולים בשביליה ולימוד על קדושתה.
בנוסף, כוחה העצמי של הארץ חושף גם את כוחה של ה"מלכות", את המימד הנשי שבמציאות. זהו המימד שבו טמונים כוחות הצמיחה העמוקים של המציאות, אלו שלא מדגישים את הפעולה אלא את ההיות, לא את המלאכה אלא את השביתה, לא את המודע אלא את התת מודע.<sup class="footnote-marker">19</sup><i class="footnote">"נפילתה ועלייתה של השכינה", ראובן מס 2007, מבוא.</i> לעיתים "נזנח" מימד זה לעמדה משנית בחיים, והשביתה קוראת לחדש את מקומו ואת קדושתו.
<b>עצה רביעית: תיקון האביונות והרחמים</b>
המציאות היא שהאביונים קיימים סביבנו. אמנם האביונות בת-ימינו בדרך כלל אינה איומה כמו פעם, ולחרפת רעב היא מגיעה רק לעיתים נדירות. אך כדברי התורה, "כִּי לֹא יֶחְדַּל אֶבְיוֹן מִקֶּרֶב הָאָרֶץ עַל כֵּן אָנֹכִי מְצַוְּךָ לֵאמֹר פָּתֹחַ תִּפְתַּח אֶת יָדְךָ לְאָחִיךָ לַעֲנִיֶּךָ וּלְאֶבְיֹנְךָ בְּאַרְצֶךָ".<sup class="footnote-marker">20</sup><i class="footnote">דברים טו, יא.</i> לשמיטת הכספים יישום מעשי מסוים בהקשר זה: גם היום אנו מצווים בסיומה של השביעית לשמוט את חובותינו, או לכתוב פרוזבול המשמר את החוב למרות שמיטה זו. אך נראה שבשמיטת הכספים שתי עצות נוספות: האחת היא פתרון שורשי יותר לבעיית האביונות. לא רק צדקה רגילה, אלא "מענק" המאפשר לעני "מרווח נשימה" וגיוס משאבים פנימיים לצורך יציאה ממעגל העוני. הנגישה המתמדת מנציחה את מצבו המנטאלי והכלכלי של העני, ורק ביטולה מאפשר לו להתחיל מחדש. בהקשר זה יש מקום לחזק את ארגוני הצדקה ואת תפיסת הצדקה הפועלת בדרך זו: לא רק חסד מקומי, אלא ראיית העוני כבעיה מערכתית, ששינוי פנימי של האביון הוא חלק בלתי נפרד מפתרונה.<sup class="footnote-marker">21</sup><i class="footnote">דוגמא ליישום עקרון זה, מתוך האתר של "פעמונים: "...משפחות רבות בישראל נתונות בקשיים כלכליים. חלק ניכר מהם מצוי באופן קבוע ב"משיכת יתר", בחובות לבנקים, לחברות האשראי ולעתים אף לבני משפחה, לחברים ולשוק האפור. כמו כן, משפחות רבות הגיעו למצב שבו מתנהלים נגדם הליכים משפטיים בגין אי-עמידה בהתחייבויותיהם... רוב ארגוני הצדקה והקרנות השונות מספקות פתרון מקומי, נקודתי וזמני, אם בסל מזון, אם במענק כספי, ציוד וכדו'. מניסיוננו נוכחנו שסיוע נקודתי שכזה אינו מספק ולאחר תקופה קצרה משפחות שבות לשחר לפתחם של נדיבים, עובדים סוציאליים ומנהלי קופות צדקה - שהרי שוב מתעוררים צרכים קיומיים ושוב הבנק לוחץ לסגור את משיכת היתר וחוזר חלילה.... הגענו למסקנה שחובה לטפל בבעיה מן השורש, למצוא שיטה שתעמיד את המשפחה על רגליה הכלכליות, תלמד אותה לחיות באיזון כלכלי על פי יכולתה, כך שבמהלך ארוך ומחושב המשפחה לא תזדקק יותר לעזרה". ((http://www.paamonim.org/vision.php))</i> עצה שנייה מתייחסת דווקא לנותן, ומזמינה אותו לפתוח את הלב והיד. שגרת החיים מתמקדת בטיפוח הכלכלי האישי, וגם טובי הלב שבינינו "נשחקים" לעיתים ביכולת להרגיש את צער הזולת. הרחמים, יציאת הלב והנפש אל הזולת, יקרים הם כשלעצמם:
<small>ד"א שאם אין בידך ליתן לו פתח לו בדברים,<br>ואמור לו בני תצא נפשי עליך שאין בידי ליתן לך<br>וה"א 'ותפק לרעב נפשך'.<sup class="footnote-marker">22</sup><i class="footnote">ישעיה נח, י. המובאה מתוך מדרש תנאים לדברים פרק טו.</i></small>
גם אם אין בידי לתת לך מטבע, יכול אני לתת לך את נפשי. הרחמים אינם צומחים מאליהם, יש לפעול טיפוחם. כפי שהסביר רבי נחמן, גם לאדם נדיב יש צורך לתקן את ה"אכזריות" ולפתח רחמים אמיתיים. תשומת לב למקומו של העני בתודעתנו בשנה השביעית, ושל הזולת בכלל, מתקיימת בהיענות לקריאת התורה: "לא תאמץ את לבבך, לא תקפוץ את ידך מאחיך האביון... כי פתוח תפתח את ידך לו... ולא ירע לבבך בתתך לו".
<b>עצה חמישית: קבלת התורה מחדש</b>
בחג הסוכות של השנה השמינית מתרחש מעמד הקהל. ראיית שנת השמיטה כהכנה למעמד הקהל, מאפשרת להתמקד בשנה זו בחידוש מקומה של התורה בחיינו. ההתחדשות עם התורה שייכת הן לאנשים שאינם שומרים תורה, הן לכאלו השומרים אותו במלואה והן למקיימים מצוותיה בחלקיות. גם אצל צדיקים ההוגים בתורה יומם וליל, עלולה להישכח החוויה הראשונה, מתיקות הדבש המרוח על האותיות, עוצמת האהבה לתורה. השמיטה מציעה אם כן לחדש את "חסד נעורייך, אהבת כלולותייך" ביחס לתורה, לחדש את הברית, את המחויבות ואת האהבה מתוך שמחה, כפי שהתרחש בימי עזרא ונחמיה: "...כִּי בוֹכִים כָּל הָעָם כְּשָׁמְעָם אֶת דִּבְרֵי הַתּוֹרָה... וַיֹּאמֶר לָהֶם לְכוּ אִכְלוּ מַשְׁמַנִּים וּשְׁתוּ מַמְתַקִּים וְשִׁלְחוּ מָנוֹת לְאֵין נָכוֹן לוֹ... וְאַל תֵּעָצֵבוּ כִּי חֶדְוַת יְקֹוָק הִיא מָעֻזְּכֶם".<sup class="footnote-marker">23</sup><i class="footnote">נחמיה ח.</i> גדולי ישראל הציעו בהקשר זה עצה מעשית: חידושו של מעמד הקהל, אם במעמד לאומי בירושלים, ואם בנוסף במעמד קהילתי, בדרשת הרב או באירוע לימוד תורה קהילתי במוצאי השביעית. מלבד עצה זו, יש לכל אדם מקום לחשוב על חידוש מקומה של התורה – אם בשיעור חדש, בקבוצת לימוד בקהילה, ואם בספרים חדשים או תחומים בתורה שעדיין אינם חלקו ונחלתו.
<b>עצה שישית: אכילה של קדושה</b>
אט אט מגיעים אל השוק ואל הבית פירות השביעית. לענבים, לתאנים ולתפוחים של שנה זו דינים מיוחדים ומהות מיוחדת. פירות אלו, הקדושים בקדושת השביעית, מכוונים לאכילה שונה. גם אם לא מוסכם על כולם שאכילתם היא אכילת מצווה, הרי שהם פירות שונים, פירות שגדלו מתוך "שבת הארץ", מתוך כוחה הצומח של הארץ ללא מעורבות האדם. ה"עצה" של פירות אלו מזמינה להתבוננות מחדש על האכילה. מה מתרחש כאשר אני מכניס אוכל אל פי? האם אני מודע לשורשי האוכל, לשפע הברכה הטמון בו, ברכת הטבע וברכת השמים? מעבר לעצם המודעות לאכילה, בעומקה אכילת הפירות היא כאכילת קודש, ואולי הדבר הקרוב ביותר שיש לנו היום לאכילת קודשי מקדש. ההשלכות המעשיות – איסור הסחורה וההפסד, איסור השינוי מדרך האכילה הרגילה ועוד – מביאות אותנו בהכרח להתייחס אל הפירות אחרת, לכבד אותם, ולהבין שבברכת הארץ טמונה קדושה, שאינה מובנת מאליה.
אכילה זו דומה לאכילה בשבת, בה יש נחת מיוחדת, ועונג המקשר את האדם לקדושה. אכילת שבת הוסברה על ידי רבי נחמן מברסלב כאכילה הממוקדת בהווה, לא בשביל להשביע רעבון ולא בשביל "למלא מאגרים לעתיד":
...שֶׁלּא לֶאֱכל בַּסְּעֻדָּה שֶׁל שַׁבָּת רַק בִּשְׁבִיל הַיּוֹם כי לפעמים אוכל בִּשְׁבִיל שֶׁרָעֵב מֵאֶתְמוֹל וְלִפְעָמִים בִּשְׁבִיל שֶׁלּא יְהֵא רָעֵב לְמָחָר אַך בְּכָל סְעֻדָּה מִשָּׁלֹשׁ סְעֻדּוֹת שֶׁל שַׁבָּת לא יאכַל <b>כִּי אִם בִּשְׁבִיל הַיּוֹם</b> <sup class="footnote-marker">24</sup><i class="footnote">ליקוטי מוהר"ן קמא, קכה.</i>
חוויית האכילה עצמה היא חוויה נקייה, של הנאה, קדושה ואמונה. מעניין שחווייה זו אינה כרוכה בסיגוף ובהימנעות מהנאה, כי אם להיפך, בהעצמת ההנאה:
<small>וְאָמַר: הֲלא אֲכִילַת שַׁבָּת יְקָרָה מְאד מְאד וְכַמְבאָר בְּכָל דִּבְרֵי רַבּוֹתֵינוּ, זִכְרוֹנָם לִבְרָכָה <b>שֶׁבְּשַׁבָּת צְרִיכִין דַּוְקָא לֶאֱכל וְלִשְׁתּוֹת וּלְהַרְבּוֹת בְּמַעֲדַנִּים</b>.<br>וְהֵבַנְתִּי שֶׁאֵין כַּוָּנָתוֹ בְּמַאֲמָר זֶה הַנַּ"ל, לְמַעֵט בַּאֲכִילַת שַׁבָּת, חַס וְשָׁלוֹם.</small>
<b>עצה שביעית: דרור וגורל</b>
העצה השביעית והאחרונה קשורה לשיבה אל המשפחה, השיבה אל הגורל. בחירתו החופשית של האדם היא מיסודות חייו ומיסודות אמונתנו:
<small>כל אדם ראוי לו להיות צדיק כמשה רבינו או רשע כירבעם או חכם או א סכל או רחמן או אכזרי... וכן שאר כל הדעות, ואין לו מי שיכפהו ולא גוזר עליו ולא מי שמושכו לאחד משני הדרכים אלא הוא מעצמו ומדעתו נוטה לאי זו דרך שירצה.<sup class="footnote-marker">25</sup><i class="footnote">רמב"ם, תשובה ה, א.</i></small>
לעיתים לבחירה זו שעבודים חיצוניים ופנימיים – עבדות ומחויבות לזולת, התמכרות וכפייה להרגלינו ועוד. שנת היובל קוראת דרור לשעבודים אלו, ומזכירה: "עבדי הם ולא עבדים לעבדים", "וקראתם דרור בארץ לכל יושביה". אך החירות איננה "תלישות" וניתוק. אדם הבוחר להינתק משורשיו עלול להיות כעץ הבוחר לעבור דירה. כיצד יתיישבו יחד הדרור והבחירה החופשית עם גורלו של האדם ושורשיו?
שנת היובל מציעה חיבור ביניהם: ראשית, העצמת הדרור, הניתוק מהשעבודים הקיימים בין בני האדם. ממש כמו ציפור הדרור, שאינה שרה את שירה כי אם מתוך חירות מוחלטת. אך הדרור הזה אינו תלוש: הוא קורא לאדם לשוב אל משפחתו ואחוזתו, לגלות את הקשר העמוק שלו לשורשיו, את הברכה והשמחה שב"חלק" שהועיד לו הקב"ה.
<b>סיום</b>
ששת ימים תעשה מעשיך, וביום השביעי תשבות.
לאחר המאמץ הגדול, עבודת התיקון והפרנסה המלווה את כל ימי השבוע, מגיעה השבת ובכנפיה מנוחה. "לֵךְ אֱכֹל בְּשִׂמְחָה לַחְמֶךָ וּשֲׁתֵה בְלֶב טוֹב יֵינֶךָ כִּי כְבָר רָצָה הָאֱ-לֹהִים אֶת מַעֲשֶׂיךָ".<sup class="footnote-marker">1</sup><i class="footnote">קהלת ט, ז.</i> מאמצים והכנות אחרונות עוד נעשים ביום השישי, "חייב אדם למשמש בבגדו ערב שבת עם חשיכה שמא ישכח ויצא",<sup class="footnote-marker">2</sup><i class="footnote">רמב"ם, שבת, יט, כו.</i> אך עם התקדש השבת מרפה האדם, ורק פורש ידיו וליבו לקבל את קדושתה. בסיום ספר זה, רוצה אני לממש במשהו את רעיונותיה של השביעית, לשמוט ולנטוש את מאמץ הכתיבה ולפתוח את הלב בתפילה:
<b>יהי</b> רצון מלפניך ה' אלוקינו ואלוקי אבותינו, שמסרו נפשם על קדושתך ושמרו שביעית בתנאים קשים, כגיבורי כח מופלאים, שתזכה אותנו לקיים את מצוות השביעית באמת על כללותיה ופרטותיה. שנזכה שאורה של שבת הארץ יאיר בנפשנו, ומתוך כך נעמוד על סודה של השמיטה והנטישה, על סודה של הארץ. שנזכה לתקן את יחסינו לאדמה ואת יחסינו לעניים בארצנו. שנזכה לתת צדקה מתוקנת ואמיתית, שנזכה לקבל תורה מחדש. לבסוף, שנזכה לחירות אמיתית, "לקרוא דרור" בארץ ושמתוך חירות זו נגלה את שורשינו ואת קשרנו העמוק אליך. ברוך אתה ה', מקדש השבת וישראל, מקדש השביעית.