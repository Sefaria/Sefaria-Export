Gan Naul
גן נעול
Gan Na'ul, Rishon Letzion, 2016. Version B
http://beta.nli.org.il/he/books/NNL_ALEPH003935599/NLI

גן נעול

שער



מכתב המחבר



הקדמה



בית ראשון



בית שני

הקדמה







בית שלישי



Chamber 1



Window 1

<small>הבית השלישי מספר גן נעול חדריו ארבעה עשר, וחלונותיו מאתים<br>החדר הראשון ובו עשרה<sup class="footnote-marker">1</sup><i class="footnote">בכתב-יד כתוב כאן במלים "עשרים חלונות", וזה טעות כי רשם רק עשרה חלונות</i> חלונות יקדים כללים רבים על ענין העצה, על מה נופל לשון "עצה" בכתבי הקדש, תאר "יועץ", גזרותיו ובניניו, לשון "עצה" יבנה בבנין הקל. לא יבנה בבנינים הכבדים. יבנה בבנין נפעל. לשונות "עצה" הושאלו אל השם ב"ה. הושאלו על המעשים שעשה בתכונת השמים והארץ. הושאלו על משפטי התורה וחוקותיה.</small><br><b>חלון א'</b>
חפשתי בספרי הקדמונים זצ"ל, ולא מצאתי להם דבר על שרש "יעץ" וכל לשונות של "עצה" בניניהן וגזרותיהן, וכן לא מצאתי במכתביהם דבר על שרש "חשב" שמותיו בניניו וגזרותיו, לא הודיעו על מה יונח כל אחד משני שרשים אלו, מה ענין כל אחד ואחד. ואיך הם צריכין להבנות בבניניהן, גם לא בארו ההבדלים שבהן יבדלו לשונות ב' שרשים הללו הקרובים מאד בטעמיהם, לדעת למה השתמשו כתבי הקדש פעמים בלשונות של "עצה", ופעם בלשונות של מחשבה, על איזו דרך הושאלו אצל השם ב"ה, ועל איזה דרך קבוע ענין כל אחד בנפש האדם, וכיוצא בזה עוד פרטים רבים וחקירות גדולות הנופלות על תעלומות שתי השרשים הללו. וידעתי גם אני כי אם נשאל לזולתנו על מה הנחת שרש "יעץ" הוא ימהר לחשוב שהנחתו על לקיחת העצה לבחור הנאות מהבלתי נאות, ולשפוט בשכל מה ראוי לנו לעשות באותו הענין, ומה נעזוב. ויחשוב כי במענהו זה הגיע עד תכלית עומק הוראת השרש הזה. וכן אם נשאלהו על מה הנחת שרש "חשב", יענה שהנחתו על כלל המחשבות שאפשר לו לאדם לחשוב על דבר מן הדברים. ויספיק לו מענהו זה וידמה כי השיג סוף הכוונה. ואולם אין הדבר כן כי מדברי הבית הזה תראה כמה מן ההצעות וההקדמות המדעיות שנצטרך אליהן טרם נראה אור בפשט המליצות הסתומות הכתובות בספרי הקדש המזכירים לשונות שני שרשים אלו. ואז יתברר לך כי תשובות הממהר להשיב היו על צד ההעברה<sup class="footnote-marker">1</sup><i class="footnote">באופן שטחי, בלי עיון</i> וכפי העולה על רוח. לא כפי מה שהענינים עומדים עליו באמת. ועל כן הנני בא בעזרת השם ב"ה ליסד כללים אמתיים ומספיקים לבאר על ידיהן תוכן הוראת שרש "יעץ", ואחר כן אבוא בחדר השני ליסד ג"כ כללים גדולים ומספיקים לבאר על ידיהן תוכן הוראת שרש "חשב". ומתוך הכללים האלו יתבררו ההבדלים העצמיים המבדילים בין לשונות ב' שרשים אלו, ואז נעמוד על אמתת פשטי הכתובים המשתמשים בלשונותיהן, פעם בלשונות של "עצה" ופעם בלשונות של "מחשבה", וכל כיוצא בזה. וזה החלי לעשות, ומהשם ב"ה אשאל עזר, כי אין עמי מתחזק על אלה.<sup class="footnote-marker">2</sup><i class="footnote">מליצה ע"פ דניאל י, כא</i>

Window 2

<b>חלון ב'</b>
<b>הכלל הראשון.</b> הנני יוֹסֵד ליסוד מוסד, שכל לשון "עצה" תואריו ובניניו ושמותיו הנכתבים בספרי הקדש, הנחת כולם על ההסכמה המוחלטת לעשות מעשה. והוא כשיסכים האדם בדבר מן הדברים שיעשה כך או כך, ויעשה מעשה כפי הסכמתו, אז תתואר ההסכמה בתאר "עצה", לא העיון וההשכלה וההתבוננות שהיו לו באותו הענין, אלא גמר ההסכמה היא המתוארת "עצה". ואם לא בא הדבר עדיין לידי מעשה, לא יתכן לנו לתאר ההסכמה בתאר "עצה", אעפ"י שבעל הנפש מסכים שיעשה כך או כך, כי אולי כשיבוא המעשה לידו יֵרַךְ לבבו מהשען על מה שהסכים וינחם לעשותו, ו[אף] כשתזכר עליו לא יעשה כהסכמתו. ויתברר מאחרית דבר שלא לקח "עצה" אחר שאינה אלא בהסכמה מוחלטת שנמשך אחריה המעשה. כי גם [יסוד] גדול בחכמת הנפש, שלפעמים תעלה מחשבה על לב האדם לעשות כך או כך בענין מן הענינים. ובעל הנפש מאמין בעצמו שאם [יגיע] הדבר לידו יעשה מעשה כפי מחשבתו, וכשיבוא הדבר לידו לא ימלאנו לבו לעשותו, כי יתעוררו תהפוכות בנפשו, ויתחיל אז להטיל ספקות ערעורים על הסכמת מחשבתו שהיתה קבועה עד הֵנָה בנפשו, ולדחות בדחיות גדולות מה שהיה חזק בלבו תמיד. זה אחד מן הטעמים שהשם ב"ה מנסה את האדם בנסיונות, כי הוא ב"ה אינו צריך לנסיון, ולפניו גלוי הכל כדרך "אני יי' חוקר לב בוחן כליות" (ירמיה יז, י). ואולם לפעמים ינסה את האדם להצילו מטעותו, ושיתאמץ בעתיד להתקדש וּלְהִזַכּוֹת יותר. כי האדם יחשוב בעצמו שהוא צדיק וישר לבב, ואם יבוא דבר פלוני או פלוני לידו יעמוד בצדקו, לפי שמוסכם בלבו לעשות או להזהר מעשותו. והשם ב"ה מבין שהוא מוטעה, וכשיקרה הנסיון יפול לבו ולא יעשה מה שהסכים עליו במחשבתו תמיד שיעשהו, או יעשה מה שהסכים עליו תמיד שלא יעשהו. ולכן מנסהו השם ב"ה בפועל להורותו שאין לבו זך וישר, ועל ידי כן יתאמץ האדם לזכך נפשו יותר ושב אל השם ב"ה ורפא לו. וממין זה היו הנסיונות שנתנסו אבותינו במדבר, להודיעם שלא היו ישרי לב כראוי, וכמו שכתוב "למען ענותך לנסותך לדעת את אשר בלבבך, התשמור מצותיו אם לא" (דברים ח, ב).<br>ואין הכַוָנָה להאריך בזה, רק להודיע שעל מין הסכמות כאלו לא יפול לשון "עצה" בכתבי הקדש, כי אין לשון "עצה" נופל אלא על ההסכמה הגמורה שהמסכים יעשה מעשה כפי הסכמתו. וכמו שהוא בענין הטובה כך הוא לענין ההסכמות לרעה, שלפעמים האדם מסכים לעשות רעה, וכשיבוא הדבר לידו יֵרַךְ לבבו ויפחד ויתנחם ממה שהסכים, ועל זה אמרו רבותינו ז"ל (קידושין לט ע"ב) "מחשבה רעה אין הקב"ה מצרפה למעשה". לא אמרו "עצה רעה", לפי שהמסכים בעצה עושה כהסכמתו כשיבוא הדבר לידו, וזה רע בעיני השם, כי לא בצדקתו נמנע מעשות הדבר, אלא או שלא בא הדבר לידו, או שנאנס, וכמו שיתבאר בכלל השלישי. אבל מחשבה רעה אינה מצרפה למעשה, כי לפניו ית' גלוי שזה התאב לדבר-עבירה כשיגיע לתכלית דבר ירף ממה שהסכים וזה נוהג הרבה בזרע הסגולה שבסתר נפשותיהם השתרשו דרכי הבושת והיראה ופחד מוסר השם ב"ה, ואלה יתגלו בנפש בעת המעשה ולא יעשה כהסכמתו. ואין השם ב"ה מעניש על מחשבתו הרעה, שהיתה מחשבה זו עולה מתגרת היצר נגד רצונו של אדם, וכענין "יי' יודע מחשבות אדם כי המה הבל" (תהלים צד, יא), ונאמר "כי הוא ידע יצרנו זכור כי עפר אנחנו" (תהלים קג, יד). וכשנגיע לפרש הכתובים בעז"ה ידובר עוד על זה.

Window 3

<b>חלון ב'</b>
<b>הכלל השני.</b> בהיות שיסדנו בכלל הראשון שאין לשון "עצה" נופל אלא על ההסכמה ההחלטית שיעשה המסכים על פיה מעשה, שוב לא יתכן להניח לשון "עצה" על ההסכמות שיסכים האדם בלבו בענינים שאין בהן מעשה במציאות, כמו כלל הדעות השכליות והמדעיות, תמיד כשיברר הצודק מהבלתי צודק בשכלו בבינתו ובדעתו, גם אם ימצא מופת<sup class="footnote-marker">1</sup><i class="footnote">הוכחה הגיונית</i> ישר על דבר מהן שמסכים בהחלט שכך הוא, לא תתואר הסכמה כזאת בלשון "עצה", לפי שאין בענין כזה מעשה בפעל הנמשך מן ההסכמה אבל נשאר תמיד במחשבת הלב לבד. על דרך משל כשיחקור האדם על תבנית הארץ, אם היא עגולה משולשת או מרובעת או כדורית, גם אם ימצא מופת חותך שהיא כדורית, ויסכים בלבו הסכמה החלטית שכך היא תבניתה, לא יפול על הסכמתו לשון "עצה", כי לא ימשך מעשה מהסכמתו זאת. וכן בכל החקירות על מהלכי המאורות ותבנית הגלגלים, וכן בכל ההלכות העליונות בדעות ובאמונות, ועל דרך כלל כל הענינים הנתלים במחשבת הלב לבד, ואין בהם פעולה ומעשה, לא יתואר ההסכמה עליהן בלשון "עצה", אבל יונחו עליהן לשונות של בינה, ידיעה, שכל, מחשבה או מזמה, כל אחד כפי ענינו והוראתו, וכמו שנבאר הלשונות הללו במקומותיהן בעז"ה. והכלל אמת, כי לא תמצא בכל ספרי המקרא גם פסוק אחד שנכתב בו לשון "עצה" על הסכמות כאלו, אבל נכתבו כולן על ההסכמות שנמשכו מהן מעשים בפועל, וכמו שתראה מדברי הבית הזה. וכן לא נכתב באחד מהם לשון "עצה" על הסכמת הלב בדברים המעשיים, כשלא נמשכה המעשה מן ההסכמה, והוא הענין שבארנו בכלל הא'.

Window 4

<b>חלון ג'</b>
<b>הכלל השלשי.</b> יניחו כתבי הקדש לשון "עצה" על המסכים בהחלט, אעפ"י שהיועץ לא יוכל לעשות מעשה כפי עצתו, אם הוא אנוס על ידי זולתו או מפני ענין חוצה לו, וכבר רמזנו על זה בכלל הראשון. וטעם הדבר לפי שלב היועץ עודנו עומד בתקפו להחל ולכלות המעשה שהסכים עליו לעשותו, ולא נמנע רק מפני אונס, שלא בא הדבר לידו, או שזולתו התקיף ממנו מְנָעוֹ מהשלים מעשהו, הרי הסכמתו חזקה עד שהיה נמשך ממנה המעשה לולי שנאנס מענין חוצה לו, ויפה תתואר הסכמה כזאת בלשון "עצה". וממין זה הן ההסכמות שמסכימים הרשעים להרע עם הבריות, ועל הרוב הסכמתם חזקה אעפ"י שלא תמשך ממנה המעשה בעבור ענין חוצה להם, והיא ההשגחה העליונה, כי השם ב"ה ימנע מרשעים אורם (ע"פ איוב לח, טו), ולא יצליח חפצם בידם. והנה הם אנוסים מהשלים חפץ לבבם ולולי כן היו עושים כפי הסכמתם, ועל כן יתארו הסכמתם בכתבי הקדש בלשונות "עצה". ומה שאנו אומרים "בכתבי הקדש" לפי שההמון מבני אדם אינם יכולים לתאר הסכמות כאלו בתאר "עצה", בהיות שעדיין לא נעשה מעשה, ואפשר שיתנחמו מעצתם בשעת המעשה, כי עיני בשר לנו וכמו שבארנו בכלל הראשון. לא כן השם ב"ה המבין יצר מחשבות, הוא יודע אם הסכמה כזאת הסכמה גמורה או לא, ולכן כשידברו בספרי הנבואה מאנשים המסכימים הסכמות גמורות ושהיו עושים מעשים כפי הסכמתם לולי שנאנסו ע"י ענין חוצה להם, יתארום בתארי "עצה".

Window 5


<b>הכלל הרביעי.</b> לא יניחו בכתבי הקדש לשון "עצה" על הסכמה החלטית, בהיותה שלא במשפט הלב. ואולם יונח תמיד על הסכמה החלטית כפי משפט הלב, והמשפט הוא בין דרכים מתחלפים ואופנים שונים שעלו על לבו באותו הענין, והיו הדרכים והאופנים הללו סותרים זו את זו. והיה נבוך כדת מה לעשות ובאיזו דרך יבחר. וכשהסכים בדרך ידוע מבין הדרכים הרבים ועשה כהסכמתו, אז תתואר ההסכמה בלשון "עצה". אבל אם לא בא הדבר כלל במשפט הלב כי לא עלו על לבו באותו הענין דרכים ואופנים שונים, אלא מיד שנגע הדבר אל לבו, נדמה לו שכן ראוי לעשות בנדון כזה, והסכים בדמיונו הסכמה גמורה ועשה כהסכמתו, לא תתואר הסכמתו בלשון "עצה". ואתן לך משל. ראובן עשה רעה לשמעון וחרה לו לשמעון, אבל לא ידע כדת מה לעשות, כי דרכים רבים נפתחו בענין זה לעיני לב שמעון. הדרך האחד להנקם מראובן ולשלם לו כרעתו. הדרך השני לנטור עליו שנאה ולהחריש עד עת אחר ולהנקם אז ממנו. הדרך השלישי למחול לו הרעה ביראת השם ב"ה. וכיוצא בזה עוד דרכים אחרים. והנה דרך סותר לדרך אחר, והיה שקול בדעתו ונבוך בלבו במה יבחר. כי כשהשכיל והתבונן בכל דרך ודרך, ויצא בכל אחד ואחד כפי עיונו ענין טוב וענין רע. הנה כשיסכים על דרך ידוע מבין הדרכים הרבים, ועל אופן שיתבאר בכלל החמישי, ויעשה כהסכמתו, אז תתואר ההסכמה בתאר "עצה". אבל אם לא בא הדבר לכלל משפט הלב, אלא כשקבל הרעה, מיד חרה אפו וחמתו בערה בו, ובחמתו הסכים להנקם מראובן ועשה כן, אעפ"י שהסכים הסכמה חזקה שנמשך ממנה המעשה, לא תתואר הסכמה כזאת בתאר "עצה", לפי שדרך הנקמה לבד התגלה בלבו ולא עמד דרך אחר כנגדו, ולא היה נבוך בלבו כלל כדת מה לעשות, ולא היה צריך לשפוט במשפט לבו על דרכים רבים. וכן כל כיוצא בזה, כל מקום שתמצא לשון "עצה" בכתבי הקדש, הן בענינים האלהיים, הן בפעולות בני אדם, תמיד עניניו על הסכמה אחר משפט השכל. ובחדר השני כשנדבר על שרש "חשב" נוסיף על זה דברים לפי שהוא ענין מן הענינים המבדילים בין שרש "יעץ" לשרש "חשב".

Window 6


<b>הכלל החמישי.</b> ההסכמה הגמורה המתוארת בתאר "עצה" אין מקורה מכח השכל והבינה הנטועים בנשמת האדם, אלא מכח אחר פרטי הנטוע בה שבה יסכים הסכמותיו. ואנחנו נתאר הכח הזה בתאר "כח-העצה". ותמיד כשנדבר בספרנו זה מ"כח-העצה", תהיה כוונתנו על הכח הנטוע בנפש שבו יסכים האדם הסכמה על דרך מִבֵּין דרכים רבים לעשות על פיה פעלים. והכוונה בזה כך הוא, האדם כשיסכים לעשות על דרך ידוע מבין דרכים רבים שנגלו בלבו, לא היתה הסכמתו בדרך מופתי הדבור, שאי אפשר לנטות ממנו, וכדרך מופתי המספר וההנדסה. שאם היתה הסכמתו באופן כזה, אזי תהיה מקורה מכח השכל והבינה הנטועים בנפשו, כי מן המאורות האלה תִּוָלֵדְנָה המופתים<sup class="footnote-marker">1</sup><i class="footnote">ההוכחות</i> בכל הדברים שיש לנו עליהן מופתים, וכמו שיתבאר בספר "מעין גנים". אבל לפי שהסכמות בני אדם שמסכימים על דבר אין לכך יושר ההסכמה [והוכחה] במופת. שוב אין מקורה [על פי] השכל הבינה והדעת, אלא מכח אחר שתארנוהו "כח-העצה" הנטוע בנפשותינו להסכים על ידו הסכמותינו. ואולם לבאר שאין הסכמות בני אדם בדרך מופתי ומוכרח בבינה ובדעת נקל לנו לדבר. והוא כי איך תצייר שֶׁתִּוָלֵד ההסכמה החלטית מעוצם השכל והבינה [המעיין] על הענין שהוא נועץ, ושעל פי חקירות שיקול דעתו הוא בוחר ומסכים, בהיות שבארנו בכלל החמישי שאין הנחת לשון "עצה" אלא על ההסכמה שהיא אחר משפט הלב. והמשפט הוא בין דרכים רבים שנגלו בלבו, שכל אחד הפוך מחברו. ואתה יודע שאין בכח שכל האדם ובינתו להקיף את כל הדרכים והפרטים שיש בכל דבר ודבר, ולשקול כל פרט ופרט בפלס ישר, וכל דרך ודרך במאזני משפט [הטוב] והרע שבו, עד שידחה כל צדדי הכזב, ויאחוז הנכונה והאמת, עד שיבחור בטוב וימאס ברע במופת ישר ונאמן. גם אם תתעקש לומר כי משפט זה מסור לשכל האנושי ולבינתו, הגד נא במה יתברר לאדם שהקיף בשכלו את כל חלקי הענין שהוא נועץ עליו, וכל פרטיו, ושהשפיע השכל את אורו עליהן. ונודע שרוב הפרטים נשכחים מן הלב בעת שהאדם נועץ על הדבר. ואולי נעלם ממנו אחד או שתים, [ויצא] מופת מעוקל ויכשל במעשהו שיעשה על פי הסכמה כזאת. ואם תחפוץ לעמוד על אמתת ענין זה, זכור מה שבארנו בבית הראשון (חדר א' חלון א') שאין בדרכי החכמה מופתי הדעת, בעבור שיש בכל דבר חכמה שתי דרכים הפוכים זה מזה במציאות נמצא, ובארנוהו שם (חדר ב' חלון ד'). גם הוכחנו בטוב טעם שמטעם זה אין בכח השכל האנושי ובינתו לחקוק חֻקי חכמה באמת ובברור כי אם במקרה. והוא הדבר עצמו שאנו מדברים על ענין העצה, כי לפי שאין עצה אלא בדבר שיש בו דרכים רבים סותרים זו את זו, שוב אין בכח השכל האנושי להסכים עליהן בהחלט ולגזור ההסכמה הנכונה במופת ישר ובדעת קבועה.<br>ואחר שנתברר שאין הסכמת האדם בדרך מופתי, מה יועילוהו שכלו ובינתו לגזור ההסכמה החזקה. אין צריך לומר כשהוא נועץ על דבר שהוא מכלל המנהגים שהן בעצם דרכי החכמה. וכדברי המשל שהמשלנו בחלק הרביעי, שהן הדברים שאי אפשר לבררם במופתי הדעת. אבל גם הנועץ על ענין מעניניו בדרכי העולם במשאו ומתנו, על דרך משל לאיזו מקום יסע למכרם, כמה מכל מין יקנה וכמה ימכור וכיוצא בזה, שיש ג"כ בכל דבר מהן דרכים וענינים שונים הפוכים זו מזו. איך ישען בכמו אלה על משפט שכלו? הנה מלבד שאי אפשר לשכל האדם [להקיף] כל חלקי ופרטי המבוקש לשפוט עליה, עוד יותר קשה מזה התעלם ממנו המקרים והתמורות המתחדשות כל רגע תחת השמש המהפכים טוב לרע ורע לטוב. ועליהן לא יוכל השכל לדרוש ולא הבִּינָה להבין בהיותן נעלמים מהם טרם תבאנה. וכמו שיתבאר בספר "מעין גנים" בעז"ה. ואחר שנודע שאין הסכמת האדם ע"י מופת מדעי, ראוי לו שיישאר תמיד נבוך בלבו, וכל פעם שיחפוץ להסכים על דבר שיתחדשו לו ערעורים ודאגות על הסכמתו. כי איך יבטח על עצתו ויעשה כפִיהָ, פן תהיה לו אחר כן לצור מכשול. אבל האמת שהשם ב"ה נטע בנפש האדם כח שבו יסכים הסכמות החלטיות, והוא "כח-העצה" הנטועה בנו. ויעשה הכח הזה נפלא מאד, לא יצוייר ענינו בתחילת העיון, ולא ידע איש ערכו בהשקפה הראשית והוא שכל ענין הבא לפנינו, ולא נדע משפט הדבר וכיצד נתנהג בו, כי יעלו מחשבות רבות על לבבנו, כל אחת הפוכה מחברתה, ונעמוד נבוכים, ונשכיל ונבין בכל הדרכים, ותהיינה תחבולות רבות מתהפכים בלבבנו, ובכולם לא נמלטנו ממבוכתנו, מטעם שאמרנו לפי שאין בכח השכל והבינה לגזור על ההסכמה הישרה במופת הדעת. הנה פתאום נמצא בקרבנו הסכמה מוחלטת וגזרה גמורה על דרך אחד מכל הדרכים הרבים שהצטיירו לעיני לבנו, ויהיה זה ב"כח-העצה" הנטועה בנפש, כי הוא המסכים לעשות מעשה בדרך ידוע.<br>ואל תחשוב שזה תלוי ברצון האדם, והרצון שבנפש הוא המושל והגוזר. אם הדבר כן אעפ"י שהאדם ברצונו הוא רוצה ונוטה לדרך ידוע, אין בכחו לבד לגזור על ההסכמה והמעשה, אם שכלו ובינתו מחרידים אותו בטענותיהם, ובציורי הסכנות שהן מציירים לפניו בדרך שבחר בו, וכמו שכתב החכם השלם מוהר"ר יוסף דלמדיגו בספר "אילים"<sup class="footnote-marker">2</sup><i class="footnote">מהד' אדעסא (תרכ"ד) עמ' 90 בנדפס, ובתוכנה "אוצר החכמה" עמ' 115</i> שהרצון לא ימשול על הכחות הנפשיות ממשלה מוחלטת אדוניית, אלא ממשלה מדינית, ועוד האריך שם. ויותר קרוב לו כח הגבורה הנטועה בנו, כי בהתגבר הכח הזה יביאנו להכניס עצמנו בסכנות, ויתגבר על כח הפחד המנגד לו, כאשר יעשו הגבורים אנשי השם. ודומה לזה תוכל לחשוב שבהתגבר כח הגבורה יסכים האדם הסכמה גמורה, ולא יבהל מציורי המכשול והסכנה שמציירים השכל והבינה שאפשר שתהיינה בדרך שבחר בו, כי יתרומם ויתגדל על כולם. ומפני הקירוב הזה שיש בין העצה והגבורה נזכרו בכתוב תחת סוג אחד באמרו "ונחה עליו רוח יי' וגו' רוח עצה וגבורה" (ישעיה יא, ב), לפי ששתיהן בגבורת הלב. ואולם בכל זאת אין כח-העצה וכח-הגבורה ענין אחד בנפש, כי מעשה כח הגבורה תפעל לבד בענינים הכרחיים שהשכל גוזר עליהן, כי נכון לעשות כן, כמו במלחמות להציל נפשו ונפש עמו, ארצו ומולדתו. שבענין כזה אין התהפכות המחשבות בלב אם ראוי לעשות או לא, עד שיצטרך להתגבר על כוחותיו המנגדים להסכמתו. אלא שיתגבר על פחדו ורכות לבבו לעשות מעשה גבורה; וזולת זה לא תתואר גבורה, כי אם זדון לב. מה שאין כן העצה שהיא ההסכמה בכל דבר ודבר בין דעות שונות ומתנגדות מבלי בטחון שעצתו טובה, ושמעשהו הנמשך ממנה לטוב לו או לא. לזה צריך כח פרטי בנפש, והכח הזה יתמכהו לעשות כמו שהסכים, לא תרפינה ידיו ולא ירך לבבו. ואעפ"י שלבו יודע שאפשר שהסכים הסכמה לרע לו, הנה יתחזק בהסכמתו ויעשה מעשהו בגבורת הכח הזה.

Window 7

<b>חלון ד'</b>
<b>הכלל הששי.</b> כח-העצה אינה נטועה בכל הנפשות. ואין הכונה שיש נפש אדם במציאות תחסר כח-העצה כולה, אחרי שכבר בארנו בבית הראשון (חדר ג' חלון ג') שנפש האדם כוללת כחות כל מעשה בראשית. ואמרנו שם (חדר ד' חלון ב') שאם תחסר ממנה כח אחד בהחלט לא תוכל לתארה עוד בתאר "נפש אדם". ואולם הענין נוהג בכח זה כמו בכח השכל ובכח הבינה שאמרנו שם (שם שם) שנבדלין בהן הנפשות בין רב למעט. וכן ב"כח-העצה" נבדלים בה הנפשות בין רב למעט. יש נפש נטוע בה כח-העצה במשקל גדול, ויש נפש אחרת שכֹח-העצה חלושה בקרבה. וכבר בארנו שם (חדר ו' חלון ג') שמי שכֹח שכלו גדול במשקל ידוע, וכן מי שכֹח בינתו גדולה במשקל ידוע, יתואר בספרי הקדש בתאר "משכיל" או "מבין". וכן לענין שאר הכחות הנפשיות וגם זה בארנוהו שם (חדר ה' חלון י"ב). ועוד אמרנו שם שדבר זה קשה על האדם להגבילו ולשערו, והשם ב"ה לבדו יודע משקל כל ציור, גָדלו ותעצומו. והוא לכולם שמות יקרא. וכן תאר "איש העצה" באמת לא יונח זולתי על מי שמשקל כח-העצה שבנפשו גדולה בשיעור ידוע. ואולם מי שכֹח-עצתו חלושה, כמעט שאין בנפשו כח להסכים הסכמה החלטית לעשות גדול או קטן, גם אם המעשה שרוצה להסכים עליו ענין מועט שאין הבדל רב בין אם יעשה או לא יעשה, מכל מקום יעמוד נבוך מתהפך במחשבותיו ולא ימצא בנפשו הסכמה החלטית. וממה שבארנו בכלל החמישי תבין שאין זה בעבור היות האיש הזה קצר השכל והבינה. אך יוכל להיות שהוא בטבעו משכיל ומבין, אבל חסר כח-העצה. ואם יועצים עמו או שיבקש עצה מנפשו לעצמו, יתהפך כל היום בתחבולותיו ובמועצותיו, רגע בדרך זה ורגע בדרך אחר. וכן יחזור הדבר חלילה מבלי שימצא הסכמה מוחלטת. ואיש אחר שהוא חלוש השכל והבינה יסכים כרגע ויעשה כעצתו, בהיות כח-העצה חזקה בנפשו.

Window 8


<b>הכלל השביעי.</b> "כח-העצה" אינה נטועה בנפשות שאר בעלי-חיים, זולתי בנפש האדם לבדה. והטעם מוכרח, שהרי כבר בארנו בבית הראשון (חדר ג' חלון ד') שכל הבעלי-חיים זולתי האדם הם מוכרחים במעשיהן, ואינן פועלים ברצון ובבחירה לפי שאין בהן הכחות והפוכי-הכחות. והן נעדרי השכל והבינה. ותבין מזה שאינן עושים מעשיהן בעצה, לפי שכל שיעשו הוא בהסכמה טבעית על פי ציור אחד המצטייר בה המכריחה לעשות כפי הציור ההוא; ואין ציור הפוך ממנו מתגלה בקרבה. ואם כן אינה צריכה לעצה, שהרי אמרנו בכלל השלישי שאין עצה אלא הסכמה אחר משפט הלב בין דרכים רבים שהתגלו בו. ולפי שאין זה בשום בעלי-חיים שוב אינה צריכה לכח-העצה. על דרך משל המחזיק באזני כלב ומושכו, שיצטייר בו מדת העזות ובעבורה יעשה מעשים כפי מנהגו לנשוך ולנבוח וכיוצא. אבל אי אפשר שיצטייר בו ציור אחר הפוך ממנו, עד שיצטרך לשפוט בין הדרכים ההפוכים ולהסכים ב"כח-העצה". ולכן לא תמצא בכל כתבי הקדש לשון "עצה" על שום בעלי-חיים זולתי האדם. ושוה דבר לשון "עצה" עם לשון "חכם" ו"חכמה", וכדרך שבארנו בבית הראשון (חדר ג' חלון א').

Window 9


<b>הכלל השמיני.</b> שכל עצה היא בהכרח נטיה צְפוּנָה. ותבין זה ודברי הכלל החמישי שאמרנו שאין מקור העצה מכח השכל והבינה הנטועים בנפש, לפי שאי אפשר להסכים במופת נאמן,<sup class="footnote-marker">1</sup><i class="footnote">בהוכחה הגיונית</i> ולכן היא כמו הכרח. ואין הכונה שהאדם מוכרח מנפשו להסכים על דרך ידוע ולעשות על פי הסכמתו. חלילה לומר כן. אלא האדם מושל על כלל כוחותיו ומנהגיו. ואעפ"י שמסכים עתה, אם יחפוץ ישתמר מעשות מעשה על פי הסכמתו. כמו המשל שכתבנו מענין ראובן שהרע לשמעון. הנה גם אם הסכים שמעון בהחלט להנקם מראובן, והיה עושה כהסכמתו, אם יבוא אליו רעהו ויאמר לו "בַּטֵל עצתך למעני ומחול לו", יוכל שמעון להשליך עצתו מנגד באהבתו את רעהו, וכן כל כיוצא בזה. ואולם מה שאנו אומרים שהעצה בהכרח ר"ל שתמיד תהיה הסכמת הלב מנטיה צְפוּנָה שהתגברה בנפש, הבוחרת בטבעה בדרך ידוע מבין הדרכים הרבים שהצטיירו לעיני לבו, ופתאום יסכים באותו הדרך ב"כח-העצה" הנטועה בנפש. ומטעם זה יתכן שיסכימו עשרה אנשים בעלי עצה בענין אחד עשר הסכמות הפוכות זו מזו. כי לפי שלא יסכימו במופת השכל והבינה, ותהיה ההסכמה לבד על פי נטייה צפוּנָה שבנפש כל אחד. לכן כמו שהן נבדלים בנטיותיהן וכמו שבארנו בבית הראשון (חדר ח חלון חמישי) מענין הֶמְשֵׁל הציורים בלב, כמו כן הם נבדלים בהסכמותיהם, ויסכים כל אחד כפי הדרך המשתוה אל נשמתו והמסתעף ממנו. והנה כל אחד מהן כמוכרח מנפשו לבחור ולהסכים באופן זה, בעבור היות הדרך ההוא ערב לנפשו והיא משתוקקת אליו. ואתן לך משל מספרי הנביאים. רחבעם בקש עצה מן הזקנים, וכן בקש עצה מן הילדים. והזקנים יעצוהו שישיב דברים רכים, ולפי שבלב הזקנים משלו ציורי החכמה, ולכן היתה עצתם בחכמה, כדרך "מענה רך ישיב חימה" (משלי טו, א), "ולשון רכה תשבר גרם" (משלי כה, טו). ובלב הילדים משלו ציורי הסכלות וגובה הלב, ולכן יעצו בסכלות<sup class="footnote-marker">2</sup><i class="footnote">לדבר קשות</i>, כדרך "לפני שבר גאון" (משלי טז, יח), וכן הוא בכל היועצים. ותמיד נמשכת העצה מנטיה צְפוּנָה שבלב אם טוב אם רע מסכימים עליה ב"כח-העצה", כי אין מקורה מרוח בינה ע"י מופתי הדעת. שאילו היו הזקנים יכולים לברר יושר עצתם במופת,<sup class="footnote-marker">3</sup><i class="footnote">בהוכחה הגיונית</i> לא היה ירבעם עוזב עצתם הטובה כמו שעשה. אבל בהיות השאלה בעניני המנהגים כפי החכמה שאין עליהן מופתי הדעת קרה מה שקרה, כי גם בלב רחבעם היו מושלים ציורי הסכלות לפי שעה, כי מאת ה' היתה מסבה כנזכר בכתוב. ולכן שמע לעצת הילדים בעבור שדרכם [נעמה] לנפשו בפעם ההיא.

Window 10

<b>חלון ה'</b>
<b>הכלל התשיעי.</b> יתכן לתאר את האדם בתואר "יועץ" לטוב ולרע, ונוכל לומר "פלוני יועץ טוב", ו"פלוני יועץ רע" או "יועץ בליעל". וענין הכלל הזה נשען על מה שבארנו למעלה. והוא שהעצה היא בהכרח מנטיה צְפוּנָה, ולכן בהיות היועץ איש טוב שמושלים בקרב לבו ציורים טובים, תהיינה מועצותיו כפי דרכי הישרים, והעושה על פיו ימצא טוב. ולהיפך, כשיועץ איש רע ובליעל, שמושלים בו ציורים רעים תהיינה גם מועצותיו כפי דרכיו הרעים. והעושה על פיו יכשל. ואילו היתה העצה בכח מופתי הבינה והדעת, היו כל היועצים על דבר אחד מוכרחים להסכים הסכמה אחת בכח המופת שאי אפשר לנטות ממנו, ולא היה יועץ רע ובליעל במציאות. ואם בעבור שנותן עצות ברשעתו לעשות בדרך המנגד למופת המדעי, או שמסכל<sup class="footnote-marker">1</sup><i class="footnote">מפני סכלותו</i> דרך המופת<sup class="footnote-marker">2</sup><i class="footnote">דרך ההוכחה ההגיונית</i> וטועה ויועץ נגד האמת והנכון, שוב לא היה ראוי לְהִתָּאֵר בתאר "יועץ", ולא הסכמתו בתאר "עצה", אחרי שאין הנחת הלשונות הללו אלא על הסכמות המבוררות בכח מופתי השכל והבינה האמיתיים. אבל בעבור שאין לשונות של "עצה" מונחים על ברור הסכמות מופתיות, אלא על הסכמות רצוניות שנמשך אחריהן המעשה, יפה יתוארו כל המסכימים בין לטוב בין לרע בתאר "יועצים", וכל ההסכמות בשם "עצות". ומה שצריך להוסיף בענין זה יתבאר בדברי הכלל הי"א.

Window 11


<b>הכלל העשירי.</b> כל עצה צריכה להלקח מן היועץ הראוי לתת עצה באותו הדבר. וצריך שיתחברו בנפש היועץ שתי סגולות. האחת, שיהיה בטבע נפשו בעל עצה ורב הכח להסכים בהחלט, וזה מבואר מדברי הכלל השביעי שאמרנו שכח-העצה אינה נטועה בכל הנפשות. והסגולה השניה, שתהיינה נטיות נפשו מתוכנות וטובות כראוי לאותו הדבר שהוא נשאל עליו, וזה מבואר מדברי הכלל התשיעי שמסרנו בו שיש "יועץ טוב" ויש "יועץ רע". ולכן מי שמבקש עצה בדברי המנהגים שהן ענין חכמה, וכשיסופק עליו משפט הדבר ההוא כדת מה לעשות, צריך שיקחנה מיועץ חכם הכולל דברי שתי התורות ומהלך בדרכיהן, כי הוא קבל האמת, ויוכל להמשיל דבר לדבר ולהוציא לאור משפט המעשה ומסכים כהלכה; ותהיה עצתו טובה. אבל לא יוכל לקחת עצה בענינים כאלו מאיש רב-השכל והבינה, אם איננו חכם נוהג בחכמה, כי הוא ייעצהו כפי דרכי שכלו ובינתו. וכבר הוכחנו שאי אפשר שֶׁתִּוָדַעְנָה חֻקי החכמה ומועצותיה באמצעות שֵׂכֶל האדם ובינתו; ויתן לו עצה רעה ונבערה, והעושה כעצתו יכשל. וכן כשיסופק על אדם משפט המעשה בכל אומנות ומלאכה, צריך שיקח עצה מיועץ היודע בטיב המלאכה והחכמה ההיא, כי בטבעו יסכים על נכון. אבל לא יועילנו בענינים כאלו היועץ החכם במנהגים אם אינו מבעלי המלאכה הזאת.<br>וכן המצטרך לעצה בעניני המדיניות והמלחמות, צריך שיקחנה מיועץ רב השכל והבינה ובעל הנסיון, ואפשר שהסכים הסכמה נכונה וטובה להשגת המבוקש, אבל לא יֵעָזֵר מחכם במנהגים, או מחכם בלימודות ובכל מלאכת מעשה, אם איננו מלומד מלחמה ולא נסה ללכת באלה ולא יבין עשות התחבולות, וכן כל כיוצא בזה. וכן הדבר נוהג במועצות רעות, איש רשע המבקש עצה למלאות חפץ רשעתו, צריך שייקחנה מיועץ בליעל המלומד להרשיע, וּמִטִבְעוֹ יסכים הסכמה מתוקנת להשלים על ידה הרעה. ונתברר מזה כי יתחלפו היועצים כפי התחלפות הענינים שבני אדם נועצים עליהן. וכן תמצא התאר הזה בכתבי הקדש כתוב על אופנים שונים, כפי התחלפות הענינים שהוא נכתב אצלו, ויתבאר עוד בדברי הכלל הי"א.

Window 12


<b>הכלל הי"א.</b> כל תאר "יועץ" הנכתב בספרי הקדש סתם, מבלי כנוי ושם לווי, תְּכוּנֶה תמיד "יועץ טוב". ואות שזה האיש מנוסה לשואלים בו שהוא בעל כח-העצה ושמועצותיו טובים להשגת המבוקש, שהן סגולות היועץ האמתי, וכמו שבארנו בכלל העשירי. ואולם לדעת באיזו ענין הוא יועץ, כי התואר הזה כתוב ונזכר על אופנים שונים ובמקום הכלל הנזכר, זה לך הכלל. כל מקום שנזכר תאר זה סתם, מבלי שנזכר מלפניו או מלאחריו באיזו ענין שיועץ עליו, כמו "יועץ וחכם חרשים", שאין זכר בכתוב מלפניו או מלאחריו באיזו יועץ הוא מדבר, ואעפ"י שאמרנו שאם נזכר סתם תמיד הכוונה יועץ טוב, אין מאמרינו כולל רק שהוא טוב במועצותיו להשגת המבוקש. אבל עדיין אין אנו יודעין מהו המבוקש אם בחכמה אם במלחמות אם במדיניות, או לענינים רעים שכולם צריכים מועצות טובות<sup class="footnote-marker">1</sup><i class="footnote">כלומר מועילות</i> להשיג על ידיהן המבוקש, אם טוב ואם רע. על כן תדע כשנזכר סתם הכוונה תמיד על היועץ בעניני המנהגים, והוא היועץ החכם השופט והגוזר בעניני החכמה בין דם לדם, בין דין לדין, והן הן דברי השתי תורות. ויוצא מזה שהמורים הוראות בישראל שהן המופלגים בחכמה וביראת חטא נקראים בספרי הנבואה "יועצים" (ישעיה ג, ג; משלי טו, כב) והכל רמזנו על זה בכלל העשירי. וכשנזכר בשם לווי הוא היועץ למלכים ושרים בעניני המלחמות ומדיניות, ואז יסמכו ענין אל [מלת יועץ] להבדילו מתאר "יועץ בחכמה", כגון שיאמרו "יועץ למלך" (דהי"א כז, לג), או "יועצי ארץ" (ע"פ איוב ג, יד), ללמדנו שמועצותיהם בעניני המלוכה ותקון העם והדברים המדיניים שאינן נוגעים לעניני החכמה. ותמיד הכוונה על יועצים טובים להשגת מבוקש שואליהם, אם בחכמה או במלחמות או במדיניות וכיוצא. וכשידברו מיועץ רשע המתעה את העם במועצותיו מדרך הטובה אל הדרך הרעה, אז יסמכו לו תאר אחר להורות שזה היועץ איש רע מעללים ויועץ לעשות מנהגים רעים ההפוכים מדרכי החכמה, כגון שיאמרו "יועץ בליעל" (נחום א, יא), "יועץ למשחית" (עיין דברי הימים-ב כה, טז), "יועץ להרשיע" (דהי"ב כב, ג). אמנם כל בניני השורש הזה בין בקל בין בנפעל נזכרו תמיד אצלם במה היתה העצה, ומן הענין נדע תמיד אם היתה העצה בחכמה במלחמות או במדינות או לעשות רשע ותאוה.<br>ואולם דין שם דבר "עצה" כדין שם התואר "יועץ". והוא שבהוזכר סתם ולא נזכר מלפניו או מלאחריו באיזו מין עצה הוא מדבר ידענו שכוונת הכתוב על העצות במנהגים, וכמו שפירשנו פסוק זה בבית השני (חדר ד' חלון ג'). ומדברי הכתוב נדע תמיד אם מדבר על עצות לנהוג מנהגים טובים, או עצות לעשות מנהגים רעים, כמו "וילכו במועצות בשרירות לבם הרע" (ירמיה ז, כד), "אשר לא הלך בעצת רשעים" (תהלים א, א), "עצת רשעים רחקה מני" (איוב כא, טז), וכיוצא בהן שהכוונה תמיד על עצות לעשות הרשע והפשע, בעבור שנכתבו אצל הרשעים ואנשי בליעל. ולהיפך כשנזכר אצל הטובים נדע שהן עצות ללכת בדרכי החכמה.
ובכל המקומות שהזכרנו וכיוצא בהן בין טוב בין רע, הנה בעבור שנזכר השם סתם, הכונה תמיד על עצה נכונה להשגת המבוקש. אם המבוקש טוב ודבר-חכמה ישיג הנשאל על ידה הדבר הטוב ההוא, ואם המבוקש רע ישיג הנשאל על ידה הרעה שהוא דורש אחריה. וכדברי הכלל העשירי. אבל כשידברו כתבי הקדש ממין עצות שהן בדרכי המלחמות ובמדיניות, אזי נכתב בענין המלמד במה הוא מדבר, כמו "עצה וגבורה למלחמה" (מל"ב יח, כ), "הבו לכם עצה מה נעשה" (שמו"ב טז, כ) הנכתב בענין אבשלום, וכן כל כיוצא בהן. וכן באלו תמיד בְּהִזָכֵר התאר סתם, הכונה על עצה להשגת הדבר המבוקש, להצליח על ידה במלחמה או בתקון המדינה והעם. אבל כשידברו מעצה שאיננה טובה להשגת המבוקש, בין כשתהיה העצה לדבר הגון, או שתהיה לדבר רע ובליעל, יכתבו כתבי הקדש אצלה מליצה המודעת לנו שזאת העצה לא ישיג [מבוקשו] והעושה על פיה לא יצליח בה, כגון שיאמרו "ועצה נפתלים נמהרה" (איוב ה, יג), "עצה נבערה" (ישעיה יט, יא), "לא טובה העצה" (שמו"ב יז, ז), וכיוצא בלשונות הללו המורים שאין העצה טובה להשגת המבוקש. מכל זה תבין שנבדל תאר "יועץ" מתאר "חכם", ושם "עצה" משם "חכמה", אחר שבארנו בבית הראשון (חדר י"א חלון א')<sup class="footnote-marker">2</sup><i class="footnote">טעות סופר כאן וצ"ל חדר א, חלון י"א</i> שלא הונח לשון "חכמה" רק על הדברים הנאותים והטובים, ושלא יונח על לימוד דבר מגונה, או על מעשה מגונה, גם אם אותו הלימוד או המעשה בנוי על תחבולה נפלאה. וכן לא יתואר מַמְצִיאָהּ ועושהו בתאר "חכם", ואעפ"י שהשיג מבוקשו הרע במעשהו. ולכן לא תמצא בכל המקרא שיתארו ענינים כאלה בלשונות של "חכמה", ובעליהן בתאר "חכמים", או שיאמרו "חכם רע" "חכם בליעל", "חכמה רעה", "חכמה נבערה" וכיוצא, כמו שתמצא שיתארו הסכמת הרשעים בלשונות של "עצה" סתם, ומגידיהן בתאר "יועצים" כשנזכרים בענין המורה מאיזו מין עצה הוא מדבר. וכשאינו נזכר מלפניהן או מלאחריהן דבר אז יאמרו הכתובים "יועץ בליעל" (נחום א, יא), "יועץ רע" (ע"פ יחזקאל יא, ב) או "עצת און", "עצת בליעל" וכיוצא. והטעם מבואר ממה שדברנו.<br>ואין לשון "חכמה" נופל אלא על דברים אמתיים, נאותים וטובים בעצמם הנקראים "חכמה". איך יאמרו "חכם רע", "חכם בליעל" או "חכמה רעה", "חכמת בליעל" ותהיה המליצה מותרת? שאם הוא חכם אינו רע ולא בליעל, ואם היא חכמה אינה רעה ובליעל. וכל מה שנוכל לומר היא מליצת "חכמים המה להרע" (ירמיה ד, כב) וכמו שבארנו בבית השני (שם חלון ב'), או "חכם בעיניו" (משלי כו, ה), שהמליצה הזאת תורֶה שאיננו חכם באמת, כמו שבארנו בארוכה בבית הראשון (חדר ו' חלון י').<br>מה שאין כן לשונות של עצה המונחים על כלל ההסכמות שיסכים האדם בדברים המעשיים, הן טוב הן רע, הן בעניני המנהגים הן בעניני מדיניות ומלחמות, שאין "עצה" אלא הסכמה לעשות, וכמו שבארנו בכלל הראשון. הנה יחול על המסכים לעשות ענין טוב, שהוא יועץ טוב, ועל המסכים לעשות רע שהוא יועץ בליעל. וכן נוכל לומר "עצה טובה", ולא הוצרך בעל הלשון לסמוך מליצת "טוב" אצל היועץ לטובה. ונודע שבהזכר התאר סתם, או בהזכר השם סתם, שענינן יועץ טוב, ועצה טובה. ואם תשאל מדוע שָׂם בעל הלשון אצל יועץ לרשעה תאר גרוע, והניח [יועץ] סתם, לטובה. ולא הניח תאר מעולה אצל היועץ לטובה? על דרך משל שיאמר "יועץ חכם", "יועץ צדיק", "יועץ טוב" ואז זכרונם סתם יורה על רשעה? וכן כולם שם-דבר "עצה", יאמר "עצה טובה" "עצת צדק", "עצת חכמה" וכיוצא, וזכרונם סתם יורה על הרשעה. הנה תשובת דבר זה נשענת על יסוד חכמת הנפש. כי כבר בארנו בכלל החמישי שכח-העצה סגולה גדולה בנפש האדם, ולולי שהיתה נטועה בנו לא היינו מתחזקים לעשות מעשה גדול או קטן, והיינו תמיד מתהפכים בתחבולותינו ובמשפט שכלנו מבלי מצוא הסכמה גמורה. ולכן ראוי להזכרתה<sup class="footnote-marker">3</sup><i class="footnote">של מלת עצה</i> סתם יורה שהיא לטובה, כי איך תּוֹרֶה על הרעה לעשות דברים מגונים ורעים, שאז היה יותר טוב אם בעל נפש כזה היה חסר כח-העצה בהחלט, שעל ידי כן לא היה בא לכלל הסכמה על מעשה הגנות והרשעה, אבל היה נשאר במבוכות המחשבות ובתחבולות השכל האנושי המרופפות. ולכן ראוי שלשון "יועץ" ו"עצה" הכוללים זאת הסגולה הנפשית הטובה, שלא יורו על הסכמה לרעה. זולתי בהצטרף אליהן תאר אחֵר מגונה, המורה שזה היועץ השתמש בכח-עצתו הטובה לרעה, או שהעצה הזאת היתה עצת און ורֶשע, והבן. ושמור דברי הכלל הזה בכל פרטיו, כי תראה מחדרי הבית הזה שהכתובים כולם הולכים על דרך הכלל שהנחתי, אין יוצא ממנו.

Window 13

<b>חלון ו'</b>
<b>הכלל הי"ב.</b> יניחו כתבי הקדש תאר "יועץ" על השם ב"ה. ויאמרו שהוא ב"ה יעץ כן (ישעיה יד, כד), וכן יניחו על מעשיו שם דבר "עצה" (משלי יט, כא), ויאמרו שדבר זה נעשה בעצת השם ב"ה (תהלים לג, יא). וטעם הדבר יתברר לך מן המבואר כבר, כי אמרנו בכלל הראשון שלשון "עצה" נופל על ההסכמה ההחלטית שנמשך אחריה מעשה בפועל. ובתנאי שאמרנו בכלל השלישי שתהיינה באותו הדבר דרכים רבים, והיועץ בוחר באחד מכל הדרכים אחר ששפטו עליהן במשפט לבו, ומסכים עליו לעשות כן. וכל זה תמצא בדרכי ההנהגה העליונה שהשם ב"ה הוא הגוזר והעושה, ומנהיג עולמו כפי דרכי חכמתו הנשגבים מלב כל חי, וכמו שבארנו בבית הראשון (חדר ב' חלון ג') שיש בכל אחד מהן דבר והיפך-הדבר, פעם לחסד, פעם לשבט, ובכלל זה כלל הברכות והטובות, וכנגדן כלל הקללות והרעות. ובהיות בכל דבר דרכים רבים והוא ב"ה גוזר ומסכים מה יהיה, גם ממלא גזרתו ועושה כהסכמתו בכחו הבלתי בעל-תכלית; לכן יתואר הוא ב"ה בתאר "יועץ" והסכמתו העליונה תתואר בשם "עצה". ותמצא כָהֵנָה רבות בספרי הקודש כשידברו מן הגזרות שגזר השם ב"ה על בריותיו שיחולו עליהן, הן על אומה שלמה הן על איש פרטי, לבנות ולנטוע או להאביד ולהרוס, והודיע מועצותיו בנבואה לנביאים, אמרו שהוא ב"ה יעץ כן (ישעיה יט, יב; ירמיה מט, כ), כלומר הסכים כן בהסכמה מוחלטת לעשותו. והגזרה עצמה תארו בשם "עצה", ואמרו שתעשה כן בעצת ה', או שנעשתה עצתו. ואולם שתוף שם "עצה" עם שם תאר "יועץ" הנאמר אצל השם ב"ה ועל האדם איננו רק כפי העברת-הלשון ובדרך משל, להסביר אזן שומעת, כמו כל התוארים שהושאלו אליו ית' שאינן רק משל להסביר גדולתו ורוממותו ית'. וכפי האמת יש הבדל עצמי בין העצה העליונה, ובין עצה [של] נפש האדם.<br>וגם זה תדענו מן המבואר בכלל השמיני, שכל עצה היא בהכרח נטיה צְפוּנָה, ושם הוכחנו אמתת הענין מדברי הכלל החמישי שבו הודענו שאי אפשר שתהיה מקור העצה מכח השכל והבינה הנטועים בנפש שהם חסרי כח להסכים במופת נאמן. ותבין עתה כי הוא ב"ה המרומם על כל ברכה ותהילה, שהוא אדון החכמה והתבונה כלה, הוא הבין דרכה והוא ידע את מקומה (ע"פ איוב כח, כג). לכן כל מועצותיו בתבונה שאין לה חקר, נשגב לאין תכלה מדרכי המופתים<sup class="footnote-marker">1</sup><i class="footnote">ההוכחות ההגיוניות</i> אשר לנו בחכמות הלימודיות, גם ממופתי החושים. אין צריך לשפוט בין דרכיו הרבים שבאותו הדבר, ומועצותיו נאמנים ואמיתיים ועומדים לעד לעולם. ודומה ענין זה ממש למה שבארנו בבית הראשון בכמה מקומות על החכמה, שאמרנו שאין בכח האדם לחוקק חֻקי חכמה בדרכי מופתי השכל והבינה, אבל צריך לאסוף חקותיהם מחוצה לו, ולקבלם באמונת הלב.<sup class="footnote-marker">2</sup><i class="footnote">דברים אלו הועתקו בקצרה ע"י המלבי"ם בפירושו למשלי פרק א</i> כך השם ב"ה לבדו מחוקק חֻקי החכמה באמת. וכן הוא ענין העצה וההסכמה. איננה בכח מופתי שֵׂכֶל האדם מבינתו, אבל צריך לקבלה מנפשו, רצה לומר מיד אחת הנטיות והציורים המושלים בלב. ורק השם ב"ה לבדו יועץ באמת, כי הוא מקיף כל פרטי הדברים יודע סבתן ומשקלן, טובם ורעתם, וגוזר בצדק ובמשפט. וכן הוא ב"ה יודע כל המקרים והתמורות המתחדשים ואשר עתידין להתחדש כל רגע תחת השמים, צופה מראשית אחרית ואין דבר נעלם ממנו, "תחת כל השמים לו הוא" (ע"פ איוב מא, ג). וכל המתחדש בעולמו יתחדש ברצונו ובפקודתו ונודע שכל מועצותיו או גבורותיו ית' בהסכמה ברורה הנשגבת מדרך המופת אשר לנו. ומטעם זה יש הבדל בכתבי הקדש בין תאר "יועץ" המושאל לו ית' ובין תאר "יועץ" הכתוב על האדם, וכמו שיתבאר בכלל העשרים.

Window 14


<b>הכלל הי"ג.</b> כמו שיתואר השם ב"ה בתאר "יועץ" והסכמותיו תתוארנה בשם "עצה", בעבור מנהגיו שנוהג עמהן עם בריותיו, וכדברי הכלל הי"ב, כן יתואר בתאר "יועץ" בעבור מעשיו שעשה מִקֶדֶם בהכינו שמים וביסדו ארץ, וכל פרטי המציאות בשמים ובארץ, [תְּכוּנֶה] כל אחת בשם עצה. ומטעם שבארנו בכלל הקודם, ותבינהו מדברינו בבית הראשון (חדר ב' חלון ח') שם אמרנו שכל המעשים עשויים בחפץ החכמה העליונה. ובערך היוצר ב"ה יש בכל מעשה ומעשה דבר והיפוכו, וכמה דרכים היו פתוחים לפניו לברוא את העולם, מדת [גופם] משקל הדברים ומספרם, תבניתם וסגולותיהן לא יבצר ממנו מאומה. ואילו חָפֵץ היה עושה השמים על תבנית אחר וכן המאורות ומסלוליהן וכן הארץ וכל צאצאיה, ולפי שבחר לבראו על דרך שעשהו הוא כפי מדת החכמה מתואר גם בעבור אלה בתאר "חכם". הנה מטעם זה עשה בעבור שמבין דרכים רבים שהיו נגלים לפניו והסכים לעשותו בדרך החכמה יתואר בתואר "יועץ", וְנֹאמַר שיעץ לעשות כן. ועל כל מעשה ומעשה שיש במציאות הכולל הזה נאמר שנעשה בעצת ה'. וכן תמצא שהשתמשו כתבי הקדש בתאר "יועץ" ובשם "עצה" כשהזכירו ענין בריאת שמים וארץ<sup class="footnote-marker">1</sup><i class="footnote">שמא כוונתו לישעיה מ, יד "את מי נועץ ויבינהו". וכן משלי ח, יד "לי עצה ותושיה"</i> כמו שיתבאר בחדרי הבית הזה, ועוד ידובר על כלל זה ועל הכלל שלפניו בסדרי הכלל הי"ח.

Window 15


<b>הכלל הי"ד.</b> עוד יתואר היוצר ב"ה בתאר "יועץ", בעבור המצווֹת והחֻקים והמשפטים והתורות שציוה לבני אדם לעשותן וללכת בהן. והחֻקים והמשפטים והתורות תתוארנה בשם "עצה", כל אחת ואחת מהן היא עצת השם ב"ה. וטעם הכלל הזה דומה לטעם שני הכללים הקודמים, רק אם תשקיף על מה שבארנו פעמים רבות בבית הראשון לדברי השתי תורות הן הן דרכי החכמה העליונה, ושיש בכל אחד ואחד מהן דבר והיפך-הדבר. וכמה דרכים יש בכל ענין וכמו שתבין מן המשל שהמשלנו בכלל הרביעי. ולפי שהוא ב"ה צונו בכל ענין מהם לעשות על דרך ידוע מִבֵּין דרכים רבים, וגזר בהסכמה מוחלטת שיהיו עשויים כן מבני האדם לעד לעולם, נכון שיתואר הוא ב"ה בעבורן בתואר "יועץ". וכל חוק ומצוה שציוה תתואר בשם "עצה". ונאמר שהיא עצת השם.<br>וכמו שתמצא בספרי הנבואה שהניחו על המצוות והתורות לשונות של "עצה". ובכלל זה שבע מצוות בני נח שציוה השם ב"ה לכלל העמים, גם הן מתוארים מטעם זה עצמו בתאר "עצה". ובנקל תבין שכל מקום שהזכירו ספרי הקדש עצתו ית' סתם, מבלי הזכיר מלפניו או מלאחריו ענין המורה באיזו מין עצה הוא מדבר, שהכוונה תמיד על מועצותיו בעניני המנהגים, שהן התורות והמצוות שציוה לבני אדם לעשותן. כמו "ועצת עליון נאצו" (תהלים קז, יא), "לא אבו לעצתי" (משלי א, ל) שהן המורים כולם על משפטי השם ותורותיו. וכדברי הכלל הי"א שבו אמרנו שבהזכר התאר "יועץ" או שם "עצה" סתם אצל האדם, הכַוָנָה היא על עצות במנהגים. וכן הדין באותן הסמוכים אל השם ב"ה. וכמו שכל לשון "עצה" סתם הכוונה תמיד עצה טובה להשגת המבוקש להצליח על ידה, הן בעניני המלחמות והמדיניות, הן בשאר הדברים, ובארנוהו ג"כ בכל הנזכר; כן לשונות של עצה הסמוכים אצל השם ב"ה נזכרים סתם, להורות שהן עצות טובות וישרות להשיג על ידיהן המבוקש. כדרך "אשר יעשה אותן האדם וחי בהם" (ויקרא יח, ה), כי הנשען על מועצותיו ית' והולך בהן אשרהו וטוב לו. וכן הדין בבניני השורש הזה הסמוכים אצלו ית' כשנזכרים סתם הכוונה על עצות טובות, כדרך "אברך את יי' אשר יעצני" (תהלים טז, ז), "איעצה עליך עיני" (תהלים לב, ח), וכמו שיתבארו בחדר השמיני. ובשאר מקומות סמוך הבנין אל ענין המורה שעליו הוא מדבר. והם נכתבות על גזרות השם ב"ה וכדברי הכלל הי"ב. פעם לטוב לתת שכר, ופעם לרע להעניש את העוברים והפושעים. ומעצמך תדע כי אצלו ית' כל המועצות הן בדרכי החכמה והמנהגים, כי מצותיו ותורותיו הם כולם דברי מנהגי החכמה, כל גזרותיו ומנהגיו עם בריותיו, "מְהַעְדֵּה מְלָכִין וּמְהָקֵים מְלָכִין" (דניאל ב, כא) שובע ורעב, עושר וריש, חיים ומות וכיוצא, כולם כפי דרכי חכמתו העליונה שהן [לנהג] דברי המנהגים. כל מעשיו בשמים וארץ מתוקנים לעומת דרכי החכמה לשלם לאיש כמעשהו, וכמו שבארנו בבית הראשון (חדר ב' חלון ז). מה שאין כן עצת בני אדם, שמקצתן הם הסכמות במדיניות ובעניני משא ומתן באיזו סחורה ישא ויתן, לאן יסע לקנות, ולאן יסע למכור, כמו שרמזנו בכלל החמישי. ולכן כל הסמוכים אצל השם ב"ה סתם, אפשר שהונח על אחת משלשתן, או על מנהגיו עם בריותיו, או על מעשי בריאת שמים וארץ, או על מצוותיו ותורותיו שציוה לבני אדם. אלא שהנזכרים אצלו ית' סתם בענין הנוגע לבני אדם, על דרך משל שיאמרו הנה שזה האיש עשה כעצת השם, או איש זה המרה בעצת השם וכיוצא, הכונה תמיד על עצות במנהגים שציוה השם ב"ה לעשותן. ובחדר השביעי והשמיני בעז"ה יתבארו כולם, ואז תבין כונתנו.

Window 16

<b>חלון ז'</b>
<b>הכלל הט"ו.</b> יתכן שיתן יועץ עצה לזולתו שיעשה כך או כך, מבלי היות מוצָא ההסכמה מנפש היועץ עצמו, וכן יתכן שיסכים האדם מנפשו לעצמו, מבלי היותה הסכמת נפשו, והוא אם קבל היועץ או האדם עצה זו מזולתן. על דרך משל בעניני המנהגים, שלמד מפי חכם שאם יקרה לאדם כך או כך, ראוי לו לעשות כך. וכן בעניני המלחמות ותחבולותיה, וכן בעניני העולם משא ומתן ועסקיו, או בעניני המלאכות והלימודיות, כשקבל מאחר אופן המעשה בהן, וכשיקרהו אותו הדבר, והוא שופט בלבו בין דרכים רבים במה יסכים, ועלה על לבו זכרון העצה שנתן לו זולתו, וסמך עליו והסכים לעשות כן, תתואר ההסכמה בשם "עצה". וכן אם היה נשאל מזולתו על אותו הדבר והגיד הנשאל לשואלו העצה שקבל מזולתו בענין זה, יתוארו דבריו בשם "עצה" וכמו שתראה מן הכתובים שיובאו בחדרי הבית זה, שעל כיוצא בזה הניחו כתבי הקדש לשונות של "עצה". ואולם אעפ"י שהסכמות כאלו הן "עצות", הנה המגיד אותם לא יתואר בתואר "יועץ" בעבורן, שהרי אין מוצָא העצה מנפשו, וכבר אמרנו בכלל העשירי שתאר "יועץ" נופל על מי שהתחברו בנפשו שרש הסגולות, והאחת מהן שתהיינה נטיות נפשו מתוכנות וטובות כראוי לאותו הדבר שהוא נשאל עליו. ולכן זה שאינו אלא מודיע העצות שקבל מזולתו, ואין בנפשו הסגולה להסכים מדעתו, שוב לא יתכן לתארהו בתאר "יועץ". כי תאר "חכם" נופל על מי שאסף חֻקי חכמה ומבין בדרכיהן, וכמו שבארנו במקומות רבות בבית הראשון והשני מספר זה. ואיש כזה יְלַמֵד לזולתו העצות בדרכי המנהגים שקבל מפי רבו, וכדרך "תורת חכם מקור חיים" (משלי יג, יד). אבל אפשר שהוא "חכם" ואינו "יועץ", אם אין בנפשו הסגולה להסכים מדעתו בעניני השאלות העמוקות שלא קבל בהן השמועה מפי רבו, וצריך להמשיל דבר לדבר להוציא לאור משפט ההלכה שהיא העצה. ותאר "יועץ" סתם הנופל על היועץ במנהגים יונח על החכם המופלא שמלבד מאסף חכמתו, יש בו דעה רחבה ובינה גדולה להשיב מדעתו הסכמות בעניני השאלות שהוא נשאל עליהן. לפי שהוא בעל "כח-העצה", ונפשו מתוקנת בבינה ובשכל הראויים להסכמות נכונות שהוא נשאל עליהן, שהן הסגולות הראויות להיות במי שיתואר בתאר יועץ, ועוד נרחיב בזה בכלל הי"ח.

Window 17


<b>הכלל הט"ז.</b> לא יתכן לומר פלוני היועץ העתיק עצתו מנפשו לנפש זולתו ששאל ממנו עצה. וענין זה הכלל אפרשנו לך. היועץ שנותן עצם לזולתו, אעפ"י שנפש היועץ הסכימה בהחלט שראוי לעשות כך או כך בנדון זה. גם השואל קבל עצתו ועשה על פיה, לא בעבור כן נאמר שהיועץ הזה העתיק הסכמת נפשו שהסכים עליה אל נפש השואל, עד שהשואל מסכים עתה בנפש חפצה כמו הנשאל שכן ראוי לעשות. אבל אפשר שנפש השואל עודנה עומדת במבוכתה הראשונה ולא הספיקה הסכמת היועץ ששמעה להניח מחשבותיה. ואפשר עוד שהסכמת היועץ לא יָשְׁרָה לנפש הנשאל, ולפי אומד דעתו העצה לא טובה להשגת מבוקשו. ואעפ"כ יקבלנה ויעשה מעשה על פיה, בעבור השענו על דברי היועץ הגדול בעיניו. אם העצה בעניני המנהגים יעשה על פיו בהתבאר לו חכמת היועץ כי רבה הוא, ורוחב לבו בשכל ובבינה. ואם העצה בעניני המלחמות והמדיניות יעשה על פיו, בְּהִוָדַע לו מרבית תחבולות היועץ הזה וידיעותיו בענינים כאלו, וראה נסיונות רבים שהאנשים שעשו על פי הסכמות היועץ הזה הצליחו והשיגו מבוקשם. ולכן מרחיק טענות שכלו ובלבולי בינתו מנגד נפשו, והולך לעשות מעשה על פי דברי היועץ בעינים סגורות. ויותר מזה לפעמים הנשאל נוטה להסכים הסכמה הפוכה מהסכמת מי שיעץ לו, ועוזב ההסכמה שרצתה נפשו בו, ונשען על הסכמת זולתו הגדול בעיניו, וכמו שרמזנו על זה בכלל השמיני שאין האדם מוכרח מעצת נפשו, ואם ירצה ישליך עצתו מנגד ויסמוך על עצת רעהו. והנה זה היועץ אעפ"י שנתן עצה, לא העתיקָהּ מנפשו אל נפש השואל עליה, שהרי גם עתה אין נפש השואל מסכמת כדרך הסכמתו, רק נשען על עצתו כְּעִוֵר הנשען על הפקח כי מכיר גודל חכמת היועץ, תחבולותיו וידיעותיו, והיותו מפורסם ליועץ טוב, ומכיר את עצמו שהוא נעדר החכמות, או שאיננו בעל תחבולות וידיעות, שהן הן הדברים שמסתעפים מהן העצות הטובות להשגת המבוקש, וכדברי הכלל העשירי. ולכן כשאנו יועצים לזולתנו השואל ממנו דבר עצה, לא נאמר שיסכים בנפשו כהסכמתנו ושתערב לנפשו, שכל זה רחוק מִטֶבַע נפש האדם ואיננה ברשותה, אבל נאמר שישמע לעצתנו ויסמוך עליה ויעשה כן אעפ"י שלא תישר בעיני חכמתו, וכמו שיתבאר. ואולם שתהיה השוית ההסכמה בשתי הנפשות על דרך אחד הוא כמעט מסוג הנמנעות. ותבין זה גם מדברי הכלל החמישי שאמרנו שמקור העצה איננה ממופתי<sup class="footnote-marker">1</sup><i class="footnote">הוכחות הגיוניות</i> השכל והבינה הנטועים בנפש אלא מכח-העצה, ומזה נסתעפו דברי הכלל השמיני שבו הוכחנו שכל עצה היא בהכרח מנטיה צְפוּנָה המושלת בלב היועץ.
הנטיות הצפוּנות נמשכות מדרכי הכחות המושלות בלב, שכפי גודל ממשלתם וציוריהן תגדל הנטיה ההיא. והדבר מבואר בבית הראשון בכמה מקומות שבני אדם כולם נבדלים זה מזה הן במשקל כוחותיהן מתחלת אצילותן בנפש, הן בצאת ציוריהן מן הכח אל הפועל ורוב ממשלתם בלב. וכמו שכמעט אי אפשר שתהיה משקל כח מן הכחות וגודל ציורו בלב שוה בשתי נפשות יחד, כן אי אפשר שתהיה הנטיה הנמשכת מדרך המושל בלב שוה בשתי הנפשות. ואם אין הנטיות שוות, גם ההסכמות המסתעפות מן הנטיות לא תהיינה על דרך אחת, אלא כל אחת תסכים כפי נטיותיה, וכמו שבארנו בכלל הנזכר משל מענין רחבעם (מל"א ג, טו), כששאל עצה מן הזקנים ומן הילדים. והמשל הזה יבינך גם הענין שאנחנו בו עתה, ואיני רואה צורך להאריך בזה יותר, רק להוציא מדברינו כלל גדול; ההבדל היוצא מזה בין בניני שרש "חכם" "משכיל" ובין שרש "יעץ". כי שרש חכם כשיוצא לזולתו יבנה בבנין הכבד<sup class="footnote-marker">2</sup><i class="footnote">פיעל</i> ובבנין הכבד הנוסף<sup class="footnote-marker">3</sup><i class="footnote">התפעל</i> וכמו "וזקניו יְחַכֵּם" (תהלים קה, כב), "מחכימת פתי" (תהלים יט, ח).והונח כן בעבור שהוא היה משים שיהיה השני חכם, כי לִמְדוֹ חכמה ומוסר. וכן שרש "שכל" כמו "אשכילך ואורך" (תהלים לב, ח). וכן שרש "בִּין" כמו "והלוים מבינים את העם" (נחמיה ח, ז) שהן יוצאים לזולתם. ואין כן שרש "יעץ" כי גם במקום שיצא לזולתו לא יבנה בבנין הכבד או הכבד הנוסף<sup class="footnote-marker">4</sup><i class="footnote">התפעל</i> אלא תמיד נשאר בבנין הקל, אפילו במקומות שאנו מדברים על נתינת עצה לזולתו. היה ראוי לפי דקדוק הלשון להזכיר הבנין הכבד היוצא לשני ולומר יִעֵץ לפלוני, יִעָצְתָ לפלוני, אֲיַעֶצְךָ<sup class="footnote-marker">5</sup><i class="footnote">על שימוש המקרא במלת "איעצך" ופירושו "שמע בקולי", עיין להלן כלל י"ז</i> עצה, או תְיַעֲצֵנִי עצה, וכן הכבד הנוסף לתת עצה לפלוני ע"י פלוני שאז יוצא לשלישי ולרביעי, והיה ראוי לומר הוֹעֵץ לפלוני, הוֹעַצְתִּי לפלוני, אוֹעִיצְךָ עצה, או כמו "משם אוֹרִידְךָ" (ירמיה מט, טז), "תוֹדִיעֵנִי ארח חיים" (תהלים טז, יא). הנה בהיות לשון הקדוש הזה נבדלת מכל שגיאה, יראה בעל הלשון שאי אפשר שיבנה כבד הנוסף, עד שלא תמצא בכל כתבי הקדש שהוא נבנה בהן. ונקל לך להבין זה, כי הוראת בנין הכבד והנוסף מורים תמיד על פעולת הפועל בגוף או בנפש זולתו, וזהו עצמו ענין הכבד שיצתה פעולתו אל ענין חוץ ממנו, פעמים לשני פעמים לשלישי ולרביעי. "משם אורידך", הכוונה שמקבל הפעולה ירד מֵרוּם אל תחת. וכשאומר "תודיעני", הכונה שמקבל הפעולה והוא המתהלל ידע מה שנעלם ממנו. וכן "ומשפטיך למדני" (תהלים קיט, קח), הכונה שיקבל הלמידה ויבין משפטי השם ב"ה. כדומה לזה בשרש "חכם", "בִּין" "שֵׂכֶל", תמצא בכולם הבנינים הכבדים "וזקניו יְחַכֵּם", "מחכימת פתי", וכמו שבארנו בבית השני (חדר י"ג חלון ח' וחלון י"א) שענין המאמר פלוני לִמֵד חֻקי החכמה לפלוני ועל פיו ובעצתו למד חכמה ונוהג כן. והנה קבל השני פעולת הפועל, שעל ידו יש בו עתה מַאֲסָף החכמה ונוהג בחכמה. וכן "והלויים מבינים את העם" (נחמיה ח, ז), שנבין בבנין הכבד, כי המשכיל לזולתו כשיקדים לו ההקדמות וההצעות הצריכות, אז ישכיל כמוהו. וכן המבין לחברו כשיבינהו הענין אז יבין זה כמוהו. ועל כל אלה נוכל לומר "חִכַמְתִּיךָָ, הִשְׂכַלְתִּיךָ, הֶבִינוֹתִיךָ", לפי שהם נעתקים מנפש לנפש, העתקנו לימודי חכמותינו לנפש זולתנו, העתקנו מה שבבינתנו אל בינת זולתנו. והנה הוא עתה חכם משכיל ומבין בענין זה כמונו. מה שאין כן העצה שאינה נעתקת מנפש אל נפש, ואעפ"י שהוא שומע לעצתנו ועושה כן, אינו מסכים בנפש כהסכמתנו וכמו שבארנו. ולפי שאין לשון "עצה" נופל אלא על ההסכמה הגמורה, איך נאמר "איעצך", שמשמעותה אעתיק עצת נפשי אל נפשך עד שתסכים בנפשך כמוני? וזה שקר, שהוא שהרי אפשר לא יסכים עמו כהסכמתו, וכל מה שנוכל לומר לזולתנו הוא שעל כל פנים ישמע לעצתנו ויעשה כן, בין יסכים בין לא יסכים, ועל זה לא שייך לומר הבנין הכבד המורה על העתקת הפעולה בנפש זולתנו. יוצא מזה והתברר שלא יונחו לשונות של "עצה" בבנינים הכבד והכבד הנוסף, והכלל אמת ונכון.

Window 18

<b>חלון ח'</b>
<b>הכלל הי"ז.</b> כל לשון "עצה" כשיוצא לאחר בין לשני בין לשלישי בין לרביעי יונח תמיד בבנין הקל, וכבר בארנו בכלל הט"ז טעם הדבר מדוע לא הונחו בבנינים הכבדים כמנהג הלשון בשאר השרשים והודענו שלא היה אפשר להניחו בהם. ועתה נשאר לבאר באיזו אופן נבנו היוצאים<sup class="footnote-marker">1</sup><i class="footnote">פעל-יוצא</i> בקל שהוראתו איננו על היציאה לזולתו, ואודיעך שענין הנחת לשון "עצה" בקל, יורה על סיפור ההסכמה לזולתו. וכשאומר אחד לחברו "אִיעָצְךָ", כונת המאמר "אוֹמַר לְךָ דבר עצה והסכמה בדבר פלוני". פעמים תהיה כהסכמת נפש [השומע] עצמו, ופעמים גם אם אינו מסכים כן מנפשו אבל קבל אותה ההסכמה מזולתו שהוא יועץ גדול שהוא נשען עליו ועושה על פיו, וכענין שבארנו בכלל הט"ו, ואומֵר לשואל עֲשֵׂה גם אתה על פי הסכמה זו, וְקַבֵּל אותה אעפ"י שאינך מסכים כן בנפשך. ולפי שהוראתה לבד על סיפור דברים ואמירת העצה, לא על ההבנה וההשכלה, כי יגיד רק כְּמְסַפֵּר דברים, ראוי הוא שֶׁיִבָּנֶה בקל כמו לשון אמירה שנבנה תמיד בקל, כמו "ויאמר משה". ובעבור שנתינת עצה איננה רק העתקת דברים, העתקת העצה אל נפש זולתו, ולא שֶׁיַשְׂכִּילֵהוּ ויבינהו טיב העצה וענינה. וצריך שהשומע יקבל דבריו באמונת הלב, ראוי שתסמך אליה מליצת השמיעה כמו שהיא סמוכה אצל לשון אמירה, כמו "כל אשר תאמר אליך שרה שמע בקולה" (בראשית כא, יב). וכן אצל סיפור עצה יסמכו המליצה הזאת בעצמה, כמו "שמע בקולי איעצך" (שמות יח, יט), "וכי איעצך לא תשמע אלי" (ירמיה לח, טו). כלומר שמע עצתי וקבלנה לעשות כן. ואילו היתה ענין העצה שווה עם ההשכלה וההבנה ותהיינה נפשות היועץ והנועץ שוין בהסכמה, כמו שיקרה בדברים המושכלים והמובנים, מה טעם להוסיף "שמע בקולי"? ואיך יתכן לומר "וכי איעצך לא תשמע אלי"? למה לא ישמע אם גם הוא יסכים כהסכמתו? אבל לפי שאין ההסכמה נעתקת מנפש לנפש, גם אי אפשר להטעימה בשכל ובבינה בעבור שיש בכל דרך ודרך דברים הסותרים זה את זה פעמים לטוב, ופעמים לרע, כפי ארחות השכל והבינה, וכדברי הכלל החמישי, ורק תקובל על ידי השומע באמונת הלב, נכון מאד להקדים מליצת "שמע בקולי".
והנה בכלל הט"ו אמרנו ההבדל שבין החכם ובין היועץ, והודענו שהמגיד עצות לזולתו שאין תוצאותן מנפש היועץ עצמו, אבל קבל אותם גם הוא מזולתו, לא יתואר בתאר "יועץ". וממה שבארנו עתה תשכיל שעל אלו ודומיהן נבנו בניני שרש "עצה". והמגיד לזולתו עצה שקבל גם הוא מזולתו יוכל לומר "איעצך", לפי שהוראת הבנין על הגדת העצה לבד, ומה לי אם היא עצת נפשו או שקבלה מאחרים? מכל מקום הוא המגיד והמספר אותה. ולא זו בלבד, אלא גם המספר לחברו עצת זולתי מבלי היותו נשאל עליה בעבור המעשה, כי אין לחברו דרך מעשה בדבר ההוא, יוכל גם הוא לומר "איעצך", ותהיה הכונה "אגיד לך עצת פלוני מה שיעץ לעשות בפעם ההיא", או "מה שיעץ לעשות בעתיד בענין פלוני או פלוני". ואחר שהדבר כן הוא, הנה המודיע לחברו ומלמדו תכונת השמים והארץ וצאצאיהם, מדת ומספר ומשקל כל דבר ודבר, תכונתו ותבניתו, כדרך שמלמדים בעלי חכמת הטבע ובעלי חכמת המזלות, וכיוצא בהם, יוכל לומר "איעצך". שהרי בארנו בכלל הי"ג שכל פרטי המציאות בשמים ובארץ תתוארנה בשם "עצה", והן עצת השם. ולכן המגידם לזולתו יוכל להשתמש במליצת "איעצך", כלומר אגיד לך עצת השם אשר יעץ מִקֶדֶם לעשות במלאכת השמים והארץ. וכן המודיע לזולתו דרכי השם ב"ה, ואיך נוהג עולמו, ומה גזר על עם ועם, אם לחסד אם לשבט, גם הוא יוכל להשתמש במליצת "איעצך" אחר שכל הגזרות העליונות מתוארות בשם "עצה", וכמו שבארנו בכלל הי"ב; והכוונה אגיד לך עצת ה' אשר יועץ וגוזר על פלוני או פלוני. ואין צריך לומר המלמד לחברו חֻקי אלהים ותורותיו שיוכל להשתמש במליצת "איעצך", כלומר אגידה לך מה יעץ ה' לעשות כשיקרך דבר זה או זה, שהרי כל החֻקים והמשפטים האלהיים מתוארים בשם "עצות", כדברי הכלל הי"ב. וכן תמצא שהשתמשו כתבי הקדש בסיפורים כאלו בלשונות של "עצה", כמו "איעצך את אשר יעשה העם הזה לעמך באחרית הימים" (במדבר כד, יד). "מה יעצת ללא חכמה" (איוב כו, ג), וכמו שיתבארו במקומותיהן בחדרי הבית הזה. זולתי תאר "יועץ" שלא יפול על מגיד עצות כאלו מטעם שבארנו בכלל הט"ו. ונבדלו בזה בניני שרש "יעץ" מבניני שרש "חכם", כי בניני החכמה בקל יורו תמיד על בעל מאסף החכמה ונוהג בחכמה, ובניניו בכבדים יורו על המלמדים חכמה ומוסר לזולתם עד שינהגו גם הם בחכמה, לא על סיפור דברים לבד. וטעם הדברים מובן ממה שבארנו בכלל הט"ז.

Window 19

<b>חלון ט'</b>
<b>הכלל הי"ח.</b> יתכן לבנות לשון "עצה" בבנין נפעל, וכולל שתי הוראות. הוראה אחת כשיסכים האדם מנפשו לעצמו הסכמה לעשות מעשה. וההוראה השניה כשיקבל עצה מזולתו ומסכים לעשות על פיה. וענין הכלל כך הוא. כבר בארנו בבית השני (חדר י"ג חלון ג') שהוראת כל נפעל יורה על ההכרח, כי זולתו הפועל בו, והוא הנפעל. ויש מיני הכרח הרבה, וכל אחד יתבאר במקומו כמו נגנב נרצח, הוא בהכרח שלא כרצונו, נשמר נפקד הוא בהכרח. וכן כל הדברים שאינן עשויין בבחירת האדם יפול עליהן הנפעל. ואחר שאמרנו בכלל השמיני שכל עצת נפש היא בהכרח מפני נטיה צְפוּנָה, לא בבחירת השכל והבינה, כי הוא כמוכרח מנטיתו לבחור בדרך ידוע מִבֵּין דרכים רבים, לכן אעפ"י שמעשהו על פי הסכמתו היא בבחירה וכמו שבארנו בכלל הנזכר, הנה ההסכמה היא בהכרח. לכן כל מסכים מנפשו על דבר אומר "נועצתי לעשות כך או כך", אעפ"י שלא היה יד אחר אתו בעצתו כי הוא נפעל מנפשו. וכן כשיקח עצה מזולתו יונח עליו בלי ספק הנפעל, ויאמר "נועצתי בפלוני". ואל תשאל אם אמרת בכלל ט"ו שלא תעתק ההסכמה מנפש אל נפש, איך יאמר "נועצתי מזולתי" שמשמעותו ההכרח שהעתק עצתו אל נפשו, וזה זר, כי זולתו לא יוכל להכריחו שיסכים כן? אלא תדע שאין "נועצתי" מורה על ההסכמה שבאה בו מזולתו, אלא גם הוא הגדה וסיפור עצה. "הוגד לי עצה מפלוני, ואני נשען עליו לעשות כעצתו". ולפעמים גם נפשו מסכמת עמו. והדברים דומים, כי כמו שבנין הקל "איעצך" הורה על הגדת העצה לזולתו לא על העתקתה לנפשו, וכמבואר בכלל הי"ג, כן "נועצתי" שהוא הנפעל הוראתו על שמיעת העצה מזולתו, כמו "הגיד" ו"הוגד", שהאחד, על הגדה לזולתו; והשני על הגדה מזולתו אליו, שהוא נפעל ממנו כי האזן שומעת גם שלא בבחירת האדם. וכן "איעצך" ו"נועצתי", האחד על הגדת הסכמה לזולתו, והשני על הגדת הסכמה מזולתו אליו. ולכן השתמשו כתבי הקדש בבנין נפעל משרש "יעץ" על שתי ההוראות, על הנועץ עצת נפשו, ועל הנועץ מזולתו.<br>ואם תשאל כשנמצא הנפעל בכתובים, במה נדע אם כונת הכתוב על לקיחת העצה מנפשו, או שקבלה מזולתו? דע שיש מליצות סמוכות אליהן שבהן יִבָּדְלוּ, והן על חמשה אופנים. ואבאר אותן בראש החדר החמישי לבית שני. והסתכל כמה נאים הדברים, ואיך שרשי הלשון הזה מיוסדים על אדני האמת, כי אתה מוצא בכתובים על גזרות בנין נפעל עבר ועתיד, זולתי הציווי. לא תמצא בשום מקום כשיצא על לקיחת העצה שיאמרו הִוָעֵץ או הִוַעֱצוּ, כמו שמצינו בבנין הקל שיאמרו "עוּצוּ". וטעם הדבר ברור למשכיל מדברינו, שבהיות ההסכמה על דרך מִבֵּין דרכים רבים איננה ביד האדם וברשותו, אלא היא מנטיה צְפוּנָה. ופתאום ימצא ההסכמה בכח-העצה הנטועה בו, וכמו שבארנו בכלל החמישי. ואם לא ימצאנה, לא יועיל לו שכלו ובינתו. איך יאמר "הִוָעֵץ" בבנין נפעל, שהוראתה על לקיחת העצה מנפשו? ואין זה ביד האדם ובבחירתו. מה שאין כן "עוצו" בקל שהוראתו על סיפור עצה, הן עצת נפשו, הן עצת זולתו שקבל באותו הדבר, וכדברי הכלל הי"ז. הנה כשיקרה דבר שאנו צריכין לו דבר עצה, יאות לצוות שכל אחד מהנקהלים אם יש אתו דבר עצה, הן עצת נפשו, הן עצת זולתו שיגידנה לכל הקהל, ולא יכחידנה. כי לדבר ולחשות הן שתי [ענינים] הנתלים בבחירת האדם ורצונו, וזה ברור.

Window 20


<b>הכלל הי"ט.</b> לתת הבדל בין הבנויין בקל, ובין מקצתן הנבנין בנפעל. והכונה בזה, אחר שאמרנו שהוראה אחת מהוראת "נועץ" היא על לקיחת העצה מנפשו, אם כן מה בין הקל והנפעל מהוראה זו? כי כשתאמר פלוני יעץ לעשות כן, והיה ענינו הסכמה החלטית לעשות דבר ידוע, וכשתאמר פלוני נועץ לעשות כן, גם כן ענינו שנועץ מנפשו הסכמה החלטית לעשות מעשה. גם בשתיהן ההסכמה תמיד מהכרח נטיה צְפוּנָה, אחר שבררנו שאי אפשר שתהיה על אופן אחר. ואם כן צריך הבחנה לדעת מתי השתמשו כתבי הקדש פעם בקל ואמרו "פלוני יעץ לעשות כן", ופעם בבנין נפעל ואמרו "פלוני נועץ לעשות כן". והתשובה על כך התבררה לי על נכון, וזה הכלל. כל הנזכרים בבנין הקל הנחתן על אנשים שזולתן בקשו מהן דבר עצה, וכשהגידו עצתן, בזה יאמרו הכתובים "פלוני יעץ כך וכך", וכן "יעצת, יעצתי" ודומיהן. וכל הנזכרים בנפעל הנחתן על המסכימים לעשות דבר שמסכימים שיעשו זולתן דבר, מבלי שבקשו מהן עצה באותו הדבר, אלא שהתעוררו מעצמן על דבר העצה. אין יוצא מכלל זה כמו שתראה מכל כתבי הקדש שהן בקל המסודרים בחדר הרביעי; ומכל אלו שהן בנפעל המסודרים בחדר החמישי. וטעם ההבדל הזה מתבאר מדברינו, אמרנו בכלל י"ג שהבנויין בקל ענינן "אגיד לך דבר עצה", ואין זה אלא דרך תשובה למי ששואל עצה, [והוא] יענה "אגיד לך עצתי". אבל הבנויין בנפעל אין ענינם אגיד לך עצה, אלא מורים שהסכים מנפשו, פעמים לעצמו, ופעמים [שמע] גם אחרים, לכן נכתבים במקומות שלא נשאל הנועץ מזולתו על דבר עצה, אך התעורר מדעת עצמו על העצה.<br>וכן הדין בשם-התואר "יועץ", הוסד התואר הזה בבנין הקל, כי מלת יועץ כדמות בינוני מבנין הקל, ולא שָׂם בעל הלשון התאר בבנין נפעל לפי שלא הונח התאר על בעל כח-העצה ובעל הסגולות הצריכות לבעל תאר כזה, אם לא [נתבקש] מאחרים לשאול ממנו מועצות ודעת על פיו. אבל הונח על האיש בעל הסגולות האלו שאחרים נשאלין בו ומבקשין ממנו עצות, והן נשענים עליו ועושין על פיו, ולא הונח בבנין הקל שהוראתו על הגדת דבר-עצה למבקשי עצות, וכמו שאוכיח בחדר השלישי בכל המקומות שנזכר תארם בספרי הקדש.

Window 21

<b>חלון י'</b>
<b>הכלל העשרים.</b> כל לשונות של "עצה" הסמוכים אל השם ב"ה לא יִבָּנוּ בבנין נפעל, אבל כולם מן הקל. וגם טעם הכלל הזה מתבאר למשכיל מדברינו. אמרנו בכלל הי"ט שלכן הונח לשון "עצה" בנפעל גם על המסכים מנפשו ומדעתו בעבור [שמקור] כל עצה מהכרח נטיה צְפוּנָה, ואין מוצאתה בבחירת האדם בכח מופתי הדעת. וכל זה לא יתכן אצלו ית' אשר אין חקר לתבונתו, וכל מועצותיו ברצונו, בארחות החכמה והתבונה העליונה הנשגבת מדרך המופת<sup class="footnote-marker">1</sup><i class="footnote">ההוכחות ההגיוניות</i> אשר לנו, וכמו שהארכנו בזה בכלל הי"ב. ולכן צריכין כולם להבנות בקל כשהן סמוכים אליו ית'. וזהו ההבדל שרמזנו עליו בכלל הנזכר, בין לשון "עצה" הנאמר אצלו ית', ובין לשון "עצה" הנאמר אצל האדם. כי כל הכתובים אצל השם ב"ה אם היו כדוגמא זאת כתובים אצל האדם היו ראויין כולם להיות בנויין בנפעל, אחר שאמרנו בכלל הי"ט שכל המסכים הסכמה שלא היה עליה<sup class="footnote-marker">2</sup><i class="footnote">אולי צ"ל לא היה נשאל עליה מזולתו</i> מזולתו יבנה בנפעל. וידוע שכל לשון "עצה" במקרא הסמוך אל השם ב"ה, איננו רק סיפור דברי הנביאים מה שהודיעם השם ב"ה בנבואה את אשר גזר בעצתו העליונה, ויאמרו כי יעץ השם ב"ה על אומה פלונית<sup class="footnote-marker">3</sup><i class="footnote">ישעיה יט, יב</i> שיקרה לה ככה, ועל עיר זאת שיקרה לה ככה. ואין כל זה תשובה לשואלים על דבר עצה מה יעשו, כי כולם הם בסוד דרכי חכמתו העליונה וארחות הנהגתו את עולמו שאין דרך מעשה בהן לבני אדם. וכן כל המונחים על מעשיו שעשה בשמים ובארץ, גם אלו הן מִפְעָלוֹת תמים דעים. וכן כל המונחים על חֻקות החכמה שצוה לבני אדם. הנה הוא ב"ה יעץ כן מקדם מבלי היותו נשאל עליהן מזולתו. מי זה יוכל לשאול, או מי יערב לבו לשאול. הנה האלהים בשמים מסתתר מעין כל חי, "יושב קדם סלה"<sup class="footnote-marker">4</sup><i class="footnote">תהלים נה, כ</i>. ועם כל זה כתובים כולם בבנין הקל להבדיל בין העצה העליונה שהיא בתבונה שאין לה חקר, ובין עצת האדם שהיא בהכרח נטיתו הפנימית. וכן הדין בתאר "יועץ" שהוא ב"ה מתואר בה<sup class="footnote-marker">5</sup><i class="footnote">ישעיה ט, ה</i> אעפ"י שאיננו כדרך תאר יועץ הנכתב אצל האדם, המורה שאחרים נשאלין בו. ועם כל זה הונח בקל מאותו הטעם שאמרנו. הנה הצגנו עשרים כללים.
ויש עוד פרטים ויתבארו בתוך הכללים שנבאר על שרש "חשב", כי הענינים קרובים זה אל זה. וכן נדבר עוד בחתימת החדר השמיני באיזו אופן אפשר להניח שרש "יעץ" בבנין התפעל. ואתה שים עיניך על הדברים האלה ושמרם בלבבך, כי מהם תוצאות תעלומות חכמה שֶׁכִּוְנוּ עליהן הנביאים במליצותיהן. גם הם יורוך קדושת הלשון שנכתבו בו התורה והנביאים להודיעך קֹשְׁט אמרי אמת הצרופים והמזוקקים שבעתים, ואיך שרשיו ובניניו וגזרותיו כוללים מַדָעוֹת יקרות. ועם זה תמו הכללים שראינו להקדים על שרש "יעץ".

Chamber 2



Window 1

<small>החדר השני ובו ז' חלונות מה ענין המחשבה בנפש. לשון "מחשבה" נופל גם על ציור פנימי שאין בו מעשה, נופל על מחשבה עוברת, ונופל על הסכמה לעשות מעשה בלי משפט הלב. ההבדל בין עצה ובין מחשבה. לשון "מחשבה" סמוך אל השם ב"ה על דרכי הנהגתו את בריותיו. ההבדל בין עצה ובין מחשבה בענין זה. לא יונח לשון "מחשבה" על מעשי השם ב"ה במעשה שמים וארץ, ולא יונח על חֻקי התורה והמצוה האלהיים. לשון "מחשבה" כשעומד בעצמו הוא בקל, וכולן מחשבות טבעיות. יבנה בלשון נפעל על שלשה דרכים. דרך אחד, מן הנפעל סמוך גם אל המחשבה. יונח לשון "מחשבה" בבנין הכבד. פעמים יוצא לזולתו. פעמים יוצא בנפש עצמה. סמוך גם אל השם ב"ה כשיוצא לזולתו. בשרש "חשב" לא הניח בעל הלשון שם התאר.</small><br><b>חלון א'</b>
<b>הכלל הראשון.</b> כל מחשבה יסודתה על כח פנימי הנטוע בנפש. ורוח האדם הוא החושב, ובעבורו מתוארת נשמת האדם בתאר "רוח". כי אעפ"י שנשמת האדם אחת, ואיננה מחוברת מחלקים,<sup class="footnote-marker">1</sup><i class="footnote">כדברי רמב"ם, שמונה פרקים (הקדמה לאבות) פרק א</i> גם איננה בעלת התנועה וההתפשטות אלא ענין אלוהי ממרומים עומדת בעצמה, נעלמה מהותה מלב כל חי. מכל מקום יש לה חמשה תוארים בספרי הקדש "נפש, רוח, נשמה, חיה, יחידה". ובארנו הבדלי השמות הללו בספרנו "יסוד עולם", ואלה השמות על הכחות הנגלות ממנה והסגולות העליונות שהיא כוללתן. וכל תאר ותאר מאלו החמשה תוארים אינו מורה על סגולה פרטית שבנפש האדם, שאילו בעבור הפרטיים היתה ראויה להתאר בכמה תוארים, על דרך משל "משכלת" בעבור כח השכל הנטוע בה, "מדברת" בעבור כח הדבור שבה, "גברת" בעבור כח הגבורה שבה, וכן כל כיוצא בזה. שאין הכח האחד כולל חברו. אבל התואר שהיא מתוארת בהן במקרא, כל אחד כולל הנפש עם כל כוחותיה בכלל, ואין פה המקום לדבר על זה רק ריש מלין [בלבד].<br>תאר "רוח" הכולל מחשבות הנפש כולם. ולהבין כונתינו זכור מה שבארנו בבית הראשון (חדר ג' חלון ג') והוא שנפש האדם כוללת כחות כל מעשה בראשית, והוא מכל הכחות הנמצאות והנודעות, וכדמות רבים מהן מפוזרים במספר הרב מן הבעלי חיים,<sup class="footnote-marker">2</sup><i class="footnote">כן כתב המלבי"ם על בראשית (א, יט) ואפשר שהושפע מכאן</i> הנה נפש האדם כוללת כולם. ועוד אמרנו שם (שם חלון ד') שהיא גם כן בעלת הפוכי-הכחות, כמו גאוה וענוה, שמחה ועצב, נדיבות וכילות וכיוצא. ועתה אמרנו שהיא כוללת גם הכחות שאין כדמותן בנפשות שאר הבעלי חיים, כמו כח החכמה, כח השכל, כח הבינה, וכח הדעת. וכל הכחות בכללן חלוקים לשלוש מחלקות. קצתן פועלות עניני הַגְוִיָה, כמו הרעבון והצמאון וכיוצא; וקצתן פועלות עניני המדות, כמו האהבה והשנאה הכעס והרצון; וקצתן פועלות ענינים מדעיים, כמו ההשכלה וההבנה וכיוצא. והנה הכחות בכללן כל זמן שלא יצטיירו בלב, הן כמו נחות שוקעות ומסתתרות בנפש, עד שלא ירגיש האדם שנטוע בו כדמות הכח ההוא. וזה ידוע לכל אדם שלפעמים ישב דומם ולא יעלה על לבו דבר, ואז [שוקטות] רוב כוחותיו וכמעט כולן נרדמות בסתר נפשו, ואינו מרגיש מעניניהן דבר, בעבור שלא הצטיירו בלב. אבל מיד כשיצטייר כח מן הכחות בלב אז יוליד מחשבות, והציור שאמרנו הוא כחות האדם, כי בו יֵרָאוּ צורות הכחות הנפשיות לעיני הלב, ואז יולידו המחשבות הרבות, כל כח וכח כפי דרכו. ועל ידי התפשטות המחשבות [יוליד] הרעיון שמסתעף ממפעלת הרוח המצייר הכח הנרדם בלב, מתוארת נשמת האדם בתאר "רוח". ותבין שזה התאר<sup class="footnote-marker">3</sup><i class="footnote">רוח</i> כולל פרטי הנפש בכללן, כי רוח האדם הוא המתצרף בכל כח וכח מהמון הכחות הנטועים בנפש. ולולי מעשה הרוח היה כל כח נשאר במקומו בסתר הנפש כמו שאמרנו, ולא היה מתפשט להוליד מחשבות. ולפי שע"י הרוח בא להן ההתפשטות כח המחשבה בהן, עד שהלב כולו יִמָּלֵא ממחשבות הכח ההוא, נקרא רוח, ששרשו רָוַח וענינו ההרוחה וההרחבה, כמו "ורָוַח לְשָׁאוּל וטוב לו" (שמו"א טז, כג). והענין נפלא מאד וכולל למודים יקרים בסוד חכמת הנפש, הלא הם כתובים בספר "יסוד עולם" הנ"ל.<sup class="footnote-marker">4</sup><i class="footnote">ספר זה שכבר נכתב על ידי רבנו, לא הגיע לידינו. אבל הרב דבר על נושא זה גם ב"גן נעול" ח"ב חדר ד חלון ח; וכן ב"יין לבנון" על המשנה "מאד מאד הוי שפל רוח" (מהד' תשס"ג עמ' 283-286); וב"ספר המדות", ח"ג פרק א</i> ועל דרך זה נאמר בתורה "ועבר עליו רוח קנאה" (במדבר ה, יד), פירושו לפי שראה באשתו מעשה פריצות, העיר רוחו כח הקנאה שהיה נרדם בנפשו והעביר ציורו על הלב, עד שהוליד מחשבות כדת מה לעשות; והסכים לקנא אותה שלא תִּסָתֵר עם פלוני. ואולם הערת רוח האדם היא על אופנים שונים. פעמים יעיר הכח הנרדם בהכרח הטבע, ופעמים [בטבע]<sup class="footnote-marker">5</sup><i class="footnote">טבע הנפש ההיא. וזה יבואר להלן, לענין "הכחות הנפשיות הפועלים פעולתם בעניני המדות"</i> ופעמים ע"י דברים שהן מחוץ לנפש, ופעמים נגד הטבע. וכפי התחלפות הענינים כן יתחלפו המחשבות המסתעפות מהערת הרוח, קצתן בהכרח הטבעי, וקצתן טבעיות, וקצתן על דברים שהן חוץ לנפש, וקצתן נפלאות נגד הטבע. ובנקל יתברר לך הענין הזה, והוא שהכחות הנפשיות הפועלים פעולתם בעניני הגוף יעוררם רוח האדם בהכרח הטבע כמו הרעבון והצמאון והשינה והמשגל וכיוצא. על דרך משל כשהאדם שבע, אז הכח הנפשי שמסתעף מפעולתו הרעבון, כמו שוקט ונסתר בנפש ואינו מוליד מחשבות רעב. ולעת אַחֵר כשיפעל הכח הזה הרעבון, בהכרח הטבע יציירהו הרעב בלב, ויצייר הלב צרת הרעבון, ואז תִוָלַדְנָה המחשבות עד שימלא הלב כולו לחשוב מחשבות בעניני המאכלים, ואז ילך למלאות מחסורו, וכל כיוצא בזה. וכן כל דומיהן לפי הכרח הטבע, וציור הלב בהן בהכרח, ותולדות המחשבות בהכרח הטבע, וכמו שדברנו בזה בבית הראשון (חדר ה' חלון יו"ד).<br>והכחות הנפשיות הפועלים פעולתם בעניני המדות, יעוררם הרוח כפי טבע הנפש ההיא, לא בהכרח אלא בטבע. ובכלל זה הכחות הפועלות פעולות מדעיות. וגם זה נשען על מה שבארנו שם (חדר ד' חלון ה') באמרנו שרבים מן הכחות שהן נושאי [החכמה]<sup class="footnote-marker">6</sup><i class="footnote">מלה זו קטועה בכתב-יד וכתבנו ע"פ השערה</i> מתגלים ומצטיירים בכל הנפשות מבלי שיעמול האדם לגלותם ולציירם, כי יוצאין מן הכח אל הפועל מאליהן, כמו הקנאה והגאוה והשנאה והכעס והגאוה [וחשיבות] הקנינים, האכזריות והרחמים ודומיהן רבים שהן נושאי החכמה. והנה כל עוד שלא יקרה לאדם מקרה המעורר לאחד מן הכחות האלו, יהיה הכח כמו נרדם ונסתר בנפש ולא יוליד מחשבות. אבל מיד שיקרה ענין המעיר אחד מהן, יעיר רוחו את הכח הנעור, ויעלנו אל הלב בטבע ואז יחשוב מחשבות. על דרך משל, שנודע לו עושר רעהו כבודו וגדולתו, יתעורר כח קנאה בנפשו, ורוחו ירחיבהו, ויחשוב הלב מחשבות קנאה. וכן כשיקרהו מזולתו רעה תתעורר כח השנאה. וכשיחר לו יתעורר כח הכעס, ויתעורר כח נקמה וכן כל כיוצא בזה. יחשוב מחשבות איך ישיג גם הוא עושר וכבוד עד שיתעלה על רעהו, ואיך ינצל מידי שונאו. וכדומה כל המחשבות שהן טבעיות לפי מדת הכח הנרחב מן הרוח.<br>ועל כן אמרנו שגם הכחות הפועלות מַדָעִיוֹת יתעוררו בו בטבע, והוא הענין עצמו שבארנו שם שהכחות השכליות יתעוררו בטבע בהתחבר עמהם אחד מיתר הכחות המתעוררים מאליהן, וישרתו השכליות להשלים חפץ הכחות שהתעוררו, וימשכו אחריהן. והמשלנו שם משל מן הכסיל כשיגיע לו רעה מזולתו, ויתעורר בנפשו כח הנקמה מאליו ויבקש להנקם. בעבור רוח הנקמה על לבו ישתמש בכח השכל והבינה, ויחבל תחבולות וימציא המצאות, לבקש לו דרך נכון במה יכול להנקם ממנו. וכן הוא בשאר הכחות. וכל אלו הן מחשבות טבעיות. ובמיני מחשבות כאלו נכשלים בהן בני אדם, כפי שהן נבדלים בציורי כוחותיהם ובטבעי מדותיהם. כי בהיות האדם בעל הכחות והפוכי-הכחות כנ"ל יש שיברר להשתמש באחת מהן, ויש במדה שכנגדה, וכפי קלות ציור המדה כן תתעורר בטבע נפשו. על דרך משל בעל מדת הרחמים, מִטֶבַע כח הרחמים הנטוע בו והמושל בקרבו להתעורר מהרה, ו[אדם] אחר שהוא בעל האכזריות מִטֶבַע כח אכזריותו להתעורר מהרה. וכן לענין כל הכחות שנבדלין בהן בני האדם בין רב למעט, להוציא ציוריהן מן הכח אל הפעל. ולכן יקרה מקרה אחד לשני בני אדם, ויצטיירו בקרבם שני ציורים הפוכים זה מזה, כל אחד כפי טבעו, והם יחשבו מחשבות שונות והפוכות זו מזו על אותו הענין, כל אחד כפי טבע ציורו. וכן לענין הצדק והרשעה, איש צדיק שמושלים בלבו ציורי הצדק, יחשוב כפי טבעו מחשבות טובות מחשבות משפט. והרשע שמושלים עליו ציורי הרשעה, יחשוב רק רע כל היום. ומזה תבין איך כפי הבדל נפשות בני אדם ומצביהן כן יבדלו אופני מחשבותיהן והכל בטבע הנפש. לפי שאין בעל הנפש צריך להתאמץ נגד טבע נפשו לחשוב מחשבות כאלו, אלא תמשכנה וְתִּוָלֵדְנָה בלי עמל ויגיעה, בעבור שמוצאותן מן הציור שהוא טבע להם. ואולם אינן הכרחיים בטבע לפי שכל אדם הרשות בידו והבחירה נתונה לו להפוך מצב נפשו מטוב לרע, ומרע לטוב, וכמו שבארנו שם (חדר ה' חלון א') שעל זה הונח מלת "לב". ואם ירצה ימשיל הציור שכנגדו עד שישוב להיות טבעי, ואז יצייר על ענין אחר ויחשוב מחשבות הפוכות מן הראשונות. ובזה נבדל מין מחשבות אלו מן המין הראשון שמוצאותן מן הכחות הפועלות בגויה, כמו הרעבון והשינה וכיוצא שהן הכרחיים לכל אדם. ואין לו ממשלה עליהן, ואין ברשותו ובידו לומר אכבוש כח הרעבון ואגביר כח השביעה, כי בעל כרחו אם לא יאכל ירעב, יחשוב מחשבות להסיר רעבונו ודאבונו.<br>ואולם המחשבות שהן נגד הטבע, הם המחשבות שלא תצאנה לא בהכרח הטבע, אף לא בטבע,<sup class="footnote-marker">7</sup><i class="footnote">של מדותיו של האיש ההוא</i> אלא במצות הלב ובבחירת האדם כשיגבור על רוחו להוליד בקרבו מחשבות המנגדות לטבע מחשבות נפשו, קצתן מחשבות טובות, וקצתן ממין זה לרעה. על דרך משל מי שנהג כל ימיו בדרך כסל, והלך אחרי מראה עיניו, הנה מושלים בלבו מדת התאוה הקנאה והכבוד, גאה וגאון וכיוצא; והיפוך המידות הללו [הם] בנסתרים ונרדמים בעומק נפשו, כמו הפרישות והענוה וההסתפקות<sup class="footnote-marker">8</sup><i class="footnote">במועט</i> ויראת אלהים וכיוצא בהן. ואם יניח מדותיו לפעול כטבעיהן, עד נצח לא יפרוש מתאוותיו, עד נצח לא יהיה חצי תאוותו בידו, אלא להתגאות ולהשתרר על כל זולתו יום יום. וכן בכל הפחיתיות, לפי שהן בטבעיהן יולידו מחשבות כאלו. ובשובו מאולתו, וישיב את גלוליו אל לבו, ויעשה לו לב חדש, כמו שרמזנו למעלה, הנה אז בבחירתו הטובה יצוה לבו החדש ללכת בדרכים טובים שהן הפוכים מאותן הדרכים שהלך בם עד עתה. וצריך שיכין לו כל דרך ודרך בנפשו, כי עד הנה הצטיירו בו הדרכים הרעים, והטובים התעלמו והסתתרו בסתר נפשו. ועתה שנהפך לאיש אחר, לא ימצא בנפשו דרכי ציור הכחות שהוא [היה] חפץ ללכת בהן, וכמו שבארנו שם (שם חלון ב').<br>ואולם הכנת הדרכים החדשים ושיתחילו מעתה להצטייר בנפש תלוי ברוח האדם, שהוא בכחו מוציא הציורים הצחים והנחרצים בנפש מן הכח אל הפועל, והוא כמו מַעְדֵר לעדור אדמת הנפש עד שתצמח בה הכח הנעלם בקרבה, ולהרחיבו ולהרויחו מעט מעט עד שימשול בלב בְּהִגָלוּת גדול. ועיקר הִגָלוּת ע"י השכל והבינה ויראת ה' ישרור רוח האדם באלה הכחות היקרות, יפעל מעשהו להוליד בנפש הכחות שהיו נעלמות בקרבו עד הנה. ואמרנו שם שעל זה רמז הנביא באמרוֹ "וַעֲשׂוּ לכם לב חדש ורוח חדשה" (יחזקאל יח, לא), ואין לי כונה לכפול הדברים, רק לבאר ע"י כן שמין מחשבות כאלה שמוצאותן מציור כחות שהיו תמיד נעלמות בנפש ושנתגלו עתה ע"י הרוח באמצעות התלבשו בכחות השכל והבינה, הן כולם נגד טבע הנפש ההיא שהיתה חושבת עד הנה על אופן אחר. וגם אין מחשבות כאלו הכרחיות שתהיה הנפש מוכרחת עתה ע"י דבר חוצה לה שתחשוב מחשבות הפוכות מטבעה, אלא כולם מחשבות בחיריות שֶׁהִיפֵּך הלב ממצבו הראשון לחמוס רֶשַׁע ולבחור קנאה, והתאמץ לכבוש הציורים הרעים הראשונים, ולהוליד ולהצמיח בנפשו ציורים טובים ההפוכים להן.<br>וכן לענין הרע הכסיל בהתנהגו בכסילות וחושב רק רע כל היום, כבר אמרנו שהן מחשבות טבעיות לנפשו. ויש עוד מחשבות רעות ומושחתות יותר שאינן אפילו בטבע נפש הכסיל. וכמו שבארנו בבית השני (חדר י' חלון י"ג) כשפרשנו פסוק "אל תקנא באיש חמס ואל תבחר בכל דרכיו" (משלי ג, לא) שהוא על החומס נפשו בזדון, וכובש ציורי דעתו הטבעיים בחזקה, לצייר ציורי תהפוכות המנגדים אפילו לשקול דעת גם [לחזק]<sup class="footnote-marker">9</sup><i class="footnote">מלה זו היתה קטועה ותיקננו ע"פ ההשערה</i> כחותיו הרעים. וכענין המשל שהצגנו שם מאיש חמס בעל הנכסים הגוזל סעודת העני הנשארת לו להחיות נפשו ונפש בני ביתו וכדומה לזה דברי החמס והרשעה שאינן בטבע שום נפש אפילו בטבעי נפשות הכסילים. וצריך בעל מחשבות כאלו לעזור את עצמו להוליד ברשעו ציורים רעים כאלה בנפשו נגד טבעה.
ואולם מין מחשבות ע"י דברים שהן חוץ לנפש, הן כלל המחשבות שמוצאותן באמצעות החושים החיצוניים המביאים צורות המוחשים אל הנפש. ורוח האדם גם הוא ירחיבם וְיַעֲלֵם אל הלב עד שיולידו מחשבות. על דרך משל העין רואה כל מלאכת מעשה, האזן שומעת קולות שונים, קול עוגב או קול בוכים, החיך טועם מטעמים שונים. וכן האף המריח ריחות שונות, וכן הגוף המשלים ענינים שונים. כל דבר ודבר עושה רושם וחיקוי בדמיון האדם, ורוחו מרחיב דמיון הצורה או הדבר ההוא, ובאים לו מחשבות, לחשוב על מלאכת הבית שראה, או על מלאכת ותבנית הכלי שראה, ולחשוב על הקול ששמע ועל הריח שהריח, ותהיינה מחשבות רבות מתהפכות בלבבו. וזה הדבר ידוע מאוד ונרגש בנפש כל אדם. וגם במיני מחשבות כאלו יתחלפו בהן הנפשות החושבות כפי מצביהן, כי הבנאי ובעל מלאכת-מעשה הרואה בית בנוי או כלי מעשה, יחשוב עליו באופן אחר ממה שיחשבו עליו המון מבני אדם שאינם יודעים בטיב המלאכה ההיא. וכן אומן היודע השומע קול כלי שיר יחשוב באופן אחר ממה שיחשוב נעדר ידיעת החכמה ההיא וכן כל כיוצא בזה. וכן מיני מחשבות כאלו הם טבעיות, לא הכרחיות ולא נגד הטבע. כי מִטֶבַע הבנאי שיצטייר בנפשו בנקל צורת הבניה ולחשוב עליהן מחשבות. וּמִטֶבַע המודד שיצטיירו בנפשו תמונת משולשים ומרובעים ועגולות, ויחשוב עליהן מחשבות. וּמִטֶבַע החוזים בכוכבים שיצטיירו בנפשם המעגלות והמסילות שיש לכוכבים בגלגליהן, רוּמָם ושפלותם במהלכם ומרחקם זה מזה, ושיחשב<sup class="footnote-marker">10</sup><i class="footnote">עריכת חשבונות</i> בהן. וכן כיוצא בזה מן החָרָשִׁים והאומנים ובעלי החכמות הלימודיות והטבעיות, שבנפש כל אחד מהם נצטיירו ציורי חכמתם בה, ורוחו ירחיבה וירויחה תמיד לחשוב עליה מחשבות כל היום.<br>והדברים דומים ממש לענין ציורי המדות והכחות המצטיירות בטבע הנפש שדברנו עליהן בכלל זה, שהן מצטיירות בכל נפש בנקל כפי טבעה, עד שבאיש זה בנקל יצטייר ציור הרחמים, ובזולתו ציור האכזריות, וכן בעניני המחשבות שתוצאותן ע"י החושים המביאין מוחשיהן מחוצה להן אל הנפש, שבכלל זה כל החכמות [העיוניות]<sup class="footnote-marker">11</sup><i class="footnote">מלה זו קשה לפענח</i> והחכמות המעשיות שלא תחוקנה בנפש זולתי ע"י החושים שהן ראשונה לכל מחשבה. הנה אחרי שהן קבועות בנפש, תהיינה ציורם טבעיות לנפש כמו המשל ציורי המדות. והנה אינן הכרחיות כמו מחשבות הסרת הרעבון, כי הבנאי אם ירצה לא יחשוב ציורי הבנינים, והמהנדס אם ירצה יהיה תוף ונבל וכינור מעשהו, ואת פועל המדידה לא יביט, וכן כל כיוצא בזה. זהו מה שרצינו על ענין המחשבה שבנפש האדם, שהיא באמצעות רוח האדם ולהודיע שהן כלולות בארבעה סוגים, והן מחשבות טבעיות הכרחיות, ומחשבות טבעיות, ומחשבות נגד הטבע, ומחשבות טבעיות חושיות, כי לא באנו לחקור חקירות, רק להקדים כללים שעל ידיהן יביטו המשכילים תוכן המליצות שבכתבי הקדש המזכירים לשונות של "מחשבה".

Window 2


<b>הכלל השני.</b> ההארה הראשונה המתפשטת ברוח האדם היא המחשבה. ומתבאר ענין זה מדברי הכלל הראשון שאמרנו בו. האדם הוא המרחיב ציור הכח הפנימי להעלות אותו אל הלב. ומיד שיתרחב ירבה ציורים בלב. ואלה הציורים הן הן ציורים המצטיירים במוח האדם. הַדְמֵה בדעתך שהרוח הרחיב כח הקנאה שבנפש ונתגלה ציורו בלב. מיד יצייר בכל פרטיו גדולת רעהו, עשרו וכבודו, רוב בניו ובנותיו וקניניו, ויצייר פחיתויותיו. על דרך משל שהוא ממשפחה בזויה, שמעשיו בזוים, ויצייר מעלת עצמו. על דרך משל שהוא ממשפחת רמה, שהוא בעל ידיעות רבות, וכיוצא בזה. ויצייר כמה היה נאה אילו היה הוא בעל העושר והכבוד הזה, ורעהו היה ראוי שישח לפניו. שכן אלה וכיוצא בהן הן מחשבות אדם וההארות הראשונות המתפשטות ברוח הנרחב עתה, עד שהן ממלאות כל מחשבות הלב ואינן מניחות בו מקום פנוי לקבל מחשבות הפוכות מאלו. ובהיות שמחשבות הקנאה לבד מושלים עליו, הנה נצוד הלב בתוכן פעולתם, עד שגמר לעשות מעשים רעים הנמשכים מן הקנאה, וכמו שרמזנו בכלל הראשון בפסוק "ועבר עליו רוח קנאה" (במדבר ה, יד). וכן הוא בכל כח וכח כשירחיבנו רוח האדם, תרבינה הארות המחשבות, הן לטוב הן לרע. וזכור מה שבארנו בבית הראשון (חדר ה' חלון ז') שהאדם כדמות עולם קטן, ושנפשו העליונה משוכללת כמו מעשה שמים וארץ וצבאותיהם, ושעל כן המליצות בשתיהן שוות בכתבי הקדש את זה לעומת זה. ואתה רואה שהצורות הרבות למיניהן שהן בארץ מתגלות ומצטיירות לעין האדם באויר העולם, באמצעות האור המתפשט באויר. שע"י שני אלה, ר"ל הרוח והאור המתפשט באויר, מבדיל עין האדם בין צורה לצורה וְתֵּרָאֶה חלקי הדברים ותכונתן ותבניתן. ולולי שני אלה לא היתה צורה גלויה לעין האדם. ודומה לזה עין הלב, והוא שכל הציורים הנפשיים הרבים יתגלו ויצטיירו לעין-הלב ברוח האדם באמצעות אור השכל והדעת המתפשט ברוח, שהן הן המחשבות. שע"י אור הדעת והשכל המתפשטים ברוח, יבדיל עין-הלב בין צורה לצורה שברוחו, ויראה חלקי הצורות ופרטיהן. כמו שהמשלנו ממחשבות הקנאה [המעלות] על לב ציורי הקנאה וחלקיו. ועיקר כוונתנו בזה להודיע שהמחשבה היא ההארה הראשונה מדעת האדם המתפשטת ברוחו, ועל כל ההארות הראשונות יונח בכתבי הקדש לשון "מחשבה", הן בענינים הנתלים בגוף, הן בעניני המדות, הן בענינים השכליים ובכל דבר חכמה, הן לענין הצדק, הן לענין הָרִשְׁעָה. ובזה תוכל להבדיל בין לשון "מחשבה" שבכתבי הקדש, ובין לשונות של "שֵׂכֶל בינה ודעת", שאלה כולן הן הארות שניות ושלישיות הרכבות המחשבות, סתירת המחשבות, תולדות חדשות הֶקֵישִׁים וְהִמָצֵא המופתים.<sup class="footnote-marker">1</sup><i class="footnote">הוכחות הגיוניות</i> וכיוצא בהן. כמו שיתבארו בספר "מעין גנים" בעז"ה. ולא יונח גם אחת מהן על ההארות הראשונות הפשוטות. ונודע שכל מחשבה תקדם להשכלה ולהבנה ולכלל המדעיות, והבן.

Window 3

<b>חלון ב'</b>
<b>הכלל הג'.</b> יונח לשון "מחשבה" בספרי הקדש גם על ציור פנימי, ועל ענינים שכליים, ועל כלל הדעות והאמונות שאין להם הִתָּלוּת עם דבר מעשה. וכבר רמזנו על זה למעלה (חדר א' חלון ב'). וטעם הדבר נודע מדברינו, כי אמרנו בכלל השני שעל כלל ההארות הראשונות המאירות ברוח האדם יונח לשון "מחשבה", ואלה ההארות מתפשטות בכל דבר ודבר, הן שיהיה בענינים המעשיים כמו שהמשלנו בכלל ההוא מציור כח הקנאה, הן בענינים שכליים ומדעיים, או דמיוניים שאינן במציאות. או ציורי כחות שאינן יוצאין לידי מעשה. כאדם החושב אילו היה פלוני עדיין חי הייתי מטיב עמו, או הייתי מתנקם ממנו, ולפי שהן כולם הארות המדע המתפשטים ברוח האדם, יפול על כולם לשון "מחשבה". וזהו ההבדל הראשון המבדיל בין לשונות של "עצה" וובין "מחשבה". שלשון "עצה" אינו נופל אלא על הסכמה לעשות מעשה כמבואר שם (שם חלון ב') ואינו נופל על הסכמות בענינים שכליים, אמונות ודעות שאין בהן דרך מעשה לאדם. ולשון "מחשבה" נופל גם על אלו, וכמו שאסדר לפניך כל הכתובים שהן מעין זה (חדר ט'). כיוצא בזה יונח לשון "מחשבה" בדברים מעשיים, גם כשיהיה החושב מתהפך במחשבותיו הרבות, מבלי לדעת מה יעשה, בעבור התעלם ממנו ההסכמה. והן כמו דמיונות עוברים על הלב, והחושב יפריש אחת לאחת, ולא יְקַיֵם גם אחת מהן. ומתוארים "מחשבות" מאותו הטעם שאמרנו, לפי שהן כולם הארות ראשונות ברוחו. וזהו ההבדל השני המבדיל בין "עצה" ובין "מחשבה", כי לשון "עצה" לא יפול אפילו על דברים מעשיים, זולתי כשיסכים הסכמה החלטית לעשות מעשה וכמבואר שם (שם שם). ולשון "מחשבה" נופל גם על דמיונים בטלים וענינים עוברים, וכמו שאראך מין זה נזכר בספרי הקדש.

Window 4


הכלל הרביעי. יניחו לשונות של "מחשבה" בספרי הקדש על הַמַסְכִּים לעשות ועושה כהסכמתו, אם לא היתה ההסכמה אחר משפט הלב.<sup class="footnote-marker">1</sup><i class="footnote">כלומר איש זה לא דן על צדדי האפשר בין ההצעות השונות, ומה ראוי לו לבחור</i> וזהו ההבדל השלישי המבדיל בין לשון "עצה" ללשון "מחשבה". וכבר החילונו לבאר זה בחדר הראשון (חלון ג') ואמרנו שאין לשון "עצה" נופל אלא על הסכמה החלטית אחר משפט הלב, והמשפט הוא בין דרכים מתחלפים ואופנים שונים שעלו על לבו באותו הענין, והיו הדרכים האלו סותרים זה את זה, והיה נבוך כדת מה לעשות. וכשהסכים על דרך ידוע ועשה כן, אז תתואר ההסכמה בלשון "עצה". אבל אם לא בא הדבר כלל במשפט הלב, אלא מיד נדמה לו שכן ראוי לעשות בנידון כזה, אעפ"י שעשה כמו שדִמָה, לא תתואר הסכמתו בלשון "עצה". והמשלנו שם משל על זה. ועתה נאמר שעל כלל הסכמות כאלו בלי משפט הלב, יפול עליהן לשון "מחשבה", לפי שהיתה ההסכמה כפי ההארה הראשונה המדעית שהצטיירה ברוחו שהיא המחשבה, והמסכים על דרך זה נותן אות שמושל בו ציור חזק מאד, שאי אפשר לשום ציור אחר להוליד בו מחשבות ההפוכות בטבעיהן מאותה המחשבה שהסכים על ידה. ומה נקל להבין ענין זה ממה שבארנו בכלל השני, כשכתבנו על התפשטות המחשבות, שבהיותן נרחבות ברוח האדם הן ממלאות כל חדרי הלב ואינן מניחות בו מקום פנוי לקבל מחשבות הפוכות מהן. ובהיותן מושלים לבדנה תוצבנה הלב בתוקף פעולתם, עד שגוזר לעשות מעשה כפי מחשבת הציור החזק שגבר עליו, והן הן ההסכמות בלי משפט הלב, שלא יפול עליהן לשון "עצה". ומהראוי לאדם שנטוע בו שכל ובינה שלא יסכים לעשות מעשה זולתי בעצה קודמת. כי איך יסכים על פי ציור אחד העומד בתקפו, כל זמן שלא בחן הדרכים האחרים ההפוכים לו? וקרוב מאד שיכשל במעשהו. ואל תאמר גם העצה לא תועילנו, אחרי שהודעתי למעלה (חדר א' חלון ה') שאין מקור העצה מכח השכל והבינה הנטועים באדם [בכח] מופת ברור. אמת הדבר אם היה האדם צריך להוציא העצות בכל ענין מנפשו. אלא שרוב ההסכמות בעניני המנהגים שאנו מדברים עד עתה, העצה גלויה ונודעת בהן על פי חֻקי אלהים ותורותיו שיעץ לבני אדם מה יעשו בכל דבר ודבר. וכמו שבארנו שם (בית א, חדר ו, חלון ג; וכן בית ב, חדר ט, חלון י). ואם [נעלם ממנו] משפט המעשה, ילך אל יועץ וישאלנו ויגיד לו משפט הדבר. ואולם כל זה יתכן אם אין הציור גובר על הלב [ומטהו]<sup class="footnote-marker">2</sup><i class="footnote">המלה מטושטשת והוספנו מלה זו ע"פ אומדן</i> לחשוב מחשבות אחרות, ואז יבקש עצה. אבל זה העושה תועבה או רֶשַׁע בהסכמת המחשבה, נותן אות ומופת שממשלת ציור נפשו חזקה [כל] כך עד שמלא את הלב ממחשבותיו, ולא הניחוֹ לחשוב על דרך אחר.<br>ועתה התבונן הבדל רביעי שבין לשון "עצה" ללשון "מחשבה", והוא שכל העושה כהסכמת המחשבה לבדה, אפשר שדעתו ובינתו שלמה, ומה שהסכים עתה לעשות הַמְזִמָתָה היא מתוקף יצרו שמשל עליו, והאפיל לפי שעה אור השכל והבינה, וכענין שאמרו ז"ל (סוטה ג, א) "אין אדם חוטא אלא א"כ נכנס בו רוח שטות". וזה הרוח העולה על הלב וממלאו מחשבות-סכלות, הציור הקשה, וכמו שבארנו בכלל הראשון. ואחר שעשה הרע אפשר שיתנחם כשתתחולל דעתו עליו ויבין מה רע ומר המעשה שעשה. וכן לעת אחר כשלא יתקפנו הציור הקשה, ימנע מעשות הַנְבָלָה. וכל שכן כשיהיה נשאל מזולתו על מעשה כזה, שלא יתירנו לאחרים, בהיות שהוא רע בעיניו, ואיך יבקש מאחרים שיעשוהו? ואין יצרו תקפו לעשות כן. ואין כן העושה בהסכמת עצתו שהיא אחר משפט השכל, שהוא נותן אות שהוא מִכַּת מואסי הדעת, ושבינתו ושכלו תועים. שהרי כשנועץ על הדבר, היה לבו עומד בתקפו ולא מָשַׁל עליו ציור אחד חזק לבדו, אחרי שעברו על לבו דרכים הפוכים והיה נבוך בהן, והתבונן בכל הדרכים הטוב והרע שבכל דרך ודרך. ואעפ"כ הסכים להרע ונודע שגם שכלו ובינתו מעוותים, ולא ינחם על מעשהו. גם יתיר לעצמו הרצועה לעשות כן תמיד בין שיתאוה בין שלא יתאוה לאותו הדבר, וכשיהיה נשאל מאחרים יתירנו גם להם, לפי שנכון בעיניו לעשות כן. וכענין שפירשנו בבית השני (חדר ח' חלון ז') על פסוק "הֶרֶב כבסני מעוני" (תהלים נא, ד). והָבֵן מזה שבכל מקום שיזכירו כתבי הקדש אצל העוֹברים על דת לשונות של "עצה", תהיה הכונה להורות שזה האיש או האנשים ההמה לא עשו מה שעשו בתגבורת יצרם הקשה לפי שעה, אבל דנו במשפט לבבם כי נכון לעשות כן. וזה אות שהם מִכַּת הפושעים הגדולים מכחישי האמת. ולכן תמצא סמוך אל לשון "עצה" תאר "רשעים", כמו "אשרי האיש אשר לא הלך בעצת רשעים" (תהלים א, א), "עצת רשעים רחקה מני" (איוב כא, טז). ולא תמצא בכל המקרא "עצת חטאים". לפי שתאר "חטאים" על העוברים מתוקף היצר, והם אינם עושים בעצה וכמו שאמרנו. ותאר "רשעים" על העוברים [מושחתי] הדעת כענין "כי הלל רשע על תאות נפשו, ובוצע ברך נאץ יי'" (תהלים י, ג), והם עוברים בעצה ובמשפט שִׂכְלָם התועה. וכמו שנבדלו לשונות של "עצה" מלשונות של "מחשבה" בענין הרעה, כן נבדלו בהבדל זה עצמו לענין הטובה. והוא שבכל מקום שנזכר אצל עושה מעשה טוב לשון "מחשבה", יורה שזה האיש עשה מעשה פלוני הטוב בהארת מחשבתו הראשונה שצמחה מתוקף ציורו הטוב, ולא היה צריך לו במשפט לבו כדת מה לעשות ולהסכים בעצה, אלא עשהו בתוקף מחשבתו. וכמו שבארנו בכלל הראשון שאיש צדיק שמושלים בלבו ציורי הצדק יחשוב כפי טבעו מחשבות טובות, מחשבות משפט. וכל מקום שנזכר בו לשון "עצה", יורה שהיה נדון באותו דבר<sup class="footnote-marker">3</sup><i class="footnote">שוקל בדעתו, בעד ונגד</i> כדת מה לעשות, והיה צריך להתבונן בדרכי הענין ההוא עד שנועץ אחר משפט לבו. וזה מורה שהוא מכת החכמים הגדולים המתוארים "יועצים" או "נועצים", וכמו שבארנו בחדר ראשון (חלון ג').<br>ועוד נבדלים לשונות של "עצה" מלשונות של "מחשבה" הבדל חמישי, וגם הוא נמשך מדברינו בזה, והוא שהיועץ רע אפשר שאין ציור שנאתו קשה כל כך. על דרך משל כשנאמר "פלוני יעץ עלי רע", יוכל להיות שאיננו שונא אותי שנאה [גמורה] אלא כשהיה הדבר שקול בלבו אם יעשה לי רעה או לא, נועץ מנטיה צְפוּנָה שאין בכך כלום להרע עם הבריות והסכים לעשות הרע. וכבר אמרנו שזה אות ששכלו ובינתו תועים, ושהוא מכַּת הרשעים הגדולים, ועם כל זה אות שאין יצר שנאתו קשה למאד. שאילו היה יצרו מתגבר עליו בתקפו, לא היה מניחו להועץ, אבל היה עושה בתוקף הסכמת המחשבה. להשיג תכלית כונתנו בזה תשגיח במה שכתבנו בבית הראשון (חדר ו' חלון י"ג) בפירוש פסוק "ראית איש חכם בעיניו, תקוה לכסיל ממנו" (משלי כו, יב).
אבל החושב רע, ברור הדבר שציור שנאתו קשה למאוד בכל דבר ודבר הנעשה בהסכמת המחשבה. נודע שציור המחשבה ההיא חזקה למאוד, ולכן כל מקום שיזכירו הנביאים מעשה שנעשה ע"י חוטא, וכיונו להודיע שהעושה היה שונא מאד לרעהו, או צורר ליהודים, או שעשהו מציור רֶשַׁע גדול, או מציור חמדה גדולה, יזכירו לשון "מחשבה", להורות שנעשה בענין ההוא בתוקף הציור המושל באיש ההוא. ואפשר שהאיש ההוא ג"כ מִכַּת הפושעים הגדולים, שאפילו אם היה נועץ על הדבר, היה ג"כ מסכים להרשיע, אלא שהכתוב מלמדנו שהדבר שעשה היה בתוקף ציורו הקשה ולא היה צריך לעצה. ואפשר שהוא מכַּת החוטאים, ואילו היה נועץ במשפט הלב לא היה מסכים לעשות הרעה, אלא שעשהו עתה כשגבר עליו יצרו. ויהיה כל פעם<sup class="footnote-marker">4</sup><i class="footnote">כל פעם שמוזכר במקרא</i> למד מענינו שהוא כתוב אצלו, ומתארי האיש שעשהו נדע מה משפט האיש ההוא. פעמים יורה שהעושה איש צדיק בכל דרכיו, אלא שבענין ידוע גבר עליו ציור קשה, אי אפשר לו להתאמץ ולהתגבר עליו, עד שבתוקף ממשלתו הסכים לעשות רעה, כמו שאול שרדף את דוד משנאתו אותו, בהיות רוח אלהים רעה מבעתו (עיין שמואל-א טז, טו). והנה שאול היה איש צדיק בחיר ה',<sup class="footnote-marker">5</sup><i class="footnote">ברכות יב ע"ב</i> זולתי בענין זה לבד בהתגבר מחשבת השנאה הסכים תמיד להרע עמו. ואילו הניחוֹ הציור לחשוב מחשבות, על דרך שיצטרך לעצה מה לעשות, חלילה לומר שהיה שאול אז נועץ במשפט לבבו להרע עם דוד על לא-חמס בכפו, אלא היה משתמר בכל עוז מעשות עמו רעה. וראיה,<sup class="footnote-marker">6</sup><i class="footnote">לכך כי</i> כל פעם שהוכיחו דוד היה מקבל ממנו, ונחם לפי שעה על מעשהו, והודה לו כי לא טוב עשה, כנזכר בכתוב (שמו"א כד, יז). אלא שאחרי כן חזר ציורו להתחזק והסכים במחשבת הרעה להרע עמו, ועל זה יפול לשון "מחשבה". כמו "ושאול חשב להפיל את דוד ביד פלשתים" (שמו"א יח, כה).<br>ופעמים יורה<sup class="footnote-marker">7</sup><i class="footnote">המלה "חשב"</i> שהעושה מלבד שהוא רשע ואויב חרף ה', ויועץ גם לאחרים לעזוב הדרך הטובה, אבל גם התגברו בו תכונות רעות עד שמסכים על הרעה בתוקף המחשבה, מבלי שיצטרך לעצה, ואעפ"י שהוא דבר שצריך להתיעץ עליו בעבור הסכנות שיש בו. על דרך משל המן בן המדתא שהסכים לאבד אומה שלמה על לא-חמס בכפם בעבור דבר פרטי שהיה לו על איש אחד, והוא מרדכי שלא השתחוה לו. והיה ראוי שיעלו על לבו מחשבות טבעיות לבלתי עשות הנבָלה הזאת. האחד, שהוא נגד הטבע שבעבור חטאת איש אחד תשחת העדה כולה. הב', שיוכל להסתכן ע"י כן, כי בדרך הטבע לא יפשטו אומה שלמה צואריהם לטבח, ויעמדו על נפשם, ויצעקו למלך. וישלחו איש<sup class="footnote-marker">8</sup><i class="footnote">המלה מכוסה טיפת דיו והשלמנו ע"פ השערה</i> לדבר עליהם טוב ולגלות נבלת המן, וכל כיוצא בזה מחשבות רבות. ואילו היה לבו פנוי לחשוב מחשבות כאלה, בלי ספק לא היה מסכים לעשות מעשהו זר מעשהו.<sup class="footnote-marker">9</sup><i class="footnote">מליצה ע"פ ישעיה כח, כא</i> אלא שהרשע הזה היה צורר ליהודים ואויבם בטבע, וציור שנאתו התגברה עליו למאוד, ובמושג הציור הסכים במחשבת רעה, וכמו שיתבאר בחדר העשירי. ולכן כותב ספר המגלה תֵּאֵר תמיד הענין בלשון "מחשבה" לא בלשון "עצה".<sup class="footnote-marker">10</sup><i class="footnote">"אמר עם הספר ישוב מחשבתו הרעה אשר חשב על היהודים" (אסתר ט, כה)</i><br>וכן תמיד כל מקום שנזכר לשון "מחשבה" בכתבי הקדש בענינים המעשיים עלינו להתבונן מה משפט האיש שהוא כתוב אצלו. ודע שהחושב לעשות רע, אעפ"י שאחרי שהסכים על הרעה, נסתפק עליו באיזו דרך ישלים הרעה, על דרך משל שהסכים לאבד פלוני מן העולם אלא שהתבונן באיזו אופן יעשנו, אם לשרוף עליו את ביתו באש, אם להעליל עליו אל המלך, או לארוב עליו בדרך ולשפוך דמו, וכיוצא בזה, עד שהוצרך למשפט לבו לבחור בדרך אחד מִבֵּין דרכים רבים, ולפעמים להמציא תחבולה איך ישלים מחשבתו הרעה. וכן<sup class="footnote-marker">11</sup><i class="footnote">למרות שהגדרנו הענין "מחשבה" הוא גם כן "עצה"</i> יתואר בלשון "עצה", שמכל מקום עיקר ההסכמה היא באמצעות ציור קשה, ועיקר ההסכמה היא להאבידו מן העולם, והיא [נתהוה] מציור קנאה או שנאה וכיוצא, ולכן היא מתוארת כל פעם בתאר "מחשבה", והבן.

Window 5

<b>חלון ג'</b>
<b>הכלל החמישי.</b> יניחו כתבי הקדש לשונות של "מחשבה" על מנהגי השם ב"ה עם בריותיו, בין שיסכים להטיב עמהם או להרע עמהם. וכבר בארנו בחדר הראשון (חלון ו') שעל כיוצא באלה הניחו הכתובים ג"כ לשונות של "עצה". ויש בזה מקום הסתכלות. והוא להבדיל בין לשון "עצה" הנאמר עליו ית', ובין לשון "מחשבה" הסמוך אצלו. כי כל ההבדלים שהבדלנו בין שתי הלשונות בחדר הזה, אין גם אחד מהן יאות לענין שאנחנו בו עתה, יתברך ויתרומם עילוי רב. ואין לומר שנבדלים בין הקדמת משפט הלב, או הסכמה בלי משפט הלב, אחרי שהקדמנו בחדר הראשון (חלון ו') שלשון "עצה" ותאר "יועץ" הנאמרים אצל השם ב"ה הוא רק כפי העברת-הלשון ובדרך משל להסביר אזן שומעת, ושכל מועצותיו בחכמה ובתבונה שאין להם חקר, ואינו צריך לשפוט בין הדרכים הרבים שיש בכל דבר. וכן הוא לענין המחשבות, שכל מחשבותיו ית' עומדות לדור ודור, וכולם מתוקנות כפי ארחות חכמתו העלינה, ובתבונה שאין לה חקר, וכמו [ענין] ממה שבארנו בבית הראשון (חדר ב' חלון ב'). ועל כן נאמר "אני יי' לא שניתי" (מלאכי ג, ו), ואמר "כי לא מחשבותי מחשבותיכם" (ישעיה נה, ח). אם כן עלינו להתבונן למה השתמשו כתבי הקדש פעם בלשון "עצה" ופעם בלשון "מחשבה" אצלו ית'. תמצא כן במקומות רבים בספרי הקדש כשיספרו הנביאים ממה שגזר השם ב"ה על אומה מן האומות, פעם יאמרו השם ב"ה יעץ כן (ישעיה יט, יב), ופעם יאמרו שחשב לעשות כן (איכה ב, ח). ולפי ששני הלשונות שוין אצלו ית', גם שניהם מונחים על ההסכמות העליונות בסוד הנהגתו את בריותיו, מי יודע פשר דבר על מה יורה כל לשון מהם? וברחמי שמים מצאתי דבר יקר המבדיל ביניהן. וההבדל הזה נשען על שתי הצעות, האחת, בארנוה בבית הראשון (שם, שם) והוא שהחכמה אחת ולא [תשתנה] אבל היא עומדת להשתנות כפי המקבלים,<sup class="footnote-marker">1</sup><i class="footnote">היא עצמה אינה משתנה, אבל השינויים ניכרים אצל מקבלי פעולותיה</i> וזה כפי ארחות החכמה. כי החכמה חקקה ארח קבוע ומשפט צדק לעמת כל מצב ומצב מנפש בני אדם. ובהשתנות המקבל מטוב לרע או מרע לטוב, כן ישתנה לעומתו ארח ממחשבת החכמה העליונה מטוב לרע או מרע לטוב. כי מיד בעמדו על מצב אחר, הוכן לקבל משפט כפי מחשבת החכמה המקבילה עם מצב כזה לטוב או לרע. והנה מחשבות החכמה קבועות ונאמנות לעד לעולם, והשינוי מצד המקבל, ושם הרחבנו<sup class="footnote-marker">2</sup><i class="footnote">חדר ראשון הנ"ל</i> לדבר בזה. והיסוד הזה כתוב בספרי הנבואה, שכן אמר "רגע אדבר על גוי ועל ממלכה, לנתוש ולנתוץ ולהאביד. ושב הגוי ההוא מרעתו אשר דברתי עליו, ונחמתי על הרעה אשר חשבתי לעשות לו. ורגע אדבר על גוי ועל ממלכה לבנות ולנטוע. ועשה הרע בעיני לבלתי שמוע בקולי, ונחמתי על הטובה אשר אמרתי להטיב אותו" (ירמיה יח, ז-י). ומקראות אלו יתבארו בחדר הי"א. למדנו מזה שהגוי שהיה מוכן להיות נתוש ונתוץ ואבוד כפי מחשבת החכמה העליונה, כשישוב מרעתו וישתנה מצבו, כמו כן תשתנה לעומתו המחשבה העליונה מרעה לטובה, וכן להיפך.<br>הצעה השניה, גם היא בארנוה בחדר הראשון (חלון ב'). והוא שאין לשון "עצה" נופל אלא על הסכמה החלטית לעשות כשיעשה המסכים כפי הסכמתו. אבל אם לא בא לידי מעשה או שאין אנו יודעין אם יבוא לידי מעשה או לא, לא נוכל לתאר ההסכמה בתאר "עצה", זולתי בתאר "מחשבה". ועל שני צירי ההצעות האלו סובבים כל הכתובים שנזכרו בהן לשונות של "עצה" ושל "מחשבה" אצל השם ב"ה. וזה הכלל. כל מקום שיראו הנביאים בחזיונם ובמראה נבואתם טובה או רעה העתידה לבוא על אומה מן האומות, והשם ב"ה העלים מהם אם תחול הגזרה באומה ההיא, כשיזכירו על אותו הדבר אחת משני לשונות, יתארוה בלשון "מחשבה". כי לפי שנעלם מהם אם ישוב הגוי ההוא מטובתו או מרעתו, ובשבילו תשתנה הגזרה גם היא לעומתו מטוב לרע או מרע לטוב. ואם לא תחול הגזרה שנודעה להם בנבואה, אינן יכולים לתארה בתאר "עצה", כי אולי לא תמשך המעשה מהסכמה זו, וצריכין לתארה בלשון "מחשבה" הנופל גם על ההסכמות שאין אחריהן מעשה. ואם יודיע השם ב"ה לנביאיו גם כן שהגזרה שהם מנבאים טובה או רעה תחול בשעתה, אז יתארוה בלשון "עצה", בעבור שהן יודעים<sup class="footnote-marker">3</sup><i class="footnote">בוודאות</i> בדיבור שימשך המעשה מהסכמה זו. והנה השם ב"ה צופה מראשית אחרית, בוחן לבבות ויודע סתרי בני אדם, וגלוי לפניו תמיד בכל דבר במה יבחרו בני האדם, ולכן יודע אם תחול הגזרה או תשתנה כפי מצב מקבליה, אלא שפעמים רבות אין רצונו ית' לגלות הסוד לעבדיו ולבני אדם שכן תגזור חכמתו העליונה הנעלמת מעין כל חי, ואז תתואר אצלנו "מחשבה". ולפעמים רצונו ית' להודיע סודו לבני אדם, למען ידעו שהגזרה תחול על כל פנים, ואין מציל ממנה, ואז תתואר "עצה". והכלל אמת כמו שתראה מדברי החדר השביעי ומדברי החדר הי"א שאין מקרא יוצא<sup class="footnote-marker">4</sup><i class="footnote">אין מקרא היוצא מהכלל הזה</i> ממנו.<br>ודע כי בחנתי ומצאתי שבאחד משלשה דרכים ישתמשו הכתובים להודיענו אם הגזרה תחול באיש ההוא או באומה ההיא לטובה או לרעה. <b>הדרך האחד</b> כשיתארוה בלשון "עצה" וכדרך שבארנו בחלון זה. <b>הדרך השני</b> כשיאמרו שנשבע השם ב"ה על הגזרה ההיא שתחול, כדרך "אשר נשבע יי' לאבותיכם לתת להם" (דברים יא, כא), "אשר נשבעתי באפי אם יבואון אל מנוחתי" (תהלים צה, יא), והרבה כמוהם. <b>הדרך השלישי</b> כשיאמרו שהראה להם השם ב"ה בנבואה אות או מופת, כדרך המראה שראה אברהם אבינו בברית בין הבתרים "תנור עשן ולפיד אש אשר עבר בין הגזרים" (בראשית טו, יז), והמראה שראה יחזקאל בחרבן הבית (יחזקאל ד, א-ב), ושראה בתחיית המתים (יחזקאל לז), ובבנין הבית השלישי (יחזקאל מ-מד), וכיוצא בהן. ויש בכל אחד מהן דברים רבים של טעם, אך לא באתי הנה לדרוש ולחקור זולתי לתת כללים הצריכים לעניננו.<br>ולבד אודיעך שרואה אני שכל הנבואות שנכתבו על [העם] כשיכלו להודיענו שתחול הנבואה בודאי ושלא נאמרה על תנאי, היא תמיד בלשון "עצה", לא בלשון "שבועה" ולא בעשיית מופת, זולתי פסוק אחד הנאמר על אדום שנזכר בו לשון "שבועה" (ירמיה מט, יג) ויתבאר טעמו במקום אחר. וכל הנבואות שנכתבו על האומה הישראלית הן טוב הן רע ורוצים להודיע זאת בודאי, נזכר תמיד לשון "שבועה" או עשיית מופת, וטעם ההבדל אבאר לך בקצרה. ידעת כי השם ב"ה כרת ברית עם אברהם אבינו ע"ה שיבחר בזרעו מכל העמים אשר על פני האדמה. ומדרך כורתי ברית ליחד ביניהם תנאים מה שיתחייבו כל אחד לשמור ולעשות ולהשבע על שמירת הברית, כדרך "ויכרתו שניהם ברית" (בראשית כא, כז), הנאמר אצל אברהם ואבימלך. ונאמר בענין "כי שם נשבעו שניהם". וכמו כן כביכול כשכרת השם ב"ה ברית עם אבותינו הבטיח להם הבטחות רבות, וכולן מסוג הנפלאות למעלה מן הטבע, כמו שמפורש בפרשת המילה שנאמר "אני הנה בריתי אתך והיית לאב המון גוים וגו'. והפרתי אותך במאד מאד וגו' והקמותי את בריתי וגו' להיות לך לאלהים ולזרעך אחריך. ונתתי לך ולזרעך אחריך את כל ארץ כנען" וגו' (בראשית יז, ד-ח). ואלה ההבטחות כוללים כל ההצלחות המדומות והאמתיות על צד ההפלגה הרבה מאד מדרכי הטבע הנהוג. וכמו שבא לאברהם אבינו מיד האות והמופת על שמירת הברית הזה שהוליד בן למאה שנה ואשתו בת תשעים שנה, וכן הדבר נמשך לעד לעולם, שהקב"ה הוא אלהי ישראל מנהיגם הפלא ופלא באותות ובמופתים. וכמו שבארנו היסוד הנכבד הזה בבית הראשון (חדר ח' חלון ו') כשדברנו על הבדל נפשות בני אדם. והאבות קיימו וקבלו עליהם ועל זרעם אחריהם לשמור תורת ה' ומצווֹתיו שהם גם כן כולם למעלה מדרכי שקול הדעת ומעניני הטבע הנהוג. וכמו שנאמר שם בפרשה אחרי שהזכיר ההבטחות שהבטיח השם ב"ה לעמו, אמר "ויאמר אלהים אל אברהם ואתה את בריתי תשמור אתה וזרעך אחריך לדורתם. זאת בריתי וגו' המול לכם כל זכר" (בראשית יז, ט-י), כלומר זה התנאי אני דורש ממך ומזרעך אחריך שתקיימו חוק זה שחקקתי לכם לבדכם, והיא מצות המילה. וכשיצאו ממצרים באותות ובמופתים גדולים אז כרת עמהם ברית התורה כולה חֻקים ומשפטים שהן כולם נפלאות ונשגבות משִׁקול הדעת האדם, וכמו שבארנו שם (חדר ח' חלון ו'). וכבר אמרנו בחלון זה שכל היעודים הטובים והיעודים הרעים להענישם כולם על תנאי, אם ישמרו תורותיו או יעזבו מצותיו. ולכן בכל המקומות שרצה השם ב"ה להודיע לעמו שהגזרה הטובה או העונש יחול עליהם בלי ספק, הזכיר בו לשון "שבועה", לרמוז שיָקים דבר ההוא את בריתו שכרת עם אבותינו ושנשבע עליו לאבותינו. וכן כשיַראה לנביאיו מופת בנבואתם על אותו הדבר נדע ג"כ שיקים ה' את דברו, כי המופת הוא עצמו הברית והשבועה שיהיה לנו לאלהים מַנְהִיגֵנוּ באותות ובמופתים למעלה מן הטבע ואז נדע שאין תנאי בדבר. מה שאין כן כל עמי הארץ שהן מונהגים מאתו ית' כפי דרכי הטבע הנהוג, לא באותות ולא במופתים, ולא כרת השם ב"ה עמם ברית ולא נשבע לאבותם, לא הזכיר אצלם לשון "שבועה", ולא הראה לנביאנו מופתים שתחולנה הגזרות, אלא כשרוצה להודיעם שהגזרה שנגזרה על אומה מהם תחול עליהם הזכירו לשון "עצה" המורה שכאשר חשב ה', כן יעשה ולא תשתנה הגזרה בהשתנות המקבלים, כי יודע ה' שלא ישתנה מצבם. וכשנפרש [את] הכתובים בחדר [?] נודיע בעז"ה הטעמים למה במקצת הגזרות הודיע השם ב"ה לנביאיו שתחולנה בבירור, ובמקצתן לא הודיעם.

Window 6


<b>הכלל הששי.</b> לא יניחו בכתבי הקדש לשונות של "מחשבה" אצל השם ב"ה כשידברו מדברים שכבר נעשו וחלו. והטעם יתבאר מדברי הכלל החמישי, כי בהיותם כבר עשוים נודע שהסכים עליהן בהחלט. וראוי להזכיר עמהם לשון "עצה" המורה על הגזרה ההחלטית שיצאה לפועל. ובזה נבדלים לשונות של "עצה" מלשונות של "מחשבה" הנכתבים אצלו ית', כי לשונות של "עצה" יונחו ג"כ על המעשים העשוים מאז, ולשון "מחשבה" לא יזכירו רק אצל המעשים העתידים לחול, ונעלם מהם אם יחולו או לא. ויוצא מזה שאעפ"י שהונחו לשונות של "עצה" על מעשה השם ב"ה שעשה בשמים ובארץ וצאצאיהם כשנבראו, וכמו שבארנו בחדר הראשון (חלון ו'), לא יונח עליהן לשונות של "מחשבה" בעבור שהן דברים שכבר יצאו לפועל. וכן אעפ"י שהונח לשון "עצה" על החֻקים והמשפטים והתורות שצוה השם ב"ה לעמו לעשותן וכמו שבארנו שם, לא יונח עליהן לשון "מחשבה" בעבור שנצטוינו עליהן מאד בהחלט, ועומדים לעד לעולם, ולא ישתנו בזמן מן הזמנים. רק יונח לשון "מחשבה" אצלו ית' כשידברו מעניני ההנהגה התמידית שהשם ב"ה מנהיג את בריותיו, כשיגלה השם ב"ה סודו לנביאיו, והעלים מהם אם תחול הגזרה או לא, וכדברי הכלל החמישי. והכלל אמת ויציב, כי לא תמצא בכל המקרא לשונות של "מחשבה" על מעשה שמים וארץ, או על החֻקים והתורות, אך כשנזכר אצלם אחד משני הלשונות יבחרו בלשון "עצה" מטעם שבארנו.

Window 7

<b>חלון ד'</b>
<b>הכלל השביעי.</b> כל לשון "מחשבה" כשעומד בעצמו הוא בנוי בבנין הקל, כמו "ושאול חָשַב" (שמו"א יח, כה), "הזאת חָשַבְתָ למשפט" (איוב לה, ב), וכולם מורים על מחשבות טבעיות הנוסדים ע"י ציורים פנימיים. וכבר בארנו בחלון הראשון<sup class="footnote-marker">1</sup><i class="footnote">לכאורה צ"ל חדר ב חלון א</i> שרוח האדם כולל המחשבות כולן, ושהמחשבות נחלקות תחת סוגים, מחשבות טבעיות הכרחיות, מחשבות טבעיות, מחשבות שהן חוץ לנפש, ומחשבות שהן נגד טבע הנפש. ועל שלשה סוגים הראשונים יונח הקל. אבל על מחשבות שהן נגד טבע הנפש יונח בבנין הכבד כמו שיתבאר בכלל י"א. ולפי שעל שלשת סוגי המחשבות יונח הקל, הן לכל המחשבות שיחשוב האדם, הן מחשבות חכמה, הן מחשבות פעולת [מעשה], כמו מחשבת גאוה או מחשבת ענוה וכיוצא, הן מחשבות פעולת הגוף, כמו מחשבות רעבון וצמאון ושינה ומשגל, הן מחשבות למודיות וכל מלאכת מעשה בכלל ציורי החושים הרואים והשומעים והמולידים מחשבה וכמו שבארנו בחלון השני, הן מחשבות סכלות והבל ודמיון, הן מחשבות צדק או מחשבות רֶשע ובליעל, יבנו כולם בבנין הקל. ונכון הוא שיבנו בבנין זה, לפי שאין באחד מהן הרכבות פנימיות, ולא המצאת ובניני השכל, עד שתמצאנה בנפש עצמה, אלא כולם הם ההארות הראשונות המתפשטות מן הדעת ברוח האדם וכמבואר בכלל השני. ולפי שעומדים בעצמם נבנים בקל, ודומים בצד-מה ללשונות של חכמה הנבנים בקל כשאינם יוצאים לזולתם. ואמרנו בבית השני (חדר י"ג חלון ב') הטעם לפי שאין בענינים של חכמה הרכבות פנימיות בנפש, וכן הוא לענין המחשבות שאינן הרכבות פנימיות.<br>ושמא תאמר הרי אפשר שיחדה מחשבה אל מחשבות ולהוציא מהן תולדות והמצאות? אם כן כבר יצא מגדר חשבון ומחשבה, ונכנס בגדר ההשכלה וההבנה המולדים תולדות והממציאים המצאות, ואלו יונחו בבנין הכבד הנוסף כמו "מבין" "השכיל", ולא יפול על כיוצא בזה עוד לשון "מחשבה" שהיא תמיד קודם להבנה ולהשכלה, כמו שבארנו בכלל השני. ולפי שהמחשבות הן ברצונו של אדם וכפי טבעו יבנו בקל ולא בנפעל, כי הקל מורה תמיד על הרצון והנפעל על ההכרח.<br>ושמא תאמר המחשבה גם היא איננה ברשותו של אדם וברצונו, אחר שמוצאותה מן הציורים המושלים בנפש כמבואר בכלל ראשון, ולפי שתולדתה בהכרח הציור הפנימי המושל בלב, ראויה להבנות בנפעל, כמו שכתבנו בחדר הראשון (חלון ד') שה"עצה" היא בהכרח נטיה צְפוּנָה, ומטעם זה נבנה בנפעל "נועץ" "נועצתי". אין הדברים דומים, ה"עצה" היא ההסכמה ואי אפשר שתתאוה הנפש להסכים להיפך מטבעה, מה שאין כן המחשבה העולה בטבעה מאליה, ברשות האדם להסירה מעל לבו ולא יתן דעתו עליה. ולכן כשהעלה מחשבה על לב האדם, והוא תופס בה ומרחיבה בדעתו וברצונו, הרי זה חושב ברצון. ואם הוא מבטלה בלבו ומסירה מדעתו גם בכלל "מחשבה" איננה, אלא דמיון עולה על רוח. וכל לשון "מחשבה" שבכתובים ענינן שחושב כן בטבעו וברצונו ותופס במחשבתו לקיימה; פעמים בענינים מדעיים שאין בהן מעשה, פעמים בדברים שיש בהן מעשה, פעמים עושה כפי מחשבתו, ופעמים מתחרט ודואג לעשות, מכל מקום איננה באונס, אחר שהיה בידו לבטלה בלבו. ולכן כשמרחיב מחשבתו הרי הוא רצון גמור ונבנה בקל. ומדברי הכלל הששי בחדר הראשון שאין ביד האדם ובכחו להסכים הסכמה גמורה בענין מן הענינים. והיפך זה לענין המחשבה שהיא בידו של אדם לחשוב כמו שירצה כפי טבעו וכרצונו. על דרך משל מחשבת שנאה או אהבה, מחשבת גאוה, מחשבת קנאה וכיוצא. וכן כשהסכים האדם כפי נטיתו הצפונה, אין בידו להסכים מנפשו ברצון ובטבע להיפך. והיפך זה לענין המחשבה. ולכן כל לשון "מחשבה" נבנה בקל, ובתנאי שתהיינה ממין המחשבות שהן טבעיות לאדם, ר"ל שצומחות מִטֶבַע ציוריו המושלים בו. על דרך משל שהוא גאה וחושב מחשבת גאוה, שהוא שונא לרעהו וחושב עליו מחשבת שנאה, כי מִטֶבַע המתגאה לחשוב מחשבת גאוה, ומִטֶבַע השונא לחשוב מחשבת שנאה, ואלו הן המחשבות שהן בידו של אדם וברשותו, וכמו שאמרנו, אם ירצה ירחיב מחשבותיו, ואם ירצה יבטלם. ובני אדם נבדלים בעניני המחשבות הללו, וכל אחד חושב כפי טבעו, כי העָניו יחשוב מחשבת ענוה, והאוהב יחשוב מחשבת אהבה, וכל אחד חושב ברצון. ויש מין מחשבות אחרות שהן כמו הכרחיים לנפש ואינן תלויין ברצונו של אדם, ולכן לא יבנו בקל, אבל כולם בבנין נפעל, ועליהן נדבר בחלונות הסמוכים.

Window 8

<b>חלון ה'</b>
<b>הכלל השמיני.</b> יתכן לשון "מחשבה" להבנות בבנין נפעל, וכמו שרמזנו על זה בכלל השביעי, ואעפ"י שלא יאות ההכרח אצל המחשבות כי אין לאדם מכריח חוצה לו שיכריחנו לחשוב מחשבות. הנה יורה הנפעל בלשון "מחשבה" שלוש הוראות, וכולם נתבארו לי ממליצות כתבי הקדש, כי תראה שעל כל אחד משלשה ההוראות הניחו הנפעל, והננו מבארו לך פה.
<b>ההוראה הראשונה</b> שיורה עליה הנפעל, הוא כשיחשוב אדם "מחשבה" שהיא זרה מאד לטבע נפש כל זולתו, שאין מדרך נפש האדם כלל להעלות מחשבה כזאת, לא כפי דרכי הציורים הטובים ולא כפי דרכי הציורים הרעים, עד שכמעט שלא ימצא בעל מחשבה זאת חבר שיחשוב כמוהו, הן שתהיה אותה המחשבה בהפלגת הצדק, או שתהיה בהפלגת הרשע; אז יניחו כתבי הקדש הנפעל המורה על ההכרח. וענין ההכרח כאומר פלוני חושב מחשבה שאיננה בטבע נפש האדם לחשוב כן, והרי הוא לבדו כמוכרח מציורי נפשו מרוב השתקעו בו לחשוב כן, וכאילו אין עוד ברצונו לחשוב בענין זה כטבע שאר החושבים. ואתן לך משל. מִטֶבַע בעל ציור הרחמים לחשוב מחשבות [אלו] וכשבא זולתו במצוקה יכמרו רחמיו עליו, ויחשוב לעזרו ולהצילו. והיפך ממנו בעל ציור האכזריות, שמטבעו יחשוב מחשבות אכזריות, וכשיראה זולתו במצוקה, יחשוב "מה לי עם אלו? ולמה אתן לחמי ומימי לאיש הזה?" וכל אלו הן מחשבות טבעיות, וכמו שבארנו בכלל הראשון. ובני אדם נבדלין בהפלגת הרחמים ובהפלגת האכזריות. יש ירחם על קרוביו ומיודעיו, ויש ירחם גם על איש לא הכיר מתמול שלשום, ויש ירחם גם על אויבינו ורודפיו. וכן יבדלו במעשה הרחמים, יש יעזרהו במעט מהונו, ויש ירצה לפזר עבורו, ויש יעזרהו בגופו ויטרח ויעמול עבור איש המצוק. ולכל [אחד] יש גבול ידוע בטבע הציור שיגיע עדיו ולא יעברנה, ועד הגבול הזה ימצאו רבים מבני אדם בעלי מחשבות כאלו. אבל שיהיה איש מרחם על אויבו ושונאו ומרוב רחמיו עליו יאספהו אל ביתו ויהי לו לבן עד שיתן לו נחלה בין בניו האהובים לו וכיוצא בהפלגות משונות כאלו, הוא ענין זר כפי טבע נפש האדם. ואם יִמָּצֵא לעתים רחוקים איש עושה כן, לא יתכן לומר פלוני חשב כן, שהרי מחשבות כאלו לא תיוחסנה אל הרצון הטבעי, אלא על רוב השתקע דמיונו בציור זה, שכמעט אי אפשר לו לחשוב כן ולעשות כן. ולכן יונח עליו הנפעל, ונאמר "זה השונא נחשב לו לפלוני לבן". ודומה לזה בהפלגת האכזריות, יש יתאכזר על אנשים לא ידעום, ויש יתאכזר גם על עניים אשר גדלו אתו, ויש יתאכזר גם על רֵעיו ואוהביו, ויש יתאכזר גם על שארו ואנשי משפחתו, ויש יתאכזר גם נגד עצמו ובשרו אחיו ואחיותיו. וכן יבדלו במעשה האכזריות כפי רוב הִמָנְעָם טובותם מהם. ויש גבול גם למדת האכזריות שתגיע טבע הנפש אליו לא יעברנהו. ובכל כת וכת נמצאים רבים מבני אדם החושבים כן והעושים כן, אבל שֶׁיִמָּצֵא איש מתאכזר גם עם יוצאי חלציו בניו ובנותיו, לבלתי תת להם מאומה, אעפ"י שהוא בעל הון ונכסים רבים, עד שיהיו בעיניו כאחד מן העמים הנכרים, הוא ענין זר כפי טבע נפש האדם. ואם יִמָּצֵא איש עושה כן, לא יתכן עוד לומר פלוני חשב את בנו לנכרי, לפי שמחשבות כאלו לא תיוחסנה אל הרצון הטבעי, אבל הוא אות על השתקעות דמיונו בציור אכזריותו, עד שהוא כמוכרח מתוקף ציורו לחשוב ולעשות כן. ויונח עליו הנפעל ונאמר "זה הבן נחשב לו לאביו לנכרי", להורות על תוקף זרות מחשבתו בענין זה. וכמו שהוא באמת ענין זר להתאכזר בתכלית אכזריות כזה, עד שגם בבעלי חיים הטורפים נטוע החמלה על בניהן, וכענין שאמר הנביא בקינותיו כשראה בצערן של ישראל ובמחסורם שמרוב צרה וחוסר-כל "לא הפנו אבות אל בנים" (ירמיה מז, ג) לרחם עליהן. אמר "גם תנין חלצו שד היניקו גוריהן, בת עמי לאכזר כיענים במדבר" (איכה ד, ג). כלומר מלבד שלא נהגו כמנהג בני אדם, אבל גם נבדלו מן התנין החומל עד ילדיו, ונדמו לְיְעֵנִים במדבר שלא נטע בהם השם ב"ה מדת החמלה כלל. וכמו שהוא לענין שתי המדות שהזכרנו, כן הדבר נוהג בכל מיני מחשבות, תמיד כשתהיה באיש מחשבה שהוא לבדו נבדל בה ממחשבת שאר החושבים באותו הענין תבנה בנפעל.הַדְמֵה בדעתך שכל חכמי העולם נשענים על דעת פטולומיאוס שנתן את הארץ מרכז לשמש ולירח ולכוכבי נבוכה, ואיש אחד לבדו העמיק בעיוניו עד שחושב שהשמש מרכז העולם, ושהארץ מתנועעת סביבה, כדעת קופירניקוס, או שחושב שהארץ מרכז לשמש ולירח, והשמש מרכז לשאר כוכבי נבוכה כדעת טיכא ברהא. לא תאמר פלוני חושב כן, אחר שהיא מחשבה זרה למחשבות כל אדם, אבל תאמר "לפלוני נחשב לו השמש למרכז העולם", "ולפלוני נחשב לו השמש מרכז לשאר כוכבי הנבוכה" להורות שמרוב עיונו ועומק דעתו הוא כמוכרח לחשוב כן, לא כמו יתר בני אדם שלא העמיקו בעיונם כמוהו. וכן הוא לענין מחשבות של הבל ודמיון, תמיד כשהחושב מובדל מכל זולתו במחשבתו יונח עליו הנפעל. ואין עוד צורך להאריך בענין זה, כי מעצמך תבין ההבדל העצמי שבין הקל והנפעל. כל אותן שבקל הן מחשבות שמקצת בני אדם חושבים כך, ומקצתן חושבים להיפך, כל אחד כפי טבע ציורו. וכל אותן שהן במין זה מן הנפעל הן מחשבות שאין גם אחד מבני אדם חושב בטבעו כן, זולתי איש פרטי.<br>ודע שבכולם שבמין זה מן הנפעל יסמכו כתבי הקדש אליהן מלת "לו". כמו "הלא נכריות נחשבנו לו" (בראשית לא, טו), ושם מדבר על אכזריותו של לָבָן שמהפלגת אכזריותו התאכזר גם על יוצאי חלציו והיו בעיניו כעם נכרי, ולכן הזכירו בנפעל בעבור הִבָּדְלוֹ במחשבתו זאת ממחשבת כל אדם אחר. וראוי לסמוך מלת "לו" המורה על הענין הפרטי, כלומר הוא לבדו אכזר גדול כזה ומשונה משאר כל אדם. הנה להמתיק חדשות טעם הִזָכֵר הנפעל במקום שהיה די בזכרון הקל, כי מה היה חסר אם הכתוב היה אומר "הלא נכריות חֲשָׁבָנוּ"? ומה הפרש יש בין שתי המליצות? הגד נא, מה בין מליצת "חשבתני לאויב לך", או "לאויב נחשבתי לך". ואם היה כתוב "חשבתני", לא היה צורך בנין של "נחשבנו", ולא במלת "לו". ואין מדרך התורה להוסיף אותיות ותיבות ללא צורך. והאמת כמו שאמרנו שיש הבדל בין הקל והנפעל. והנפעל מורה על מחשבה זרה עצמית לחושב הזה לבדו. ולפי שמדבר על זרות מחשבת אכזריותו הוצרך לכתוב "נחשבנו" בנפעל ולהוסיף מלת "לו". ועוד יתבאר הענין כולו כשנבוא לפרש הכתובים המזכירים לשונות של "מחשבה" בבנין נפעל המורה על מין הכרח, לא הכרח ממש שנפעל מחוצה לו חלילה, אלא כפי הידוע בסוד חכמת הנפש של האדם לצייר בענין טוב או רע עד למאד, באחריתו יבדל במחשבותיו מכל זולתו לטוב או לרע, וכענין "על רדפו בחרב אחיו ושחת רחמיו" (עמוס א, יא). וכן [יקרה]<sup class="footnote-marker">1</sup><i class="footnote">מלה זו פענחנו לפי השערה</i> לבעלי דמיונות שאפשר שישחיתו דעתם ויעלו מחשבות זרות על לבבם שאינן כטבע נפש האדם, ויהיו כמוכרחים לחשוב עליהן וזה מפורש.<br><b>ההוראה השניה</b> שיורה עליה הנפעל. הוא כשהמון בני האדם מוכרחים לחשוב על דרך אחד בענין מן הענינים, ומחשבתם גרם כפי טבע מחשבת הנפש על ענין זה. וענין ההכרח והזרות שבמאמר זה כונתנו על השכל ועל החוש. זר כפי השכל, ומוכרח מן החוש. ידעת כי יש דברים רבים שידון האדם עליהם כפי מחשבת דעתו ושכלו שהן על תבנית כך או כך, והחוש יכחיש משפט הדעת והשכל. והנה לפי טבע שכלו ודעתו היה חושב על הדבר ההוא כך, ואחר כן יראה במראה עיניו, או ישמע למשמע אזניו, שהדבר היפך ממה שחשב תחלה, וזהו שאמרנו "זר כפי השכל ומוכרח מן החוש".<br>על דרך משל החוקרים הקדמונים חשבו כי חצי הכדור הארצי מים, וזה נראה להם כן בארח שכלם.<sup class="footnote-marker">2</sup><i class="footnote">כי אלו שישבו ביבשת אירופה ראו כי ים אוקיינוס ממשיך במרחבים רבים, ולא תארו לעצמם שיש עוד יבשת בצד המערבי של הים</i> ואילו היה אחד מן היושבים בחלק השני שחשבוהו ים בא אל הארצות האלו, והיה מורה לפניהם הדרך ללכת אל ארץ חדשה [ישיגו] בחוש שיש גם שם ארץ רחבת ידים, מונח על זה מליצת הנפעל, ונאמר "לארץ תֵּחָשֵׁב אף היא", לפי שבבואם שמה בהכרח תחשב להם יבשה, והחוש יעיד שהסכילה הדעת במחשבותיה. בדומה לזה חשבו הקדמונים שהרצועה מן היבשה העוברת תחת משוה היום<sup class="footnote-marker">3</sup><i class="footnote">קו המשוה [קו מדומה החוצה את כדור הארץ באופן ניצב לציר הארץ ובמרחק שוה משני הקטבים]</i> אין יושב בה, בעבור רוב החום וקראוּהָ "ארץ שרופה", וזאת היא מחשבה טבעית, והארה ראשונה מדעית העולה על רוח האדם. ואילו היה אחד מן היושבים שמה בא אלינו והיה מעבירנו אל הארץ ההיא, והיינו רואים שהיא ארץ נושבת כיתר הארצות, היה ראוי להניח על זה הנפעל, ולומר "לארץ נושבת תֵּחָשֵׁב אף היא". בעבור שבהכרח תחשב לארץ נושבת, והחוש מעיד שהשכל תעה בזה. וכן כל כדומה לזה מן הענינים שבני אדם חושבים עליהן כפי דרך [הארה] השכלי כך או כך, ואח"כ נתברר להם ההיפך בחוש, יונח על כולם הנפעל בעבור שהן מוכרחים לחשוב עתה להיפך ממחשבתם הראשונה הטבעית.<br>והנה מין זה מן הנפעל הפוך מן ההוראה הראשונה שאמרנו. כי ההוראה הראשונה הַנָחָתָה על מחשבת אדם אחד פְּרָטִי החושב מחשבה שאין שאר בני אדם חושבים כן בטבע נפשותיהם, בין שתהיה בהפלגת הצדק והאמת, בין שתהיה בהפלגת הָרֶשַׁע והדמיון. וההוראה השניה הַנָחָתָה על מחשבות הכרחיות, שכל בני אדם צריכין לחשוב עליהן על דרך אחד. ואילו לא יקרה רק לאחד מבני אדם שהיה בא אל הארץ שתחת [קו] המשוה, או אל החלק השני מן העולם, וכל זולתו לא באו שמה, אז נאמר על האיש הפרטי הזה "לפלוני, תחת [קו] המשוה לארץ נושבת תֵּחָשֵׁב לו" או החלק השני מן העולם "לפלוני, לארץ תֵּחָשֵׁב לו", כי אז יהיה מן ההוראה הראשונה הנ"ל. אבל אם נתפרסם הענין להמון כולו כמו שהוא עתה בזמנינו, כבר נכנס לגדר ההוראה השניה מן הנפעל, ונאמר לארץ נושבת תחשב, לארץ תחשב.<br>ומעצמך תבין שבכלל הזה כלולים כל המחשבות המופתיות המתבררות בחושים או ע"י המושכלות הראשונות הנטועות בדעת כל אדם, שכלל בני אדם מוכרחים לחשוב עליו על דרך אחד, בעבור התברר הדבר בחוש או במושכל ראשון, שאם יונח על אחד מהן לשון "מחשבה", תהיה הנחתו בלשון נפעל, בעבור הכרח המחשבה. על דרך משל כל בני אדם חושבים שהשמש מאיר, שהעננים מכילים גשם, שהאש בוער, שהמים מקררים, וכל כיוצא בזה מן הדברים המדוברים באחד מן החושים, וכן כל בני אדם חושבים שהכל גדול מאחד מחלקיו, שני קוים מקבילים לא תפגושנה זה בזה לעולם, שני הפכים אי אפשר להיותם בנושא אחד ובענין אחד. אין הר בלא בקעה. אין הדבר עושה את עצמו. אין בעל תכלית חשוב נגד הבלתי בעל תכלית וכל כיוצא בהן מן המחשבות המבוררות בדעת ובמושכל ראשון, שהן כולם בנפעל, והן נבדלים הבדל עצמי מלשונות של מחשבה המונחים בבנין הקל. שהבנויים בקל הן כולם על מחשבות טבעיות הנמשכות מרצון האדם ומנטיותיו הפנימיות, ולכן קצת מן ההמון חושבים עליהן כך, וקצתן להיפך. וכל השנויים בנפעל, אין לרצון האדם ולבחירתו מבוא בהם, אצל כולם מוכרחים לחשוב עליו על דרך אחד. אולם בכונה מכוונת אמרנו שאם יונח על אחד מן הדברים המדוברים בחוש או במושכל ראשון לשון "מחשבה" שיהיה בנפעל, לפי שבאמת לא הזכירו כתבי הקדש לשון "מחשבה" באחד מהן זולתי לצורך הודעה מיוחדת וכמו שנבאר לפנינו. וזולת זה לא נזכר עליהן לשון "מחשבה" כלל, כי אין מִטֶבַע הדבור והלשון להזכיר מחשבת בני אדם בענינים כאלו, כי מה צורך לומר השמש נחשב לכוכב מאיר, והענן נחשב למוריד גשמים, והאש נחשבת בוערת וכיוצא, או שהכל נחשב גדול מאחד מחלקיו? וכיוצא במאמרים אלו המעידים על עצמם, ואין מכזב אותם. ודי כשיזכיר הַמְדַבֵּר ענין השמש שיאמר השמש נתון לאור, הענן מוריד גשמים, האש בוערת וכדומה בזה, הכל גדול מאחד מחלקיו. אין הר בלא בקעה. גם על כל הדברים המבוררים במופתי החוש או במופתי השכל יונח עליהן בכתבי הקדש לשונות של "מדע" ו"ידיעה", וכמו שיתבאר במקומו בעז"ה. ועל כן לא מצינו בכמו אלה לשונות של "מחשבה" בכתבי הקדש זולתי לצורך הודעה מיוחדת. פעמים להודיע טעות מחשבת ההמון בכללו בעבור שהן מוטעים מִשִׂכְלָם, ופעמים יודיעו שיבוא זמן שיהיה ההמון מוכרח לחשוב להיפך ממה שחושבים עתה, בעבור שיתברר להם בחוש האמת.<br>וענין הטעות הוא כשיודיעו כתבי הקדש שההמון חושבים על דרך אחת בטעות. ויובן מן המשל שהמשלנו למעלה שהקדמונים חשבו כולם שחצי הכדור הוא ים, ושתחת המשוה שממה. ואילו היו הנביאים בספריהם מזכירים ענין הטעות הזה, היו אומרים "בעיני בני אדם נחשב חצי כדור הארץ ים, ותחת המשוה שממה נחשב בעיניהם". וענין הודעת האמת הוא, כשיודיעו הנביאים שבזמנים הבאים יִוָדַע הדבר. ויובן ג"כ מן המשל הזה עצמו, שאילו היו הנביאים מנבאים שיבא זמן שיתברר לכל שתחת המשוה ארץ נושבת, ושחצי הכדור השני יבשה, אז היו אומרים "הים לארץ תחשב", "וארץ שממה לנושבת תחשב", להודיע שיהיה אז הדבר מפורסם לכל בעבור שרבים יראו הארצות האלו, עד שההמון בכללו יהיו מוכרחים לחשוב להיפך ממה שדנו עד כה בפי מחשבת שכלם. והנה בפירוש הכתובים אראך שכן הוא, שבכל מקום שראו הנביאים בחזיונותיהם הנפלאות שיעשה השם ב"ה באחרית הימים לשנות דבר מענין אל ענין, הניחו המחשבה השניה שיחשבו בני אדם בעתים ההם בבנין נפעל, בעבור שההמון כולו יהיו מוכרחים לחשוב להיפך ממה שהיו חושבים עד העת ההיא, והבן.<br><b>ההוראה השלישית</b> שיורה עליה הנפעל הוא כשיצאה ההמון בפקודת המושל לחשוב על ענין מן הענינים כפי רצון המושל, ותהיה אופן המחשבה שנצטוו עליה הפוכה מִטֶבַע מחשבות בני אדם על הענין ההוא, שכפי משפט לבד היו חושבים עליו להיפך; או שיצוה המושל לשום לב לחשוב על ענין ידוע שאין בני אדם חושבים עליו כלל כפי טבע נפשותיהם, ויורה המושל דרך המחשבה עליו, שעל כל כיוצא בזה יונח הנפעל, בעבור שהוא הכרח גמור סותר לטבע מחשבות בני אדם. ואל תבהל ברוחך לומר איך אפשר שבפקודת המושל יוכרח ההמון לחשוב מחשבה הפוכה מִטֶבַע נפשם, וזה סותר לדברי הכלל שאין לאדם מכריח מחוצה לו שיכריחנו על המחשבות? ועוד איך יוכל המושל להבין סתרי מחשבות לב האדם, עד שיצוה על המחשבות? כי אין דברי הכלל הזה אמורים על מלך בשר ודם, שוטר או מושל המְצַוֶה לבני אדם שיחשבו נגד שיקול דעתם, או שיחשבו על ענינים שאין בטבע נפשותם לחשוב עליהן, כי כל אדם בחירי במחשבותיו, גם אין רואה ומבין סתרי מחשבותיו. וכל מה שיוכל מושל אדם לצוות הוא על המעשים לא על המחשבות; זולתי השם ב"ה לבדו המבין סתרי הלבבות, הוא יצוה על המעשים ועל המחשבות. וכמו מצוות רבות התלויות במחשבות הלב, כמו קבלת מלכות שמים, מצות היחוד, היראה והאהבה, וכן בין אדם לחברו, כמו "לא תשנא את אחיך בלבבך" וכיוצא. והנה הכלל הזה כולל לבד המאמרים התוריים שצוה המושל העליון עליהן. ואין הכוונה שיצוה השם ב"ה את הכסיל החושב בטבעו מחשבות תאוה, שתחשבנה לו בהכרח מחשבות קדושה, ולרשע החושב בטבעו מחשבות רשעה, שתחשבנה לו בהכרח מחשבות צדק, ושעל זה יונח הנפעל בכתבי הקדש ממין זה. כי על ענינים כאלו לא יונח כלל לשון "מחשבה" בספרי הקדש, אבל מדרך התורה לומר "עֲשֵׂה כך ואל תעשה כך", והמחשבה כלולה במעשה. כי הַמְצוּוֶה לעשות מעשה צדק, ומקבל על עצמו לעשות, כבר בחר לחשוב ג"כ מחשבות צדק. וְהַמְצוּוֶה להתנהג בקדושה, וקבל על עצמו להתקדש במעשיו, כבר בחר לחשוב ג"כ מחשבות קדושה, כי לא יתכן מעשה זולתי בציור מחשבה קודמת לו. ואם עושה טוב ומחשבתו לרעה, לא עשה ולא כלום, כי אחר כוונת הלב הולכים הדברים. וכל מיני מחשבות כאלו טוב ורע תלויים ברצון האדם ובבחירתו, ולא יפול עליהן לשון נפעל, וכמבואר בחלק ראשון כלל א', ובחלון זה כלל שביעי.<br>ואמנם הנחת הנפעל ממין זה הוא על דרך שאומר לך, כשיודיע השם ב"ה לשומרי מצותיו כדת מה יחשבו על דבר מן הדברים, ותהיה אופן המחשבה שהודיעם הפוכה מִטֶבַע מחשבתם על אותו הדבר, שההמון כולו כפי שִׂכְלָם היו חושבים עליו כך, והשם ב"ה אומר להם "אני מודיעכם שמחשבתכם שאתם חושבים היא מחשבת הבל וטעות, כי מוטעים אתם מדרך שִׂכְלְכֶם האנושי, והאמת היא כמו שאמרתי לכם", על זה יפול הנפעל, בעבור שהם מוכרחים עתה לחשוב להיפך ממה שחשבו עד עתה. וענין ההכרח הזה דומה להכרח החוש שדברנו ממנו בהוראה השניה, שאמרנו שבהיות האדם חושב על דבר מצד השכל, ואחר כן יכחיש החוש משפט השכל, תונח על המחשבה השניה לשון נפעל בעבור הכרח המחשבה. כמו כן כשיחשבו בני אדם מצד שכלם, ואחר כן יכחיש הגזרה האלהית משפט שכלם, תונח המחשבה השניה בבנין נפעל, בעבור שהיא מוכרחת מפי עליון. כי נטוע בשיקול דעת כל יצור שהוא ב"ה אֵל אמת וכל דבר לא נעלם ממנו, ושכאשר יגיד כן הוא, ושההודעה האלהית אמיתית יותר גם מעדות החוש.<br>על דרך משל אילו היו כל בני אדם חושבים כפי משפט שכלם שנמצאים ד' יסודות תחת הירח, אש ומים רוח ועפר, וכמו שחשב אריסטו בהתפלספותו ובכח ראיותיו, והיה השם ב"ה אומר לנו "מחשבתכם טעות כי לא בראתי גלגל אש כלל, אלא האש היסודי מקורו מחום השמש", תהיה המחשבה השניה בלשון נפעל בעבור ההכרח, שאנו צריכים עתה לחשוב להיפך ממחשבתנו הראשונה כאילו ראינו בחוש שאין גלגל אש במציאות כלל. מָשָׁל אחר. אנו רואים מדינה מלאה אדם ויושביה מעולם היו מבני משפחה ידועה לנו, לדוגמא משפחת פתרוסים, נחשוב בטבע נפשנו שהמדינה הזאת תחשב ארץ פתרוסים. ואחר כן יודיענו השם ב"ה שמחשבתנו טעות, כי הארץ הזאת היתה מראשית למשפחת כסלוחים, אלא שבימי הקדמונים נחלוה הפתרוסים וישבו בה.<sup class="footnote-marker">4</sup><i class="footnote">שמות אלו לקוחים מבראשית י, יד</i> ושבאמת תחשב לארץ כסלוחים, אז יניחה הנפעל, ויאמרו "לארץ כסלוחים תחשב". לפי שאנו מוכרחים עתה לחשבה לארץ כסלוחים, אעפ"י שלא העיד לנו על ההיפך ממחשבת הלב, בעבור שההודעה האלהית ברורה ואמתית יותר מעדות החוש. ושמור הכלל הזה כי הוא מפתח גדול למצוא דברי חפץ, וכמו שתראה בפירוש הפסוקים בעז"ה.

Window 9

<b>חלון ו'</b>
<b>הכלל התשיעי.</b> מן המבואר בכלל העשירי תבין שלא יתכן להניח לשון "מחשבה" בבנין נפעל אצלו ית' כשתהיה ממין ההוראה השניה [מוסבת]<sup class="footnote-marker">1</sup><i class="footnote">מלה זו לא ברורה, וכתבנו לפי ההשערה</i> עליה. יתברך ויתרומם עד אין קץ, כי הוא יוצר הכל ויודע הכל ואין דבר נעלם ממנו, עד שנוכל לומר שנחשב הדבר לפניו כך או כך כפי הדמיון, כדרך המשל שהמשלנו מכדור הארץ ותחת [קו] המשוה. וכן נמנע לומר עליו ית' שֶׁיִוָדַע לו האמת,<sup class="footnote-marker">2</sup><i class="footnote">כלומר שנתהוה אצלו חידוש הידיעה</i> כי הוא ב"ה צופה ומביט כל הדברים מראשית אחרית, והכל בידיעה נשגבת משיקול דעת כל יצור וכל מחשבותיו כפי רצונו וחכמתו, לפי שהוא ב"ה ברא ויצר את כל היצורים, ובחפצו יכול לשנותם, והיה יכול לעשותם על תכונה אחרת. לכן כל לשון "מחשבה" אצלו ית' בענינים הללו הוא בקל המורה על מחשבות התלויות בחפץ החושב וברצונו, וכמבואר בכלל השביעי. וכל שכן שלא יתכן להניח אצלו ית' לשון "מחשבה" בנפעל שהוא מן המין השלישי שדברנו עליו בכלל הקודם, אחר שהוא ב"ה לבדו מלך מלכים אדון ומצוה, ואין צורך להאריך בזה. אבל צריכים להניח אצלו לשון "מחשבה" בנפעל מן המין הראשון, כי אמרנו שהוראתו על איש פרטי החושב מחשבה נפלאה ממחשבות זולתו, בין שתהיה בהפלגת הרוע, ובין שתהיה בהפלגת הצדק והחכמה והדעת. ולפי שהוא ב"ה נורא תהילות עושה פלא, ומחשבותיו נפלאות עד אין חקר ממחשבות כל היצורים בחכמה בתבונה ובדעת בצדק ובמשפט, הנה כשיודיעו הנביאים מה שיעשה השם ב"ה בארח מחשבת חכמתו העליונה, ותהיה המחשבה ההיא נפלאה ממחשבת כל חכם לב ואיש נבון, ראוי להניח עליה הנפעל, להורות כי לו ית' לבדו נחשב דבר זה כן, בעבור שהוא אֵל ובלתי בעל-תכלית, אבל היצורים שחכמתם ותבונתם מוגבלת אינם מבינים סוד הדבר, ולכן לא יחשבו מחשבת משפט כזה, כי הוא נעלם ונשגב מהן. וכשנבוא לפרש הפסוקים בעז"ה תראה הנפעל כתוב אצלו ית' על אופן שהזכרנו.

Window 10

<b>חלון ז'</b>
<b>הכלל העשירי.</b> יונח לשון "מחשבה" בבנין הכבד בכתבי הקודש על שתי דרכים. האחד כשיוצא לזולתו מבני אדם. והשני עומד בעצמו ואעפ"כ בנוי בבנין הכבד בעבור צאתה בנפש עצמה. ואם תאמר זה סותר דברינו בכלל השביעי שאמרנו שאין במחשבות הרכבות פנימיות, ולא המצאות שכל ובינה, ועל כן נבנים תמיד בקל, ועתה אנו אומרים שלפעמים יבנו בבנין הכבד בעבור צאתם בנפש עצמה? אין שני הענינים דומים. וכבר נזהרנו בדברינו בכלל (?)<sup class="footnote-marker">1</sup><i class="footnote">חדר ב, חלון א</i> הנזכר לומר ששלשה סוגי מחשבות לבד הן בנויים בקל שהן מחשבות טבעיות הכרחיות, מחשבות טבעיות, ומחשבות דברים שהן חוץ לנפש. אבל הסוג הרביעי שהוא על מחשבות שהן נגד טבע הנפש יונח הבנין הכבד. והוא הענין שאנו מזכירים עתה, ואפרשנו לך. צאת המחשבה בנפש עצמה איננה הרכבות מחשבות בשכל ובבינה להוליד תולדות, כי מדברי הכלל השני התבאר שאין לשון "מחשבה" נופל אלא על ההארות הראשונות המתפשטות מן הנפש ברוח האדם. אבל הכונה על הארות ראשונות שהעיר האדם בנפשו, שלא היו עולות מאליהן בטבע לולי שהעירם ברצונו. ובעבור שעלייתן באמצעות גבורת האדם יבנו בבנין הכבד היוצא לשני. ותבין דברינו מן המבואר בכלל הראשון, כי שם פרשנו ענין המחשבות שהן נגד טבע הנפש, ואמרנו שזה תלוי בראש האדם המוליד מחשבות חדשות בנפש הפוכות ממחשבות הראשונות שהיו טבעיות לבעל הנפש ההוא. על דרך משל שהיה בטבעו מתגאה, והיה חושב מחשבות גאוה; שהיה בטבעו רודף זמה, והיה חושב מחשבות נאופים; ואז לא היו עולות מחשבות ענוה ומחשבות קדושה מאליהן בנפש. לפי שכח הענוה וכח הקדושה הנטועים בפש האיש ההוא, היו מתעלמים ומסתתרים בסתר נפשו. וכמו שפרשנו היטב בבית הראשון (חדר ד' חלון א') ועתה החל להתאמץ לכבוש יצר גאותו וְיֵצֶר זימתו, והתלבש רוחו ביראת ה' והעיר בנפשו כח הענוה וכח הקדושה הנטועים בה. כי רוח האדם הוא כמו מַעְדֵר לעדור באדמת הנפש להצמיח בקרבה הכח הנעלם בפנימיותה, וכמו שבארנו שם (חדר י"ד שם חלון ב'). וכשנתגלו הכחות הללו, מתפשטים מהן הארות ראשונות של ענוה ושל קדושה, שהן המחשבות. הנה על המחשבות האלו יונח הבנין הכבד וכשנזכר בספרי הנביאים ענין כזה, יאמרו "פלוני חִשֵׁב לעשות כן" בבנין הכבד, בעבור שתוצאות המחשבה היתה בעזרת רוחו שהוליד.
[מכאן ואילך חסר בצילומים מהספריה במוסקבה. ואין בידינו המשך הדברים].