Gan Naul
גן נעול
merged
https://www.sefaria.org/Gan_Naul
This file contains merged sections from the following text versions:
-Gan Na'ul, Rishon Letzion, 2016
-http://beta.nli.org.il/he/books/NNL_ALEPH003935599/NLI

גן נעול

שער

לבנון
שם כולל לענינים המחוברים לברר וללבן יסודות ושרשי לשון הקדש משליו ומליצותיו, ונחלקים למחלקות רבות.
הספר הראשון זה שמו
"גן נעול"
ובו שלשה בתים
הבית הראשון
והוא הנדפס עתה
הכולל הצעות וכללים לבאר שרש חכם על מכונו על מה הנחתו והוראתו. ובבית השני יתבארו כל הכתובים שנזכר בם שרש זה או אחת מגזרותיו ובניניו. ובבית השלישי יתבארו שרש יעץ, שרש חשב, ושם דבר תושיה, הבדליהן ופרטיהן. והכתובים שנזכרו בם אחד מן הלשונות הללו, ויתר הדברים יתבארו מתוך דברי הפתיחה הנקראת בשם
מבוא הגן
ובה יתבארו שרש "אחר" וכל לשונות של איחור, ושרש "מהמה" ולשונותיו, ושרש "בוש" ו"בושש" ולשונותיו, כל הנמצאים בספרי,
חברו ויסדו
נפתלי הירץ
בן כהר"ר יששכר בער וויזל יצ"ו
[מהד' ורשא, שנת 1838]

מכתב המחבר

אל הר המור ואל גבעת הלבונה, אקרא לשלום בקול תודה ובקול רנה, בן יכבד אביו בכל לב ובאמונה, ה"ה אדוני אבי איש אוהב חכמה ותבונה, גבר משכיל לפני מלכים יתיצב ירא אלהים וסר מרעי כבוד הגביר הנעלה הר"ר יששכר בער וויזל יצ"ו. ויגיל יולדתו היקרה והצנועה כחנה, אשת חיל אשה משכלת בת נדיבים, בחכמה בנתה ביתה אף ערכה שלחנה, ה"ה אמי מורתי משוש לבי, אשה יראת ה' היא תתהלל, הגבירה מרת יטלה, מנשים באהל תברך.
הנני משתחוה מרחוק מול הדרת מעלתכם, ומעשה אצבעותי צירי מחשבותי, קחו תחת מלותי, ובמקום דברי שפתי יצהירו שורותי, יודיעו לאבותי, חסדי ה' כל טוב אשר גמלני, כי יצא לאור הבית הראשון ממחברתי אשר קראתיו בשם "גן נעול". הן בעודני עמכם חברתיו, שורק נטעתיו, זרע אמת לצדקה. והנה כעת הוציא פרח ויצץ ציץ ויעש פרי, ועתה כנפי נשרים, ובני עפרים, יובילון פרי עבודתי, אל ראש שמחתי. קחו נא את מנחתי, אשר הובאת לכם, למען תברכני נפשכם. ואולם להתנצל לפני מעלת כבודכם איך השיאני לבי לקרבה אל המלאכה הזאת לעשותה, אך למוֹתר. כי כבר התנצלתי בפתיחת הספר והודעתי כי חסר אני מתבונה ומדעת, וערום אנכי ממדות יקרות ומכשרון מעשים. ומה יוסיף עבדכם לדבר, רק להודות למעלת כבודכם שאפילו המעט אשר נמצא בי טוב בגללכם הוא, הברכה היא לך אבי ולך אמי, כי ההכנה אל החכמה ואל המדות הטובות, הן נחלת אבות, וכמו ששנינו [עדיות ב, ט] "האב זוכה לבנו בחמשה דברים וכו' ובחכמה". לפי שהענפים בטבעיהם דומים לטבע השורש שיצאו ממנו, וכאשר חפשתי כל בתי הנפש אשר בקרבי לא מצאתי בהם מדה יקרה זולתי אהבת האמת. מידכם היתה זאת לי, כי מנעורי הרגלתם אותי לאהוב האמת ולשנוא השקר, ונטעתם בי טבע האמת. ברוכים אתם לה', וגמול ישלם לכם על כל הטובה אשר הטיבותם לעשות עמדי. ואני בקול תודה אשמיע תהלתכם, וְכַפַּי פרושׂוֹת השמים להעתיר בעד שלותכם. ואל שדי יברך אתכם, וענתה בכם צדקתכם, כי תבא על שכרכם, יום מחר, יש מחר לאחר זמן לעולם שכלו טוב, אז ישוב לב אבות על בנים, ולב בנים על אבותם, אז נשיר בערי יהודה ובחוצות ירושלים הודו לה' כי טוב כי לעולם חסדו, דברי בנכם הנושק כפות רגליכם.
נפתלי הירץ וויזל

הקדמה

<b>פתיחת המחבר וזה שמה מבוא הגן</b>
כראות המחבר את ספרו, חדריו וחלונותיו, מוצאיו ומובאיו ותכונותיו, שמח לבו ויעלוז, ויאמר אזמרה לאלהי ישראל ומשירי אהודנו, ורוח השיר צלחה עליו וישר את השירה הזאת.
[שיר במשקל שתי תנועות ויתד, ב"ת ויתד, ב"ת ויתד ותנועה בדלת וכן בסוגר]
יִזְרַח כְבוֹד הָאֵל לְנַפְתָּלִי, וְיָשֶׂם / חֶשְׁכּוֹ כְמוֹ נֹגַהּ, וְלֵילֹו אוֹר כְּיוֹמוֹ.
אֵי זֶה מְקוֹם בִּינָה מְקוֹר חָכְמָה, מָקוֹם לֹא / יָדַע וְלֹא עָבַר אֱנוֹשׁ, סָתוּם עֲמָמוֹ.
צוּר בַעֲשׂוֹתוֹ רוּם וְתַחְתִּיָה, בְחֻקוֹ / חוּג עַל פְּנֵי מָיִם, גְבוּל לַיָם בְשׂוּמוֹ.
יָדַע מְקוֹמָה, אָז הֱכִינָה גַם חֲקָרָה, / הוּא אֵל, מְשָׁרְתָיו שׁוֹאֲלִים אַיֵה מְקוֹמוֹ.
נוֹרָא שְׁמוֹ עַל כֹל, וְאֵין בִּלְתּוֹ, וְיָצַר / אָדָם בְּחָכְמָתֹו, דְמוּתוֹ הוּא וְצַלְמוֹ.
תָּבֹא תְּחִנָתִי בְהֵיכָלוֹ, לְפָנָיו / אֶשׁתַּחֲוֶה אָרְצָה וָאֶקּוֹד לַהֲדוֹמוֹ.
אוּלַי יְחָנֵנִי בְרוֹב חַסְדוֹ, וְיִשְׁלַח / מֵרוּם שְׁמֵי קָדְשׁוֹ וּמֵעַנְנֵי מְרוֹמוֹ.
חָכְמָה וְגַם מַדָע בְּתוֹךְ לִבִּי, לְפָרֵשׁ / עְִנָין אֲשֶׁר חָתוּם וְגַם סָתוּם בְּטַעַמוֹ.
סֵפֶר אֲנִי כוֹתֵב, וְהִנְנִי בָא לְבָאֵר, / מוּסָד לְשׁוֹן קוֹדֶשׁ, לָאוֹר יֵצֵא עֲלוּמוֹ.
אֶדְרוֹשׁ נְתִיבוֹתָיו, וְאַבְדִיל בֵּין לְשׁוֹנוֹת / נִרְאִים אֲחָדִים, כִּפְנֵי אִישׁ אֶל תְּאוֹמוֹ.
מָשָׁל מְלִיצָה סוֹד וְחִידָה בוֹ אַבָאֵר, / מַרְאוֹת אֱלֹהִים בָם כְּצוּרַת אִישׁ בְגָלְמוֹ.
אוֹרֶה קְנוֹת חָכְמָה, וּבַמֶה אִישׁ חֲסַר-לֵב / יִנְחָל מְאוֹר עֶלְיוֹן, ואיך תָּחֵל לְפַעֲמוֹ.
מֵעַל לְחוּג אֶרֶץ, וּמִמַעַל לְכוֹכְבֵי / מָּרוֹם יְהַלֵּךְ, כִּי בְתוֹרַת אֵל נְאוּמוֹ.
עוֹמֶק תְּהוֹם רַבָּה הֲיִמָשֵׁל לְעָמְקוֹ? / גוֹבַה שְׁמֵי רוּמָה הֲיִדָמוּ לְרוּמוֹ?
עָרוּךְ כְמוֹ שׁוּלְחָן וְעָלָיו מַעֲדָנִּים, / בּוֹאוּ שְׁתוּ יֵינוֹ, לְכוּ לַחֲמוּ בְלַחְמוֹ.
הִנֵה בְאֵר מָים, וְנוֹזְלִים מִן לְבָנוֹן, / מַה לְךָ לְמֵי שִׁיחוֹר? רְחַץ וּטְהַר בְּמֵימוֹ.
אוֹרוֹ כְמוֹ עָיִשׁ, כְּמוֹ כִימָה, כְיָרֵחַ / יָהֵל בְּהִמָלְאוֹ, וּכְשֶׁמֶשׁ בְעֳצְמוֹ.
מוּל זָהֳרוֹ, חוֹקֵר וּמִתְגָאֶה בְשִׂכְלוֹ / יֵלֵך כְּמוֹ קוֹדֵר, כְּעוֹטֶה עַל שְׂפָמוֹ.
יִשְׂמַח לְבַב חָכָם, וְיָבֵן כִּי יְשָׁרִים / דַרְכֵי אֲדֹנָי, טוֹב לכָל הוֹלֵךְ בְּתּוּמוֹ.
סָכָל יְשׁוּרֶנוּ וְלֹא יָבִין, וְהִנוֹ / דוֹמֶה לְאִישׁ חוֹלֵם וְאֵין פוֹתֵר חַלוֹמוֹ.
חָכְמָה, אֲחוֹתִי אַתְּ! לְמִי דָמִית? אֱלֵי גַן / נָעוּל, יְדוּעַת אֵל, חֲתּוּמָה אַתְּ בְּחוֹתָמוֹ.
קַח מֵעֲצֵי גַנִי, אֳכוֹל וּחְיֵה לְעוֹלָם, / קָנֶה וְקִנָמוֹן לְקוֹט, נִרְדוֹ וּבִשׂמוֹ.
סִכְלוּת, לְמִי דָמִית? לְאִישׁ לְבוּשׁ בְּגָדִים / צוֹאִים, וּמִתְגוֹלֵל וּמִתְבּוֹסֵס בְּדָמוֹ.
אַל תֶּאֳהָב יֵצֶר מְדַבֵּר-תַּהֲפוּכוֹת / כָּזָב וָשֶׁקֶר, לִלְכּוֹד לְבַב חָכָם בְעֳרְמו-.
מַיִם גְנוּבִים יִמְתָּקוּ, לֶחֶם סְתָּרִים / יִנְעָם, יְשַׁוֵעַ כְּפִיר נוֹהֵם בְּקוּמוֹ.
אַל תַּאֲמֶן בּוֹ, כִּי כְּחֵץ שָׁחוּט / אַל תַאֲזֶן קוֹלוֹ, וְאַל תָפֵק זְמָמוֹ.
כִּי כַאֲרִי בְּמַּאַרָב כֵּן הוּא לְצוֹדֵד ' נֶפֶשׁ בְּמִכְמַרְתּוֹ, וְלֵב טָהוֹר בְּחֶרְמוֹ.
קוּמָה וְשַׁסְעֵהוּ! וְיִהְיֶה עַז לְמָתוֹק, / וּמַר כְּצוּף, וּכְמוֹ לְשַׁד שֶׁמֶן בְּטַעַמוֹ.
מֶה עַז כְמוֹ אַרְיֵה? וּמֶה מַר כְעֲוֹן לֵב? / וּמַה מאֹד מָתוֹק כְיִרְאַת אֵל וְזַעַמוֹ.
חָכְמָה הֲלֹא תִקְרָא לְפִי קָרֶת, מְשַׁחֲרַי / אֶרְצֶה כְּאָב אֶת בֵּן, אַנַחֲמֶנוּ כְאִמוֹ.
כֹל יֶש בְּיָדִי, כִי מְרוֹם שִׁבְתִּי, בְסֵתֶר / עֶלְיוֹן, בְּצֵל שַׁדָּי, בְּעֵדֶן אֵל בְּכַרְמוֹ.
אֶצְלוֹ אֲנִי אָמוֹן, מְשַׂחֶקֶת לְפָנָיו, / כָל עֵת, וְשַׁעֲשׁוּעָי בְתוֹךְ חֶבְלוֹ וְעַמוֹ.
מֵאָז כְּבָר אֲנִי, בְחוּקוֹ חוּג, בְאַמְצוֹ / מֵעַל שְׁחָקִים, בֶעֱזוּז עֵינוֹת תְהוֹמוֹ.
עֵצָה וְתוּשִׁיָה הֲלֹא לִי הֵם, גְבוּרָה / לִי הִיא, אֲנִי נוֹתֵן לְכָל דָבָר תְּחוּמוֹ.
הִנְנִי דְמוּת טוּבוֹ, אֲנִי פֶלֶס בְּיַד אֵל, / עָלַי יְפַּלֵס אֵל גְמוּל צַדִיק בְּשָׁלְמוֹ.
גַם מֹאזְנֵי מִשְׁפָּט וְקַו צֶדֶק וּמִשְׁקָל / אֲנִי, לִשׁפּוֹט פוֹשׁעִים, וּמִצָרָיו בְנָקְמוֹ.
רוֹזנִים יְחוֹקְקוּ בִי דְבַר-צֶדֶק וּמִשְׁפָּט / אַף בִּי מְלָכִים יִמְלוֹכוּ, אִישׁ לְאוּמוֹ.
חַיִּים אֲנִי כָל עֵת לְמוֹצְאִי, וְחוֹטאִי / חוֹמֵס יְסוֹד נַפְשׁוֹ, וְהוּא יָמוּת בְּמוּמוֹ.
אֶת אוֹהַבָי אֵהָב, לְהַנְחִיל אוֹהַבָי יֵשׁ / שָׂבָע וְעוֹשֶׁר-רַב אֲמַלֵא אֶת אַסָמוֹ.
הִנְנִי מְשׂוֹשׂ חָכָם, מְאוֹר נָבוֹן, וְחֶדְוַת / צַדִיק, וּבְצַר לוֹ אֲנִי עִמוֹ לְנַחֲמוֹ.
לָכֵן אֲהֵבוּנִי בְנֵי צִיוֹן, נְבִיאִים / חוֹזִים וְגַם צוֹפִים וְהַמֶלֶך שְׁלֹמֹה.
<b>פתיחת המחבר</b>
אמר המחבר, הספר הזה שאני בא לחבר ענינו רב התועלת, וכולל ענינים רבים וכללים רחבים המתפשטים על חכמת הנפש האדם והכחות הנטועות בה, והן הן יסודות התורה ועמודיה. כי הנני בא לבאר במחברתי הזאת וביתר החבורים שחברתי תוכן שרשי לשונינו הקדש על מה הטבעו אדני כל שרש ושרש, ולתת לכל שרש ושרש גדרים ידועים וגבולים מוגבלים שעליהן תסובינה הוראותיו, עד שלא נצטרך עוד לפרש הלשונות שהן משרש אחד במקומות מושבותיו בספרי הקודש, פעם כך ופעם כך כפי הענין שנכתב אצלו, שהוא דבר רחוק מן הסברא הגוברת על הדעת. אבל כפי הכללים שאציע לכל שרש ושרש על מה הנחתו ותוכן הוראתו, תהיינה כל המקומות שנזכר בהן שרש מן השרשים בתנ"ך שוים ומתאימים על דרך אחד ועל טעם אחד, כפי אותו הוראה ששמנו לגדרו ולגבולו. ואם יעלה הדבר הזה כהוגן בידינו אז יקל לנו להבדיל בין השרשים הקרובים בעניניהם, ולשום ביניהן הבדלים עצמיים, יבדילו בין שרש לשרש ובין לשון ללשון, להבין ענין כל אחד ואחד וטעם כל אחד ואחד.
על דרך משל תמצא לשונות <b>חכמה, בינה, שכל, דעת, פקחות, ערמה, תחבולה, מזמה, עצה, מחשבה, תושיה</b> וכיוצא בהן. שתוכן השרשים הלו קרובים בטעמיהן, וקשה מאד על האדם להבדילם באופן שלא יתבלבלו הענינים אלו באלו, וע"י דברי הספרים שאנו עתידין לחבר בעז"ה, יתבררו ויתלבנו היטב. וכאשר נמצא ההבדלים הנ"ל, אז יבקע כשחר אור להאיר לנו בפירוש המליצות שהשתמשו בהן התורה והנביאים. להבין למה נכתב בכתוב זה לשון חכמה, ובכתוב אחר לשון בינה, ובמקום שלישי לשון שכל, דעת או פקחות וכיוצא. לדוגמא, התורה אמרה (שמות כג, ח) "כי השחד יעור פקחים", ובמקום אחר אמרה (דברים טז, יט) "כי השחר יעור עיני חכמים". וצריך טעם למה השתמשה התורה בשתי לשונות הללו חכמה ופקחות, ולא בלשונות אחרות. לא אמרה כי השחד יעור עיני מבינים, או עיני נבונים, עיני משכילים, ערומים או יודעים. ולמה השתמשה בשתי הלשונות ולא הספיק לה אחד מהם חכמים או פקחים. וכן בכל פסוק ופסוק שנזכר בו אחד מן הלשונות הנזכרים תהיה השאלה למה הזכיר לשון זה ולא לשון אחר? כמו כל ספר משלי שכמעט בכל פסוק ופסוק נזכר בו לשון אחד מן הלשונות הנזכרות. ובמקצת הפסוקים נזכרו שתים ושלש. ואתה יודע שכל משליו נכתבו ברוח הקדש, ויש טעם לכל מליצה ומליצה. וכל לשון מלשונותיו בלי ספק הושב על מקומו הראוי לו, דבר דבור על אפניו. וצריך עיון רב לדעת טעם הדברים. על דרך משל אמר בראש ספרו (משלי א, ב) "לדעת חכמה ומוסר להבין אמרי בינה". ואם נרצה לחקור ולדרוש נאמר מדוע אמר "לדעת", ולא אמר להבין חכמה ומוסר, להשכיל חכמה ומוסר או להחכים חכמה ומוסר. ולמה אמר "חכמה ומוסר" ולא אמר בינה ומוסר, דעת ומוסר. וכן סוף הפסוק "להבין אמרי בינה", ולא אמר לדעת אמרי בינה, להשכיל אמרי בינה. ולמה אמר "אמרי בינה", ולא אמר אמרי חכמה, אמרי דעת, אמרי שכל, ועוד דקדוקים רבים כאלה הראויים למבקשי האמת לדקדק עליהן ולבקש לעמוד על אמתתן. בפסוק שלאחריו אמר (משלי א, ג) "לקחת מוסר השכל צדק משפט ומישרים". החל בחכמה ובמוסר, וחתם במוסר לבדו. תחלה אמר מוסר סתם, ואחר כך אמר מוסר השכל. ומהו צדק, משפט, מישרים? וחזר ואמר (משלי א, ד) "לתת לפתאים ערמה לנער דעת ומזמה". למה הזכיר פתאים, ולא הזכיר כסילים, אוילים או סכלים, כמו בשאר המקומות. ולמה כל חפצו לתת להם ערמה, ולא חכמה, שכל, דעת, או בינה. ומהו ענין העָרמה, ולמה לנער דעת ומזמה. ולא יתן לו ערמה כמו לפתאים. ומדוע דעת ומזמה, ולא חכמה ומוסר ובינה שהזכירם בתחלה. אחר כך אמר (משלי א, ה) "ישמע חכם ויוסף לקח ונבון תחבולות יקנה". החל בחכם וסיים בנבון. ולמה חכם יוסף לקח, ונבון יקנה תחבולות. ולא יקנה החכם ג"כ תחבולות, והנבון לא יוסיף לקח. ולמה הזכיר לבד שתי תוארים הללו, ולא זכר משכילים ויודעים ומבינים? וכהנה רבות יש לשאול בכל מקרא ומקרא. ואולם לא באתי להרבות דברים ולהוסיף דקדוקים. רק שמתי אלו המעטים למשל ולדוגמא, להודיע על איזו ענינים יתפשטו דברי הספרים שאנו מוציאין לאור, ללמד כפי כחינו שרשי הלשון מוצאיו תכונותיו ומבואיו. ולפרש כל שרש ושרש על בוריו. וע"י כן נעמוד על עניני המליצות שנזכרו בהם אלו השרשים. והענין עמוק מאד, הולך ונוהג בכל שרשי הלשון הזה. וביותר להבדיל בין השרשים הנרדפים שהן מטעם אחד. כמו שבת, נפש, נוח. מצינו (בראשית ב, ג) "כי בו שבת מכל מלאכתו". ומצינו (שמות לא, יז) "וביום השביעי שבת וינפש". ומצינו (שמות כ, יא) "וינח ביום השביעי". וענין כולם כפי הפשט ובדרך העברה לשון מנוחה. וכל עוד שלא נדע תוכן הוראת כל אחד ואחד מהן במה הוא נבדל מזולתו, אי אפשר לנו לעמוד על תוכן שלשת המליצות האלו, ולמה השתמשה התורה בשלשתן. ומה הכונה להודיענו על ידם. ואולם אם נעמוד על תוכן הוראת כל אחד כפי מה שהוא מורה עליו באמת, אז יהיה בידינו להבין עומק המליצה. ולהוציא ענינים יקרים ומדעות רבות כונה אליהן החכמה העליונה להודיענו לטוב לנו. וכאשר יתבררו לנו אלו הענינים אז נראה בעין שכלינו תעלומות דברי רבותינו ז"ל בעלי השמועות שקבלו פירושי המצווֹת והתורות. איך דבריהם מסכימים עם הפשט הגמור עד שכל מליצה הכתובה בתורה תהיה עדות נאמנה על קבלתם שקבלו איש מפי איש עד הלכה למשה מסיני. ועד היום לא בא לידי ספר מכל אשר היו לפנים בישראל שנתבארו בו ענינים אלו. לא כולם ולא מקצתן. ובעבור שלא חקרו ולא פרשו ולא דקדקו בהן, תמצא בכל ספרי מפרשי המקרא וצ"ל שנדחקו בפירוש הכתובים. המליצות המשלים והחידות שהשתמשו בהן התורה והנביאים. קצתם נכנסו בפשט הדברים בדחוקים גדולים, ופרשו המלות שהן משרש אחד, פעם כך ופעם כך כפי ענינו. וקצתן בעבור שראו קושי המליצה דנו שאי אפשר לפרשו כפשוטו וסבבו השמועות לפנים אחרים, פעם על דרך דרש, ופעם הוציאו אותו מפשוטו ועשו ממנו משל ודוגמא. ופעם בארוהו על דרך הסוד. ואע"פי שדברי כולם אמת ויסודתן הררי קדש, בכל זאת תהיה תמיד השאלה וחפץ הלב לדעת הפשט הגמור בלי דוחק ובדרך המתקבל על הדעת. וכענין שאמרו קדמונינו ז"ל בכל התורה כלה "אין מקרא יוצא מידי פשוטו" (שבת סג, א). ואם יהיה באפשרותינו להמציא דרכים סלולים ונכונים להבין בם פשטי הכתובים, וודאי ראוי לנו וחובה עלינו לעשות כן. ואני לא בעבור כי חכמתי יותר מכל אשר היו לפני ומכל בני גילי אני בא לעשות המלאכה הגדולה הזאת. כי הנני צעיר שבכל תלמידי ישראל בדור הזה. אף כי נגד אבותי ואשר קדמוני, אשר הקטן שבהם קטנו עבה ממתני. מכיר אני מצבי ומדרגתי הנני דל השכל, וקצר הדעה והבינה, וגם לא בצדקתי וביושר לבבי אני בא לרשת הנחלה הזאת. כי חסר אני מכשרון מעשים, וערום אנכי מצדקה ומישרת לבב. ואולם אני נפתלי הירץ וויזל, בן כבוד אדוני אבי איש נעלה ומשכיל, לפני מלכים יתיצב כהר"ר יששכר בער וויזל יצ"ו, בן השר והחכם כמהור"ר משה, בן הישיש והצדיק מוהר"ר יוסף, אוד מוצל מאש הצרה בשנת ת"ח לפ"ק, בן הקדוש מוהר"ר אברהם בן כהר"ר יוסף זצ"ל. את האמת אהבתי מנעורי. ולבי דורש ותר לבקש דרך אמת. ושואל ממני תמיד דברי חפץ. ונפשי יודעת מאד שזאת התורה אשר שם משה לפני בני ישראל עם פירוש הדברים כמו שקבלום אבותינו ז"ל, הם דברי אלהים חיים אשר לא יפול מכל דבריו ארצה. ואם הם רחוקים מדעת הסכלים ומדעת החכמים בעיניהם המתגאים בשכלם וחולקים באיולתם על האמת, הנה הם בחושך ילכו. אבל כזרוח על הנפש שמש צדקה, אז יבין האדם צדק משפט ומישרים, כל מעגל טוב, ואשר היה לפנים סגור ומסוגר לפני עין שכלו יראה בו אח"כ אור גדול. וכדרך שאמר דוד בשירו (תהלים יח, כט) "כי אתה תאיר נרי יי' אלהי יגיה חשכי". אז יפקח עיניו וידע ההבדל שבין הענינים האלהיים ובין חקירות שהכל האנושי ותחבולותיו. כי הדברים שיצאו מפי עליון ב"ה אין ספק שהם כוללים החכמה והתבונה אין ערוך לטובותם. ואין דמיון לסגולתם. לא כן דברת בני אדם<sup class="footnote-marker">1</sup><i class="footnote">מליצה ע"פ קהלת (ג, יח)</i> וספריהם אשר חברו דור אחר דור, אע"פי שמחבריהם הפליאו להמציא ענינים רבים בכל דבר חכמה. יעלו שמים וקו המדה בידם למדוד השמש והירח וכל כוכבי אור. ירדו תהומות להוציא מבטן הארץ קנינים וסגולות מלכים. מלאו פני תבל ספרים רבים מלאים היקשים דרושים והמצאות בחכמת הטבע ועניני ההנהגה, גם בדברים האלהיים דברו בלשון מדברת גדולות. עטרו דבריהם בעטרות של משלים וגוזמות וכל כיוצא בזה. הנה דומים לילדים קטנים כשיראו דבר קל ירבו לספר ולדבר בו. לפי שהדבר היותר קטן נדמה גדול בעיניהם. והגדולים מהם לא ישיתו לב לדבריהם, ויהיו כמצחקים בעיניהם. וכן הוא בענין זה. אלו המתהללים בחכמתם, הן אנשי מלאכת השמים המחשבים חשבונות על מהלכי המאורות גדלם ותקפם, הן בעלי חכמת הטבע וכל מלאכת מעשה. כולם מאפס ותהו נחשבו לפני נותן שמש לאור יומם חקות ירח וכוכבים לאור לילה, לפני יוצר השמים והארץ. הוא אלהי עולם אדון כל הארץ אשר יצר כל אלו הדברים מֵאַיִן המוחלט, לפניו גלויים וידועים כל הנמצאים בשמים ממעל ובארץ מתחת, גדלם תקפם וכחם כפי מה שהן באמת ואין בדבריו נפתל ועקש. ולכן אין טוב כי אם להסתפח בנחלת ה' ולדרוש ולחקור באמרות תורתו כפי כחינו, ולהתחנן לפניו ית' שיאור עיננו בתורתו ויביננו מעט מתעלומותיה. ובעבור שהיתה כונתי רצויה בענין זה. וידעתי כי זולת עזרו ית' אין עזר. הנה זה המעט אשר דליתי מבאר מים חיים, וההשגה החלושה אשר השגתי בדרושים הללו, הכל בחמלת ה' עלי. ואם ימצא בהן דבר טוב המשמח הלב, לו ית' יאות המהלל. הקרוב לקוראיו באמת, והפותח דלתות סגורות לשוקדים על דלתות תורתו, כי כפי רוב החשק וטהר הלב והשקידה עליה, כן רוב ההשגה וההבנה בעניניה. כמו שהבטיח שלמה ברוח הקדש בתחלת ספר משלי "אם תבקשנה ככסף וכמטמונים תחפשנה. אז תבין יראת יי' ודעת אלהים תמצא. כי יי' יתן חכמה" (משלי ב, ב-ו) "אז תבין צדק ומשפט ומישרים כל מעגל טוב" (ב, ט). ואמר עוד (שם ח, לד) "אשרי אדם שומע לי לשקוד על דלתותי יום יום לשמור מזוזת פתחי". (משלי ח, לח) "כי מוצאי מצא חיים" וגו'. ובפרושינו למסכת אבות<sup class="footnote-marker">2</sup><i class="footnote">יין לבנון, פרק שני, הוי שקוד ללמוד תורה, ופרק ששי "כמעיין שאינו פוסק", מהד' תשס"ג, עמ' 170, 551</i> הארכנו בזה לברר שהסגולה העליונה הזאת שהבטיח שלמה ברוח הקדש שישיגו השוקדים על דלתות התורה תמיד, הוא הענין שכנו חכמינו ז"ל (אבות, ו) בשם "מעין המתגבר". ולכן ר' אלעזר בן ערך שהי' בעל המדה הזאת כמו ששנינו שם (אבות, ב) במשנתו "הוי שקוד ללמוד תורה". ומלת "שקוד" כמו "לשקוד על דלתותי", וכמו (ירמיה ה, ו) "נמר שוקד על עריהם". כי השקידה אות על רוב החשק שבעבור חשק אינו מאבד רגע מהיות הוגה וחושב מחשבת תורה וחכמה.
ועתה שמע פירוש הפסוק. ידוע כי דברי התורה ותעלומותיה נסתרים מעיני האוילים והכסילים ואשר לבם דבק בהבלי העולם. ונמשלו תעלומותיה לבית שיש בו חדרים רבים. ובכל חדר אוצר ומטמון גדול. אלא שדלתות החדרים נעולים, לא יפתחו רק לעתים רחוקים. ובני אדם נכספים לבוא פנימה להשיג האוצרות שבהן. אלא שחשקם נבדל ברב ובמעט. ומי שכספו רב ישקוד תמיד על דלתות החדרים לא ימוש מהן. כי יאמר אולי רגע יפתחו הדלתות ואני אינני. ומי שאין כספו כל כך רב, גם הוא יכסוף לבוא אל החדרים אבל אינו שוקד עליהן תמיד כמו הראשון. וכן יתחלף הענין ברב ובמעט. ודומה לזה דברי התורה והחכמה, שהן כמו חדרים מלאים אוצרות יקרות. אלא שהדלתות נעולות, לא יראו המטמונים לעיני בשר. ומי ששוקד תמיד על הדלתות מרוב חשקו וכספו אליהן, הנה פעמים יפתחו מקצתן לפניו וימצא האוצר האצור בחדרים. ודע כי החלל שבו בני אדם נכנסין בחדר קרוי פתח. והעץ הנועל והסותם את החלל קרוי "דלת" כמו (בראשית יט, ט) "ויגשו לשבור הדלת". וכמו (שם שם י') "ואת הדלת סגרו". והנכסף לבוא אל החדר ימתין על הדלת אולי יפתח. על זה אמר "אשרי אדם שומע לי לשקוד על דלתותי יום יום". כלומר מי האיש המאושר המשיג כבוד החכמה. מי ששוקד תמיד יום יום על דלתותי ומצפה מתי יפתחו. והנה כל עוד שהדלת נעולה, אין חלל בין המזוזה והדלת. ואם נפתח הדלת אז יראה החלל. ועל זה אמר "לשמור מזוזת פתחי". וחזר ופירש למה אשרי האיש המשיג עניני תורה, ואמר "כי מוצאי מצא חיים". פירוש אם יזכה שיפתחו הדלתות לפניו וימצא האוצר המונח בחדר אז מצא חיים. כי (משלי ג, טז) "ארך ימים בימינה". והן חיי עד. הא למדת שהשקידה והחשק וטהר הלב הן האמצעיים להשיג על ידיהן תעלומות חדרי התורה. והדבר נוהג כן בין בני אדם ואינן נבדלים רק בין רב למעט. וחסד השם מעולם ועד עולם. ורחמיו על כל מעשיו. ואינו מונע טובו אפילו מן הפחות שבבריותיו. ועל כן כאשר נשענתי על רחמיו הגדולים, ופניתי לבי לדרוש ולתור לדעת פשטי הכתובים וההבדלים המבדילים בין שרש לשרש מצאתי עצמי נעזר על הדבר. והשגתי מעט כפי כחי. ואיני אומר כי השגתי הענין כולו או שהשלמתי המלאכה עד תומה. אבל פתחתי פתח למשכילים. (תהלים קיח, כ) "זה השער ליי' צדיקים יבואו בו". אני החלותי לדבר ולפרש. ומי שדעתו רחבה מדעתי יוסיף אומץ וירחיב הדברים. ואחד המרבה ואחד הממעיט וכו' (מנחות קי, א) וכאותה ששנינו "לא עליך המלאכה לגמור ולא אתה בן חורין להבטל ממנה" (אבות, ב).
ואחרי ההתנצלות וההצעה האמורה, הנני בא להעריך לפניך משפט הספר הזה. מה ענינו, והתועליות שאנו מכוונים להועיל על ידו לכל, מבקשי האמת. ואתה המעיין לבך תשית לדעתי.
<b>הכונה הראשונה</b> כל שרש ושרש שנדבר עליו, נבאר משפטו. על מה הנחתו ותוכן הוראתו. על דרך משל בספר "גן נעול" שבו אבאר שרש "חכם". אחקור מה הן הענינים המתוארים בלשון חכמה בכתבי הקדש אם הוא נופל על מחקר השכל האנושי, על השגתו באלהיות או בטבעיות. או על המצאותיו בכל מלאכת מעשה, אם הוא נופל על תקון המדות והמנהגים. וכל כיוצא. וכן יתבאר על מי נופל תאר חכם, ומה יהיה ענין ומשפט בעל תאר כזה שבעבורו יתואר בתואר חכם. וכן יתבאר בו שרש יעץ. ואחקור על מה נופל לשון "עצה". וכמה פרטים כלולים בענין העצה. על מי נופל תאר יועץ. וכן בשרש "חשב" שיתבאר בו ואשים גדרים ידועים לכל שרש ושרש. עד שתהיה הוראתו בכל המקומות שנזכר בהן על דרך אחד ועל מנהג אחד. לא יחסר ולא יעדיף בשום מקום מן ההוראה שיסדנוהו עליו. והקורא בספר זה ימצא כמה ענינים ופרטים רבים שצריכים להודע בכל שרש ושרש טרם נעמוד על כוונת המליצות שנכתב בהן אותו השרש. ולא אוכל לבאר פה כל הפרטים הרבים כי יאריכו הדברים מאד. ואולם זאת אעשה להציג בהקדמותינו זאת איזו שרשים לאות ולמופת ואבארם היטב, למען יבין הקורא אמתת כונתינו ומגמתינו.
<b>הכונה השניה,</b> לברר בכל שרש ושרש איך הוראתו בכל בנין ובנין שהוא נבנה בהן. על דרך משל אך יורה לשון חכמה כשהוא נבנה בבנין הקל. כמו (משלי ט, יב) "אם חכמת חכמת לך", (שם כז, יא) "חכם בני ושמח לבי". ואיך יורה כשהוא בנוי בבנין הכבד כמו (תהלים קה, כב) "וזקניו יחכם". (איוב לה, יא) "ומעוף השמים תחכמנו". ואיך יורה בבנין הכבד<sup class="footnote-marker">3</sup><i class="footnote">הפעיל</i> הנוסף כמו (תהלים יט, ח) "תורת יי' תמימה וכו' מחכימת פתי". ומה הוראתו בבנין התפעל כמו (שמות א, י) "הבה נתחכמה לו", (קהלת ז, טז) "ואל תתחכם יותר". כי הוראתו בכל בנין נבדל מהוראתו בבנין אחר, ושתהיינה הוראותיו בכל מקומות הבנין ההוא ג"כ על דרך אחד ועל מנהג אחד. וכן בכל שרשי הלשון הזה תמיד כשיתבאר בספרנו אחד מהן. נשִׂים מגמתינו לבאר הוראתו בכל בנין ובנין שהוא נבנה בהן. והכל כפי ההצעות והיסודות שנקדים להבנת תוכן כל שרש ושרש על מה נופל ועל מה עיקר הנחתו. ומלבד זה עוד יתבאר העיקר הגדול למה יש מן השרשים הנבנים לבד בבנינים ידועים. וזולתם בבנינים אחרים. והוא ענין עמוק מאד, לא בא באורו בספרי הקדמונים זצ"ל. ואולם על פי הכללים שנקדים לכל שרש ושרש ישכיל המשכיל מדעתו שצריך השרש הא' להבנות לבד בבנין זה ולא בבנין אחר. ושרש אחר יבנה לבד בבנין ידוע לא בזולת הבנינים. על דרך משל שרש חכם כפי תוכן הוראתו לא יבנה לעולם בבנין נפעל פועל והפעל. גם לא תמצאנו בכל המקרא בנוי בהן. זולתי בשתי מקומות. (משלי ל, כד) "והמה חכמים מחוכמים", (תהלים נח, ו') "חובר חברים מחוכם". שרש "בין" לא יבנה לעולם בבנין הקל, זולתי במקום אחד, (תהלים קלט, ב) "בנתה לְרֵעִי מרחוק". וכן שרש "יכח" ושרש "אמן" לא יבנו בקל לעולם. ואע"פי שכפי הענין היה מן הראוי לפעמים שיבנה לשון חכמה בנפעל, ושרש בין הוצרך כפי ענינו להיות בקל.
הנה מיסודותינו יִגֶל כמים משפט הלשון על מה לא השתמשה באלו הבנינים בשרשים ידועים. וכנחל שוטף יבין המבין המקומות שנזכר בהן בבנין ידוע שלא כמנהגו, כמו אלו השתי מקומות שנבנה בהן לשון חכמה בבנין פועל. והמקום שנכתב בו לשון בינה הקל. ויתברר כי לבד באלו המקומות הוצרך להבנות כן ולא בזולת המקומות. וכן יתברר ענין השרשים הנבנים תמיד בבנין הכבד הנוסף אפילו כשעומדין בעצמן ואינן יוצאין לזולתן. כמו שרש בין שהוא תמיד בהפעיל אפילו כשעומד בעצמו, כמו (דניאל א, יז) "ודניאל הבין בכל חזון וחלומות". ולא אמר "ודניאל בן" בקל. וכן שרש שכל, כמו (משלי טז, כ) "משכיל על דבר ימצא טוב". וכן שרש "יכח" וכיוצא בהן. והוא ענין זר כפי המחשבה הראשונה, ולא נתבארו טעמי הדברים הללו בספרי המדקדקים זצ"ל ויתבארו היטב מדברינו. וכן לענין השמות והתוארים הנמצאים בלשון זה. תמצא לפעמים ששם בעל הלשון לשרש האחד שני תוארים ושני שמות, כמו בשרש בין, שם תאר מבין, ותאר נבון, וכן שני שמות, בינה ותבונה. והכתובים משתמשים פעם בתאר זה ופעם בתאר זה. פעם בשם זה ופעם בשם זה. כמו (בראשית מא, לג) "ירא פרעה איש נבון וחכם". (דברי הימים א, כז לב) "ויהונתן דוֹד דויד יועץ איש מבין". וצריך טעם למה הוצרכו שני התוארים. ולמה השתמש בכתוב זה בתאר "נבון", ובכתוב השני בתאר "מבין". וכן לענין השמות תמצא (משלי ב, ג) "אם לבינה תקרא", וסוף הכתוב "לתבונה תתן קולך", וכן הרבה. ותהיה החקירה מה בין שם זה לחברו. ולמה השתמשו כתבי הקדש במקצת הכתובים באחד מהן ובמקצתן בחבירו. ותטוף אמרתינו על כל אלה וכיוצא בהן שאלות עמוקות הנופלות בצחות הלשון הנכבד הזה, ובסתרי מליצות הכתובים להציע הצעות וליסד כללים לקוחים משקול הדעת. לא יערער ולא יחלוק עליהן זולתי העקש המתקומם נגד האמת. ונגד השכל הנטוע בו. לדחות ביד רמה האמת הגובר על דעתו בטבע. ועל פי הכללים שנקדים יצא כנגה צדקת המליצות. וטעם הבנות שרשי הלשון בבנינים מתחלפים, בעזרת החונן לאדם דעת.
<b>הכונה השלישית</b> להבדיל בין השרשים הנרדפים והשמות הנרדפים. והן אלו השרשים והשמות שענינן והוראתן אחד. לא יראה בהם שום ענין המבדיל ביניהן, ואתן לך משלים. הניח בעל הלשון על העכבה והמתינה שלשה שרשים מתחלפים וענינם אחד. הא' אחר, הב' בושש, הג' מהמה. ואם תשאל על כל אחד מהן על מה יורה, תהיה המענה על העכבה והמתינה, מבלי שנדע על מה שם על העכבה שלשה שרשים. ואתה רואה שהכתובים משתמשים בשלשתן. אצל שכם בן חמור נכתב לשון איחור, כמו (בראשית לד, יט) "ולא אֵחַר הנער". במעשה העגל נכתב לשון בשישה, (שמות לב, א) "וירא העם כי בושש משה". ואצל לוט נכתב לשון מהמה, (בראשית יט, טז) "ויתמהמה ויחזיקו האנשים". וצריך שימת לב לדעת תוכן הדברים ומה הדבר המבדיל בין שרשים כאלו שבעבורן הוצרך הכתוב להשתמש בענין זה בלשון איחור ובענין אחר בלשון בשישה או התמהמהות. כי אין ספק שכל דברי הנבואה נכתבו בכונה נפלאה ובצמצום נפלא. והמליצות שקולות במשקל ישר, לא יסבו בלכתן.
וכן יסד בעל הלשון שלשה שרשים על המנוחה והשביתה. הא' נוח, הב' שבת, הג' נפש. שכפי הנראה ענין שלשתן אחד. ואם כן מדוע הוצרכו כולן? גם בהן השתמשו הכתובים במקומות מתחלפים. אצל מעשה בראשית הזכירה התורה כולם, כמו (בראשית ב, ב) "וישבות ביום השביעי מכל מלאכתו". (שמות לא, טז) "שָׁבַת וינפש", (שם כ, יא) "וינח ביום השביעי". וכל עוד שאין בידינו לפרש הענין המבדיל בין לשון ללשון, לא נוכל לעמוד על אמתת כונת הכתובים למה בחרו בשלשתן, ומה ההודעה שיתודע לנו על ידיהן. כמו כן התבונן שנזכר לשון מנוחה תמיד אצל הנבואה ושריית רוח הקדש. כמו (במדבר יא, כו) "ותנח עליהם הרוח", (מלכים ב' ב, טו) "נחה רוח אליהו על אלישע", (ירמיה מח, ג) "יגעתי באנחתי ומנוחה לא מצאתי". ולא נכתב גם פעם אחד לשון שביתה או נפישה בענין הנבואה. ולענין השבת נזכר תמיד לשון שביתה. כמו (שמות כג, יב) "וביום השביעי תשבות". (שם כ, י) "וים השביעי שבת ליי' אלהיך". וכיוצא בהן. ולא אמר בשום מקום "וביום השביעי תנוח" או "תנפש". זולתי בעבד ואמה שהזכיר מנוחה (דברים ה, יד) "למען ינוח עבדך ואמתך כמוך". וכן אצל שביתת בהמה נזכר לשון מנוחה. ואצל בן האמה והגר הזכיר נפישה כמו (שמות כג, יב) "למען ינוח שורך וחמורך וינפש בן אמתך והגר". וכיוצא בחקירות אלו העמוקות הראויות להבקש מלב השואל דברי חפץ. כולם יתבארו בספרנו אלו במקומותיהן בעז"ה. וכן אלו שהזכרנום עוד בקצרה בפתיחתנו זאת.
וכן לענין השמות כמו אור, נגה. שהן שני לשונות הונחו על המאור והזריחה. והכתובים משתמשים פעם בלשון אור, ופעם בלשון נגה. כמו (חבקוק ג, יא) "לאור חציך יהלכו לנגה ברק חניתך". (ישעיה ס, יט) "לא יהיה לך עוד השמש לאור יומם ולנגה הירח לא יאיר לך". וכל כיוצא בהן. וראוי לנו להתבונן מה הענין המבדיל ביניהן שבעבור כן השתמשו הכתובים פעם בלשון "אור" ופעם בלשון "נוגה". וכן הכוכב התחתון שהניח עליו בעל הלשון שלשה שמות, ירח, לבנה, סהר. והשתמש במקצת המקומות בשם א', ובמקצת המקומות בשם אחר. והענין קשה מאד. ואם יעלה בידינו אין ספק שעי"כ נבין כונות יקרות וטעמים נכונים בפשטי הכתובים ובמליצותיהן. ועל כן נשים מגמתינו לתת הבדלים עצמיים ביניהן ולפרש המליצות כאשר תשיג ידינו.
<b>הכונה הרביעית,</b> יתבארו בספרינו אלו המליצות והלשונות המתחלפות והנבדלות שבהן השתמשו הכתובים אצל כל שרש ושרש מלפניו או מלאחריו. כי משונים המליצות הנכתבות אצל שרש זה מן המליצות הסמוכות לשרש אחר. ואתן לך משל להבין הכונה. תמצא מליצת למידה, מליצת אליפה, ומליצת מציאה. אצל חכמה כמו (משלי ל, ג') "ולא למדתי חכמה". (שם ג, יג) "אשרי אדם מצא חכמה". (איוב לג, לג) "החרש ואאלפך חכמה". ולעולם לא תמצאם אצל לשונות של בינה, לא יאמרו בשום מקום אאלפך בינה, למד בינה, או מצא בינה וכיוצא בזה. ואולם במליצת קנין השתמשו אצל שתיהן. כמו (משלי ד, ח) "קנה חכמה קנה בינה". ותיבת "זאת" תמצא כתוב אצל בינה. כמו (תהלים צב, ו) "וכסיל לא יבין את זאת". ולא השתמשו בו בשום מקום אצל חכמה. לא יאמרו חכם זאת. או לא יחכם את זאת. וכי אות בי"ת סמוכה אל בינה, כמו (דניאל ט, ב) "בינותי בספרים", (שם י, יא) "הבן בדברים". ולא סמכוה אצל חכמה. כי לא מצינו כתוב חכמתי בספר או חכמת בספר. ועוד ענינים רבים שנבדלו בהן הלשונות הסמוכים אצל חכמה מן הלשונות הסמוכים אל בינה. וכמו שהבאנום כולם בספר "מעין גנים". ופרשנום אחד אל אחד. וכאשר הלשונות נבדלים בשתי השרשים הנזכרים, כך הם נבדלים בכל שרשי הלשון הזה. המליצות שהשתמשו בהן לשרש זה, לא השתמשו בהן לשרש "אחר". ואע"פי שהוא דומה אליו בענינו. ולא יתבררו עיקרי הדברים הללו. זולתי בהודע לנו תחלה על מה עיקר הנחת כל שרש ושרש. מה גדרו והוראתו, ואז נוכל לדעת כי טבע הוראת השרש הזה התחייב לסמוך אליו מליצה זו, וטבע הוראת השרש השני התחייב לסמוך אליו מליצה אחרת. והוא ענין נכבד מאד.
<b>הכונה החמישית.</b> לפרש המשלים והדמויים הנמצאים בכתבי הקדש. המשילו דבר לדבר, ודמו דבר לדבר. ולא תחשוב כי המשלים והדמויים האלו שוין עם משלי בני אדם ודמוייהן שהן במקרה ובקרוב. אבל הנמצאים בכתבי הקדש הם משלי החכמה העליונה היודעת סוד כל הדברים מראשית ועד אחרית. כי הממשל והמדמה צריך שידע עומק הענין שהוא ממשיל. ועומק חבירו שממשילו אליו. וצריך לזה דעת רחבה והשגה צחה מאד. ומי יוכל להעריך על דרך זה משלים ודמיונות? זולתי אנשי הרוח שקבלו דבריהם מאדון החכמה כולה המבין סוד כל דבר עד תכליתו. ולכן כל משליהם מלאים חכמות נפלאות. והמבין בם ישיג ענינים ועמוקות רבות. על זה אמר בתחלת ספר משלי (משלי א, ו) "להבין משל ומליצה דברי חכמים וחדותם". וכאשר דבר בפחיתות משלי בני אדם, אמר (משלי כו, ט) "חוח עלה ביד שכור ומשל בפי כסילים". והרואה דברינו בספר "מעין גנים" יבין פשט הפסוק הזה. שם הוכחנו שנמשל כח השכל הנטוע בנפש לחוש הראות שבגוף. ושבעבור כן לשון ראיה שבכתבי הקדש לפעמים על חוש הראות וזה הרבה. ולפעמים על חוש הראות וזה הרבה. ולפעים על ראיית השכל, (קהלת א, טז) "ולבי ראה הרבה חכמה". וכיוצא בזה. ומלת "כסיל" על הַסָר מדרך החכמה והולך בשרירות לבו מפני תאותו. ולפעמים הוא בטבע בעל שכל גדול. אלא ששכלו אינו רואה במישור בעבור שנלוז מדרך החכמה. כי החכמה יסוד ההשכלה וההבנה כמו שיתבאר בספר זה ולכן כשהוא חפץ לְדַבֵּר משל רואה עקלתון. וממשיל ענין לענין שאינו דומה לו כלל. לפי שלא ראה במישרים ולא השיג מקום כל אחד באמת. ודומה לזה חוש הראות כשיראה בו האדם עקלתון, ורוצה לתפוש הדבר שראה, יעלה בידו דבר אחר. לפי שלא ראה מקום הדבר באמת. כמו השכור כשהולך בשדה ורואה ששונה בין החוחים, וחפץ לקחת השושנה כשישלח ידו אליה יעלה בידו החוח. לפי שלא ראה מקום השושנה האמתי. ועל זה אמר כמו החוח שעולה ביד שכור תמורת השושנה, לפי שלא ראה במישרים, כן המשל שבפי הכסיל. בעבור שלא ראה בעין שכלו כראוי, עלה במחשבתו ענין אין חפץ בו.
והנה תמצא שהמשילו הנביאים משלים רבים. וקצת מהן ארמוז עליהן פה. המשילו כח החכמה שבנפש לחוש הטעם הנטוע בגוף. והמשילו החכמה עצמה ללחם ולכל תנובה טובה. המשילו דרך החכמה ודרך הסכלות לשתי ידים שבאדם. דרך החכמה אל הימין, ודרך הסכלות אל השמאל. המשילו הבינה אל היין. והמשילו הרוח העליון רוח הקדש אל השמן. וכל כיוצא מן המשלים והדמויים האלו. שהמבין אותם יראה שיש בהן ענינים צחים מאד יועילו להציל הנפשות משחת ולהאירם באור החיים. ולכן נשתדל בכל כחינו לבאר כונות המשלים והדמויים האלו, אחר אשר יעלה בידינו הוראת השרשים על אמתתן. אז נשכיל ונדע טעם המשלים והדמויים הללו. ויתברר לכל כי המשל והנמשל נערכים במערכת נכונה וראויים להתמשל זה לזה. ודע כי משלי התורה והנביאים קבועים ונוסדים על דרך אחת בכל המקומות שהן נזכרים בהם, לא יטו ימין ושמאל. כאילו תאמר שהחכמה נמשלה בכל מקום ללחם ולתנובה. והבינה נמשלה תמיד ליין, והרוח העליון נמשל תמיד לשמן. ולכן כל מקום שתמצא מלת יין, לחם או תנובה על דרך המשל ירמוז תמיד על החכמה. וכל מקום שתמצא מלת יין למשל ירמוז תמיד לבינה. ואולי תאמר בנקל יודע טעם כל משל ומשל? ותחשוב כי על כן נמשלה החכמה ללחם ולתנובה בעבור שיש טעם ערב בשתיהן. זה לנפש וזה לגוף. שאם כן הדבר יונח ג"כ מלת "לחם" ו"תנובה" על הבינה בעבור היות בשתיהן טעם ערב. וכן בשאר המשלים תהיה ג"כ השאלה הזאת. ואולם יש בכל משל ומשל סגולות מיוחדות ופרטים נבדלים יבדילוהו משאר הענינים הדומים אליו שיש בהן ג"כ סגולות אחרות ופרטים אחרים יבדילוהו מחבריו. וכן יש כדמות אותן ההבדלים בין הדברים שנמשלו אליהן. מקבילות אלו עם אלו. עד שבעבור כן אי אפשר שיונח המשל שנמשל אליו הענין האחד על ענין אחר שנראה דומה אליו. ולא תוכל לעמוד על אלו ההבדלים עד שיתבררו לך ההבדלים העצמיים המבדילים בין שרש לשרש. ואחר שיודעו לך הבדלי השרשים. אז תבין ג"כ שבאלה ההבדלים עצמם נבדלו ג"כ המשלים שנתמשלו אליהן.
<b>הכונה הששית,</b> לבאר עניני התוארים הנכתבים בספרי הקדש. על כל שרש ושרש תמצא שהניחו תוארים ידועים לשרש האחד. ותארים אחרים לשרש אחר. וצריך טוב טעם ודעת לפרש על מה בחרו בתוארים אלו לשרש זה שהיו ראויים כפי מחשבת האדם ג"כ לשרש אחר. על דרך משל תואר טוב וטובה הונחו תמיד על החכמה. כמו (משלי ד, ב) "כי לקח טוב נתתי לכם". (בראשית א, ז') "וירא אלהים כי טוב". (שמות לג, יט) "אני אעביר כל טובי על פניך". כמו שתבין מדברי החדר השני שבבית הראשון מספר זה. מלת "שמחה" הונח תמיד על הבינה, כמו (תהלים צז, יא) "ולישרי לב שמחה". ויתבאר בעז"ה כשנגיע לפרש מלת "לב". מלת "כבוד" הונח תמיד על הרוח הקודש הנאצל על נשמת האדם כמו (משלי ג, לה) "כבוד חכמים ינחלו". ויתבאר בבית השני מספר זה במקומות רבים. מלת "צדק" ו"צדקה" ינוחו תמיד על החכמה, ומלת "ישר" ו"ישרה" יניחו על הבינה. מלת "חטא" על ההפך מדרך החכמה, ומלת "עון" על ההפך מן הבינה. מלת "שקר" על ארח סכלות המנגד לחכמה. ומלת "שוא" על האין והאפס המנגד לבינה. וכמו שתבין מקצת הדברים מדברינו בחדר הב' שבבית הראשון מספר זה.
והנה כל עוד שנעלם ממנו תוכן הוראת כל שרש ושרש ובמה הוא נבדל הבדל עצמי מזולתו, אין לנו דרך להבין טעם התוארים למה נסמך תמיד התאר האחד אצל שרש זה, ותאר אחר לשרש שני. וכל מה שנמציא טעמים להשוות התאר עם המתואר בו, יקשה עלינו תמיד שבעבור אלו הטעמים עצמם יתכן לתאר בו השרש האחר. לדוגמא אם תאמר שעל כן מתוארת החכמה בלשון טוב וטובה בעבור שהיא טובה. הנה הבינה ג"כ טובה ומעלה נפלאה, שבה יראת ה' ומליצות התורה וכיוצא וכן בכולם. אבל בהודע לנו עיקרי ההבדלים שבין שרש לשרש, וכן תוכן ההבדלים שבין תאר לתאר על דרך משל שנדע מה בין צדק לישר, ומה בין שקר לשוא, ומה בין חטא לעון. וכן כל כיוצא בזה. אז נבין טעם הסמך התאר הידוע לשרש זה ולא לשרש אחר. ותאר אחר לשרש זה ולא לחברו. ונשכיל כי תמיד ענין התאר והמתואר שוין בצמצום. ולא ישוה עם ענין אחר אע"פי שנראה שוה אליו. ושההשויה הזאת סבבה לסמוך תמיד התואר עם שרשו הדומה לו בכל עניניו.
<b>הכונה השביעית.</b> לשום לב על המאמרים הכפולים הנמצאים בספרי הקדש. הלא תראה שנכתב פעמים רבות מאמר אחד כפול בשנוי הלשון. ומפרשי המקרא זצ"ל<sup class="footnote-marker">4</sup><i class="footnote">רד"ק וכן המצודות</i> כנו זה "כפל ענין במלות שונות". כמו (שופטים ה, כח) "מדוע בושש רכבו לבא, מדוע אחרו פעמי מרכבותיו". (עמוס ה, כ) "הלא חשך יום יי' ולא אור, ואפל ולא נגה לו". וכן (במדבר כג, יט) "לא איש אל ויכזב, ובן אדם ויתנחם. ההוא אמר ולא יעשה? וְדִבֶּר ולא יקימנה?". שבאלה המקראות ודומיהן הענין אחד אלא שהוא כפל במלות שונות. ואם תאמר שכל זה לתפארת הלשון וליפות הענין, לא תסבלהו הדעת. כי בלי ספק לא היתה כונת השם ב"ה להרבות דברים ללא צורך אחר זולתי ליפות הלשון ולפארו. והרי כמה הלכות גדולות נדרשות בדברי קדמוננו זצ"ל מתיבה אחת, ולפעמים מאוֹת אחת. כמו שאמרו (סנהדרין נא, ב) "ישמעאל אחי, בת ובת<sup class="footnote-marker">5</sup><i class="footnote">תוספת אות ו'</i> אני דורש". וכן ענין הגזרה שוה שהיא אחת ממפתחות התורה שהיא נדרשת בהן. ועל ידיה אנו למדין גופי תורה בהיות התיבה מיותרת. ונחלקו רבותינו ז"ל (שבת סד, א) אם צריך שתהיינה התיבות השוות מופנים משני צדדים או אפילו מופנה לבד מצד אחד. קל וחומר שאי אפשר להעלות על הדעת שיהיה נכתב מאמר שלם ללא צורך, ושיהיה ענינו לבד להדרת הלשון ולתפארתו. אמנם כאשר תשיג ידינו להבדיל בין השורשים הנרדפים והשמות הנרדפים, וכמו שיעדנו למעלה בכונה השלשית, אז יתברר שאין כפל ענין בכתובים. אלא כל ענין עומד בעצמו ורומז על דבר ידוע. כי המלות השונות שנכתבו בשני המאמרים יְשַׁנוּ הענינים. ויכלול כל מאמר ענין אחר. וכמו שתראה עוד מפתיחתנו זאת פירוש ישר על פסוק (שופטים ה, כח) "מדוע בושש רכבו" וגו' הנזכר למעלה לאות על מה שאמרנו.
<b>הכונה השמינית,</b> לבאר כללים וליסד יסודות נאמנים להעיר הלבבות לדרך הטובה. כי מטבע הענין שאני נכנס לעסוק בו אצטרך לחקור חקירות בחכמת נפש האדם וסוד נשמתו, המדות והדיעות שהיא כוללת שהן ענינים נפלאים יישירו הלב הטוב לאהבת האל ולחשוק בתורותיו ובמצותיו הצדיקים והישרים לשמרם ולקיימם. ולא באתי לדבר מוסר ולהיות מוכיח בשער. כי מה אני, ובמה אני נחשב? והלואי שאצדק אני. אמנם חייב כל אדם להודיע האמתיות שנתבררו לו בחקירותיו והענינים האלהיים שהציץ בעין לבו, אם רב ואם מעט. אמר המשורר האלהי (תהלים קה, א) "הודיעו בעמים עלילותיו". ואמר עוד (שם שם ב') "שיחו בכל נפלאותיו". ויותר מזה צוה (שם צו, ג) "ספרו בגוים כבודו בכל העמים נפלאותיו". הרי שחובה עלינו לספר כבוד ה' ונפלאותיו דברים הערבים לנפשות, שבעבורם יתנו כבוד לה'. והן כשיהיו אלו הדברים שקולים כפי דעת האדם, ומיוסדים על שרשי אמת ואדני צדק. כי לפעמים יגיד חכם ונבון דברי אמת. אלא שהן מכלל הדברים המקובלים העומדים ברומו של עולם. ואם יניחם כמו שהן וישתמש מהן להקדמות ולהצעות, אע"פי שיסודתן אמת לא יכנסו באזני כל השומעים. כי מעטים הם שיבינום. וההמון הרב יסכלם. ולא לכבוד יהיה לו. וכן כשיבנה מדרשו על הקדמות והצעות לקוחות מן המאמרים הנפלאים שבדברי קדמונינו ז"ל אף כי דבריהם אמונה, הנה יעמיד דבריו כמטרה לחצי חלושי הדעת, והסכלים אין דעת בם להבין טוב טעם ודעת שיש במצפוניהם. וכן להיפך. פעמים יגיד אדם ענינים שיסודתן רעוע וכזב, וידע להחליק מדרשו במשלים ערבים לנפש ההמון, ובטענות שכליות חלוקות בעצמן ונראים אמתיים וחזקים לעיני ההמון. ושתי הכתות לא יועילו לכל הנפשות בכללן. כי מדברי הכת הראשונה ואם הם אנשי אמונה, לא יקבלו מהם ההמון האמת. והכת השניה ינחילו את ההמון שקר.
ואולם בהיות יסוד המדרש אמת בנוי על יסוד נאמן, והקדמותיו והצעותיו שקולים בשקול דעת האדם וערבים לאזן שומעת, יגיע מזה תועלת נפלא לכלל בני האדם. ואל זה נשים מגמתינו כשנבוא לדבר על תוכן כל שרש ושרש, לחקור חקירות ולברר ענינים פשוטים, נודיעם לכל בעלי הנפשות ומתקבלות לכל הדיעות או לרובן, ותהיינה אלו החקירות בענינים נשגבים ונעלים. על דרך משל לבאר שרש "חכם" אצטרך לחקור על הכח הנפשי המקבל החכמה. ומה היא החכמה עצמה, האם נוכל להשאיל התאר הזה לבורא עולם יתברך? האם יפול על מלאכי השם והצבאות העליונים. ומה היא "רוח חכמה" הנזכרת בכתבי הקדש? ולמה הונח לשון "חכמה" לבד על האדם ולא על שום בעל חי אחר מכל אשר תחת השמים. ומה הן ההבדלים העצמיים המבדילים בין נפש האדם לנפשות שאר בעלי החיים. ומה יתרון יש בחכמה ובחכמים, מן הסכלות והסכלים. וכיוצא בהן דרושים רבים שיתבארו בספרינו אלה. וכן כשאבוא לבאר שרש "יעץ" אצטרך לחקור מה היא כח העצה הנטועה בנשמת האדם. ועל איזו דרך הושאל תאר יועץ לבורא עולם ית'. וטעם למה תארו מעשי השם ב"ה בשמים ובארץ בלשונות של עצה. וכמה מיני יועצים הם. ומה הבדל המבדיל בין אם נזכר לשון "עצה" אצל השם ב"ה. או לשון "מחשבה", כמו (תהלים לג, יא) "עצת יי' לעולם תעמוד, מחשבות לבו לדר ודר". מה בין ראש הכתוב לסופו. וכן כשאדבר על שרש "בין" וכל לשון בינה, אצטרך לחקור מה בין כח החכמה שבנפש האדם לכח הבינה הנטוע בה. ועל איזו ענין נוכל להשאיל תאר "מבין" לאדון התבונה ית' שמו. וכן כשאדבר על שרש "שכל", אחקור על כח השכל שבנפש מה מפעלותיו, ומה המבדיל בינו ובין כח הבינה. ולמה לא מצינו שהושאל תאר משכיל או לשון שכל אצל הבורא ית'. וכן בכל שרש ושרש יאלצני הענין לדרוש ולתור בענינו. ואי אפשר שנעשה כן זולתי בהיותינו דורשים וחוקרים בעומק כל ענין וענין, ונעלה אמתיות במצודת השגתנו. כל אחד כפי כח השגת נפשו. ואלה הדרושים בהיותם נשענים ובנויים על יסודות אמת. והבנין שנבנה על היסודות הללו יהיה מאבנים יקרות חצובות משקול הדעת, לא הונף עליהן יד הדמיון והשקר. יש תוחלת ותקוה שיועילו לכל בעלי הנפשות ללמדם האמת ושיחפצו לקבל האמת.
והנה יסוד הכל וזאת תורת כל אדם מחבר ספר להשען על ה' ועל תורתו ועל דברי נביאיו ואנשי הקבלה הנאמנה, ושיהיה כל מאוייו להשיג האמת ולזרוע זרע אמת לצדקה. ושיהיה שפל בעיניו עד מאד וידע קוצר שכלו דעתו ובינתו. וְשֶׁיֵבוֹשׁ להתבונן בדברים נפלאים מדעתו. ולא יכנס לחקור חקירה בשום דבר זולתי בהיות הדבר פשוט ומושג לעין לבו. ובדברים הנעלמים מדעתו ישים רסן לשכלו ומתג לבינתו ויסתיר פניו מהביט אליהם. וישמח במה שהשיג הן רב הן מעט. כי המעט שישיג בדרך אמת בדרושי התורה האלהיים יקר מאד מכל מה שישיג בענינים אחרים. ובכל דבריו יתן כבוד לה' לתורתו ולעבדיו. ולא יירא מִכַּת בוזי דבר ה' ומנאציו. כת "החכמים בעיניהם והנבונים נגד פניהם".<sup class="footnote-marker">6</sup><i class="footnote">ע"פ ישעיה ה, כא</i> אם ילעיגו על דבריו יפטירו שפה יניעו ראש, לא יחרף לבבו כי זה דרכם כסל למו להלעיג על אנשי תושיה ותופשי התורה. ויחשבו אלו האנשים כי הלב הטוב והאמונה השכלית חרפה היא להם, בעבור שהם חפצים להיות חכמים מכל אדם. אם יתוכחו עמו לא יגור מפניהם. ואם יוכל, יברר טעותם ויגלה קלונם. הן אלה קצות דרכי מגמת כל מחבר ספר בכונה רצויה. ובהיות פניו מועדות על הדרכים הללו, אז יתחזק ויהיה לאיש וידרוש ויתור בעין לבו למצוא דברי חפץ. ואשר תמצא ידו יחזק בו. ויהיה למטה עוז מקל תפארה בידו לפתוח בשער פיהו, ולדבר נגד מלכים ולא יבוש. ואם בכל זאת לא ינצל מן הטעות והשגיאה לא יחוש. והמשורר האלהי אמר (תהלים יט, יג) "שגיאות מי יבין?". אדם אנחנו ולא אֵל. ומרכבת נשמתינו בשר ולא רוח. וכל המחובר מבשר ודם אי אפשר שלא יטעה במקצת דבריו, אלא שאין שגיאתו נחשבת לו לעון, כי לא במרד ולא מבעל דבר. ואלו היה זולתו מגיד לו האמת ומודיעו טעותו ושגיאתו, היה מקבל תוכחתו ובלב שמח היה מודה לדבריו. והיה נותן לו תודות רבות בעבור שהעמידו על האמת. וזה האות שלא שגה ברוח גאותו ולא טעה במעלו, אלא מקוצר רוח בינה שבנפשו. וכמו שיתבאר ענין זה בבית הראשון שבספר "גן נעול" חדר ד' חלון י'. סוף דבר אף אני הצעיר "דרך אמונה בחרתי"<sup class="footnote-marker">7</sup><i class="footnote">תהלים קיט, ל</i>, להועיל לעצמי ולזולתי שהן בערכי, ולגדולים ממני תהיינה מקצת הדברים למזכרת, (משלי א, ה) "ישמע חכם ויוסף לקח, ונבון תחבולות יקנה". ותפלתי לאלהים עליון ישמור פי ולשוני מחטוא. ויקיים בי מקרא שכתוב (שמות ד, יב) "ואנכי אהיה עם פיך והוריתיך אשר תדבר".
<b>הכונה התשיעית,</b> לפרש פרשיות שלמות וענינים רבים שבאו בתורה ובדברי הנביאים. כי בהיות השרשים חלקי המאמרים ומהן נבנו הדבורים, הנה כשיתבארו הנחתן ותוכן הוראתן על נכון, ויתקבצו במאמר אחד שרשים שונים שהוראת כל אחד מהן קצוב ומוגבל, כבר יצא לנו פירוש שלם על המאמר כולו. בהצטרף עם זה הדעות הנאמנות והיסודות החזקות שאנו מקדימים להבנת כל שרש ושרש על אמתתו. ותהיינה הפרושים הללו באופן מתקבל על הדעת שכמעט יהיה כל פעם הפירוש עצמו עד נאמן על יושר הכללים שהנחנו ועל אמתת ההוראות שיסדנו עליהן השרשים הנזכרים בענין. ועי"כ יפתחו דלתות סגורות, ויראו כל בעלי אור היוקר והטוב הכלול בדברים הנכתבים ברוח הקדש. והנה נפרש במקום אחד פירוש פרשה ידועה. ובמקום אחר פרשה אחרת, ובמקום שלישי עוד פרשה אחרת וכן תמיד. והפירוש האחד ילמד על חברו, וחברו על חברו, נשענים זה על זה וסמוכים זה לזה, עד שיעיד הקורא שהן עשויים באמת וישר. לפי שימצא האמת מסכים מכל צד. ואין מופת יותר גדול על אמתת ענין מן הענינים אלא בהיות המבואר מאומת ממקומות רבים. פני איש אל אחיו, משולבים זה בזה והיו לאחדים בידו. ואין צורך להביא פה משָׁלים ודוגמות, כי הקורא בספרינו אלו ימצא פרושים מספיקים במקומות מפוזרים כפי חומר הענין שנעסוק בו, פרושים כוללים פרשיות שלמות ופירוש נעזר מפירוש. ופירוש מלמד ומעיד על חברו, ומלבד זה יתבארו ענינים רבים הנוגעים בדברי ההלכות והתורה שבעל פה. כי בהיותנו מבינים סוד הוראת כל שרש ושרש, יקל לנו להבין כונות המליצות ופרושי המצווֹת וכמו שבארנו בכונה השלישית למעלה.
ומן המבואר שם אתן לך משל פה. אמרנו שם שעל המנוחה הניחה התורה שלשה שרשים, הא' נוח, והב' שבת, והג' נפש. ועוד הזכיר לשון כלה (בראשית ב, ב) "ויכל אלהים ביום השביעי מלאכתו". וארבעתן כתובים אצל מעשה בראשית. ולא תקוה שאפרש פה הענין בארוכה ובשלמות, רק ריש מלין אומר. מלת "שבת" איננו על המנוחה, ואין הוראתו על המנוחה. אבל תוכן הוראתו על ההפסק, ועל כל דבר הפוסק נוכל לומר ששבת אותו דבר. עד שיפול גם על הפוסק ממנוחה, ומתחיל לעמול ולטרוח. ונאמר "שָׁבַת פלוני ממנוחה". וראיה (איכה ה, יד) "זקנים משער שָׁבָתוּ". פירוש שפסקו לשבת בשער המשפט והלכו בגולה. (ישעיה כד, ח) "שָׁבַת משוש תופים", פירוש מרוב הצרה פסק הלב מהיות שש בקול תפים. מלת "מנוחה" איננו על המנוחה מהעיפות אלא על הענין הנח אחרי שהיה מטולטל. ולכן נופל אפילו על דבר שאין בו רוח חיים. כמו (בראשית ח, ד) "ותנח התיבה בחדש השביעי על הרי אררט", ואין עיפות לבלתי מרגישים, אבל נחה אחר הטלטול. כי עד היום ההוא צפה על פני המים והיתה תמיד מטולטלת. ובמקומו בארנו שהונח לשון "מנוחה" על ענינים שונים שכל אחד נבדל מחברו, וכולן בעלי הוראה אחת והוא על המנוחה אחר הטלטול. אלא שקצתן טלטול גופני, וקצתן טלטול נפשי וזה על צד המשל. ובכלל הטלטול הנפשי והמנוחה שאחריו הוא טלטול החפץ הפנימי. כי מי שחפץ דבר כל זמן שהחפץ קיים ולא השיג חפצו, כח החפץ כמטולטל, וכשהשיג חפצו אז ימצא מנוחה. כדוגמא הזאת מצאנו (ירמיה מה, ג) "יגעתי באנחתי ומנוחה לא מצאתי". כי נפש ברוך בן נריה היתה חפצה לקבל כח עליון ולהיות נביא ומחשבותיו על זה תאר "יגעתי באנחתי". ולפי שלא השיג חפצו כי לא התנבא, אמר "ומנוחה לא מצאתי". ועוד רבים כאלו. וכן להיפך, הרוח העליון רוצה בבני אדם וחפץ להדבק בם ולשרות בתוכם. כדרך (משלי ח, לא) "משחקת בתבל ארצו ושעשועי את בני אדם". אלא שיָקָר מאד שימצא השם ב"ה איש כלבבו ראוי שתשרה עליו רוח הקדש. ולכן כשימצא אחד ממנו מוכן לנבואה או לרוח אלהים, כביכול מצאה הרוח מנוח לה כי השיגה חפצה. ולכן השראת השכינה על הנביאים יתואר תמיד בלשון "מנוחה". כמו (במדבר יא, כו) "ותנח עליהם הרוח". (מלכים ב' ב, טו) "נחה רוח אליהו על אלישע". ורמזנו על זה למעלה. ולפי שידע אדונינו משה ע"ה כל זה כי טוב בעיני ה' אם יהיו כל עמו נביאים ואנשי הרוח, השיב ליהושע כשאמר על אלדד ומידד שנבאו במחנה (במדבר יא, כח) "אדני משה כלאם". ואמר הוא ע"ה (שם שם כט) "המקנא אתה לי? ומי יתן כל עם יי' נביאים, כי יתן יי' את רוחו עליהם". שלפי הנראה סוף הכתוב ללא צורך כי אי אפשר שיהיו נביאים מבלעדי יתן השם ב"ה רוחו עליהם. אבל כח המאמר כך הוא. אתה יהושע האם מקנא אתה לכבודי, או לכבוד שמים או לשתיהן? ודע כי טועה אתה, כי אני רוצה בזה. וגם השם ב"ה חפץ כן. ועל זה אמר "ומי יתן" וגו'. כלומר מי יתן לבבם מוכן לנבואה ידעתי כי אז יתן ה' את רוחו עליהם ולא ימנע הגדולה הזאת גם מאחד מהן. וכמו שיהיה לעתיד במהרה בימינו שנאמר (יואל ג, א) "והיה אחרי כן אשפוך את רוחי על כל בשר" וגו'. ומלת "וינפש" איננו על המנוחה אחר הטלטול או אחר העיפות וגם איננו על ההפסק. אלא הוא נופל על הרצון ועל שמחת הנפש, כי נגזר ממלת נפש. ובארנו הענין על נכון בספר "יסוד עולם" כשדברנו על הבדל תארי נשמת האדם הנקראת נשמה, רוח, נפש, חיה, יחידה. והענין כל זמן שאין הדבר שלם כפי הרצון שרצה העושה לעשותו אין הנפש מסתפקת בו. ואין שמחה ללב. אבל כשרואהו שלם בלי חסרון ובלי דופי הכל כפי כונתו אז הוא לו למשיבת נפש. ועל זה מלת "וינפש". מלת "ויכל", על השלמת דבר אם עומד על תקונו ואינו חסר עוד דבר. כמו (שמות מ, לג) "ויכל משה את כל המלאכה" וגו' וכיוצא בזה.
ואל ארבע ההוראות הללו כונה התורה במליצותיה היקרות בענין מעשה בראשית להעמידנו על ארבעה אמתיות ודברים נאותים. <b>הא'</b> בל יחשוב האדם שבעבור נעשו ארץ ושמים במידה במספר ובמשקל כפי שאנו רואין. ולא הפליא היוצר ב"ה לעשותן יותר גדולים ומתפשטים. ח"ו שלא היה בכחו הגדול להגדילם כהנה וכהנה. על זה אמר (בראשית ב, ב) "וישבות ביום השביעי". כי פסק ממלאכתו. וזה נופל על מי שיש בידו להאריך מעשהו אלא שפוסק ברצון. וכן השם ב"ה אע"פי שהיה בכחו לעשות ככה אלף פעמים, פסק ממלאכתו. כי כן גזר בחכמתו העליונה על המדה והמספר והמשקל הזה לא יותר. <b>השני,</b> שמא יאמר האדם אחר שפסק מעשות עוד לא נגמרה המלאכה. ושיש בה עדיין חסרונות ואין הבריאה שלמה. ואע"פי שאין ספק שהיה ביכלתו הבלתי-בעל-תכלית להשלימו לא רצה בהשלמתו. על זה אמר (שם שם א') "ויכל אלהים ביום השביעי מלאכתו אשר עשה". כלומר המלאכה שגזר עליה לעשותה כלתה ונגמרה עד תומה לא חסר דבר. כי העולם נברא בצביונו ושלמותו היותר אפשרי. <b>הג'</b> אולי יאמר אדם לפי שנעשה במדה ובמספר כזה. עשהו השם ב"ה בלי כונה וחפץ גמור רק בהזדמן כמי שעושה דבר קטן שאין לו בו חפץ רב. על זה אמר (שמות ב, יא) "וינח ביום השביעי". פירוש כשפסק ממלאכתו נח חפצו העליון כביכול. להורות שבחפץ גדול ברא העולם ומחשבות השם ב"ה עמקו מאד. והכל לטובה. <b>הד'</b> עוד יאמר האדם אמת שהיה בכחו לעשות כהנה וכהנה ואמת שנעשתה המלאכה בשלמות כפי הצריך לבריאה כזו. וכן אמת שהיה רוצה וחפץ לעשותם. אלא אחר שגמרה המלאכה לא שמח במעשיו ח"ו כי הקטינו בעיניו. על זה אמר (שמות לא, יז) "וינפש". כביכול אחר ששבת אז וינפש. היו לו מעשיו לנחת רוח. וכמו שכתוב (בראשית א, לא) "וירא אלהים את כל אשר עשה והנה טוב מאד". ומפורש בקבלה (תהלים קד, לא) "ישמח יי' במעשיו". הנך רואה איך מהבדל הוראת הלשונות אנו למדין ענינים אמתיים הצפונים במליצות התורה.
ואין כונתי להאריך בדרושים במקום הזה רק להודיעך כי מאלה הביאורים נמשכים הלכות גדולות וכוללות לענין שמירת יום השבת. <b>הא'</b> ללמדנו שאעפ"י שהאדם פוסק ממלאכתו, ולפעמים הזמן יחייב להשלימה, ואם לא ישלימנה יאבדו קניניו, לא יחוש לזה. אבל תהיה בעיניו כאילו עשויה על תקונה. דוגמא ל"ויכל אלהים ביום השביעי" שנעשתה המלאכה עד תומה. וכן יהיה מלאכת האדם בעיניו בבוא יום השבת, וכמו שאמרו קדמונינו ז"ל (מכלתא, יתרו, פרשת בחודש, פסקא ז) "שתהא מלאכתך בעיניך כאילו עשויה". <b>הב'</b> ללמדנו שאל יצטער האדם ביום השבת בעבור שלא יוכל לעשות עסקיו ומלאכתו. אלא יקיים בעצמו וינפש. שתסתפק נפשו וישמח במעשיו שעשה, ואל יחוש על בטלתו מהן ביום זה. וכן <b>הג'</b> הוא שאַל תהיה נפש האדם ביום השבת מטולטלת במחשבותיה, אלא יהיה דומה בעיניו כאילו השיג כל חפצו ולא נשאר לו רק לשמוח ולהתענג. כדרך "וינח ביום השביעי". וכן "מנוחה" ג"כ על ההנחה מטלטול הגוף אצל האדם שלא יטלטל עצמו במלאכתו ובעסקיו כמו בימי החול. <b>הד'</b> ללמדנו שכמו ששבת השם ב"ה, ר"ל שפסק ממלאכתו ביום השביעי, כן ישבות האדם, ר"ל יפסוק מכל עניני מלאכה ועניני חול. כי אין מלת "שביתה" על המנוחה מטלטול ומלאכה אלא על ההפסק. ועדיין אין אנו יודעים מאיזו דבר יפסוק, כי השביתה יאמר על ההפסק ממנוחה כמו על ההפסק ממלאכה וכמבואר למעלה. ולכן לא כתבה התורה בשום מקום שביתה סתם. ומנהג מליצתה (שמות כ, ט) "שבת ליי' אלהיך". ופירוש הפסק מכל עניני חול כי תעשה יום זה מיוחד לה' אלהיך. וזהו עיקר מצות עשה של שבת שֶׁיְיַחֵד האדם יום זה לה' אלהיו להשכיל באמתו להתבונן בנפלאותיו ולהתענג על ה'. ואחרי כן פירש "לא תעשה כל מלאכה", והוא הלא-תעשה, כלומר ההפסק שאמרתי לך הוא שנפסוק מכל מלאכה ועניני חול. דוגמא למעשה בראשית שפסק השם ב"ה מעשות שום ענין מלאכותי וְקִדֵשׁ היום ההוא וברכו. ובנביאים מפורש הדבר שעיקר המצוה על ההפסק הגמור מענין של חול. כי הנביא ישעיה אומר (ישעיה נח, יג) "אם תשיב משבת רגלך עשות חפציך ביום קדשי וקראת לשבת עונג" וגו'. פירוש שלא ילך ולא ידבר מהלכי ודבורי חול. ושיקרא לשבת יום עונג לה' להשכיל ולהשתעשע בה' ובתורתו. כדרך (תהלים צב, א-ב) "מזמור שיר ליום השבת. טוב להודות ליי'" וגו'. והנך רואה שהשלשה הענינים הראשונים כלולים כלם בענין השביתה. כי אם האדם פוסק במחשבתו ובדבריו ובמעשיו מעניני חול, ומייחד היום ההוא לה' לבדו להשכיל באמתו ולהתענג על ה' הרי נפשו דבקה בה'. ושוב אינו חושש למעשה חול שלו אם עשויים או חסרים, אם ירויח או לא ירויח וכיוצא בזה. ולכן לא זכרה התורה אצל המצוה לא לשון "ויכל" ולא לשון "וינפש" ולא לשון "וינח". רק השתמשה תמיד עם ה"שביתה" שהיא עיקר המצוה. ולבד השתמשה בלשון "מנוחה" ו"נפישה" אצל עבד ואמה ואצל שור וחמור. עמוד והתבונן כמה נאים הדברים. כי העבד והאמה הכנענים אשר לא ידעו את ה' ואת דרכיו, איך ישבתו ואיך יתענגו על ה'? ולכן הזכיר אצלם (דברים ה, יד) "למען ינוח עבדך ואמתך כמוך". פירוש שלא תניחם לעשות מלאכה. ולא יהיו יום זה בטלטול הלב והגוף כמו בימי החול. כי בימי החול מורא רבם עליהם ואינן שקטים ונחים עד השלימם רצון האדון. וכן הן בטלטול הגוף בעשיית המלאכה וצוה השם ב"ה שביום השבת ינוחו גם הם מטלטול לבם וגופם. ואין צריך לומר שלא היה אפשר לסמוך לשון "שביתה" אצל הבהמה שאינה בעלת דעת. ולכן גם בהן סמך לשון "מנוחה" המורה על הפסק הטלטול. שלא תעבוד בחרישה ובזריעה ובמשיכת המשאות כמו בימי החול. הנה בארנו בקצרה איך גופי תורה וידיעות אמתיות מסתעפים מידיעת תוכן הנחת השרשים והבדליהן. ובמקומם הארכנו ופרשנו כל פסוק ופסוק בפני עצמו. ואולם פה אפס קצהו יראה. כי לא הובאו הדברים רק למשל, וה' יַראנו נפלאות מתורתו.
<b>הכונה העשירית,</b> לבאר מקצת דברי קדמונינו ז"ל שדברו משל ומליצה וחידות. ובסתר דבריהם חכמות נפלאות וענינים צחים. ועל הרוב יסוד מדרשם בנוי על הוראת השרשים שסמכו מדרשם עליו. ואם יעלו בידינו ההוראות הנכונות שיורה עליו כל שרש שרש, והצטרף הדעות והלמודים שנקדים להם, אז יהיה אפשר לנו לפרש מקצת דבריהם בטוב טעם ודעת באופן שיודו הסכלים והמתחכמים כי לאבותינו ולקדמונינו ז"ל נגלה האמת. ולהם נתנה החכמה, ושהם<sup class="footnote-marker">8</sup><i class="footnote">הסכלים והמתחכמים</i> בערכם "בהמה המה להם".<sup class="footnote-marker">9</sup><i class="footnote">קהלת ג,יח</i> וכבר עלה בידינו פירוש שלם<sup class="footnote-marker">10</sup><i class="footnote">"יין לבנון"</i> על מסכת אבות, ובו פרשנו דבריהם ז"ל על דרך הפשט הגמור כפי היסודות שיסדנו להבנת שרשי לשוננו הקדוש. וכפי אותן החקירות והלמודים שהקדמנו לכל שרש ושרש, נכבדות מדובר בם.
וגם פה לתפארת מהלל החכמה אבאר מאמר אחד נמצא להם ז"ל במסכת שבת (דף קיט, ב), אמרו שם "אמר רב יהודה לא חרבה ירושלים אלא בשביל שביזו בה תלמידי חכמים, שנאמר (דברי הימים ב לו, טז) 'ויהיו מלעיבים במלאכי האלהים ובוזים דבריו ומתעתעים בנביאיו עד עלות חמת יי' בעמו עד לאין מרפא'. מאי עד לאין מרפא? אמר רב יהודה אמר רב כל המבזה ת"ח אין לו רפואה למכתו". והנה הקורא מאמרם זה מיד ישאל, [הנה] דברי הנביאים פה אחד שעברו ישראל על כל התורה כולה, ע"ז גלוי עריות ושפיכת דמים, וגם הם [ח]ז"ל אמרו כן בכמה מקומות (יומא ט, ב). ומה טעם לתת בזיון ת"ח סבה לחרבן הארץ? האם אין די רע במה שעברו שנצטרך לגלגל עליהן עוד החטא הזה? דע כי ענין צח ואמתי כלול במאמר זה. וכן הפירוש. המלך שלמה אמר (משלי יב, יח) "יש בוטה כמדקרות חרב ולשון חכמים מרפא". ובבית שני מספר "גן נעול" בארנוהו, ופה אכתבהו להכרח הענין. מלת "חכמים" נופל על הנוהגים בדרכי התורה ושומרים מצותיה, כמו שיתבאר בספר זה. ומלת "בוטה" על הדבור כמו (ויקרא ה, ד) לבטא בשפתים. ומלת "לשון" בארנוהו במקומו. כי כתבי הקדש פעם יְכַנוּ הדבור במלת "שפה", כמו (בראשית יא, א) "ויהי כל הארץ שפה אחת". ופעם יכנוה במלת "פה", כמו (בראשית מה, יב) "כי פי המדבר אליכם". ופעם יכנוה במלת "לשון" כמו (תהלים לו, ל) "ולשונו תדבר משפט". (שם יב ד') "לשון מדברת גדולות". ופעם בלשון "חיך" כמו (איוב ו, ל) "אם חכי לא יבין הוות". ואנחנו נחקור על זה במקומו בעז"ה ונבדיל ביניהן. וכאן אגיד לך בקצרה שכל דבור של בינה כינו במלת "לשון". ר"ל מי שמדבר בכח בינתו להבין לחבירו ענינים עמוקים, והוא כל דבר שתצטרך אליו בינת האדם לענין הדבור כינו במלת "לשון". ועל כן אמר "לשון מדברת גדולות", כי מדבר מן הכת החטאה בנפשותם, הנבונים נגד פניהם הדוברים עתק בבינתם ובטענותיהם. וכן "לשונו תדבר משפט". כי להבין משפט צריך שישתמש האדם בכח בינתו. ועתה יתבאר הפסוק. ורק תדע כי הכת הארורה מוּשׁחָתֵי-הדעת שהזכרנו, הם משחיתים נפשות חלושי הדעת בטענותיהם. כי השומעים יחשבו שהן גדולי הבינה ויודעים האמת בכל דבר, ומקבלים מפיהם דברי מָשְׁחָת להשחית נפשותם. וכמו שיתבאר בבית זה (בחדר ששי חלון יוד). והדבר נמשל לנותן פצעים בגוף בחרב ובברזל. כן איש משחית יפצע נפש השומע בדבריו הנשחתים. וכמו שצריך מזור ותחבושת לרפאת פצע הגוף, כן צריך רפואה לפצע הנפש. ומה היא רפואתה? ללכת אל חכמים בעלי הבינה והם יגידו לו ברוחב בינתם הטובה סוד הדברים. ושדברי המנאץ אולת, ויבררו לו טעותו, וילמדוהו האמת. ועל זה אמר "יש בוטה" ומדבר דברים המשחיתים נפש השומע "כמדקרות חרב" המשחיתים הגוף. "ולשון חכמים" בדברי בינתם "מרפא" לנפש הנפצעת. ואולם כל זה יתכן אם חלוש הדעת השומע מאמין בחכמת החכמים ובינתם, והחכמים נכבדים בעיניו. אבל מי שהגיע רשעתו והתחזקה בלבו עד שמלעיג על חכמי האמת ומתלוצץ עליהם, שוב אין לו מרפא. כי במה ירפא הנגע? זולתי על ידי בינת החכמים. והנה ישראל אע"פי שעברו על כל התורה כולה, לולי שהוסיפו לחטוא ולהרשיע עד שלגלגו והתלוצצו על החכמים והיו נבזים בעיניהם, היה השם ב"ה מאריך אפו. כי רחום וחנון הוא, ומאריך עד שישובו מרשעתם באמצעות מוסר החכמים ותוכחותיהם ודברי בינתם. אבל לפי שכבר הגיעו לתכלית הרֶשע עד שביזו החכמים והצדיקים, אז נחתם גזר דינם. כי ראה ה' שאין עוד להם תקנה ולא ישובו מאולתם לעולם. ועל זה אמרו ז"ל (שבת קיט, ב) "לא חרבה ירושלים עד שביזו בה ת"ח". כלומר מלבד שלא שמעו למוסרם אלא שביזו אותם. וכעדות הכתוב "ויהיו מלעיבים במלאכי האלהים ובוזים דבריו ומתעתעים בנביאיו עד עלות חמת יי' בעמו עד לאין מרפא". ופירשו ז"ל "מאי עד לאין מרפא? אמר רב יהודה אמר רב כל המבזה ת"ח אין לו רפואה למכתו". כלומר האי "עד לאין מרפא" טעמא הוא. למה כלה בם חמת ה' כאשר בזו דבריו ותעתעו בנביאיו? לפי שהגיעו בסכלותם עד "לאין מרפא". כי ראה השם ב"ה שעי"כ אין תרופה עוד למכתם ולא ישובו לעולם, שכל המבזה ת"ח אין תרופה למכת נפשו. והפירוש הזה נאמן. ויש עוד בענין זה דברים רחבים יתבארו מדברינו בחדר השמיני מן הבית הא' שבספר זה. הראיתיך איך דברי חכמינו ז"ל בנויים על הצעות ויסודות שהן בדרכי הלשון הקדוש הזה, וכדוגמא הזאת יתבררו רבים מדבריהם. זהו מה שרצינו לברר.
והנה הערכנו פה עשר כוונות שאנו מכוונים אליהן בחבורים האלה, ושבעבורן גמרנו בדעתנו לעסוק בענין הנכבד הזה כפי קוצר יד שכלנו. וידעתי גם אני כי הוא ענין עמוק מאוד וקשה לעמוד עליו. ואם גדולים חקרי לב אשר קדמוני לא שלחו יד במלאכה הזאת, מה אני שאבוא עד הלום? ואולם לא בעבור זה אהי נסוג אחור, או אלט פני במסוה הבושה. כי אם כך היו עושים כך בני אדם מעולם לא היה יוצא דבר חכמה מהם, והיו בני אדם נמנעין מן הטוב שהשיגו ממעשי זולתם. ולכן לא אחוש על כת הדוברים עתק ואשר כחם בפיהם לגלות ולהטיל דופי בדברי זולתם. אני אשא ואני אסבול ולא ארפה ממלאכתי, כי לבי יודע שכוונתי לטובה, ולפניו ית' גלויים מצפונֵי לב האדם. והאמנם כבר אמרתי שלא באתי להשלים המלאכה עד תומה. זה אי אפשר, כי המלאכה גדולה ונסבה<sup class="footnote-marker">11</sup><i class="footnote">ע"פ יחזקאל מא, ז</i> ורחבה למעלה מכח איש חכם ונבון, אף כי מכח אנוש כערכי. ומלבד זה אין לבי פנוי להיות עמלי בתורה. כי עול ענינֵי העולם מוטלים עלי, והמעט שאני עוסק בזה גנוב הוא אתי מן הזמן. והחלק שהשלמתי ממנו כבר השלמתיו זה שבע שנים עודני בבית אבי יצ"ו, בודד לעתים בחדרי מתבונן בענינים הצחים הללו. וכבר עלו בידי ביאור השרשים היותר עמוקים ורחבים, והן אלו שהזכרנו בתחלת הפתיחה הזאת, ושרשים רבים אחרים שביאורם מסתעף מן הנזכרים שם. כי בינותי שאי אפשר לעמוד על שום שרש מן השרשים כהוגן זולתי בהתברר תחלה לשונות של <b>"חכמה בינה שכל ודעת עצה מחשבה פקחות ערמה ותחבולה",</b> לפי שהן כוללים יסודות התורה וסוד מדות הנפש השמירה והעשייה וכל טוב אדונם בידם.<sup class="footnote-marker">12</sup><i class="footnote">מליצה ע"פ בראשית כד, י</i> והרבה מן השרשים האחרים נתלים בהן, ומקבילים לעומתם. לדוגמא אם תבין על מה הנָחַת חכמה ועל מה הנָחַת בינה, תוכל להבין ולפרש ההבדל שבין שוא ובין שקר, בין צדק ובין ישר, בין חטא ובין עון. ומאלה נתלים שרשים אחרים. לדוגמא אם תבין מה בין חטא לעון, תדע כי לשון "כיבוס" שנזכר בדרך משל סמוך אליו מלת "עון", ולשון "טהרה" כשנזכר בלשון משל נזכר אצלו מלת "חטא", כדרך (ירמיה ב, כב) "אם תכבסי בנתר וגו' נכתם עונך לפני". (תהלים נא, ד) "הֶרֶב כבסני מעוני ומחטאתי טהרני", וכל כיוצא בזה. וכן אם תבין מה בין חכמה, בינה, ושכל, תבין מה בין לשון "מוסר" ללשון "תוכחה", וכמו שבארנו על נכון בספר "מעין גנים". סוף דבר השרשים שאנו מבארים בספרים הראשונים הן הן שרשים ויסודות ליתר שרשי הלשון הקודש הזה, ולכן החילותי בביאור אלו השרשים.
ואמנם לא נפלא ממני יוקר הענין וקושי המצאו, כי אין עמי מתחזק על אלה, ולא אוכל להסתייע מדברי מי שקדמוני, כי לא נמצא בספריהם דבר מזה. ועל כן טרם נכנסתי לעסוק בהן עשיתי לי אות מאיזו שרשים שתוכן ענינם קל המושג. לראות אם אפשר הדבר להכנס במלאכה הזאת, ולפי קט שכלי עלו בידי כהוגן. וכאשר ראיתי שהוא ענין אפשר לעמוד עליו, אז התחננתי אל ה' וישמע מהיכלו קולי<sup class="footnote-marker">13</sup><i class="footnote">שמואל ב כב, ז</i> ויתן בידי עוז להשיג מעט בדרך ישר לא אכשל בו. ויען כי השרשים שאנו מתחילים לדבר בהן בספר זה ענינם רחב, ולא יוכל המעיין להשיג תכלית מבוקשו בתחלת העיון, אמרתי טוב הדבר להעלות בפתיחנו זאת השרשים שהזכרנו שהיו לי לאות ולפרשם באר היטב, למען יבין הקורא באיזו דרך יתפרשו המקראות מדברינו ומיסודותינו, וזה החלי בעזרת השם ב"ה.
נמצאו בלשון זה שלשה שרשים מונחים על העכבה, וענין שלשתן אחד, ואלו הן, אֵחַר, מהמה, בושש. ותראה שהכתובים משתמשים בשלשתן, פעם נכתב הלשון הא', ופעם הלשון הב', ואין זה מבלי סבה. אבל לא נוכל לעמוד על סבה זו זולתי אם נדע תוכן הוראת כל שרש ושרש מאלו השלשה שרשים ובמה הן נבדלין זה מזה. ואם יתברר לנו תוכן הוראתן והבדלותם, אז נעמוד על עיקרי הדברים, ונדע כי בפלס נכון השתמשו הכתובים בשלשתן ושיש בכל פסוק טעם מספיק למה נזכר בו שרש זה ולא אחד מחבריו. ובספרי המפרשים ז"ל לא מצאנו שבארו בזה דבר. ועתה קח ברכתי,<sup class="footnote-marker">14</sup><i class="footnote">ע"פ בראשית לג, יא</i> ודע שהעכבה יפול על כל דבר ודבר. על דרך משל המעכב לצאת, המעכב לבוא, המעכב לשלם, המעכב לעשות דבר, המעכב לְדַבֵּר, המעכב לחשות, וכיוצא בזה יש בכל ענין עכבה. ושלשה מיני עכבות הן, הא' עכבה ברצון, הב' עכבה מפני סבה, הג' עכבה של אונס או של בושה. וענין הבושה, שבעבור בשתו מתעכב מִדַבֵּר, מִצֵאת או מִבּוֹא, וכיוצא בזה.
ועתה אפרש. [א] עכבה של רצון הוא המתעכב ברצון, לפי שנפשו חפצה בעכבה כזו. לדוגמא שיש בידו לשלם והגיע הזמן לשלם ויודע שחייב לשלם, ובכל זאת מעכב לשלם, בעבור שזאת מדתו שקשה עליו לפרוע חובו. כדרך (תהלים לז, כא) "לוה רשע ולא ישלם". והנה ברוע מדתו מבקש סבות ועלילות כדי לעכב מלשלם. וכן המעכב מִשׁוּב לביתו, ויוכל לשוב, גם אין סבה מונעת השיבה, אלא ברצון לבו מבקש בעכבה. פעמים בענין טוב, פעמים בענין רע, כגון שהלך לְוַעַד חכמים ומשתעשע בתורתם, או שהלך אל אחוזת מְרֵעָיו, או שיושב בבתי משתאות. בכל אלו ודומיהן, הוא מסבב סיבות להארך זמן עכבתו. והנה עכבה זו הוא ברצון לב המעכב, והוא נהנה בעכבתו. [ב] עכבה מפני סיבה, הוא המתעכב באיזו דבר שיהיה נגד רצון לבו. אלא שיש סבה מעכבתו, והוא מצטער בזה, ומיחל שתסור הסבה מהר כדי שלא יצטרך עוד להתעכב. על דרך משל שמתעכב בבית רעהו לפי שצריך לדבר עמו איזו עסק, והוא ממתין עד בוא האיש לביתו. וכן הצריך לדבר לשלטון ומתעכב עד שֶׁיִּקָרֵא לבוא פנימה. הנה זה המתעכב אינו שמח בעכבתו, כי טוב בעיניו אם ימהר רעהו לבוא אל ביתו, או ימהר השלטון להביאו בחדרו, שעי"כ יגמור חפצו וימהר לשוב לביתו. כי רוצה יותר להיות בביתו מהיות מתעכב בבית רעהו או בחצר השלטון. והנה אין זה עכבה ברצון, גם אינו עכבה של בושה, כי טבע עסקו מחייב העכבה, לפי שאי אפשר לו לדבר על עסקיו טרם ישוב רעהו לביתו, ואי אפשר לו לדבר לשלטון טרם ירשהו לבוא פנימה. וכן אינו אונס, שהרי ברצונו הוא לשוב מיד אם ירצה להשליך עסקו מנגד, אלא שבוחר בעכבה כדי להשיג חפצו. והנה כל אלו ודומיהן הוא עכבה מפני סבה. [ג] עכבה של בושה ושל אונס, כגון המתעכב לדבר בענין שהעכבה חרפה לו. על דרך משל שהתפאר שהוא יודע חכמה פלונית, וקרה ששאלוהו דבר באותה החכמה. אם יתעכב מעט אפשר שידונו השואלים שבעבור ענוה אינו משיב. אבל אם יאריך להתעכב תהיה עכבתו לו לבושה, כי יאמרו הנה הפצרנו בו הפצר גדול והוא אוטם שפתיו. אין זה אלא שהתפאר בשקר, כי אין אתו דבר. וכן המתעכב מִצֵאת בין בני אדם בעבור שאין לו כסות לכסות בו, הנה כל אלו וכיוצא בהן הן עכבה מפני בושה. ובכלל זה עכבה של אונס גמור, כגון שהלך לאיזו מקום והכוהו מכות נאמנות, שאע"פי שרוצה לשוב איננו בכחו. וכן מי שנשבה שהוא מוכרח להתעכב, או שֶׁמֵת, וכל כיוצא בזה היא עכבה של אונס. ועל שלש ההוראות שהודענו הונחו בכתבי הקודש שלשה שרשים הנזכרים למעלה, ועל דרך שאגיד לך. כל מקום שדברו הכתובים מענין עכבה של רצון, יהיה באיזו דבר שיהיה, הניחו עליו לשון "אֵחַר". וכל מקום שדברו מענין עכבה של סבה, הניחו עליו לשון "מהמה". וכל מקום שדברו מענין עכבה של בושה או אונס, הניחו עליו לשון "בוש" או "בושש".<sup class="footnote-marker">15</sup><i class="footnote">שמות לב, א</i> ואחרי ההצעה הפשוטה הזאת הנאמנת בדעת כל אדם, הנני בא לבאר כל הכתובים שנזכרו בהן אחד מן הלשונות הללו בפרושים מספיקים יורו על אמתת כונתינו. ואלו הן כל המקומות שנזכר בהן לשון אחר.
(בראשית לב, ה) "עם לבן גרתי וָאֵחַר עד עתה". ידוע כי היתה משטמת עשו על יעקב בעבור הברכה שברכו אביו (בראשית כז, כט) "הוה גביר לאחיך". ויירא עשו פן יבוא יעקב וימשול עליו, ורצה יעקב להעביר יראתו מלבו, והודיעו כי לא עלה על לבו להיות נוהג ברבנות או למשול עליו. ונתן לו מופת,<sup class="footnote-marker">16</sup><i class="footnote">הוכחה</i> "עם לבן גרתי", כלומר זה לי שנים רבות שהייתי גר וכאורח נטה ללון בבית לבן ולא חשבתי להתפרד מעליו ללכת לארצי למשול עליך. ושמא תאמר בעל כרחי או מפני סבה נתעכבת שם, על זה אמר "וָאֵחַר עד עתה". כלומר עכבתי היה ברצון הלב ובשמחה, כי בחרתי להסתופף בצל קורתו, כמו שאמר (בראשית לב, ו) "ויהי לי שור וחמור וצאן ועבד ושפחה" וגו' כלומר ברכת ה' היה בכל אשר לי, והנני שלם בגופי ובממוני ובתורתי, ולא היה לי מחשבה כלל ללכת מביתו עד כה, רק מצות ה' היה עלי לשוב לארץ כנען. ולפי שרצה לרמוז שהתעכב בשמחה וברצון, לא נכתב לשון התמהמהות או לשון בשישה, אלא "וָאֵחַר", הנופל על עכבה ברצון ובשמחה.
(בראשית כד, נו) "אל תאחרו אותי ויי' הצליח דרכי". הנה לבן ובתואל בקשו מאליעזר שיתעכב עוד, ולא היה שום סבה שבעבורה יתעכב. כי לפעמים בעניני הנשואין יקרו סבות הגורמות עכבה. ונבדל מזה עניני נשואי רבקה עם יצחק שהיה הכל כשורה כי "מיי' יצא הדבר".<sup class="footnote-marker">17</sup><i class="footnote">בראשית כד, נ</i> ולפי שלא היתה סבה מעכבת אמר "אל תאחרו אותי", כלומר אם תעכבוני פה יהיה ללא סבה, כי ה' הצליח דרכי ואין דבר מעכבני, ואין זה אלא איחור ברצון ובשמחה, שאתם רוצים בעכבתי ושמחים בהיותי עמכם. ואני מבקש מכם שאַל תעשו כן.
(שמואל ב כ, ה) "ויוחר מן המועד אשר יעדו". פירוש עמשא התעכב יותר מן המועד שקצב לו דוד, והודיע הכתוב שלא התעכב בעבור סבה או הכרח אלא ברצון ובשמחת הלב. והנה ידוע כי יואב טען שֶׁהַרָגוֹ על שמרד במלכות כי עבר מצות המלך בזדון. ואילו היתה עכבתו מפני סבה או הכרח לא היתה טענת יואב כלום. אבל הכתוב מעיד שהיתה העכבה ברצון. ואולי תאמר אם כן באמת היה עמשא חייב לפי שעבר מצות המלך בזדון, ועל עמשא עצמו יקשה, צדיק שכמותו למה לא שמר מצות המלך? דע כי חכמינו ז"ל (סנהדרין מט, א) הרגישו בזה ואמרו "'ויוחר מן המועד', אשכחינהו לרבנן דפתיח להו במסכתא". וחכמה גדולה יש בדבריהם. ודנו כן לפי שעדות הכתוב הוא שהתעכב ברצון ובשמחה ואין זה ראוי לצדיק כעמשא. לכן אמרו שעל דרכו מצא חכמים יושבים והוגים בתורה, וְהִתְוָעֵד עמהם והיתה עכבתו בשמחת התורה, ועל כן התעכב ברצון ובשמחת הלב. ומעתה אין עליו אשמה שעבר מצות המלך, כי בענין זה אינו חל מצות מלך, כמו שאמרו ז"ל (יהושע א, יח) "'כל איש אשר ימרה את פיך וגו' יומת', (סנהדרין מט, א) יכול אפילו לדברי תורה? ת"ל רק חזק ואמץ", והבן.
(דברים ז, י) "לא יאחר לשונאו אל פניו ישלם לו". ידוע כי דברי הכתוב הזה חתומים. שהכתוב אומר שהקב"ה משלם לרשע מיד, ואינו מעכב הפורענות, ועינינו רואות שיש רשעים מצליחים ברשעתם, וכמו שהעידו על זה כל הנביאים, כמו שאמר (קהלת ז, טו) "יש רשע מאריך ברעתו", ונאמר (שם ח, יד) "ויש רשעים שמגיע אליהם כמעשה הצדיקים". ובעבור כן תרגם המתרגם ז"ל שמשלם להם גמול מעשיהם הטובים בעולם הזה להפרע מהם לעולם הבא. אע"פ שהענין אמת, איננו פשט הכתוב, ולדברינו הפירוש נכון מאוד. רק תדע שאע"פ שיש רשעים שמצליחים ברעתם, ויש שמגיע אליהם כמעשה הצדיקים, הוא לסבות ידועות לפניו ית' שבעבורן תגזור כן חכמתו יתעלה. פעמים לשלם לו גמול מעשיו הטובים בעולם הזה, פעמים רואה שבהאריכו ימים ישוב מאולתו ומפשעיו. פעמים להוציא ממנו תולדות הגונים צדיקים וישרי לב, וכל כיוצא בזה. וכל אלו הם סבות המעכבות הפורענות. אבל מבלעדי סבה אז לא יארך השם אפילו רגע מהשיב לרשע כגמול מעשיו, וכדרך (קהלת ח, יג) "וטוב לא יהיה לרשע וגו' כצל אשר איננו ירא מלפני אלהים". ואילו היה השם ב"ה מעכב הפורענות מבלי סבה, אז היתה העכבה ברצון ובשמחה, וחלילה לומר כן (ישעיה ל, יח) "כי אלהי משפט יי'", ולא יאהב את שונאיו. ועל זה מוסב ענין הכתוב "ומשלם לשונאיו אל פניו להאבידו", כלומר שהוא נפרע משונאיו מיד. ואם תראו רשע מאריך ברעתו, דעו כי יש סבה המעכבת הפורענות, ולולי הסבה לא יאחר ברצון מבלי סבה לשונאו, אלא על פניו ישלם לו.
(דניאל ט, יט) "יי' שמעה יי' סלחה יי' הקשיבה ועשה על תאחר הט אזנך ושמע". ידוע כי השם ב"ה גזר על גלות יהודה וירושלים שבעים שנה, ונכתב כן בכמה מקומות בספרי הנביאים. והודיע הטעם (דהי"ב לו, כא) "עד רצתה הארץ את שבתותיה וגו' למלאת שבעים שנה". הרי שהגזרה הזאת חרותה לכלות פשע השמיטין והיובלות שבטלו ע"י שבעים שני הגלות. ולפי זה כל זמן שלא נשלמו השבעים שנה, לא הועילה רנה ותפילה לקרב הישועה, כי יש סבה מעכבת. והנה עכבת השבעים שנה לא תאוחר בלשון "איחור" המורה על השמחה והרצון, אלא יונח עליו לשון התמהמהות שהוא עכבה בעבור סבה. לפי שהעכבה היא ע"י סבת הגזרה לכלות פשע השמיטין והיובלות שבטלו. (ישעיה ל, יח) "כי אלהי משפט יי'", (ישעיה א, כז) ו"ציון במשפט תפדה". אבל ככלות שבעים שנה, שכבר סרה הסבה אם יתעכב עוד אז תתואר העכבה בלשון "איחור", לפי שאין סבה אל העכבה זולתי הרצון והשמחה לעכב, וחלילה חלילה לחשוב כן על השם ב"ה שיאחר ישועתינו ברצון, כי השם ב"ה אוהב אותנו ורוצה בישועתינו יותר ממה שאנו רוצים בה. ואינו מעכב רק בעבור סבה בצדק ובמשפט.
ודע כי כל מי שמנה חשבון גלות בבל טעה בחשבונו, כמו שאמרו קדמונינו ז"ל במסכת מגילה (יא, ב) אחשורוש מנה וטעה, דניאל מנה וטעה. והוא טעות המוכרח לבינת האדם. כי כולם התחילו חשבונם מתחלת מלכות בבל, שהיא השנה הראשונה למלוך נבוכדנצר על בבל שבו מתחילה מלכות בבל, ואלה השבעים שנה נשלמו בשנה אחת למלכות דרויש. צא וחשוב חרבן ירושלים היה בשנת י"ט לנבוכדנצר. ומעת החרבן עד מלוך דריוש היה נ"א שנים, והיה ראוי להם להתחיל חשבונם מתחלת מלכות בבל, שכן כתוב בספר ירמיה (ירמיה כט, י) "כי לפי מלאת לבבל שבעים שנה אפקוד אתכם". הרי לפי ראות עינינו תלה מספר השנים במלכות בבל. ובאמת היתה הכונה לחורבן ירושלים, ומיום זה מתחילים להחשב שבעים השנים. ואם כן בשנה ראשונה למלוך דריוש היו עדיין חסרים י"ט שנה למספר השבעים. ועתה יתברר לך ענין הכתוב הנכתב בראש הספור (דניאל ט, א-ב) "בשנת אחת לדריוש וגו' אני דניאל בינותי בספרים מספר השנים אשר היה דבר יי' אל ירמיה הנביא למלאות לחרבות ירושלים שבעים שנה". (דניאל ט, ג) "ואתנה את פני". פירוש דניאל מודיע שלפי מִנְיָנוֹ שמנה כבר כלו השבעים שנה, ולכן התפלל אל ה' בראותו שלא באו ימי פקודה להגאל. קודם לזה לא התפלל כי ידע שאי אפשר שתועיל התפלה כל עוד שסבת הגלות קיימת. והוא (דה"י-ב לו, כא) "עד רצתה הארץ את שבתותיה". אבל בראותו שֶׁכָּלוּ השבעים וסרה הסבה, אז התחנן. והנה כפי מחשבתו שחשב שנשלמו הע' שנה, תהיה העכבה מאז ואילך בלי סבה רק ברצון. ולכן צעק "יי' שמעה וגו' ועשה אל תאחר". כלומר מעתה שנשלמו מספר הע' שנה הנה העכבה היא איחור ברצון. וענהו השם בנבואה והודיעו שטעה במנינו, ושהשבעים שנה מתחילים מעת חורבן ירושלים ונשארים עוד י"ט שנה עד תומם. ואין איחור גאולה, אלא התמהמהות מפני סבת העון הקיים עדיין. ולאחר שיתמו י"ט שנים הנשארים בוא יבוא הגואל ברנה, וכן היה. והנה גלה השם עיני דניאל בנבואה והבינו שדברי ירמיה על חרבות ירושלים לא על מלכות בבל, וכן מפורש בפרשה שאמר (דניאל ט, כב) "עתה יצאתי להשכילך בינה". (שם שם כה) "ותדע ותשכיל מן מוצא דבר. ועל זה הקדים דניאל ואמר "בשנת אחת וגו' אני דניאל בינותי בספרים מספר השנים וגו' למלאת לחרבות ירושלים שבעים שנה". פירוש קודם שנה אחת לדריוש לא הבנתי דברי ירמיה, וחשבתי כי מספר השנים שהיה דבר יי' אל ירמיה הם מעת מלוך נבוכדנצר כמו פשוטו של מקרא. אבל בשנת א' לדריוש בינותי כי מספר השנים שבדברי ירמיה הם לחרבות ירושלים. ואחר כך פירוש הדבר מהיכן באתהו התבונה הזאת שהיא נשגבת מבינת האדם, והודיע שבתפלתו נגלה עליו האלהים והודיעו זה בנבואה. והפירוש הזה יקר מפז. ונתברר למה הזכיר דניאל בתפלתו לשון "איחור". ועוד נדבר על זה בפסוק (חבקוק ב, ג) "אם יתמהמה חכה לו בוא יבוא לא יאחר".
ובזה צדקו דברי קדמונינו ז"ל שאמרו במגילה (יא, ב) אף דניאל מנה וטעה, מדקאמר בשנת א' לדיורש אני דניאל בינותי וגו' מכלל דטעה. ומאמרם מתמיה מאד כי בספר "מעין גנים" בארנו כל לשון "בינה", והוכחנו שענין כולם השגת אמתת הדבר והבנתו, אין מקרא יוצא מכלל זה, לבד זה הכתוב שיסתור הכלל הנאמן המאומת מכל המקומות? דבר שלא תסבלהו הדעת. אבל לפי פרושינו נכון הדבר מאוד. כי הם ז"ל דקדקו מדקאמר "בשנת אחת לדריוש אני דניאל בינותי", והי' זה ע"י תפלתו שבאתהו הנבואה וְהֱבִינוֹ אמתת כונת דברי ירמיה, מכלל שקודם לכן טעה.
(בראשית לד, יט) "ולא אֵחַר הנער לעשות הדבר כי חפץ בבת יעקב". ידוע כי לא מלו שכם וחמור מיד כשפסקו בני יעקב לדבר, כי הכתוב מעיד שדברו תחלה באזני בני עירם, שימולו גם הם, כמ"ש "ויבאו חמור ושכם בנו אל שער עירם" וגו'. ואולם העכבה הזאת לא היתה ברצון, אלא מפני סבה לקיים התנאי שהתנו בני יעקב שימולו כל יוצאי שער עירם, ואם לאו לא יתנו לו אחותם. ולולי הסבה היה מל עצמו מיד. ועל זה אמר "ולא אֵחַר" וגו' לומר אע"פ שהתעכב מעט לא היה באיחור אלא התמהמהות בעבור סבה. ללמדנו שכל כך נקשרה נפשו באהבת דינה שלא חרד לבו להמול, ושברצונו היה ממהר לעשותו לולי שעכבתו הסבה.
(דברים כג כב) "כי תדור נדר ליי' אלהיך לא תאחר לשלמו". פירוש לא תעכב ברצון לבקש סבות שלא תשלם. כי אם הוא אנוס, על דרך משל שנשרף או שנגנב כל אשר לו ואין בידו לשלם, או שאונסים אותו ואינם מניחים אותו לשלם אינו עובר בלא תעשה. "אנוס רחמנא פטריה" (נדרים כז, א). ולכן נכתב לשון "איחור" הנופל על עכבה ברצון. ואולם מלשון זה נתמעט ג"כ המעכב בעבור סבה שהוא התמהמהות. וכן אמת שאפילו בלי אונס פטור ואינו עובר בלא תעשה אם יש סבה מעכבת. והנה תשאל מה תהיה הסבה שבעבורה אינו עובר, והאדם צריך לקיים מצות ה' ולא יחוש לשום סבה? כדרך (תהלים קיט, ס) "חשתי ולא התמהמהתי" וגו' וכמו שיתבאר. דע כי יש סבה של מצוה הפוטרו שדבר זה מפורש בתלמוד ראש השנה אמרו שם (ד, ב) "חייבי הדמין והערכין והחרמין וההקדשות חטאות ואשמות עולות ושלמים צדקות ומעשרות וכו' כיון שעברו עליהן שלשה רגלים עובר בבל תאחר. ר' שמעון אומר ג' רגלים כסדרן וחג המצות תחלה. ר' מאיר אומר כיון שעבר עליהן רגל א' עובר בבל תאחר. ר' אלעזר בן יעקב אומר כיון שעברו עלהן שני רגלים עובר בבל תאחר. ר' אליעזר ב"ר שמעון אומר כיון שעבר עליהן חג הסוכות עובר בבל תאחר". וכולהו מפקי לה מקרא (דברים טז, טז) ד'שלש פעמים בשנה יראה כל זכורך וגו' בחג המצות ובחג השבועות ובחג הסוכות'. מכדי מנייהו סליק, למה לי למהדר ולמכתב בחג המצות ובחג השבועות ובחג הסוכות? שמע מינה ל'בל תאחר'. והכי קאמר וכו', היו נראין לפניו לשלם נדריכם, ולא תבואו ריקם. וכל חד מהני תנאי דריש קרא דשלש פעמים כפי שטתו, למר כדאית ליה ולמר כדאית לי', לבר מרבי מאיר דסבירא לי' שברגל א' עובר בבל תאחר מפיק לה מקרא (דברים יב, ה-ו) ד"ובאת שמה והבאתם שמה". ואע"פ דמפקי לה מקראי, עיקר דרשתם מדכתיב "לא תאחר לשלמו", דמשמע עיכוב ברצון, להוציא המתעכב בעבור סבה. ועדיין אין אנו יודעין איזו סבה פוטרתו מלעבור בבל תאחר? וגלי קרא דשלש פעמים בשנה וגו' וקרא ד"ובאת שמה" וגו' שממעט המעכב נדרו מלשלמו עד הרגל, לכל חד מתנאי כדאית ליה. וטעם הדבר שהמעכב מלשלם בעבור סבה זו פטור, לפי שהיא סבה שיראת ה' גורמתה. כי המשלם נדרו צריך לעלות לירושלים לבית הבחירה. וכן הדר בירושלים צריך לטהר עצמו לבוא למקדש ה' לסמוך על קרבנו ולהתפלל ולהתחנן לפני ה', לכן הוא מעכב מלשלם עד הרגל, כי בעת הרגל הדרים במדינה צריכין לעלות לירושלים ולראות את פני ה'. והדרים בירושלים ג"כ צריכין לטהר עצמם, וכדאמרינן (ראש השנה טז, ב) "חייב אדם לטהר עצמו ברגל". ועל כן מעכב לשלם נדרו עד הרגל. ולכן אינו עובר בבל תאחר, שאין זה איחור ברצון אלא מפני סבה לשלמו ברגל. ומלבד זה בעת הרגל לב האדם פנוי מטרדתו ומעבודתו, ויוכל לכוין הלב בהבאות קרבנותיו. גם כל ישראל נאספין בירושלים והכהנים והלוים והחסידים כולם נאספים במקדש ה'. וילמד עניני יראת ה' ועבודתו, וכמו שרמזה התורה אצל מעשר שני שיביאנו לירושלים (דברים יד, כג) "למען תלמד ליראה את יי' אלהיך". ולפיכך הפוסק צדקה לעניים ומעכב לשלם, אע"פ שנכלל ג"כ בפסוק "כי תדור" וגומר וכמו שאמרו שם (ר"ה ד, ב). מכל מקום חייב מיד אפילו לא עברו עליו רגלים, לפי שאין הסבה האמורה נוהגת בצדקה. והיינו דאמרינן התם בסוגיא "אמר רבא וצדקה מחייב עליה לאלתר דהא קיימי עניים". כלומר שאינו דומה לקרבנות שצריך להביאם למקדש ה'. ולפי הטעם שאמרנו נכונים דברי התלמוד, ולא יקשה מי שמפריש נדרו ודר בירושלים למה לא יעבור עד אחר הרגל? ומי מונע שלא יביאנו מיד? ודומה ממש לצדקה דמחייב לאלתר משום דקיימי עניים, והכא נמי הא גברא וקרבן ומקדש, ויתחייב לאלתר? משום דלא דמיא עניים להבאת קרבן וכדאמרינן, והדבר נכון בעצמו שהמעכב מפני סבה זו לא יעבור בבל תאחר, כי כונתו לשמים. אבל מפני סבה אחרת כגון שמעכב לשלם לפי שצריך ליסע למקום אחר לפרנסתו, עובר בבל תאחר, ולכן גלי קרא ד"שלש פעמים" שאינו פטור כשיעכב בעבור סבה אלא בהיות הסבה שיביאנו ברגל, והבן.
(קהלת ה, ג) "כאשר תדור נדר לאלהים אל תאחר לשלמו כי אין חפץ בכסילים, את אשר תדור שלם". פרושו מבואר ממה שבארנו בפסוק כי תדר נדר וגו', שמדבר על המעכב ברצון, או בעבור סבה לצורך הנאתו. וראיה שאמר "כי אין חפץ בכסילים". שמענו שהמעכב מלשלם קרוי כסיל, ומלת כסיל נופל על הנוהג כפי שרירות לבו הרע, ונוטה מדרך החכמה. ולא יתכן לתארו כן אם מעכב לשלם מפני אונס או בעבור סבה לשם שמים שיתמהמה עד הרגל.
(שמות כב, כח) "מלאתך ודמעך לא תאחר". אם הכתוב הזה מדבר על איחור נדרים ונדבות, פרושו ממה שכתבנו על ב' הכתובים הנזכרים, אבל קדמונינו ז"ל למדונו שהכתוב הזה מזהיר על המפריש מתנותיו שלא כסדרן, וכגון המקדים תרומה לבכורים, ומעשר [ראשון] לתרומה וכיוצא בזה וכמו שנינו במסכת תרומות (פ"ג מ"ו) "המקדים תרומה לבכורים מעשר ראשון לתרומה ומעשר שני לראשון, אע"פ שעבר בלא תעשה מה שעשה עשוי, שנאמר 'מלאתך ודמעך לא תאחר'". והנה המפריש שלא כסדרן בהכרח ובאונס, כגון שאנסו הכהן שיתן לו חלקו קודם שיפריש הבכורים, או שאנסו בן לוי שיתן לו חלקו קודם שיפריש תרומה גדולה, ודאי הוא פטור. אנוס הוא ורחמנא פטריה. לכן נאמר לא תאחר, שהוא האיחור ברצון לאפוקי אונס. ואולם מלשון זה ממועט ג"כ המעכב מפני סבה, וכן אמת. שלפעמים יקרה סבה שצריך להפריש שלא כסדרן, ואעפ"כ עושה כדין והיינו אם הקדימו בן לוי לכהן בשבלים, ועדיין אינו חייב בתרומה (ברכות מז, א), שכל זמן שלא נתמרח בכרי פטור מן התרומה, ואח"כ נתמרח וצריך להפריש תרומה. והנה הפריש שלא כסדרן ואינו עובר, לפי שעשה מפני סבה להושיע את בן הלוי, ועדיין לא התחייב בתרומה. ועוד כיוצא בסבות כאלו, שבעבורן יצטרך להפריש שלא כסדרן ואינו עובר בלא תעשה עד שיפריש שלא כסדרן ברצון בלי סבה, ולכן נכתב לא תאחר.
(ישעיה ה, יא) "מאחרי בנשף יין ידליקם". פירוש המעכבים להיות בבית מרעים ובבתי משתאות בלי אונס ובלי סבה המעכבת אותם נגד רצונם, אלא מתעכבים ברצון ובשמחת לבם, כי בוחרים במסבות כאלו, לפי שיין ידליקם, כלומר טעם היין בוער בם, וחפצים לשתות עוד כדרך השכורים שותי יין. ולפי שהוא מדבר על עכבה ברצון נכתב לשון איחור.
(משלי כג, ל) "למאחרים על היין, לבאים לחקור ממסך". פירוש לפעמים יש שותה יין, ומנהגו לשתות יין. אבל לבלות זמנו בשתיה ולשום כל מגמתו עליו היא פחיתות גדולה מאד. ולכן החל "למי אוי למי אבוי, למי מדנים, למי פצעים חנם, למי חכלילות עינים". כלומר אם תחפוץ לדעת למי תקראנה כל הרעות הנזכרות מן היין שהוא בעצמו פרי משובח המשמח אלהים ואנשים וכמו שאמרו (ברכות נז, א) "יש שותהו וטוב לו", ואמר (סנהדרין לח, א) "אגברו חמרי אדרדקי", ואמרו (יומא עא, א) "ימלא גרונם של ת"ח יין". "למאחרים על היין", כלומר אלה המתעכבים בבתי משתאות ושמחים בעכבה מרוב תאותם על היין, שאין הסבה מעכבתם שלא ברצונם, אלא היין לבד מעכב אותם ברצונם, והם באים לחקור ממסך. לאנשים כאלה היין לרע להם מאד, וכדרך (ישעיה ה, יא) "מאחרי בנשף יין ידליקם".
(תהלים מ, יח) "אלהי אל תאחר". פירוש ידעתי ה' שאע"פ שקרו לי צרות רבות ורעות כמו שהזכיר בשירו כי אפפו עלי רעות עד אין מספר, הנה עונותי גרמו אלה. ואע"פ שצדקותי וזכיותי רבו מאד, כמו שאמר "לעשות רצונך אלהי חפצתי וגו' בשרתי צדק בקהל רב", בכל זאת יש סבה המעכבת עזרתי וישועתי, ואם היא נעלמת ממני. כי לולי כן ידעתי שהושעתני ועזרתני, כי אינך מעכב בשמחה ישועת האדם. ועל זה אמר אלהי אל תאחר, כאומר מבקש ומחפש סבות לעכב הישועה, וכדרך (חבקוק ב, ג') "כי בוא יבוא לא יאחר", וכמו שאפרש. והראב"ע ז"ל פירוש אל תאחר פועל עומד כמו מדוע אחרו ע"כ. ומדברינו יתבאר לך שהוא פועל יוצא ולכן הוא בפועל, וכמו שיתבאר.
(תהלים ע, ו') "יי' אל תאחר". פרושו מבואר ממה שבארנו למעלה. וראש הכתוב "אלהים חושה לי עזרי ומפלטי אתה", בקש שימהר ויחיש ישועתו ויסיר ברחמיו הסיבה המבדלת בין ישועת ה' ובינו. וסיים "יי' אל תאחר", כלומר זאת ידעתי שבסור הסבה תבוא ישועתי, כי אתה ה' אינך מאחר ברצון בלי סיבה ישועת האדם.
(ישעיה מו, יג) "ותשועתי לא תאחר". פירוש השם ב"ה מבטיח לישראל תשועתו ושיגאלם מבבל לקץ שבעים שנה, ועל זה הקדים שבכלות הסבה המעכבת, והיא גזרת ע' שנה כמו שבארנו למעלה, אז תבוא הישועה. וזהו "ותשועתי לא תאחר" בלי סבה כי אינני מעכב תשועת ישראל ברצון, ובזה התבארו כל הכתובים שנזכר בהם לשון איחור, מלבד שתים שיתבארו לפנינו והם (שופטים ה, כח) "מדוע אחרו פעמי מרכבותיו". ויתבאר בתוך לשונות של "בושש" וכן (חבקוק ב, ג) "כי בוא יבוא לא יאחר", ויתבאר בתוך לשונות של "מהמה".
ועתה יתבאר כל המקומות שנזכר בהם לשונות של "מהמה", המונחים על עכבה בעבור סבה המעכבת. ונתחיל בפסוק שהזכרנו שבו נזכר ג"כ לשון של איחור שלא פרשנו עדיין, ואלו הן.
(חבקוק ב, ג) "אם יתמהמה חכה לו כי בוא יבוא ולא יאחר". דברי הכתוב הזה נראין כסותרין זה את זה. החל אם יתמהמה, שמענו שיתעכב, וחזר ואמר ולא יאחר, שלא יתעכב. ואמר רד"ק ז"ל שיתעכב שבעים שנה, ולא יאחר מהמועד הקצוב. והענין קשה, שהיה לו לומר "כי יתמהמה ולא יאחר", כי גלות שבעים שנה היתה גזירה גזורה מלפניו ית'. ולא יפול על זה לשון "אם" יתמהמה. ועתה שמע פתרונו. אין הכתוב הזה נכתב על גלות בבל אבל הוא נחמה על גלותינו המר והנמהר, והודיע תחלה (חבקוק ב, ג) "ויפח לקץ ולא יכזב", פירוש מי שהבטיח על קץ הימין והוא השם ב"ה לא יכזב, אלא יקיים דבריו, וחזר ואמר "אם יתמהמה" כלומר אם יתעכב ימים ודורות רבים, חכה לו בכל עת, כי לשון התמהמהות על עכבה בעבור סיבה. והסיבה היא עונות ישראל הגורמים עיכוב הישועה, כדרך (ישעיה נ"ט ב') כי אם עונותיכם היו מבדילים וגו'. וכל זמן שאין ישראל עושין תשובה הגלות נמשכת, (ישעיה ל, יח) "כי אלהי משפט יי'", (ישעיה א, כז) ו"ציון במשפט תפדה", ועל כן אם יתמהמה שהוא על הספק, כלומר אם יוסיפו לחטוא, ולכן חכה לו להשם ברוך הוא ושוב בתשובה לפניו. כדרך (סנהדרין צח, א) "היום אם בקולו תשמעו". כי אם תשובו ותסור הסיבה, אז בוא יבוא הגואל ולא יאחר. ולשון "איחור" על עכבה ברצון בלי סבה, כלומר חלילה חלילה שיאחר השם ב"ה גאולתנו ברצון, כי יותר שאנו חפצים להגאל, חפץ השם ב"ה לגאלינו. והבן הפירוש היקר הזה. וכן תשכיל שאין כאן ענין של בושה, כי עכבה כזו היא כבוד השם ב"ה, שאינו נושא פניו, ומטיב בצדק ובמשפט.
(בראשית יט, טז) "ויתמהמה ויחזיקו האנשים בידו וביד אשתו וגו' בחמלת יי' עליו". דע כי העתקתי הספר הנקרא "חכמת שלמה" או "רבתא דשלמה" שהיה נודע גם לקדמונים זצ"ל והביאו הרמב"ן ז"ל בהקדמתו לפירוש התורה "חוכמתא דשלמה", והזכירו לתהלה ולתפארת, ומחברו היה המלך שלמה ע"ה. ומלבד ההעתקה עוד עשיתי עליו פירוש רחב קראתיו "רוח חן". ומצאתי בו כשדבר על ענין סדום ועמורה בלשון זה, "על פשעיהם תעיד ארץ ציה ההפוכה המקטרת עד היום הזה, ועציה עצי מאכל לא יבשילו לעולם ונציב המלח מצבת נפש לא אמון בה".<sup class="footnote-marker">18</sup><i class="footnote">פרשה י, פסקא ז (עמ' 142)</i> ומסוף דבריו למדתי ענין נאות בתורתנו שהזכירה עונש אשת לוט ונאמר (בראשית יט, כו) "ותבט אשתו מאחריו ותהי נציב מלח". מה חרי האף הגדול הזה שנתהפכה לנציב מלח? וכבר הרבו לדבר בזה מפרשי התורה זצ"ל. ולא באתי להעתיק דברי הראשונים ז"ל ולהתווכח עמהם, רק אכתוב מה שנתחדש לי מדברי שלמה ע"ה. והוא ידוע כי חטאת סדום ועמורה רבה מאד, כמ"ש (בראשית יג, יג) "ואנשי סדום רעים וחטאים ליי' מאד". והיו מִכַּת מנאצי השם החכמים בעיניהם שיתבאר ענינם במקומות רבים מספר זה. כחשו בה' ובנפלאותיו, ולא האמינו כי יש אלהים שופטים בארץ, ולכן עשו כל התועבות. תראה זה מספור הכתוב שכשהגיד לוט לחתניו לוקחי בנותיו שיצאו מן המקום "כי משחית יי' את העיר", (בראשית יט, יד) "ויהי כמצחק בעיני חתניו", פי' שהיה דבר ה' להם לצחוק, והן כת המינין והאפיקורסין, ולא נמצא ביניהן איש מאמין בה' זולתי לוט לבדו. ואולם אשתו גם היא היתה מִכַּת הארורה הזאת, וכמו שאמרו ז"ל (ב"ר נא, ה) שהיתה כל הלילה מחזרת בעיר ואמרה יש לנו אורחים, תנו לי מעט מלח. ולא ניצלה רק בזכות לוט. ולכן אמר הכתוב (בראשית יט, טז) "ויחזיקו האנשים בידו וביד אשתו וביד שתי בנותיו בחמלת יי' עליו", לפי שהיתה החמלה עליו לבדו, ובזכותו הוציאם מחוץ לעיר. והנה לוט בהאמינו לדבר ה' היה ודאי ממהר לצאת, וברצונו לא התעכב רגע, לולי שהיה צריך להתעכב להציל אשתו ובנותיו כי הם אחרו לצאת והיו מסבבים סיבות כדי שיתעכבו עוד לפי שלא האמינו בדבר ה'. והנה השם לבדו בוחן לבבות, כמ"ש (מלכים א' ח' לט) "כי אתה ידעת לבדך את לבב כל בני האדם". ובלתו אין יודע, אפילו מלאכי עליון, אינן יודעים המחשבה שבלב. ולכן המלאכים כשראו שלוט מתעכב הרבה חשדוהו שגם הוא מסופק בדבר ה' היהיה כדבר הזה אם לא. ועל זה ספר הכתוב כאשר הוציאום אמרו המלאכים ללוט (בראשית יט, טז) "אל תבט אחריך וגו' ההרה המלט פן תספה". פירוש השמר לך מהביט אחריך לראות היעמדו דברינו שאמרנו בשם ה' שתשחת העיר. כי אם תעיז פניך לעשות מעשה זה אתה נלכד בעון אנשי סדום הנהפכים לגפרית ומלח בעבור שאינן מאמינים בה'. וגם אתה תהיה כמוהם ותספה ג"כ. והשם ב"ה יודע הכל, וראה כי התעכבותו של לוט איננו ברצון בעבור שאינו מאמין אלא בסבת אשתו שאינה מאמינה, ולכן כתב בתורתו "ויתמהמה", שהוא לשון עכבה הנופל על סבה המעכבת נגד רצונו, להורות על צדקתו. ובעבור כן לא נכתב "ויתמהמהו" בלשון רבים, שהרי המתעכבים היו ארבעה, הוא ואשתו ושתי בנותיו. להורות שלוט לבד התמהמה, ואשתו ובנותיו לא התמהמהו, אבל אחרו ברצון. והנה (מכות י, ב) "בדרך שאדם רוצה לילך, בה מוליכין אותו". ועל כן אשתו שהיתה מרשעת ביותר, כשיצאה מסדום קרה שהלכה אחרי לוט, ואילו הלכה לפניו לא היתה מעיזה להביט אל העיר. אבל לכתה מאחריו סבב שהביטה אל העיר לראות אם תשחת העיר בדבר ה', ומיד שעשתה מעשה נחתם גזר דינה ככל אנשי סדום. ונהפכה גם היא למלח כמו סדום ואנשיה, כמ"ש (דברים כט, כב) "גפרית ומלח שרפה כל ארצה". ועל זה נאמר "ותבט אשתו מאחריו ותהי נציב מלח". אלא שאנשי סדום נמוחו באש וגפרית, והאשה הזאת כשנתהפכה למלח לא נמחה אבל נעשתה כמו מצבה של מלח. והיה זה לאות ולזכרון לדורות שידעו כי יחר אף ה' בנפש שאין בה אמונה ויראת אלהים. וידוע שמעמידין מצבה של אבן על גוף הנקבר לזכרון הגוף הנקבר בארץ, וכדוגמא זו נעשתה גוף האשה הזאת עצמו כמו מצבה לזכרון על נפשה שלא היתה מאמנת בה'. ועל זה אמר המלך שלמה "ונציב המלח מצבת נפש לא אמון בה", כלומר גוף האשה הזאת שנתהפכה לנציב מלח להיות מצבה על נפשה שלא היתה בה אמונה. הנה בארנו שמלת "ויתמהמה" הנאמרת בכתוב זה הוא על עכבה מפני סבה, וגם בעכבה זו אין ענין של בושה, כי הוא לכבוד לוט שהסתכן עצמו כדי להציל אשתו ובנותיו, שהו מה שרצינו לבאר, והבן.
(תהלים קיט, ס) "חשתי ולא התמהמהתי לשמור מצותיך". פירוש מי שעובד השם ומקיים מצותיו ואין לו סבה מונעת ממנו שמירת המצווֹת, לא יוכל להתפאר כל כך שהוא שומר מצוה, כי מדוע יבטלנה? אבל כשיש סבה מעכבת והוא אינו חושש אל הסבה וממהר לקיים המצוה, בזה יתהלל המתהלל. על דרך משל שהגיע עונת ק"ש ובעת ובעונה הזאת בא לידו ענין שירויח הון רב, והוא בז לכל ההון ואינו מבטל המצוה, פאר וכבוד הוא לו, וכן כל כיוצא בזה. ועל זה אמר חשתי ולא התמהמהתי וגו' כלומר אין צריך לומר שלא אחרתי ברצון בלי סבה, כי אין זה יתרון, אלא אפילו בא לידי סבה מונעת לא התמהמהתי, אבל שמרתי המצוה כהלכתה. ולא הזכיר עכבה של בשישה, לפי שאנוס הוא ואין בידו לקיים ואנוס רחמנא פטריה. וגם פה אילו התמהמה לא היה בו ענין של בושה, כי בעבור חפצו אל עושר וכבוד היה עושה כן.
(שמות יב, לט) "ולא יכלו להתמהמה וגם צדה לא עשו להם". פירוש בני ישראל יצאו ממצרים בשמחה ובטוב לב, כי האמינו בה' ובמשה עבדו כמו שהעידה התורה. וחלילה חלילה לחשוב שהיו רוצים להתעכב עוד בגלותם ברצון בלי סבה. ומה היו רוצים? להתעכב שעה או שתים נגד רצונם בעבור סבה. ומהו הסיבה? כדי לאפות בצקם ולקחת צדה לדרכם. והעיד הכתוב שכל כך יצאו בחפזון שלא יכלו להתמהמה, שהיא העכבה מפני הסבה, והוצרכו לאפות בצקם עגות מצות, גם לא היה להם צדה לדרך, ועל זה אמר ראש הכתוב "ויאפו את הבצק אשר הוציאו ממצרים, עוגות מצות כי לא חמץ כי גורשו ממצרים ולא יכלו להתמהמה" מפני סבה זו. ולכן גם צדה לא עשו להם, ואילו היה כתוב ולא יכלו לאחר, היה נשמע שהיו רוצים להתעכב עוד ברצון בלי סבה, וחלילה לומר כן. ואילו התמהמהו לא היה לבושה להם, כי ראוי ליוצאי דרכים שיקחו צדה לדרכם לחם ומים, ולכן לא נזכר לשון בושש.
(בראשית מג, י) "כי לולי התמהמהנו כי עתה שבנו זה פעמים". ידוע כי יהודה ואחיו היו רוצים מיד לשוב פעם שנית למצרים לשבור בר. אבל הוצרכו להתעכב אצל אביהם מפני סבה, והוא שלא היו רוצים לשוב זולתי ברדת בנימין אתם, והזקן לא הסכים עמהם כמו שנזכר בתורה, ומפני כן התעכבו. וכאשר תם השבר, ובקש אביהם שישובו למצרים לשבור בר שלא יכלו ברעב אז אמר יהודה שהוא יערב בעד בנימין. ואם יניחהו ללכת עמהם ילכו מיד פעם שנית למצרים, והוסיף לומר אילו לא עכבתנו עד הנה כבר היינו בעת שעבר הולכים ושבים. ועל זה אמר כי לולי התמהמהנו בעבור סבת בנימין, כעת הזאת כבר היינו שבים פעמים. ולא אמר "לולי אחרנו" כי רצה להודיע שאין אשם העכבה תלוי בהם, כי לא התעכבו ברצון, גם לא היתה עכבתם לבושה להם אלא לכבוד גדול, שכבדו אביהם ולא עברו על רצונו.
(ישעיה כט, ט) "התמהמהו ותמהו השתעשעו ושועו שכרו ולא יין נעו ולא שכר". פירוש הנביא מוכיח אנשי דורו הרעים שהיו רודפים וממהרים לעשות מעשיהם זר מעשיהם (מליצה ע"פ ישעיה כח, כא). ולא היו נותנים לב להתבונן על עניניהן. ואמר בתוכחתו, "בבקשה מכם, התעכבו ואל תמהרו במעשיכם", לא מרצון הלב, כי איך יצוה לכסילים שיתעכבו מהרע ברצון הלב, ולבם בל עמם. אבל אמר שיתמהמהו מפני סבה, כאילו יש סבה המעכבת אותם נגד רצונם. כן יתמהמהו ואז יתמהו הם עצמם על רוע מעלליהם. וכן "השתעשעו ושועו", כלומר עשו עצמיכם כמשתעשע ומתענג ויושב בטל. "ושועו" וצעקו על מעשיכם כמו (ישעיה כב, ה) "ושוע אל ההר", כי היושב בטל ומבין על מעשיו יתן אל לבו גלוליו ויצעק בקול מר על עונותיו. ואמר הנביא הם לא יעשו כן לפי שהם כשכורים מפשעיהם ולא מיין. וכן נעו ונדו ולא משכר, וסמך לו (ישעיה כט, י) "כי נסך עליכם יי' רוח תרדמה" וגו', ולא פרשו כן המפרשים ז"ל. ולפי פירוש זה היטב בעל הטעמים ליתן המפסיק תחת "ושועו". ונקל להבין. וגם פה אין העכבה לבושה להם, ונהפוך הוא כי לכבוד גדול יהיה להם אם יתעכבו מהרע.
(שופטים יט, ח) "והתמהמהו עד נטות היום". פירוש אחר שהחזיק בו חותנו ג' ימים גם ביום הרביעי כשרצה ללכת לדרכו הפציר בו שילן וגם הלילה ההוא אצלו. ואין הלוי נשמע לו. לכן ביום החמישי כשבקש ממנו עוד שיתעכב, וידע שלא ישמע לו עוד, אמר מיד בבקשה ממך אכול עמי טרם תלך, וידעתי שאחר הסעודה יהיה חום היום. ותתעכב פה עד נטות היום מפני סבת החום, לא ברצון לבך. כי ידעתי שאין לבך טוב עליך על העכבה הזאת, וכשינטו צללי ערב אז תלך לבטח דרכך. לא כדרך שאמר לו ביום הרביעי (שופטים יט, ה) "סעד לבך פת לחם ואחר תלכו". וכשעשה כן אמר לו (שם שם ו') "הואל נא ולין וייטב לבך". והיה זה הונאת דברים, ואם היה אומר כן ביום החמישי לא היה חתנו שומע לו. לכן אמר מיד שכוונתו היא שיאכלו תחלה, ואחר האכילה תתעכבו מסבת החום הגובר ואחר תלכו, ואיני משטה בכם כמו אתמול. ולפי שדבר על העכבה נגד רצון הלב ורק בעבור סבה, הזכיר לשון התמהמהות הנופל על עכבה מפני סבה. והנה אצל הסעודה הזכיר חתנו לבד, ואצל העכבה הזכיר שתיהן, להורות שהמשתה אשר הוא עושה אינו לכבוד בתו אלא לכבוד חתנו איש הלוי. ולהורות שהעכבה מפני סבה היא לשתיהן כי ברצון לבה אף היא רוצה לשוב עם בעלה, ועכבתה איזו שעות אצל אביה איננה רק מפני סבה שלא ברצון לבה. וגם בעכבה זו אין ענין של בושה, אלא כבוד הוא לאיש הלוי שיכבד את חותנו שכבדו, והבן.
(שמואל ב' טו, כח) "ראו אנכי מתמהמה בערבות המדבר עד בוא דבר מעמכם להגיד לי". פירוש אע"ג שאני בורח מפני הסכנה, ואני צריך להתרחק ביותר, מכל מקום אני מעכב עצמי בערבות המדבר, מפני סבה, והוא שאני צריך להמתין שם עד בוא דבר מעמכם להגיד לי וכמפורש שם בענין. וגם בעכבה זו אין בושה לו, כי טבע הענין התחייב להתעכב כדי לשמוע דבר מפי המגידים. הנה בארנו כל המקומות שנזכר בהן לשון התמהמהות, והוכחנו שהן על עכבה עבור סבה. לא נשאר זולת פסוק אחד והוא (שופטים ג, כו) "ואהוד נמלט עד התמהמהם", ויתבאר בתוך לשונות של בושש.
ועתה יתבארו כל המקומות שנזכר בהם לשון "בושש" הנופלים על עכבה באונס או מפני חרפה וגנות. ונתחיל בפסוק שנזכר בו ג"כ לשון "מהמה" שיעדנו למעלה לפרשו, ואלו הן.
(שופטים ג, כה) "ויחילו עד בוש והנה איננו פותח דלתות העליה". שמע פירוש הכתובים. תחלה הזכיר שאחר שהמית אהוד את עגלון יצא המסדרונה וסגר בעדו דלתות העליה. וכשראו עבדיו אחרי צאתו שדלתות העליה נעולות, אמרו (שופטים ג, כה) "אך מסיך הוא את רגליו בחדר המקרה". והנה אם היה הדבר כן, יהיה ההתעכבות מפני סבה, ובסור הסבה יפתח המלך הדלתות. וכשראו עבדיו שהיה מתעכב זמן רב, אז דנו שאי אפשר שתהיה העכבה בעבור הסבה הנזכרת, אלא שהיא באונס שקרה למלך מקרה רע, שאי אפשר לו לפתוח הדלתות, [כי הוא] אסור בחבלים, חלה, או מת. ואז לקחו המפתח ופתחו העליה וראו הנה אדוניהם נופל מת ארצה. וזהו עכבה של בשישה. ועל זה נאמר "ויחילו עד בוש", כלומר שהוחילו כל כך זמן רב עד שנתברר להם שהמלך מתבושש. וכן היה שבהפתחם הדלת ראו שהוא נופל ארצה מת. והמתרגם ז"ל תרגם "ויחילו עד בוש", "ואוריכו סגי". וכן רש"י ז"ל פירוש עד בוש, עד עיכוב כלומר זמן ארוך. ורד"ק ז"ל ג"כ פירוש עד בוש, כלומר עד אשר בושש מאד. ומדברינו תבין הכונה הגמורה בפסוק זה. והנה אהוד מיד כשיצא מן העליה ברח ונמלט לו. ובאותו הזמן שהיה אהוד על הדרך עדיין לא הגיע הזמן שהוחילו עד בוש ושפתחו הדלת, כי באותו הזמן עוד היו חושבים שהמלך מתעכב בעבור כי מסיך הוא את רגליו וכמו שאמרנו. וזה עכוב מפני סבה, ועל זה אמר "ואהוד נמלט עד התמהמהם", כלומר מיד בהתחלת העכבה שעדיין היו חושבים שהוא מסיך את רגליו כבר נמלט. כי עבר באותו הזמן הפסילים ונמלט השעירתה, ולכן אמר "עד התמהמהם". והבן מה מאד יקרו המליצות.
(שמות לב, א) "וירא העם כי בשש משה לרדת מן ההר". יש לשום לב על מליצת "וירא העם", מה ענין ראיה זו על העכבה שהתעכב לרדת? ואיך יפול הראיה על ההעדר? והיה לו לומר "ויהי כי בושש משה לרדת וגו' ויקהל העם" וגו'. אבל הענין כך הוא. מלת "ראיה" נופל על ראית העין ועל ראית הלב. ראית העין בהרבה מקומות. ועל ראית הלב כמו (קהלת א, טז) "ולבי ראה הרבה חכמה ודעת". ומלת "ראיה" שבפסוק זה מן הענין הזה, והוא שהעם דנו בלבם כי בושש משה לרדת מן ההר, ולכן נקהלו על אהרן ואמרו "קום עשה לנו אלהים". ודנו שקר, כי משה לא היה בושש לרדת, כי הבשישה היא עכבה של אונס ושל חרפה. וכן חשבו העם כי משה חלה או מת בהר. ועל כן בקשו מאהרן שיעשה להם אלהים, וכמו שאמרו "כי זה משה האיש אשר העלנו מארץ מצרים לא ידענו מה היה לו". כלומר ודאי קרה לו אונס, אלא שאין אנו יודעין מה קרה לו אם חלה וישוב עוד או מת. והיה זה מחשבת אָוֶן, לחשוב מחשבה רעה כזאת על השם ב"ה, ואות על חסרונם. כי לא ידעו דרך ה' ומה רב טובו וחסדו. וחלילה חלילה שהיה בושש, אבל השתעשע בהר, ואשרי ילוד אשה שזכה לכך. והנה היה התעכבותו איחור ברצון, שנופל עליו לשון "אחר". ועל זה העיד באמרו "וירא העם כי בושש משה", כלומר העם הזה ראו בלבם כי בושש משה, ויצר לבם הרע השיאם לחשוב כן. אבל באמת אֵחַר משה לרדת וברצונו היה חפץ להיות בהר תמיד. ומה נפלאו דברי קדמונינו ז"ל (שבת פט, א) שאמרו וירא העם כי בושש משה, "מלמד שהראה להם השטן דמות מטת משה מת". למדו כן מדברי הכתוב שהעיד שהעם דנו בלבם שמשה בושש, וכבר ידעת מאמרם ז"ל (בבא בתרא טז, א) "הוא שטן הוא מלאך המות הוא יצר הרע". ועל זה אמרו שהראה להם השטן, כלומר יצר מחשבת לבם הרע, וזה פירוש נפלא מאוד.
(מלכים ב' ב, יז) "ויפצרו בו עד בש". פירוש כל כך הפצירו עד שהיה אנוס מרוב ההתעכבות, ואז אמר בעל כרחו שישלחו לבקשו. וכמו שאמרו בתוספתא דסוטה (יב, ה) והביאו רש"י ז"ל בפירושו, נתבייש מהם שלא יאמרו אינו רוצה להקביל פני רבו לפי שנטל גדולתו אינו רוצה שישוב. והנה כל כך התעכב לבלתי לתת להם רשות לבקש את אליהו, עד שחשדוהו שהוא בושש מתת רשות, והוא שמרוב חשקו אל הגדולה הוא אנוס מעצמו שלא יתן רשות לבקש את אליהו. גם הגיע לו עכבתו לבושה, שאמרו שמרוב גאותו אינו רוצה שימצאו את רבו.
(מלכים ב' ח, יא) "ויעמד את פניו וישם עד בש". פירוש אלישע התאפק להראות פנים של צער ועינים בוכות לפני חזאל, וראה בנבואה מה שיעשה חזאל רעה לישראל, והצר לו מאד ובקש לבכות. אלא שהעמיד פניו נגד רצונו, ושם דברים רבים להעמיד בכיתו עד שהיה חזאל חושב שהתעכב מלדבר ומהביט אליו כמנהגו מפני אונס אשר קרהו, או שכחש לו בנבואה ונתחרט, ומרוב בושה הוא כאונס מדעתו לבלתי דבר עוד. ואז הוצרך לבכות ולהודיע טעם בכיתו שהוא בעבור הרע שירע חזאל לישראל. והנה היתה לו עכבתו לדבר ולבכות, לבושה.
(שופטים ה, כח) "מדוע בשש רכבו לבוא מדוע אחרו פעמי מרכבותיו". זה הפסוק נשאר לבאר בו לשון איחור, הנזכר בו. ורמזנו על זה למעלה, וכך הפירוש. מפרשי המקרא ז"ל אמרו שהוא כפל ענין במלים שונות. ואני אומר שאין כאן כפל ענין. אבל אֵם סיסרא כשראתה שבנה מתעכב במלחמה, הסתפקה מהו סיבת העכבה, אם נצח את אויביו והוא מתעכב ברצון לשלול שלל ולבוז בז, או לרדוף את אויביו, או שנצחוהו ישראל והוא מתעכב לאונסו, שנפל בחרב, או שהוכה מכת חלל, או נשבה במלחמה. ועל זה אמרה אם התעכבותו הוא לאונסו, מדוע בושש רכבו לבוא, כלומר האם נשבה, חלה או מת, או נס לדרכו להתחבא, שעל כל אלה נופל לשון "בשישה". ואם התעכבותו ברצונו מדוע אחרו פעמי מרכבותיו, האם רודף את אויביו, או שולל שללם, או תופס עריהם, שעל כל אלה נופל לשון "איחור". וענו חכמות שרותיה אף היא תשיב אמריה (שופטים ה, ל) "הלא ימצאו יחלקו שלל" וגו', כלומר ודאי אחרו פעמי מרכבותיו כדי לשלול שלל ולבוז בז. והשיבה דבורה (שם שם לא) "כן יאבדו כל אויביך יי'". כלומר לא כמו שחשבת, אלא שם נפל "חלל רשע" (עיין יחזקאל כא, ל) סיסרא וכל מחנהו, ועל כן בושש רכבו לבוא, והבן. ובזה נשלמו כל הכתובים שנזכר בהם לשון בושש, ונשלם הענין הזה כולו.
עוד נמצא פסוק אחד שהוא לפי דעתי מלשון בושש. והוא (בראשית ב, כה) "ויהיו שניהם ערומים האדם ואשתו ולא יתבששו". שלפי דעת כל המפרשים ז"ל הוא מלשון בושה, שלא בושו להראות ערומים. ולפי שלא מצאנו ענין בושה ולשונותיו בבנין מרובע בכפל השי"ן אחשוב אני שהוא ג"כ מלשון בשישה. והענין כך הוא, מי שהולך עירום בלי לבוש מתחבא מפני בני אדם, והוא מתעכב מצאת ובוא בעבור שהוא נגד טבע האדם ללכם ערום. והעיד הכתוב כי האדם ואשתו בעבור התעלם מהם הענין המגונה הזה הלכו ערומים והתראו כן בלי עכבה, בעבור שלא הרגישו בחרפה וקלון הנמשך מזה. והנה המתעכב בענין זה הוא מפני אונס הטבע המתבייש מהתראות כן, אע"פ שבכח האדם להראות ערום, הוא מתבושש [ו]מתגבר על עצמו אע"פ שצריך ללכת בין בני אדם לבלתי בוא ביניהם בעבור שהוא ערום. ולכן הוא בהתפעל. והעיד הכתוב שהאדם ואשתו לא התבוששו, כך יראה לי.
התבארו עתה כל הכתובים שנזכר בהן אחד מלשונות שהזכרנו, ותשוב ותשכיל איך השרשים עצמם מורים על אמתת ההוראות ששמנו לגדרן ולגבולן. כי מלת "אחר" נגזר מן אחרית והוא הזמן שעתיד לבוא, ולכן נופל על מי שמבקש סיבות ועלילות להאריך ולהתעכב, כי רוצה באחרית והוא הזמן העתיד לבוא, וכמו שבארנו ענינו למעלה. ומלת "מהמה" הוא מן המרובעים. ומצאתי לראב"ע ז"ל בפירוש החומש שכתב (בראשית יט, טז) בפסוק ויתמהמה וגו' אתמה מבן אפרים שאמר כי ויתמהמה מגזרת מה. והנה שכח כי שני הה"אין מפקין, רק הוא לשון עכוב, ושרשו משלש והפ"א כפול, אלו דבריו ז"ל.<sup class="footnote-marker">19</sup><i class="footnote">בפירוש "קרני אור" על פי' ר"א אבן עזרא, פירש שמדובר כאן באות מ', פ' הפועל, והיא כפולה</i> ואני אומר דעת בן אפרים ששרשו מרובע, ומורכב מן פעמים "מה", וההרכבה הזאת מתבארת מדברנו. לפי שהנחת לשון "מהמה" על המתעכב מפני סבה. שעליו יורה מלת מה, מה, כלומר יש איזו דבר וענין מה המעכבו. ואין לחוש על המפקין, כי מבלעדי זה לא יתכן לגזור פעל ממלה, אבל איננו רק סימן, כמו נח מן (בראשית ה, כט) "זה ינחמנו", שמואל מן (שמואל א א, כ) "שאלתיו". ומלת בושש ובוש נגזר מלשון בושה וחרפה, להורות שמתעכב לאונסו ולחרפתו.
ועוד תשכיל שעל פי הוראת השרשים הללו שבארנו כן נבנו בבניניהן. רק אעמידך תחלה על כלל גדול בחכמת דקדוק הלשון הקודש הזה, לא נזכר בספרי המדקדקים הראשונים זצ"ל. והוא מה שאמרו שהוראת בנין הכבד<sup class="footnote-marker">20</sup><i class="footnote">פִּעֵל</i> יוצא לשני, והנה תמצא במקומות רבים מספרי המקרא שהניחו הכבד גם כשאינו יוצא לשני. אבל תדע כי צאת הכבד לשני הוא על דרכים שתים, האחד כשיוצא לזולתו מבני אדם, כמו (קהלת יב, ט) "לִמֵד דעת את העם", שלִמֵד לזולתו. והשני כשיוצא בנפש עצמה. ויש בזה ענינים רבים יתבאר כל א' במקומו. ובמקום הזה לבד נאמר שכל דבר שהאדם פועל ברוח מחשבתו שכלו ובינתו יוצא בנפש עצמה. ומענין זה לשון "איחור" הנופל על עכבה ברצון, והוא הממציא סבות בשכלו להאריך זמן עכבתו. ולכן נבנה תמיד בבנין הכבד. מה שאין כן העכבה באונס או בבושה, שאין בזה המצאה שכלית, או מחשב חושב, כי בעל כרחו יתעכב, נבנה תמיד בבנין הקל. וכן המתעכב מפני סבה הנה הסבה תסיתהו להתעכב, מבלי שממציא ענין לאחר, על כן הוא לא יבנה בבנין הכבד. ואולם אצל עכבה מפני סבה יש עוד פרט אחר, והוא לפי שחפץ למהר ולא להתעכב, אלא שמפני הסבה מתאמץ להתעכב נגד רצונו ועל ההתאמצות או עשות פעולה בנפשו יונח תמיד לשון התפעל, כמו (דניאל י, יט) "וּבְּדַבְּרוֹ עמי התחזקתי", כלומר עשיתי גבורה בנפשי. (במדבר יג, כ) "והתחזקתם ולקחתם מפרי הארץ", (בראשית ו, ט) "את האלהים התהלך נח". וכן כאן המתעכב נגד רצונו תמיד יהיה בבנין התפעל, וכמו שיורו על זה כל הכתובים שהבאנו לעמלה, לא נשאר זולתי הכתוב אצל עמשא (שמואל ב' כ, ה) "ויוחר מן המועד" שנבנה בבנין הקל. לפי שמחשבת צדיק שכמותו גזר להתעכב, ולא היה צריך להמציא סיבות למה יתעכב, כי מצות השם ב"ה היתה הסבה. וכמו שאמרו קדמונינו ז"ל (סנהדרין מט, א) שעמשא מצא בדרכו כת חכמים הוגים בתורה והתחבר עמהם וזה גרם עכבתו. ולכן במקום הזה לבד נזכר בבנין הקל ולא בזולת המקומות. ולדעתי שגם מבנין השרש בקל למדו קדמונינו ז"ל כן, והבן.
והנה ממה שבארנו בשלשה השרשים האלו, תדע ותשכיל על איזו דרך נשלים הכונות שאנו מכונין להועיל על ידי חבורינו אלו. ותראה כי פרשנו תוכן הוראת כל שרש ושרש ובמה הוא נבדל מזולתו, שהיא הכונה הראשונה שיעדנו עליה. גם פרשנו איך הם נבנים בבניניהם, ולמה האחד נבנה תמיד בבנין הכבד, זולתי במקום אחד שנבנה בבנין הקל, והשני נבנה תמיד בהתפעל, והשלישי בקל, שהיא הכונה השניה שיעדנו עליה. וכן שמנו הבדלים בין השרשים הנרדפים שענינן אחד, כי אלו הג' שפרשנו הם שרשים נרדפים והיא הכונה השלישית שיעדנו עליה. וכן פרשנו כפל לשון הכתוב (שופטים ה, כח) "מדוע בושש רכבו לבוא? מדוע אֶחֱרוּ פעמי מרכבותיו?". ורמזנו שאין בכתוב זה כפל ענין במלות שונות, והיא הכונה השביעית שרמזנו עליה.
ועוד אוסיף ידי לבאר משל אחד שנמצא בכתבי הקדש, עם תואריו הנזכרים בו, להיות לדמות ולמראה על יושר הכונה החמישית והששית שדברנו מהן למעלה, והיא התוכחה שהוכיח בה יותם בן ירובעל את אנשי שכם כשהמליכו עליהם את אבימלך בן גדעון, ואמר:
(שופטים ט, ח) "הלוך הלכו העצים למשוח עליהם מלך ויאמרו לזית מלכה עלינו". (שם שם ט) "ויאמר להם הזית" וגו'. (שם שם י) "ויאמרו העצים לתאנה לכי את מלכי עלינו". (שם שם יא) "ותאמר להם התאנה" וגו'. (שם שם יב) "ויאמרו העצים לגפן לכי את מלכי עלינו". (שם שם יג) "ותאמר להם הגפן" וגו'. (שם שם יד) "ויאמרו כל העצים אל האטד לך אתה מלך עלינו". (שם שם טו) "ויאמר האטד אל העצים" וגו'. והנה אפרש תחלה ענין שאלת העצים, לעמוד על תכונת המשלים הללו, ואחרי כן יתבארו תשובות האילנות הנזכרות מה שהשיבו העצים ואז נעמוד על תוכן התוארים שהזכירו במענותם. כבר בארנו למעלה בפתיחתנו זאת הכונה החמישית שהמשילו כתבי הקדש דרכי החכמה ללחם ולכל תנובה, והמשילו הַבִּינָה ליין, וכן המשילו הרוח העליון לשמן הטוב, ועתה אפרש. דע כי המלך על ישראל, צריך שיהיה איש אשר רוח אלהים בו נוסף על חכמתו ותבונתו, ועל זה צוה (דברים יז, טו) "שום תשים עליך מלך אשר יבחר יי' אלהיך בו". פירוש לא אשר תבחר אתה, אלא ע"פ נביא במצות השם. והטעם לפי שהוא ב"ה לבדו בוחן לבבות. ויודע מי האיש שראוי שתנוח עליו רוח אלהים. וכן תמצא שנמשח שאול ע"פ שמואל, ומיד שנמשח צלחה עליו רוח אלהים. וכן נמשח אחריו דוד ושלמה בנו. וכן כולם היו בעלי הרוח הטובה, וכן השופטים שהיו בישראל לפני מלך מלך נזכר אצלם שנחה עליהם הרוח הטוב, ונאמר (שופטים ב, יט) "והיה יי' עם השופט". ויש בזה דברים רחבים יתבארו בחדר השמיני והעשירי שבבית זה. ואולם אם העם הממליכים מבקשים איש כזה להמליכו עליהם ולא ימצאוהו, או שלא יתרצה להם להיות מלך עליהם, אז ראוי שימליכו המופלא שבחכמים הנמצא בתוכם, והוא האיש שמקובצים בו כל הלכות החכמה, דברי השתי תורות, ונוהג כן. ושיהיה בעל כח שכל ובינה רחבה היודע להטעים דבריו ולהיות ממשכילי עם וממצדיקי הרבים בהנהיגו את העם על פי החכמה ומלמדם ליראה את ה'. ואם לא ימצא ביניהם חכם מופלא כזה, אז ראוי שימליכו איש מבין שביניהם הנוהג בחקי הצדק, ובינתו טובה להבין קצת עניני החכמה, ולהבין בטוב העם ומה שהן צריכין לו, לתקן תקנות ולגדור גדרים שכל זה נמשך מכח הבינה הנטועה בנפש, וזה הפחות שבכולן.
ודע שאע"פ שהחכמה נמשלה ללחם ולכל תנובה, יש הבדל במשלים אלו. כי הלחם הוא העיקר וכמעט חיי האדם תלויין בו, וכן חקי החכמה הן יסוד חיי הנפש. כדרך (ויקרא יח, ה) "אשר יעשה אותם האדם וחי בהם", מבלי שידע טעמי הענינים, ומבלי שישכיל ויבין בפירוש המליצות והתורה, רק כשיעשום ביראת ה', די לו להחיות את נפשו. ודומה לזה הלחם אף על פי שאינו ערב כל כך לחיך, יחיה את האדם. ויש חכם שהוא בעל בינה ושכל גדול, ומלבד שיודע חקי החכמה וגם נוהג בחכמה, עוד יכול להטעים הענינים בשכלו ובבינתו ולהשכיל וללמד את העם דעת ויראת ה'. ודבריו יערבו לנפש השומע והוא ממציא בבינתו תבונות רבות. ואיש כזה שהוא מלא חכמה ותבונה, הוא האיש המתואר חכם ונבון שנדבר עליו בעז"ה בספר "מעין גנים". הוא הנמשל למאכלים המתוקים כמו התאנה והרמון וכיוצא, כי מלבד שמחיים את האדם, עוד הם ערבים לחיך האוכל. אבל מי שאינו כל כך חכם, אף על פי שיש בו כח בינה גדולה ודברים ערבים על אזן שומעת ומשמחים הלב, מכל מקום אינו יכול ללמד העם דעת וחקי השם, ואין דבריו מחיים הנפשות כדברי המופלא שבחכמים שהזכרנו. על זה אמר המלך שלמה (משלי כח, טז) "נגיד חסר תבונות ורב מעשקות". פירוש אם הנגיד בעם חכם אלא שאינו מופלא שבחכמים מקובץ החכמות והתבונות, וכן אם הוא מבין גדול אלא שהוא חסר תבונות אף ע"פ שהוא חפץ אמת ולנהג עמו בצדק ובמישרים, יהיה רב מעשקות במדינה, בעבור שאין בכחו לעשות צדק ומישרים. ודברים אלו יתבארו היטב בספר "מעין גנים".
וככל החזיון הזה דבר יותם כשהוכיח את ישראל על שבחרו להם אבימלך איש פוחז וריק מכל חכמה ובינה למלוך עליהם. ואמר "הלוך הלכו העצים" וגו', המשיל את בני האדם לעצים כדרך (דברים כ, יט) "כי האדם עץ השדה". וכמו שיש מינים רבים בעצים כן נבדלים בני האדם במעלותיהן ובכחותיהן. והודיע כי בני אדם רצו להמליך עליהם מלך, ולכן הלכו תחלה אל הזית, והוא האיש אשר רוח אלהים בו, הנמשל לזית, וכמו שאמרנו שנמשל הרוח העליון אל השמן, כי הוא הראוי למלוך כמצות התורה. וכאשר לא רצה למלוך עליהם, הלכו אל התאנה, והוא האיש הנבון והמופלא שבחכמים הנמשל לתאנה, כמו שאמרנו שהחכמה נמשלה ללחם ולכל תנובה מתוקה, כדרך שנאמר על חקי התורה (תהלים יט, יא) "ומתוקים מדבש ונפת צופים". כי בהיותו חכם ואיש תבונות ראוי להיות נגיד על העם. וכאשר לא רצה גם הוא, הלכו אל הגפן, והוא האיש הצדיק המבין הנמשל לגפן, כמו שאמרנו שנמשלה הבינה ליין. כי על כל פנים אם אין גדול ממנו ראוי לו המלוכה, כי בבינתו יוכל להמציא המצאות ולתקן תקנות לטובת העם. וכאשר מֵאֵן גם הוא, אז דברו כל העצים אל האטד לך אתה מלוך עלינו.
והתבונן כי אצל הזית נכתב "מלכה עלינו" ואצל שאר הנזכרים נכתב "לכי את" או "לך אתה". לפי שהזית ראוי למלוך כמצות התורה, על כן סתמו דבריהם "מלכה עלינו" כלומר עליך מוטל למלוך עלינו. ואצל האחרים שאינן ראויין למלוכה, רק מפני ההכרח בקשום, הוסיפו "לכי את". כלומר אע"פ שאין הדבר מוטל עליך, לכי ומלכי בהיות שאין לנו טוב ממך. והתבונן עוד שאצל הזית נאמר "מלכה" בסימן הזכר, וכן בתשובת הזית נאמר ויאמר הזית ג"כ בסימן הזכר. ואצל התאנה והגפן הזכיר לשון נקבה "לכי את מָלְכִי". וכן בתשובתן נאמר "ותאמר התאנה", "ותאמר הגפן". וטעם הדברים כבר אמרנו בספר "יסוד עולם", כי נשמת האדם בעלת חמשה שמות: נפש, רוח, נשמה, חיה, יחידה, וכולן נקבה כמו שהוכחנו שם. ועוד מתוארת כבוד, כמו (בראשית מט, ו) "אל תחד כבודי", (תהלים טז, ט) "ויגל כבודי", (שם ל, יג) "יזמרך כבוד". והוא זכר. וכתבנו הטעם שמלת "כבוד" הוא על הרוח העליון, וכמו שרמזנו למעלה בכונה הששית. ולא תתואר נשמת האדם בתואר כבוד זולתי כשהיא יקרה מכבוד רוח אלהים אשר בקרבה. ולכן לא תמצא התאר הזה בכל המקרא על הנפש, זולתי אצל הנביאים ואנשי רוח הקדש כמו יעקב ודוד וכיוצא. והנה כל זמן שאין רוח הקדש שורה על הנפש צריך לקבל מזולתו. אבל כשהרוח העליון מלבשתה, אז תופיע באורה על שאר הנפשות. ולפי שהנקבה מקבלת והזכר משפיע, על כן חמשת התוארים המקבלים הן לשון נקבה, ומלת כבוד המשפיע הוא זכר. ולעֻמת זה הזית שנמשל אליו המלובש ברוח הקדש הוא תמיד זכר כמו (ירמיה יא, טו) "זית רענן", ולכן "מלכה" בלשון זכר. אבל התאנה והגפן הן נקבה, ואליהן נמשלו החכמים והמבינים שאינן בעלי הרוח, ולכן "לכי את" בלשון נקבה.
והתבונן עוד שאצל הזית התאנה והגפן נאמר (שופטים ט, ח-י) "הלוך הלכו העצים, ויאמרו העצים" ואצל האטד נאמר (ט, יד) "ויאמרו כל העצים", והוא העיקר אשר רמז עליו יותם בתוכחתו. ורצה בזה אם אלה השלשה החשובים לא אבו למלוך, הנה עוד נשארו מספר רב מעצים אחרים הראוים למלוך על כל פנים יותר מן האטד, כמו התמר התפוח והרמון וכיוצא. ומדוע בחרו באטד, לא תאר לו ולא הדר, ואינו עושה פרי? אבל הענין כך הוא, ההולכים להמליך מלך הם החשובים שבעם והם הבוחרים, ולפי שהם חשובי העם יבחרו כדת וכהלכה. ולכן הלכו אל הזית ואח"כ אל התאנה והגפן, כי על כל פנים להם יאות המלוכה, לא פחות מאלו, מטעם שדברנו למעלה. ואם לא ימצאו אחד משלשה כאלו יעזבו ממלוך עליהם מלך, כי מה יועיל להם הסכל או הפתי וכיוצא בזה? וכן על דרך משל בתחלה לא הלכו כל העצים, אלא מקצתן והחשובים שבהן כמו התפוח והרמון וכיוצא, כי הם הראויים לבחור. וכאשר אותם שדנו ראויים למלוכה מאנו למלוך, לא בחרו עוד באחד מהן. ואולם ההמון מבני אדם ימליכו מלך לגאותם ולתאותם ולהרשיע. ויותר שיהיה הנגיד ריק ופוחז יותר ינעם להם. על כן קרה ג"כ כזה בעצים, שכאשר חזרו העצים החשובים ולא המליכו עליהם מלך בעבור שלא מצאו מי שהוא כדאי וראוי למלוכה. אז הלכו כל העצים שהן ההמון, כל אילני סרק שאינן עושין פרי וכיוצא בעצים הפחותים, להמליך מלך. ולמי בחרו? לפחות שבכולן והוא האטד. וזה משל להמלכת אבימלך שהוא הפחות והריק שבכולם, אשר עשה תועבות גדולות בגאותו ובסכלותו, וכעדות הכתובים, אותו בחרו אנשי שכם לפי שגם הם אנשים פחותים בעלי המדות הרעות אנשי בליעל. עמוד על מה שבארנו ותראה האמת מסכים מכל צד. ולא אמרו כן מפרשי המקרא ז"ל, הנה תמצא דבריהם כתובים על ספריהם, ועתה נחל לבאר תשובת העצים.
ענה הזית, (שופטים ט, ט) "החדלתי את דשני אשר בי יכבדו אלהים ואנשים והלכתי לנוע על העצים?" והתאנה ענתה, "החדלתי את מתקי ואת תנובתי הטובה והלכתי לנוע על העצים?" והגפן ענתה, "החדלתי את תירושי המשמח אלהים ואנשים והלכתי לנוע על העצים?". וטעם המענות הללו אבאר לך. כבר בארנו בכונה השביעית כי תאר "כבוד" הניחו הנביאים תמיד על הרוח הקדש רוח אלהים, וכמבואר למעלה שהוא ג"כ תאר לנפש האדם כשהיא מלובשת ברוח הקדש. וכן בארנו שמלים "טוב" ו"טובה" הניחו כתבי הקדש על החכמה. וכן בארנו שמלת "שמחה" הניחו כתבי הקדש על הבינה. והן הן הדברים שענו שלשה העצים הנבחרים למלוכה. הזית שנמשל אליו האיש המלובש ברוח הקדש אמר "החדלתי את דשני?", ומלת "דשן" משל לרוח הקדש, כדרך (תהלים כג, ה) "דשנת בשמן ראשי", (שם לו, ט) "ירויון מדשן ביתך ונחל עדניך תשקם", הנאמר על שריית האור העליון על נשמת האדם. וראיה ממקרא שלאחריו (תהלים לו, י) "כי עמך מקור חיים באורך נראה אור", (שם שם יא) "משוך חסדיך ליודעיך וצדקתך לישרי לב". ומלת "משוך" כדרך (איוב כח, יח) "ומשך חכמה מפנינים". ואמר (תהלים סג, ו) "כמו חלב ודשן תשבע נפשי", ולפניו אמר (תהלים סג, ג) "לראות עוזך וכבודך", ויתבאר מקצת ענין זה בחדר הג' מבית זה. ולפי שהזית נמשל לרוח הקדש שהוא הכבוד, על כן צותה התורה (שמות כו, כ) "ויקחו אליך שמן זית זך וגו' להעלות נר תמיד", כדרך (ירמיה יג, טז) "תנו ליי' אלהיכם כבוד בטרם יחשיך", לאות כי עם השם ב"ה האורה והכבוד. וכן בחצר המלכים והחשובים ידליקו נרות רבים למאור לכבוד ולגדולה. ועל כן אמר "החדלתי את דשני אשר בי יכבדו אלהים" במקדשו לתת אותי במנורת המאור לאור ולכבוד, וכן יכבדו בי האנשים המעולים המלכים והשרים להדליק בטירותם ובמושבותם שמן זית זך לאורה ולגדולה. "והלכתי לנוע על העצים", כלומר אשים שבתי ואורי בין העצים הרבים הפחותים שביניכם הממאסים באורה ורוצים בדרכי חשך? ואצטרך לנוע מעץ לעץ לבקש ולתור לי מנוחה. והוא משל נכבד מאד, כי האור והחשך משל לאור הנשמה וחשכה, כדרך (משלי ד, יח) "וארח צדיקים כאור נגה" וגו', (משלי ד, יט) "דרך רשעים כאפלה". ונאמר (שם ב, יג) "העוזבים ארחות ישר ללכת בדרכי חשך", וכן הרבה. כי האור הדשן והעונג שיש ברוח הקדש לא יתענגו בו זולתי נפשות טהורות המוכשרות לו. והרשעים בחשך ידמו, כדרך (ישעיה סג, י) "והמה מרו ועצבו את רוח קדשו". וכן המנהיג המכובד שנחה עליו רוח ה' בהיות עמו נקלים ונבזים, יצטער על רוע הנהגתם ויקצוף עליהם יום יום. ועי"כ כמעט יאבד סגולות נפשו היקרה, וכמו שאמרו ז"ל (שבת ל, ב) "אין השכינה שורה לא מתוך עצבות כו' אלא מתוך שמחה". ואמרו (פסחים סו, ב) "כל הכועס, אם נביא הוא נבואתו מסתלקת ממנו", ולמדוהו ממשה ומאלישע. הלא תראה מה שאירע לאדונינו משה ע"ה במי מריבה כשהמרו את רוח קדשו. ועל זה מפורש בקבלה (תהלים קו, לג) "כי המרו את רוחו ויבטא בשפתיו". וכן יקרה לכל מנהיג צדיק בהיות עמו נקלים ונבזים. ויפה ענה הזית שבהיות רוב העצים אילני סרק לא יצלחו לכל, איך יבקשו ממני שאחדל דשני למלוך עליהם? ולדוגמא הזאת ענתה התאנה, שנמשל אליה המופלא שבחכמים, "החדלתי את מתקי ואת תנובתי הטובה?" וזה משל לחכמה, כדרך (בראשית א, ד) "וירא אלהים את האור כי טוב", (שמות לג, יט) "אני אעביר כל טובי", (משלי ד, ב) "כי לקח טוב נתתי לכם". שכל אלו ודומיהם על דרכי התורה שהן דרכי החכמה העליונה.
ולפי שיש הבדל בין החכמים, ויותם רמז על המופלא שבחכמים היודע טעמי החכמה ומתיקותה וכמו שאמרנו למעלה, לכן הוסיף מלת "מתקי", כלומר מלבד שאני לחם ותנובה להחיות בו נפש כל חי, אלא שאני מתוק לחיך, ואיך אחדל מתקי ותנובתי הטובה, והלכתי לנוע אל העצים הבוזים חכמה ומוסר? ומלבד [זה] שלא אמצא מנוח לי, כדרך (משלי יד, לג) "בלב נבון תנוח חכמה, ובקרב כסילים תִּוָּדֵעַ", ויתבאר בספר "מעין גנים", ואצטרך לנוע תמיד לתור לי מנוחה. אלא שאחדל גם אני מתנובתי וממתקי, בעבור הצער והקצף שיסבבו לי העם בעלילותיהם הנשחתות, שעי"כ תאבד סגולתי. וכמו שאמרו ז"ל באותו המאמר (פסחים סו, ב) "כל הכועס, אם חכם הוא חכמתו מסתלקת ממנו". וכן ענתה הגפן שנמשל אליה איש צדיק בעל הבינה, המשתמש בבינתו להבין ביראת ה' ובמליצות התורה ולתקון העם והמדינה, "החדלתי את תירושי המשמח אלהים ואנשים?" וזה משל לבינה כדרך (תהלים צז, יא) "ולישרי לב שמחה", וכיוצא שהן כולן על הבינה. וכשבני אדם מתבוננים בחסדי ה' גבורותיו ונפלאותיו, כביכול נחת רוח לפניו, כדרך (תהלים קד, לא) "ישמח יי' במעשיו" וכמו שאמר (שם קז, מג) "ויתבוננו חסדי יי'". ובתוכחה אמר (ישעיה א, ג) "עמי לא התבונן". ועל כן נתקנה השירה על היין, לפי שהיין משמח הלב, ומטעם זה ניסוך היין במקדש על השיר ששרו הלוים שהיו מתבוננים בנפלאות האל ובחסדיו שהיא השמחה הגמורה, ועל זה נוסדו שירי הקדש.
ועל זה מלת "משכיל", כמו (תהלים נב, א) "משכיל לדוד", (תהלים פט, א) "משכיל לאיתן האזרחי", כי היו משכילים בשיריהם שכל טוב, כמו שכתוב (דהי"ב ל' כב) "וידבר וכו' על לב כל הלוים המשכילים שכל טוב לה'", וכמו שיתבאר בספר "מעין גנים". וכן היין משמח לב הגדולים והמלכים הצדיקים ועל ידו מתגבר בהם השמחה להתבונן ולהשכיל, וכמו שאמרו (יומא עא, א) "ימלא גרונן של ת"ח יין". ואמרו (סנהדרין לח, א) "אגברו חמרי אדרדקי כי היכי דלימרו". ואמר הגפן איך אחדל תירושי המשמח, ואלך לנוע על העצים השפלים הבוזים דברי בינות ושכל טוב, כדרך (משלי כג, ט) "באזני כסיל אל תדבר, כי יבוז לשכל מליך", וכמו שיתבאר בספר "מעין גנים". והנה מלבד שלא אמצא לי מנוח ביניהם ואצטרך לנוע מעץ לעץ לראות אם ישמעו למוסרי ולשכלי הטוב, אלא שאחדל גם אני תירושי בעבור הצער והכעס שיכעסוני. וכדרך שפרשנו אצל הזית והתאנה, שאם יקצוף ויצטער, יאבד לבו הטוב ולא יוכל להתבונן, בעבור העדר שמחת לבו ומנוחת נפשו.
ואולם האטד שהוא נעדר כל טוב וכל תאר, והוא משל לאיש נעדר כל השלימות, ענה לממליכים אותו (שופטים ט, טו) "אם באמת אתם מושחים אותי למלך עליכם באו חסו בצלי. ואם אין תצא אש מן האטד ותאכל את ארזי הלבנון". פירוש אמר האטד אני אקבל המלכות, כי לא אוכל להפסיד בזה דבר לפי שאין בי טובה, תאר והדר, שיפסידו העם במעלליהם. אלא שהוא דבר זר שיבחרו בגרוע שבכולם כמוני למלוך עליהם, ילכו נא אל התפוח או אל הרמון וכיוצא, ולכל הפחות ילכו אל הארז אשר בלבנון, שאע"פי שהוא אילן סרק, הוא יפה תאר וגדול, ומדוע באתם אלי? אם לא להשתטות בי ולעשות עמי רע. לכן אגיד לכם, אם באמת המלכתם אותי בואו חסו בצלי, כלומר אין לי תנובה וטובה לתת לכם, רק הצל שתחסו בו. ואם מִצְעָר<sup class="footnote-marker">21</sup><i class="footnote">כלומר מעט</i> היא מכל מקום אעשה את שלי, והנה לכם צל לחסות בו. ואם עשיתם להתהולל בי, אע"פי שאינני גבור ולא בעל תחבולה להציל עצמי ולשלם לכם כרעתכם, הנה נִכָּשֵׁל איש באחיו. כי תצא אש מן האטד הפחות ותאכל את ארזי הלבנון. והנמשל הודיע יותם באמרו (שופטים ט, טז) "ועתה אם באמת ובתמים עשיתם ותמליכו את אבימלך, ואם טוב עשיתם עם ירובעל" וגו' (שם שם יז-יח) "אשר נלחם אבי עליכם וגו' ותמליכו את אבימלך בן אמתו וגו'. (שופטים ט, יט) "ואם באמת וגו' שמחו באבימלך וישמח גם הוא בכם". (שופטים ט, כ) "ואם אין, תצא אש מאבימלך ותאכל את בעלי שכם וגו'. ותצא אש מבעלי שכם ותאכל את אבימלך". כלומר אם בדרך אמת ובתמימות עשיתם כן, שהרגתם את כל בית אבי והמלכתם את אבימלך, כי אתם חושבים שהוא האיש ראוי והגון למלוכה יותר מכולכם ומכל אחי ובית אבי, ושלטובת אבי להשיב לו גמול חסדו עמכם, עשיתם מה שעשיתם לבער המתנשאים למלוך שלא כדת למען חזק הממלכה ביד אבימלך הראוי לה, שמחו בו והוא ישמח בכם. ואם אין, ואתם יודעים שהוא איש בליעל והפחות שבכולכם כמו האטד שהוא הפחות שבעצים ולא יצלח לכל, הנה יקרה לכם דברי האטד שתצא אש ממנו ותאכל אתכם, ותצא אש מכם ותאכל אותו. הנה פרשנו בקצרה הענין, ולא הארכנו לבארו בכל פרטיו, לפי שלא הובאו הנה הדברים רק למשל ולמראה.
מן הבאורים שהצגנו בפתיחתנו זאת לאותות ולמשלים יבין כל מי שיבוא מחברתי זאת לידו, מה כונתינו ומגמתינו בחבור הספרים האלו. וידעתי כי מי שחנן אותו אלהים לב טוב וחפץ אל היושר, לא יהיה נבהל להשיב על דברינו, ואין צריך לומר שלא יתאמץ להטיל עליהן דופי וגנאי אבל ישמח בהשתדלותינו הנמרץ. ועל הפרושים שייטיבו בעיניו יברכֵנו, ואשר לא ייטיבו בעיניו, מכל מקום יהלל הכונות הרצויות שנתכווננו במלאכתנו זאת,<sup class="footnote-marker">22</sup><i class="footnote">בתרגומו של הגר"י קאפח ל"אגרות הרמב"ם", מהד' מוסד הרב קוק, עמ' עא הערה 27, מבאר דברי רמב"ם שם שגם אם המחבר לא הועיל להחכים את קוראי דברו, עדיין נותר לו שכר של "מחשבה טובה הקב"ה מצרפה למעשה"</i> כי כדאי הן לעורר לבות החכמים ומבקשי האמת להוסיף אומץ ולהרחיב הדברים כפי רוחב דעתם, ולטהר המעט אשר בארנו מכל שגיאה אם שגיתי, ולתקן המעוות אם עויתי. ואולם בטוח אני בחסד השם ב"ה שאם שִׂכְלִי החלוש לא ירה חציו בכל מקום אל נקודת האמת, לא הרחיק במאד, ולא ירה אותם מחוץ לעגולה הסובבת את הנקודה. והנה נשענתי על עזרת קדוש ישראל המלמד לאדם דעת, ובניתי יסודותי על דברי התורה והנביאים, ועל דברי אבותינו וקדמונינו ז"ל בעלי המשנה והתלמוד, הם ידעו יסודות הלשון, והם הבינו בצחות מליצותיו, וקבעו מאמריהם ומדרשיהם על היסודות הנאמנים שנודעו להם. ומי שהוא איש תבונות יוכל לדלות טוב טעם ודעת ממימיהם המתוקים והעמוקים, המה יורונו ואחריהן נלך. ועל דברי זולתם לא נשענתי, לא אשא פנים בתורה, ולא אכחיד האמת לכבוד שום אדם. כי השם ב"ה הבוחן לבבות יודע כי את האמת אני מבקש, ואם אשגה עלי לבדי האשמה, כי מלבי דברתי כל הדברים האלו. ואם במקצת הכללים והיסודות שהקדמנו כִוַנתי לדברי מי שקדמני, ישמח לבי גם אני. גם לא ארחיב פה אאריך לשון במליצות ובלשונות צחות ליפות הענין ולהרחיבו בדברי מוֹתָר, כי מה יתרון בעמל הזה? ואיננו רק למשא ולטורח על הנפש המעיינת ועל הלב השואל דברי חפץ. לכן בחרתי לקצר במאוד, ולא אכתוב רק מה שהוא הכרחי להבנת הענין שאני מכוין לבארו, מבלי שאוסיף דרשות פלפולים ונצוחים ללא צורך.
ודע אתה המעיין שאם נצליח בענין הזה, כבר באנו אל המדרגה הראשונה שבסולם החכמה אשר רגלו בארץ וראשו מגיע השמימה. כי בעמדנו על האמתיות אשר בארץ, יקל לנו אחרי כן להביט מעט מן הנפלאות אשר בשמים ממעל. כי הברואים העליונים והתחתונים קשורים אלו באלו, ואי אפשר לנו לברר על דרך אמת הנבראים אשר בארץ מתחת זולת בעמדנו על תוכן כונת מליצות התורה והנביאים. כי המליצות האלו נבעו מפי עליון ב"ה היודע הכל באמת, ומבין כל סתרי הבריאה מראשית ועד אחרית, כי (ירמיה י, טז) "יוצר הכל הוא" וכמו שכתבנו בתחלת הפתיחה הזאת. ולכן זה המעט אשר נבין במליצות התורה ובשרשי הלשון הקדש הזה ילמדנו יותר על דרך אמת, ממה שלמדונו אלף ספרים המחוברים מקהל הפלוסופים והחוקרים, שדבריהם תערובת אמת ושקר. ואין כן מליצות התורה והנביאים, והשרשים שמהן חוברו המליצות, שכל אחד מהן נוסד על יסוד אמתי כפי שהוטבע עליו המציאות הנמצא.
וגם על זה אתן לך משל. תמצא בכל הלשונות שיתארו סור השמש מן האופק "שקיעת החמה", ואפילו בדברי חכמינו ז"ל תמצא הרבה שיאמרו (עירובין צז, א) "שקיעת החמה". וכבר אמרו (חולין קלז, ב) "לשון תורה לחוד ולשון חכמים לחוד". כי בלשון תורה ונביאים לא תמצא המליצה הזאת לעולם, אבל יתארו השקיעה בלשון "ביאה". כמו (בראשית כח, יא) "כי בא השמש" וכיוצא בזה. וְהַשְׂכֵּל כי מליצת השקיעה אצל השמש הוא הפוך ממה שנוסד עליו המציאות. כי תמונת השמים עגולה. ולא יפול על העגול לא מעל ולא תחת לא פנים ולא אחור, והדבר המסבב את העגולה לא נוכל לומר עליו לא עלה ולא ירד, כי העגולה שוה מכל צד. וכן לענין בוא השמש על האופק, יתארו בכל הלשונות בלשון "עלייה", גם בדברי חכמים ז"ל עליית השמש. וגם זה הפוך ממה שמציאות השמש נוסד עליו, כמו לענין הירידה, ולכן לא תמצא לשון עלייה אצל שמש בכל התורה ובנביאים. אבל יאמרו "זרח השמש", או "יצא השמש" כמו (בראשית יט, כג) "השמש יצא על הארץ", (קהלת א, ה) "וזרח השמש ובא השמש". וטעם המליצות הללו אפרש לך בקצרה. ידוע כי השמש סובב בגלגלו וחוזר חלילה כל ימי עולם. וכל אחד מבני אדם כל מקום שהוא עומד מביט חצי עגולת השמים. וכל זמן שהשמש בחצי העגול העליון, יוכל לראותו או במזרח או במערב. וכשהוא בחצי השני לא יראנו עוד, והוא נסתר מעיניו, ודומה למי שהולך ברחוב זה, ואחר הולך ברחוב שני שאינן רואים זה את זה. וכצאת האחד מן הרחוב שהולך בו ונכנס לרחוב שהולך בו השני, אז נאמר "פלוני יצא מרחובו אל רחוב השני". וכן השמש כשנכנס בבקר אל אופקנו נוכל לומר "השמש יצא על הארץ" כלומר יצא ממקום שהיה נסתר מעינינו ליכנס על הארץ. והנה מן המשל הזה עצמו תבין לשון "ביאה" אצל שמש, כי זה האיש אע"פי שנכנס ברחוב שהולך בו השני, יוכל להיות שהאחד בקצה האחד מן הרחוב, והשני בקצה השני. ואולם כשהנכנס הולך וקרב עד עֶברו את חברו, אז נוכל לומר שבא אליו, כי כבר עברו. וכן לעניין השמש אע"פי שבבקר יוצא על האופק ונראה לעין, מכל מקום הוא רחוק במצבו ממצב הרואה אלא שהוא סובב סובב בגלגלו עד חצי היום, ואז השמש ממעל לראש הרואה, וּרְאָיָה<sup class="footnote-marker">23</sup><i class="footnote">ראיה לזה</i> שהצל תחת רגלי האדם. ואחר חצי היום אז עבר מצב הרואה ונקרא "בא השמש", שכבר בא ועבר מצבו. ואולם עדיין אינו ביאה גמורה עד סור השמש מעל הארץ. וטעם הדבר בעבור כי השוכנים במערב עד חצי האופק, עדיין אין להם חצי היום עד סור השמש מעין העומד באמצע האופק. וכאשר יסתר השמש מעין העומד באמצע האופק, אז בא ג"כ השמש מן השוכן בקצה האופק על פני המערב, כי אז הוא חצי היום לשוכנים שם, ולכן תקרא השקיעה הגמורה של השמש בלשון "ביאה", שכבר עבר פני השוכנים על כל חצי האופק. ואין כן עמוד השחר הנזכר במשנתינו בראש מסכת ברכות, שאיננו על השמש אלא על אור השמש המכה באדים שחורים העולים מן הארץ, כמו שמפורש בתלמוד ירושלמי וכמו שפירש הרמב"ם ז"ל בפירוש המשניות. ואמר שהאדים העולים מן הארץ יעלו כמו מ"ה מיל. ולכן אצלי מלת "שחר" נגזר מן שחור, ונקרא כן על שם האדים שתבניתן שחור והן עולים ממש מן הארץ אל האויר העליון. לכן נאמר בתורה (בראשית יט, טו) "וכמו השחר עלה ויאיצו המלאכים", הזכיר בשחר לשון "עלייה" לפי שהוא עולה מן הארץ, ואח"כ נאמר (שם שם, כג) "השמש יצא על הארץ", והוא נץ החמה שהזכירו חכמינו ז"ל, ובארנוהו למעלה. ומן המשל הזה תבין איך שרשי הלשון הזה ומליצותיו נקיים מכל שגיה ומכל טעות, אין בהם נפתל ועקש.
ולפי דעתי נקרא הלשון הזה בשם "לשון הקודש", וכבר דברו בזה המדברים הראשונים ז"ל ונתנו טעמים למה כינוהו בלשון קדושה, והרמב"ם ז"ל בספר המורה (ח"ג פרק ח) גם הרמב"ן ז"ל (על שמות ל, יג) התאמצו לתת טעמים מה קדושה נמצא בלשון זה יותר מבשאר הלשונות. ואמנם במה שבארנו בפתיחה הזאת תבין התאר הזה היטב, כי מלת "קדושה" הנחתו על הבדל דבר לתהלה ולסגולה מדברים אחרים הפחותים ממנו, כמ"ש (בחדר יו"ד בבית זה). והנה שרשי שאר הלשונות ומליצותיהן מלאים שגיאות ונלוזים מאמתת הענינים שהונחו עליהן. ואין כן שרשי הלשון הזה שהן נבדלים מכל טעות ושגיאה, ומונחים דבר דבר על הנמצא כפי מציאותו. ולכן נקרא "לשון הקדש", כלומר לשון מתעלה ונבדל בסגולתו ובעצמותו מכל הלשונות האחרות.
ושם הכולל לספרים שחברנו בענין זה ושאנו עתידין לחבר עוד בעזרת השם ב"ה קראנו בשם "לבנון" מלשון (דברים ג, כה) "ההר הטוב הזה והלבנון", וכדרך (שה"ש ה, טו) "מראהו כלבנון". לפי שיכללו הספרים האלה ענינים ופרטים רבים, כי כל שרש ושרש שיבוא בו כולל ענין נפרד מחברו, כמו שיש בלבנון ארזים רבים, וכמו שפירש הראב"ע ז"ל בפרושו לשיר השירים על פסוק זה: "הענין שיש בלבנון עצים אין מספר להם אצל בני אדם, וכשיראה האחד מהם יחשוב שאין כמוהו. ולא ילך כי אם מעט בלבנון וימצא יותר מופלא ונכבד ממנו, וכן מעשה המקום ב"ה" עכ"ד. כי דברי התורה כארזים נטע ה' מופלאים ונכבדים עד אין חקר. ולפי שנוסדו הספרים הללו על שרשי התורה והנביאים ראויין להתאר בשם זה. וכל ספר מספריו אקראהו בשם הראוי לו כפי ענינו. ולכן הספר הזה היוצא ראשונה קראנוהו "גן נעול" לפי שבו יתבארו שרש "חכם" ושרש "יעץ", ושרש "חשב", ושם דבר "תושיה". שענין כולם על החכמה וסעיפיה. ונאמר (שם ד' יב) "גן נעול אחותי כלה", שהוא משל קדש על החכמה שהיא עליונה ונשגבת מבינת האדם, ואיננה נודעת זולתי ליוצר הכל ית'. כמו שיתבאר בבית זה בחדר השני, ועוד במקומות רבים מספר זה. ועל כן אמר "אחותי כלה", כדרך (משלי ז, ד) "אמור לחכמה אחותי את". וחלקנו הספר הזה לשלשה בתים, בבית הראשון אציע הצעות ואיסד כללים להבנת לשון "חכמה", ועל מה הנחתו ועיקר הוראתו. בבית השני אביא כל הכתובים שנזכר בהן אחת מלשונות של חכמה, ואפרשם כפי הכללים שהקדמנו להן בבית הראשון. ובבית השלישי אפרש שרש "יעץ" ושרש "חשב" ושם דבר "תושיה". וְכַפַּי פְּרוּשׂוֹת השמים לאֵל העליון יעזרני על דבר כבוד שמו. ויקַרבֵני לעבודתו ויזכני להיות מאותן שנאמר עליהן (שמות לג, יט) "וחנותי את אשר אחון, ורחמתי את אשר ארחם".
תמו דברי הפתיחה.

בית ראשון



Chamber 1



Window 1

<small>הבית הראשון חדריו עשרה. וחלונותיו מאה ועשרים<br>החדר הראשון ובו ארבעה חלונות יביא דעת המחברים ז"ל על מה הנחת שרש "חכם" וכל לשון "חכמה" שבכתבי הקדש. והמחבר יטיף מלין על דבריהם</small><br>דעות שונות מצאתי לקדמונים ז"ל בהוראת שרש "חכם" והנחת לשון "חכמה" שבכתבי הקדש. כי הרמב"ם ז"ל כתב בפרק האחרון מספר המורה. שם "חכמה" נופל בלשון עברי על ד' דברים. היא נופל על השגות אמתיות אשר תכלית כונתן השגת שמו ית'. אמר (איוב כח, יב) "והחכמה מאין תמצא". ואמר (משלי ב, ד) "אם תבקשנה ככסף". וזה הרבה. ונופל על ידיעת המלאכות איזו מלאכה שתהיה. (שמות לח, י) "וכל חכם לב בכם". (שם ושם כה) "וכל אשה חכמת לב". ונופל על קנות מעלת המדות. (תהלים קה, כב) "וזקניו יְחַכֵּם". (איוב יב, יב) "בישישים חכמה". כי הדבר שיקנה האדם בחכמה בזקנה לבד הוא ההכנה לקבל מעלת המדות. ונופל על הערמה והתחבולה (שמות א, י) "הבה נתחכמה לו". ולפי זה הענין אמר (שמואל ב יד, ב) "ויקח משם אשה חכמה", ר"ל בעלת ערמה ותחבולה. ומזה הענין (ירמיה ד, כב) "חכמים המה להרַע". ואפשר שיהיה לשון חכמה בלשון העברי מורה על הערמה ושמוש המחשבה. פעם יהיה הערמה ההיא וההתחכמות או לקנות מעלות שכליות, או לקנות מעלות מדות, או ללמוד מלאכת מעשה, או יהיה בדעות ובמדות מגונות. הנה התבאר שחכם יאמר לבעל המעלות השכליות. ולבעל מעלת המדות. ולכל בעל מלאכת מעשה. ולבעל תחבולות במעשים מגונים ובדעות. עד כאן [לשון רמב"ם]:
וכאשר חקרתי ודרשתי מצאתי שהניח השורש הזה על ענינים שהן חוץ מגדרו. כי הענין הראשון שזכר הרב ז"ל והוא ההשגות האמיתיות, ורצונו בזה עשות מופתים<sup class="footnote-marker">1</sup><i class="footnote">הוכחות הגיוניות</i> שכליים על האמונות והדעות כמו שגלה דעתו באותו הפרק, שאמר החכמה הגמורה היא אשר התבאר בה במופת מה שלמדנוה מן התורה על דרך הקבלה<sup class="footnote-marker">2</sup><i class="footnote">מסורת</i> מן השכליות ההם.<sup class="footnote-marker">3</sup><i class="footnote">עד כאן דברי רמב"ם</i>
אומר אני שאין לשון חכמה נופל על עשות מופת והשגת ענינו, עד שלא תוכל לומר על ממציא המופת שהמציא בחכמתו, וגם לא שהכריח דבר חכמה במופת. לפי שהשגת מופת הוא בבינה ובדעת. וכל דבר המתואר בחכמה אי אפשר לעשות עליו מופת. ואלו הדברים ארוכים ורחבים ויתבארו בספר זה ביסודות נאמנים. ולא תמצא בכל כתבי הקדש לשון חכמה מונח על ענין כזה. וראייתו מפסוק (איוב כח, יב) "והחכמה מאין תמצא" אינה ראיה. ופסוק זה יתבאר יפה בבית השני מספר זה. וכן "אם תבקשנה ככסף". הענין השני שהניח עליו לשון חכמה. והוא ידיעת המלאכות, יפה דבר, אלא שיש הבדל בין לשון חכמה המונח על החכמה הגמורה, ובין לשון חכמה הנופל על אחת מן המלאכות. ולעולם לא תמצא בכל כתבי הקדש שיתארו לבעל מלאכת-מעשה בשם "חכם" סתם וכמו שיתבאר. והענין הג' שהזכיר. והוא שלשון חכמה נופל על קנות מעלות המדות, אמת בפיו. אבל לא מטעם שחשב הרב ז"ל. גם הראיות שהביא על זה לא יתכנו. כי אין זה טעם "וזקניו יחכם". ואיננו טעם "בישישים חכמה". וגם אלו הפסוקים יתבארו היטב בבית הנזכר. ואולם הענין הד' שהזכיר הרב ז"ל והוא שלשון חכמה נופל ג"כ על בעל תחבולות במעשים מגונים ובדעות, לא דבר נכונה. כי כל דבר שיונח עליו לשון "חכמה" הוא ענין אמיתי וטוב כמו שיעידו על זה כל כתבי הקודש. ומלבד זה בארנו בספר "מעין גנים" ביסודות נאמנים שהתחבולה מוצאה מכח הבינה, ולא תפול עליה שם חכמה. והראיות שהביא ראיות לסתור הן, נכחו תעמודנה כמו שיתבאר. והדברים רחבים ועמוקים. ולא באתי הנה לדבר ברחבה בענין זה רק על דרך כלל:

Window 2

הרב ר' לוי בן גרשום ז"ל התאמץ גם הוא לבאר תוכן הוראת שם חכמה. וכתב בפירוש ס' משלי (משלי ג, יט) בפסוק "יי' בחכמה יסד ארץ" וגו' זה היסוד הוא מה שהשריש ושָׂם בטבע הנמצאות הטבעיות אשר המציא בארץ. והנה בחכמה שָׂם ב"ה שפע מציאותם ביום הבראם ונתיסד ענינם. ומה שיושג לאדם מפני החקירה בהם יקרא חכמה. כי כל שבהם מתחדש מסבות עצמיות ומתיחסות. כאילו תאמר שהחום יחמם. ושהאדם יוליד אדם. עכ"ל. ואני בספר "מעין גנים" הבאתי גם סוף דבריו מה שפירש על "כונן שמים בתבונה". וההבדל שהמציא כפי דרכו בין חכמה לתבונה, ושם שאלתי עליו שאלות עצומות לבטל דבריו. ודע כי הדעת הזאת רחוקה מאד מדרך האמת. ובעיני יפלא מאד כי הרב ז"ל צריך לפרש כפי דעתו זאת כל לשון חכמה הנמצא כתוב בספרי הקדש. כי אין הדעת סובלת לפרש שרש אחד פעם כה ופעם כה. ואני אביא בבית השני כל לשון חכמה שבכ"ד ספרים ואפרשם באר היטב. ותראה שאין גם אחד מהן רומז על ההוראה שחשב הרב ז"ל. תמה אני אם זאת היא החכמה הגמורה, מה יאמר הרב ז"ל בפירוש מקראות הסמוכים לזה. (משלי ג, כא) "בני אל ילוזו מעיניך". (שם ושם כב) "ויהיו חיים לנפשך". ונאמר (שם ושם טו) "ארך ימים בימינה". (שם ושם יח) "עץ חיים היא למחזיקים בה". (שם ט, יא) "כי בי ירבו ימיך". ועוד כמה פסוקים שנכתבו ברוח הקדש על תפארת החכמה ותהלתה. אם כל זה נכתב על ההשגות שישיג האדם בדברים אשר תחת השמש כמו הסבות העצמיות ומתיחסות שזכר הרב ז"ל? הנה גם בני בלי שֵׁם יצדקו ויתהללו בכל הטוב אשר דבר ה' ביד עבדיו הנביאים על אנשי החכמה. כי גם הם בחרו להתפלסף בדברים הטבעיים, ורבות השיגו בדברים שהן מתחת לגלגל הירח. ומה אוסיף לדבר? ידעתי גם אני כי הרב ז"ל היה חכם גדול בתורה. אכן בפירוש הדבר הזה לא הטיב לראות:

Window 3

הרב ר' יצחק אברבנאל אף הוא היה מתכוין לפרש. וכתב בפירוש התורה (שמות לא, ג) בפסוק "ואמלא אותו רוח אלהים בחכמה בתבונה ובדעת". "החכמה היא העיונית המעיינת בדברים ההכרחים שאינן תלויות בבחירתנו. והתבונה היא במדות ובשכל המעשי, המעיין בדברים התלויים בבחירתנו". ע"כ. ובספר "מעין גנים" התבאר שכל עיון והשגה הוא בכח הבינה. ולא יפול על זה לשון חכמה. ונודע שהעיונית המעיינת איננה החכמה. וכבר רמזנו על זה למעלה (חלון ב'). וזאת התשובה גם היא על דעת רלב"ג ז"ל. גם הענין להפך ממה שחשב הרב ז"ל. שאין לשון חכמה נופל זולתי על דברים התלויים בבחירת האדם, ובעבורן יתואר "חכם" כמו שיתבאר. וה"תבונה" גם בדברים שאינן תלויין בבחירת האדם. והקורא בספר זה יתברר לו שכל כתבי הקדש מנגד לדברי הרב ז"ל יעמודו:
ואולם החכם ראב"ע ז"ל פירש בפסוק זה "החכמה היא הצורות העצורות באחורנית מוח הראש". ע"כ. והטיב לראות. כי כח השומר הצורות הנטוע בנפש האדם הוא יסוד כח החכמה וכמו שיתבאר (בחדר השני). אכן לא פירש בדבריו מה הן הדברים שנופל עליהן לשון "חכמה". כי כח השומר יעצור גם דברי הבל ותחבולות רעות כמו שיעצור הענינים ההגונים. ואם כן נשאל התקראנה גם אלה חכמות, בעבור שהן נעצרים בכח השומר? ובמקומות רבים מספריו ראיתי שפירש גם הוא לשונות חכמה על ההשכלה וההתבוננות. וכבר בארנו שאין הדבר כן:

Window 4

אבל לשון דברי רש"י ז"ל טובים מדברי כולם. כי פירש בפסוק זה: "החכמה היא מה שהאדם שומע מאחרים ולומד" עכ"ל. דבריו לקוחים מאוצרות בית ה' ממדרשי קדמונינו ז"ל. ודבר ה' אמת בפיהם. הם ידעו יסודות לשונינו הקדש, הם הבינו סתרי מליצותיו, ואתה קבל דבריהם. ודע שאין "חכמה" אלא דברים הנקנים או בראיה או בשמיעה או בלמוד. וכמו שיתבאר (בחדר שני) זהו גדר החכמה. והוא המבדיל בין בֵינָה ובין עניני בִּינָה שכל ודעת וכיוצא. אמנם עדיין לא נתפרש בדבריו על איזה ענינים ראוי להניח לשון "חכמה". כי גם המרמות והתחבולות הרעות נוכל לראות לשמוע וללמוד מאחרים. ונשאל גם על דבריו התקראנה גם אלו חכמות בעבור למדנו אותם מזולתנו? אלא אחרי ההצעות הרבות שנציע, יתבאר מה מאד עמקו מחשבות קדמונינו ז"ל, ואיך כללו במאמר קצר כזה תשובה גלויה ונכונה לכל מה ששאלנו:
סוף דבר האנשים האלה שלֵמים הם אתנו, כל אחד מהם רצה לבאר תעלומות השרש הזה ולא נושענו בדבריהם. כי רמב"ם ורלב"ג ז"ל כוונו לבאר על מה נופל לשון חכמה. ותשובות רבות יש על דבריהם. ראב"ע ז"ל לא באר רק כח נפשיי העוזר לקבלת החכמה. ר"י אברבנאל רצה לעשות כן ולא עלתה בידו. זולתי רש"י ז"ל שבאר הכל. לולי כי דבריו סתומים וחתומים. ואם לפי הנראה בתחלה לא באר רק הכח הפנימי, הנה כאשר נעמיק בדבריו יתבאר לכל שלא חסר דבר. כי באר כח החכמה, ועל מה נופל לשון חכמה. ועתה אשא עיני אל היושב בשמים יחנני ויתמוך ימיני, ובעצתו ינחני, ויורני בדרך ישר לא אכשל. כי ידעתי כי הדרוש הזה יקר מאד. והוא עמוד התורה כולה. ובחסד השם ב"ה אני בא לדרוש ולחתור איזו דרך ישכן אור.
ונשלים דברי החדר הזה, ונבוא לפתוח חדר שני שבו יתבאר על דרך כלל מה שמצאה נפשי בדרוש היקר הזה. ואתה הט אזנך ושמע. ולבך תשית לדעתי:

Chamber 2



Window 1

<small>חדר ב ובו חמשה עשרה חלונות דעת המחבר על איזו ענינים יונחו לשונות של חכמה, כח החכמה, נושאי החכמה, החכמה עצמה, תאר חכם. החכמה כוללת נפש האדם כולה. כל חכמה נאספת מן החוץ אל הפנים. לא תִּוָדַע החכמה לאדם במופתים. אין יקר מחכמה. כל דבר חכמה יש בו שני דרכים במציאות. החכמה אחת ותשתנה כפי העתים והמקבלים במשפט. כל דרכי ה' ומנהגיו בחכמה. מתכנת השמים והארץ בחכמה. ענין חכמה למודית. חכמת מלאכת מעשה.</small><br>תרתי בלבי ומצאתי כי החכמה הגמורה המתוארת "חכמה" בכל כתבי הקודש היא הכוללת נפש האדם כולה, גברת ממלכת על כל כחותיה הנטועות בה. ונפש האדם כוללת כל הכחות האצולות במעשה בראשית, כמו שיתבאר (בחדר ג') ומאלה הכחות המסתעפים כל המנהגים. והמנהגים הם אלו לעמת אלו, טובים לעמת רעים. והמנהג הישר בכל דבר ודבר כפי העת ומשפט המקבל הוא דרך החכמה. והמנהג השני לעמתו הוא דרך הסכלות. ואין המנהגים הישרים יכולים להודע לאדם מנפשו. ולא ימצאם במופתי הבינה והדעת כמו שימצא במופתים הדרכים הנכונים שבענינים הלמודיים כמו מופתי ההנדסה והמספר. כי דעת החכמה נשגבת מאד מכל הכחות הנטועות בנפש האדם שבכללן כח השכל כח הבינה וכח הדעת המולידים תחבולות ומופתים. ואולם נודעו המנהגים הישרים מאדון החכמה כולה, הוא אלהי עולם ה' שמו. עמו חכמה ותבונה, הוא הבין דרכה והוא ידע את מקומה, אז ראה ויספרה והודיעה לבני אדם כמו שיתבאר. על זה נאמר (איוב כח, כב) "והחכמה מאין תמצא" וגו'. והיה המענה (איוב כח, כג) "אלהים הבין דרכה" וגו'. וברחמיו ית' נטע בנפשות כל בני אדם כח החכמה, והוא הכח שבו יוכל האדם לקבל החכמה מפי החכם, הוא הלוח הפנימי שתצטיירנה עליו חקות החכמה. כמו שהמשיל ברוח הקדש (משלי ג, ג') "כתבם על לוח לבך". כי האדם יראה ויחכם, ישמע ויחכם, או ילמד ויחכם, ומה שרואה או שומע או לומד יצייר הכח הזה בנפש פנימה. לפי שכדמות הדבר שהוא מקבל נטוע ג"כ בנפשו. וכמו שאמרנו שנפש האדם כוללת כל הכחות האצולות במעשה בראשית. והָרְאִיָה שהזכרנו ענינו שיראה מנהגי החכמים שהן כפי החכמה. והשמיעה הוא שישמע מפי חכמים מה הן חקי החכמה ומשפטיה. והלמוד הוא שילמד בספר התורה וספרי הנביאים והחכמים משפטי החכמה. וכח החכמה יצייר בנפש פנימה ציורי החקים שרואה שומע או לומד. ומיסודות הכח הזה הוא כח השומר, כי בכחו שומר הצורות שצייר כח החכמה פעם אחת בתוך הנפש, והזכירוֹ החכם ראב"ע זצ"ל כמבואר בחדר הראשון. והנה באחת משלש אלה יקבל האדם החכמה. ואם שמע ראה או למד נאמר שיש בו חכמה. ועדיין לא יתואר בתאר "חכם". אבל אם אחר שקבל החכמה הרגיל לבו שינהג בכל עת כפי המנהגים שקבל ושיעשה הכל כפי החקים האלו, אז נתארהו בתאר "חכם" בעבור ציורי החכמה המושלים בלבו שגברו על ציורי הסכלות ההפוכים להם. כי כל תואר מן התוארים נופל על הציור המושל בלב שממנו מסתעף המעשה. כמו שאינך מתאר יודע צדק בתאר "צדיק" בעבור שנודעו לו דרכי הצדק. אבל תתארהו "צדיק" בלכתו בדרכי צדק ועושה צדקה. כי אם ינהג בכסל וברשע תתארהו "רשע ואיש בליעל", אע"פי שנטוע בנפשו כח לעשות צדק וגם יודע דרכי הצדק. ככה לא תוכל לתאר לנוהג בסכלות בתאר חכם אעפ"י שנטוע בנפשו הכח להיות נוהג בחכמה וגם למד חקי החכמה, בהיותו נלוז מלכת בדרכי החכמה האסופים בכח השומר הנטוע בו. הנך רואה מזה שהכח ביד כל אדם לקבל החכמה. כי ה' נתן לכל אדם עינים לראות ואזנים לשמוע, ונטע בכל נפש כח פנימי לצייר מה ששומע ומה שרואה ומה שלומד, וכן נטע בו כח לשמור הדברים שקבל. ואילו חסר האדם אזנים ועינים לא יחכם לעולם. כי שני החושים החצונים הללו הן אמצעיים בין החכמה שהיא מחוץ לנפש, ובין כח החכמה הנטוע בנפש. לכן אמר שלמה (משלי כ, יב) "אוזן שומעת ועין רואה, ה' עשה גם שניהם". פירוש בחסדו ית' תקן שני כלים אלו בגוף האדם שעל ידיהן יקבל החכמה ויחכם ויחי לעולם. וכן הכח ביד כל אדם להיות נוהג בחכמה, כי נטוע בנפש כל האדם כח הממשלה והרצון להטות כחות נפשו לכל אשר יחפוץ:

Window 2

נושאי החכמה גם הם נטועים בנפש כל האדם והן הכחות הפנימיות, ולכן הם נושאי החכמה לפי שכל פעולתה של חכמה תשען על אחת מאלה הכחות. הם כֵּלֶיהָ, והיא ככלה תעדה כליה לפעול על ידם כאשר תגזור. ואין איש נעדר מאלה הכחות כי בנפש כל אדם נטועות כל הכחות בכללן, כמו כח ענוה וכח גאוה, כח הצדק וכח הרֶשע, כח האהבה וכח השנאה, כח הזריזות וכח העצלה, כח האומץ וכח המורך, כח הבשת וכח העזות, כח הנקימה וכח הסליחה, כח הנדיבות וכח הכילות, כח הכעס וכח הרצון, כח היראה וכח עזות הפנים, ואלפים כיוצא בהן והן יסודות המנהגים. ומכל אחד מתפשטים ארחות ונתיבות רבות, כי אופן ההנהגה בכל א' מהן היא כפי הזמן והמקבל. ובהיות שהחושים החצונים מובילים החכמה אל הנפש פנימה, נמשך מזה שאם יגדל האדם בלי מורה חכם שילמדהו חכמה, ומבלי שיקרא מעצמו בספרי החכמה, ומבלי שיראה וישמע מנהגי החכמים לא יחכם לעולם, ואפילו יהיה בטבעו בעל לב רחב מלא כח שכל ובינה. לפי שאין השכל והבינה שבנפש האדם יכולים להמציא דרכי החכמה הנעלמים. אבל ההולך אל חכמים ושומע דבריהם ורואה מנהגיהם הנוסדים על צדק משפט ומישרים שהן מִכַוָנוֹת החכמה העליונה. על דרך משל שהם אוהבי ענוה ושונאי גאוה, ולעת ינקמו מאויבי ה' וממנאציו ולבשו גאה וגאון במשפט החכמה. הם אוהבי בשת ושונאי עזות. ולעת יעשו מצות ה' יעיזו במשפט החכמה, ולא יבושו מחרפת אדם ומלעגי שפה. וכן במנהגי הגוף ואורחותיו שהן כולם תחת סוג החכמה כמו שיתבאר. הנה כשיראה ארחותם ויקבל האמת מפיהם, אז יקבל החכמה בכח החכמה הנטועה בנפשו. וכשירגיל עצמו ללכת באלה המנהגים באחריתו יהיה חכם, כשימשלו ציורי החכמה בלבו, ואם<sup class="footnote-marker">1</sup><i class="footnote">למרות</i> לא נתוסף דבר בנפשו. כי הכחות בכללן שהן נושאי החכמה תמיד היו נטועות בנפשו ורק למד אופן השמוש בהן וסדר ההנהגה הנכונה בכל דבר ודבר:

Window 3

זאת היא החכמה וזה גדרה, ואין לה קץ ותכלה. כי הכחות בלי ספורות, והתחלפות המנהגים כפי העתים וכפי המקבלים עָצְמוּ מִסַפֵּר. וההנהגה כפי החכמה היא יסוד העולם, והנליזה ממנה הורסת יסודותיו. ההולך בחכמה הוא את נפשו יְחַיֶה. והסר מדרכיה תשחית נפשו, ולפעמים ישחית גם נפשות זולתו אם הוא גבר הֻקָם עָל והמושל במדינה. כי האדם שמהו השם ב"ה להיות מושל בעולם התחתון, וכל שָׁת תחת רגליו.<sup class="footnote-marker">1</sup><i class="footnote">מליצה ע"פ תהלים ח, ז</i> ובהיותו מושל כפי חקות החכמה, על דרך משל שנוהג בכח אהבה עם הישרים, ובכח שנאה עם העקשים, בכח החסד עם ענוי ארץ, ובכח גבורה עם אנשי הזדון וכן כל כיוצא בזה. הנה ייטיב לעצמו ולזולתו. והפך כל זה במושל כסיל, הנוהג באהבה עם העקשים, ובשנאה עם הישרים וכיוצא בזה, ישחית עצמו וזולתו. ועל דרך זה תמצא כל לשון "חכמה" בתנ"ך. וכן כתוב בספר משלי (משלי ח, יב) "אני חכמה שכנתי ערמה" וגו'. (שם שם יג) "יראת יי' שנאת רע, גאה וגאון ודרך רע ופי תהפוכות שנאתי". וכל הנזכרים הם סעיפי כחות הנפש, ומחקי החכמה לבלתי התנהג בהן. ונאמר שם (משלי ח, טו) "בי מלכים ימלוכו ורוזנים יחוקקו צדק". (שם שם טז) "בי שרים ישורו" וגו'. וכמו שאמרנו שהמושל בלי חכמה חבר הוא לאיש משחית. כי החכמה אֵם כל חי היא חוקקת לכל איש ואיש חקים ומשפטים צדיקים, למלכים מנהגי המלוכה, וכן לרוזנים לשרים ולשופטים. וכן לכל איש ואיש תורה אחת לכולם להיות נכנעים למשפטי החכמה העליונה. הארץ ומלואה נתונים המה לה:

Window 4

כלל גדול אשמיעך. ואם תשימהו על לבבך תדע בכל דבר הבא לפניך אם הוא מכלל הדברים שנופל עליהן לשון "חכמה", או הוא מכלל אותן שהן תחת סוג בינה ודעת. והצעת הכלל כך הוא. כל דבר שתמצא בו שני דרכים, האחד הפוך מחברו, ושתי הדרכים במציאות, אז יונח עליו לשון "חכמה" או "סכלות". כי הדרך האחד שבאותו הדבר, חכמה, והפוכו סכלות. וכל דבר שלא תמצא בו רק דרך אחד, ואין הפוך הדרך ההוא במציאות נמצא, אזי יונח עליו לשון "בינה" או "מדע" כפי הראוי לאותו דבר. והנליזה מן הדרך יונח עליו לשון "שוא ואפס". ואין הרצון לבאר פה שרשי "שכל בינה ומדע", כי אלה התבארו בספר "מעין גנים" ברחבה. ורק הכונה במקום הזה לבאר ההבדל האמיתי שיש בין ענין של חכמה ובין ענינים של שכל בינה ודעת, כי זהו הצריך לפנינו. ואתן לך משלים להבין כונתינו. כשיסתפק עליך אם העניו יתואר בתאר חכם או משכיל או מבין וכיוצא. ואם הענוה מחקות החכמה או מעניני הבינה והדעת. צא וראה אם יש דרך הפוך ממנה נמצא בנפש במציאות קיים. ואם יש, תדע כי הוא מחקי החכמה, שבעליו יתואר "חכם". והדרך ההפוך מן הענוה ידוע והיא הגאוה. הרי ששתי הדרכים נטועים בנפש, ונמצא שבכל אחד מהן חכמה וסכלות. הנוהג בענוה עם הטובים נוהג בחכמה. והמתנהג עמהן בגאוה נוהג בסכלות. והנוהג בגאוה עם רשעי ארץ ומנאצי ה' נוהג בחכמה. והנוהג עמהן בענוה ומשפיל עצמו לפניהן נוהג בסכלות. כי בהיות שתי דרכים במציאות, תורֶה החכמה באיזו דרך ילך כפי העת והמקבל. וכן הבושת והעזות. הנדיבות והכילות, וכיוצא בכל אלה. שיש בכל דבר ב' דרכים זה לעמת זה, הכל תחת סוג החכמה. וכן בכחות פועלות בגויה כמו האכילה והצום. שהן שני דברים הפוכים נמצאים במציאות. והנה האוכל בשבתות ומועדי ה' נוהג בחכמה. והצם בהן נוהג בסכלות. והצם ביום הכפורים נוהג בחכמה. והאוכל בו נוהג בסכלות. וכן הקדושה והטומאה בעריות, וכל כיוצא בזה הכל תחת סוג החכמה. בהיות בכל דבר שני דרכים הפוכים זה מזה במציאות ומתחלפים כפי העתים במשפט החכמה. וכל ענין שלא תמצא בו רק דרך אחד ואין הפוכו במציאות כלל.<sup class="footnote-marker">1</sup><i class="footnote">היא לא נקראת "חכמה"</i>
זה לך המשל. כשיברר לך האדם שהארץ עגולה. ותסתפק אם הגיד לך דבר חכמה או דבר בינה ודעת, צא וראה אם יש דרך הפוך ממנו במציאות או לא. ואם אין, תדע כי הוא מדברי בינה. ושבעליו יתואר "מֵבִין". והנה אין בענין זה דרך הפוך במציאות קיים. שהרי אי אפשר שיהיה לארץ כי אם תמונה אחת. וכשעלה בידך המופת שהוא עגול אי אפשר שיהיה ג"כ בתמונת המשולש או המרובע או שטוח כקערה. ואין הדרך הזה במציאות כלל. ואם יבא אחר ויאמר שהוא משולש או מרובע לא דרך בדרך כלל אלא דִמָה מה שאינו ישנו, וחשב שוא ואפס. ולכן הוא דבר בינה. וממציאו "מבין" ולא "חכם". ומזה תקיש על כל החקירות שהן בנמצאים שמתחת לגלגל הירח. שכל הנודע באמת מענינם הן דברי בינה. וממציאם "מבין". וכן בחקירות תכונת השמים ומהלכי המאורות. תמיד כשנמצא האמת בחקירתנו נאמר "אנחנו מבינים זה" או "יודעים זה". לפי שאין בכל אלה דרך הפוך במציאות כלל. וכן הדבר הולך ונוהג בכל הצבאות הרבות בשמים ממעל, שהן כולן ענינים שאינן תלויין בבחירתנו, ונוסדים על מציאות קיימת שאין לה תהפוכות והתנגדות. וכן הדין בהשגת הענינים האלהיים, בהשגות בצחות בעולמות הנבדלים. וגבוה מעל גבוה אדון הכל ית' שמו. על דרך משל לדעת שהוא מצוי מציאות אמתי. שהוא אחד אמת. שאינו גוף ולא כח בגוף. שיכלתו בלתי בעל תכלית. וכל כיוצא באלו הדעות הטהורות והנאמנות שהן כולם עניני בינה ודעת, לפי שאין הפך מכל אלו נמצא במציאות. כי המכחיש באחת מכל אלו לא תוכל לומר שדרך בדרך סכלות. כי לא הלך בדרך כלל. אבל דִמָה דבר שאינו נמצא כלל. וחשב מחשבות און ואפס. ומזה תקיש על הכל:

Window 5

מדברי הכלל שהנחנו תשכיל שכל לשון חכמה שנכתב בספרי הקדש תמיד הכונה על ענינים שיש בהן שתי דרכים במציאות, והן המנהגים התלוים בבחירת האדם שיש בכל דבר מהן שתי דרכים. וזה הפך מדברי ר' יצחק אברבנאל ז"ל שהבאנו בחדר הא'. וכבר בארנו בבית השני כל כתבי הקדש שנזכר בהם לשון חכמה בפירושים מספיקים, והוכחנו שכולם הולכים על דרך הכלל שיסדנו. והענין נפלא מאד. ועוד אודיעך שעל פי דברי הכלל הזה תבין משָׁלים ומליצות עמוקות שהשתמשו בהן המדברים ברוח הקדש. ועל דרך כלל תדע שבעבור היות בכל ענין של חכמה שתי דרכים, המשילו אותן לימין ולשמאל. כי יש לכל האדם ב' ידים להיות כלי מעשה. והאדם יוכל להשתמש באיזו מהן שירצה. אלא שהימנית נכבדת, ואליה נמשל דרך החכמה הטובה. ודרך הסכלות שכנגדה [נמשל] אל השמאלית. ועל זה אמר דוד ע"ה (תהלים טז, ח) "שויתי יי' וגו' כי מימיני בל אמוט". ויתבאר בספר "מעין גנים". וקהלת אמר (קהלת י, ב') "לב חכם לימינו ולב כסיל לשמאלו", ויתבאר בבית השני. ולא תמצא המליצה הזאת על הבינה והדעת בעבור שאין בעניניהן שתי דרכים כמבואר למעלה. וכן הניחו כתבי הקדש על החכמה לשונות "צדק וצדקה". ועל הנליזה ממנה לשונות "חטא וחטאה". והניחו על הבינה לשונות "ישר ומישרים". ועל הנליזה ממנה לשונות "עון ומעוות". והטעם לפי שיש בכל דבר חכמה ב' דרכים. והחכמה העליונה חקקה חקים צדיקים את הדרך אשר ילך בו האדם וכמו שצונו (דברים כח, ט) "והלכת בדרכיו". והנה יסודותיה צדיקים. ובלכת האדם בדרך שחקקה החכמה הולך בדרך הצדק. ואם הולך בדרך שכנגדה הרי הוא סר מן הדרך. ועל זה נופל לשון "חטא" כמו (שופטים כ, טז) "קולע וגו' אל השערה ולא יחטיא". פירוש לא יחטיא מדרך הנכון מנקודת קלעו אל נקודת השערה. וכן כל לשון "חטא". מה שאין כן בבינה ודעת שאין בענין מעניניהן רק דרך אחד, ואין דרך שני במציאות. והנלוז מן הדרך איננו הולך על דרך כלל, אלא הוא מקלקל הדרך האמתי עצמו. כי האומר שהשמים מרובעים קלקל המציאות עצמו במה שהוא נטבע עליו. ואין כן הסָר מדרך החכמה שמניח הענין כפי מה שהוא אלא שבוחר בדרך אחר. על דרך משל, החכמה תצוה "אכול מצה בפסח ואל תאכל חמץ". הנה הנלוז יאמר "אין רצוני באכילת המצה ואני אוכל חמץ". החכמה תצוה "התנהג בענוה נגד פלוני". ויאמר הנלוז "אני אתגאה", וכיוצא בזה. תמיד יניח דרך החכמה כמו שהוא, אלא שֶׁיַטֶה מעליו וילך בדרך ההפוך ממנו. לכן אין לשון "חטא" נופל אלא על דרכי החכמה ולא על עניני בינה ודעת. ונהפוך הוא בלשון "ישר" ו"עון" שנופלים לבד על עניני הבינה והדעת. כי המבין האמת אות [היא] שהלך במישרים על דרך הבינה ועל כן מצא נקודת האמת. ומי שאינו מבין האמת לא הישיר לכת אלא קלקל ועוות הדרך הנכונה, וְהָפַך הנכון. וכדרך המשל שכתבנו מן החושב שהשמים מרובעים. ולכן יתכן להניח על זה לשון עון ועוות. ועתה תבין למה השָׁב בתשובה יזכיר בודוייו החטא והעון, בעבור שחטא בדרכי החכמה, ועיות דרך הבינה. ועל זה באה המליצה (איוב לג, כז) "ויאמר חטאתי וישר העויתי". והדברים נעימים למבין, ועוד נדבר בזה. וכן כל לשון "שקר" הניחו על דרך הסכלות הנמצא במציאות, והוא המנגד לדרך החכמה שהיא אמת. וכל לשון "שוא" הניחו על הקלקול בדרך הבינה. כי השוא הוא על ענין דמיוני שאיננו מצוי במציאות. ודע שההולך בחכמה באחריתו יקבל רוח בינה ממרומים. כדרך (איוב לב, ח) "ונשמת שדי תבינם". ופקודי ה' הם דרכי החכמה, ועל זה באה המליצה (תהלים קיט, קד) "מפקודיך אתבונן על כן שנאתי כל ארח שקר". ומלת אתבונן בהתפעל יש בה הוראות עמוקות. וכתבנום בספר "מעין גנים" בדברינו על לשונות בינה ושכל. "ואתבונן" האמור בפסוק זה הוראתו אזכה לקבל רוח בינה ממרומים. וכל זה בזכות שלמדתי ושמרתי פקודיך שהן דרך אמת, דרכי החכמה. ולכן שנאתי כל ארח שקר שהוא דרך הסכלות. כי ההולכים בו יבערו ויכסלו. ועל כן נאמר "מפקודיך אתבונן". ואם היה הכוונה על ההתבוננות והחקירה להבין הפקודים היה ראוי לומר "בפקודיך אתבונן". כמו (דניאל ט, ב) "בינותי בספרים", (משלי ו, ו) "אבינה בבנים". והענין עמוק ונשען על הכללים שהקדמנו לשרש "בין" ולשרש "שכל". ופה אינני רק רומז רמיזות קצרות. ונאמר עוד (תהלים קיט, כט) "דרך שקר הסר ממני ותורתך חנני". וחקי התורה הן החכמה הגמורה כמו שיתבאר למטה במופתים ברורים. ובמקומותיהן יתפרשו בעז"ה כל הכתובים שנזכרו בהם אחת מן המליצות והלשונות שזכרנו, אז יתברר לכל כי יסודנו יסוד אמת, ושעליו תסובינה ותעמודנה המליצות והמשלים כולם. ובמקום הזה לא נזכיר רק אחת מהנה, ויתבאר בחלון הסמוך.

Window 6

אזכיר הצעות קטנות להעמידך על כונת מליצה אחת הכתובה בספרי הנבואה, למען תקיש ממנה על כולן. ואלו הן ההצעות. א'. החטאים נטועים בנפש כל אדם. ותבין זה מן המבואר למעלה שבנפש כלנו נטועות כל הכחות וכמו שיתבאר עוד. ואין חטא אלא הסרה מדרך חכמה ללכת בדרך ההפוך ממנה. כמו הנוטה ממנהג הענוה ונוהג בגאוה. והנה ב' הדרכים נטועים בנו. הצעה ב'. כפי רוב (הֶמְשֵׁל) [ממשלת] ציור הכח בלב כן תסתעפנה ממנו פעולות ומעשים. וזה ידוע ורמזנו עליו (חלון א') למעלה. הצעה ג', נטיית האדם מדרך החכמה הוא על דרכים שתים. הא' מאמין כי ראוי לאדם ללכת בחכמה. ונוטה ממנה לפי שיצרו תקפו. והב' הוא החולק על חקי החכמה. כמו אלו שאמרו (יחזקאל ט, ט) "עזב יי' את הארץ ואין יי' רואה", וכיוצא באלו המחשבות הזרות ורעות. ומי שנוטה מפני תוקף היצר לא יחטא רק לפרקים ואח"כ יתחרט, ולעתים יתגבר הוא על יצרו. ועי"כ לא יתגבר ציור החטא בלב. אבל הנוטה במחשבת און יחטא בכל עת. כי נקל בעיניו לחטוא והותרה לו הרצועה. ועי"כ יתגבר בלבו ציור דרך החטא וממשלתו. וכמעט אין תקנה ואין תקוה להסירו ולהשליכו מעל פני נפשו. הצעה ד'. כבר בארנו שהמחשבות כאלו הם תחת סוג הבינה. לפי שאין בהן דרך הפוך במציאות. והמקלקל באלו הענינים איננו חוטא אלא מעוות. הצעה ה' בארנוה גם היא. והוא שעל קלקול זה הונח לשון "שוא". בעבור כי איננו במציאות. ואחרי ההצעות הקצרות הללו פקח עיניך וראה מליצת התוכחה היקרה שהוכיח הנביא לבעלי מחשבת און שעשו הרע בעיני ה'. ואמר (ישעיה ה, יח) "הוי מושכי העון בחבלי השוא וכעבות העגלה חטאה". פירוש הוי ואבוי על כת החוטאים שאינן עושין לבד מתוקף היצר, אלא בעבור שמשכו על נפשם מחשבת און לומר הותרה הרצועה אין ה' רואה וכיוצא בזה. ואלו המחשבות משכו על עצמם "בחבלי השוא". כי טענותיהם ומופתיהם שוא ואפס, שאין כדברים הללו במציאות כלל. וע"י כן "כעבות העגלה חטאה". שנעשה החטא הנטוע בנפשם כפול עב וחזק כעבות העגלה לא ינתק בנקל. כמו גן גבר בלבם (הֶמְשֵׁל) [ממשלת] ציור החטאה שבחרו בו, ולא יכלו להסירו עוד. וכל זה לפי שמשכו תחלה העון עליהם, וכמבואר בהצעה ג'. ולכן המשיל חוזק ממשלת חטאם לעבות העגלה, בעבור הוכיחם על מנהגם הרע שחטאו וסרו מדרך ה' ובחרו לנהג בסכלות. ודומה לנוהג בעגלה ללכת אל מחוז לא ידוע, וקושר בה הסוסים בעבותים חדשים כדי שלא ינתקו הסוסים וילכו על דרך אחר. כן חטאם ומנהגם הרע כ"כ חזק שלא יוכלו לבוא עוד בדרך ישר וטוב. ובפסוק השני פירש דבריו מהו "מושכי העון" ומה דברו ב"עקלקלותם". ואמר (ישעיה ה, יט) "האומרים ימהר יחישה מעשהו למען נראה" וגו'. פירוש כשהוכיחם הנביא על רוע מעלייהם ושהשם ב"ה יפרע מהן, השיבו "מי יתן ימהר ויחיש להפרע ממנו, למען נראה בעינינו שכן הוא. כי כל עוד שאין עינינו רואות אין אנו מאמינים בכמו אלו". וכן "ותקרב וגו' עצת קדוש ישראל ונדעה". כלומר כשתקרב עצתו שיעץ עלינו אז נדע כי אמת בפיך. והמשכיל יבין. והנה בארנו מעט מהרבה מענין זה. וממה שבארנו תלמד שיש בנפש כח החכמה. ונושאי החכמה. ומה היא החכמה. ומי המתואר חכם. וְשֶׁכֹח החכמה הוא הלוח הנפשיי המקבל ציורי החכמה שרואה וששומע ושלומד. ונושאי החכמה הן הכחות הנפשיות. והחכמה היא מחוץ לנפש והן החקים והמשפטים שחקקה החכמה העליונה. והחכם הוא מי שאסף אלו החקים ונוהג בהן. וזאת היא חכמת הנפש:

Window 7

ועוד כלל גדול תדע שההנהגה העליונה שבה מנהיג השם ב"ה את עולמו מתוארת גם כן בספרי הקדש בלשון "חכמה". והשם ב"ה שהוא המנהיג עולמו מתואר בתאר "חכם". כי כמו שהונח לשון "חכמה" על מנהגי האדם כפי העתים והמקבלים כשהן כפי דרכי החכמה, בעבור שיש בכל מנהג דבר והפך-הדבר במציאות, ככה יונח על מנהגי השם ב"ה. לפי שכל מנהגיו שבהן מנהיג עולמו הן במדת החכמה, ועל פיה ישפוט תבל בצדק, וישלם לאיש כמעשהו. כי כל התמורות מתחת השמש הן גזרות היורדות מן השמים כפי דרכי המדות העליונות שיתארו בהן הנביאים את היוצר ב"ה, כמו "רחום חנון ארך אפים רב חסד" וכיוצא. וכן תארי דיניו ומשפטיו כמו אלהים אל קנא, נוקם מצריו נוטר לאויביו וכיוצא. שיש בכל אחד מהן דבר והפך-הדבר. פעם לחסד. פעם לשבט. ובכלל זה כל הברכות והטובות. וכנגדן כלל הקללות והרעות. וכל אלו הדברים נוהגים כפי מדת חכמתו העליונה. צדק ומשפט ומישרים. והמלך שלמה גלה סוד זה ברוח הקדש ואמר (משלי ח, כב) "יי' קנני ראשית דרכו". כלומר מדת החכמה היא ראשית הדרכים, ועל פיה פועלים כולם. כאלו תאמר החסד והרחמים והחנינה והדין והעונש וכן כולם פועלים פעולתם בעולם כפי גזרת החכמה. ועל כן אמר (משלי ח, יד) "לי עצה ותושיה אני בינה לי גבורה". ונכבדות דברנו על זה בדברנו בבית הג' מספר זה על שרש "יעץ" ועל שרש חשב ועל שם דבר תושיה. ועל זה שנה ר' עקיבא במשנתו (אבות, ג) "ובטוב העולם נדון". במאמר הקצר הזה כלל מה שדברנו. כי מדת הטוב הוא מדת החכמה העליונה. ועל כן כל מעשה בראשית שנעשו במדת החכמה כמו שנאמר (תהלים קד, כד) "מה רבו מעשיך יי' כולם בחכמה עשית". לכן הזכיר במעשה כל יום (בראשית א, ד') "וירא אלהים כי טוב". וכן כשגלה השם ב"ה למשה סוד דרכיו העליונים, הקדים (שמות לג, יט) "אני אעביר כל טובי על פניך". ובפרושינו למסכת אבות<sup class="footnote-marker">1</sup><i class="footnote">יין לבנון, סוף פרק ג (מהד' תשס"ג עמ' 243-244)</i> דברנו הרבה בזה. והנה החכמה העליונה חקקה חקים לכל דרך ודרך, איך יפעול פעולותיו כפי המקבלים וכפי מעשה בני האדם.
אלו החקים עומדים לעד ולא ישתנו. שכן נאמר (מלאכי ג, ו) "אני יי' לא שניתי". לא כמו שאמרו הנלוזים (שם ב, יז) "כל עושה רע טוב בעיני יי' ובהם הוא חפץ או איה אלהי המשפט". ודע כי מלת "תמים" נופל על הדבר הקבוע בלי השתנות. כמו שבארנו זה (ברחבה) [בהרחבה] במקומו. וכמו (בראשית י, ט') "נח איש צדיק תמים היה בדורותיו". פירוש אע"פי שחי דורות הרבה היה תמים בכולם, צדיק קבוע בלי השתנות בשום זמן. וכן (דברים יח, יג) "תמים תהיה עם יי' אלהיך". לא פעם מאמין, ופעם סר ונלוז. ומלת משפט נופל על גזרה בחכמה. וזה הרבה. ויש בזה כללים גדולים כתובים במקומם. ולכן אדונינו משה ע"ה כשרצה להודיע הקורות שיקרו לישראל עד היום האחרון. וראה כי עתים לטובה ועתים לרעה, ככל הכתוב בשירת האזינו. גלה בתחלה שאין בזה שנוי מרצון לרצון ח"ו אלא הכל בגזרה עליונה בצדק וביושר כפי שורת החכמה. ואמר על זה (דברים לב, ד) "הצור תמים פעלו כי כל דרכיו משפט". פירוש כל מפעלות הצור ב"ה בין טוב בין רע "תמימים", קבועים לעד ולא ישתנו. כי כל דרכיו בין לחסד בין לשבט הכל במשפט כפי משפט החכמה העליונה, שמכונותיה צדק ומשפט ומישרים. ולכן "אל אמונה ואין עול צדיק וישר הוא". ואין השנוי אלא במקבלים, שנויים ותמורות לרבבות עד אין מספר. ולו יקרה שיהיו שני בני אדם שוין בצמצום, במעשיהם ובמחשבותיהם לטוב ולרע, והאחד חי בדור הראשון, וחברו בדור האחרון, ודאי שיהיו קורות שניהם אחת. כי חקי החכמה וגזרותיה לא ישתנו לעד לעולם. ולפי שההנהגה העליונה הזאת תפעל בדרכיה דבר והפך-הדבר, יכנו אותה הנביאים בלשונות של "חכמה". והיוצר ב"ה המנהיג כולנו יתארו בתאר "חכם". לפי שנוהג בחכמה כמו (ישעיה לא, ב) "וגם הוא חכם ויבא רע". (איוב ט, ד) "חכם לבב ואמיץ כח" וגו'. ואולם הכל בדרך משל להסביר אזן שומעת. כי הוא ב"ה נשגב מכל התוארים שיתואר בו, והוא אדון החכמה ומאצילה, ית' שמו לעד:

Window 8

וכמו כן כל מעשה ה' הגדול אשר עשה בששת ימי בראשית יפול עליהן לשון "חכמה", בעבור שעשה כל מעשיו בחכמה. ותבין זה ממה שבארנו למעלה, והוא שההנהגה העליונה היא כפי מדת החכמה. וכבר נודע כי הגזרות העליונות לטוב ולרע כולם יוצאים לפועל באמצעות הנבראים. כי השמים והארץ וכל אשר בהם הם כלי אומנותו של יוצר בראשית ב"ה. והכל בידו כחומר ביד היוצר, ועל ידיהן יחולו כל הגזרות. על דרך משל (מל"א ח, לז) "רעב כי יהיה". "ועצר את השמים". ולהפך (תהלים סח, י) "גשם נדבות תניף אלהים". וכן (תהלים נה, ט) "מרוח סועה מסער". רעש, דם וחיה רעה וכיוצא. ולכן הכין השם ב"ה כל הנבראים כפי משפט החכמה, במדה ובמספר ובמשקל, כפי הצריך להנהגת הבריות. ועל ידי ההכנה הזאת והקצב הנפלא שיש בכל נברא תשתלם הכונה העליונה הנשגבת מבינת האדם. כי באמצעות התמורות שיש בכל אחד לטוב ולרע, יקבל כל אדם גמולו לטוב ולרע כפי מצבו וזכותו במשפט החכמה. ולעומת זה יסד השם ב"ה ערך העולם ורחבו, נופיו הנבדלים בטבעם, מקומות הימים הנחלים והמעיינות, הדוממים והמחצבים ומקום מוצאותן, מיני הצמחים טבעיהם וסגולותיהן, מיני בעלי החיים טבעיהם וסגולותיהן ותכונותיהן, תמונת כל דבר, תכונת כל דבר. וכן כל משפחות האדמה בארצותם לגוייהם. כללו של דבר הכל כאשר לכל נעשה כפי שורת החכמה העליונה הנוהגת כל המעשים כפי מדתה. ואם יאמר החכם לדעת סודה במופת הבינה לא יוכל. כי כל הדברים הכלולים בחכמה, אין גם על אחת מהן ידיעה במופת זולתי ליוצר הכל ית' שמו, וכמו שרמזנו למעלה. הן חכמת מנהגי האדם שהן כפי עצת עליון. הן בחכמת ההנהגה העליונה. הן בחכמת המעשים שעשה יוצר הכל בחכמה. ועל זה יסד שלמה בחכמתו ספר קהלת, שענינו עמוק מאד, ובעזרת השם ב"ה באו רוב דבריו ומליצותיו בספר זה. ובארנום כפי פשטן על פי יסודותינו. ולכן אין בעל לב טוב שואל למה נעשה דבר על תמונה זאת ולא על תמונה אחרת? ולמה במשקל זה או במדה זו או במספר זה? כי כל המעשים עשויים בחפץ החכמה העליונה שנעלם סודה מלב כל חי. וכנגד התמורות הללו העשויים בחכמה לעמת סדר ההנהגה העליונה לשלם לאיש כמעשהו, שנה ר' עקיבא במשנתו (אבות, ג) "הכל נתון בערבון". ובמליצתו דברו מפרשי המשנה ז"ל. ולפי דברנו יתבאר כפשוטו. והוא שמלת "ערבון" הוא משכון לשלם החוב. כמו (בראשית לח, יז) "אם תתן ערבון עד שלחך". ומלת "נתון" בינוני פעול. כמו (אסתר ג, יא) "הכסף נתון לך". וכך פירושו, לפי שכל טובות העולם ניתנו על תנאי אם ישמרו חקי ה' ומצותיו. ואם לא ישמעו צריכין לשלם מה שנהנו מן העולם, ואלו הן העונשים והתוכחות לחוטאים. ולכן נעשו כל הנבראים בעלי תמורות להפרע על ידיהן מן העוברים. וזהו "הכל נתון בערבון". כלומר כל מה שנברא בששת ימי בראשית נתון תמיד בערבון משכון לבני עולם, שאם לא יפרעו חובם, יפרע מהן בעל חובם ע"י המשכון שבידו. ובפרושנו למסכת אבות<sup class="footnote-marker">1</sup><i class="footnote">יין לבנון (מהד' תשס"ג, עמ' 245-249)</i> כתבנו הרבה בכל דברי זאת המשנה. ופה בקצרה נלך. ויפה קבע משנה זו אחר משנת "הכל צפוי" שזכר בה "ובטוב העולם נדון". כמבואר למעלה (חלון ז'):
ובספרי הנבואה מפורש הענין. אמר ישעיה (מ, יב-יד) "מי מדד בשעלו מים ושמים בזרת תכן וכל בשלש עפר הארץ. מי תכן את רוח יי' ואיש עצתו יודיענו. את מי נועץ ויבינהו וילמדהו בארח משפט". הודיע תחלה שנבראו כל הדברים במדה במספר ובמשקל. אח"כ אמר שהמדידה והמשקל והספור היו במדת החכמה. ועל זה באה מליצת "עצה" שהנחתה על הסכמה בחכמה. כמו שכתבנו בבית הג' (ברחבה) [בהרחבה]. גם אמר "בארח משפט". וגם זה על גזרת החכמה כמבואר למעלה. המלך שלמה אמר (משלי ג, יט) "יי' בחכמה יסד ארץ" וגו'. ויש בפרשה זו ענינים עמוקים ובארנום בספר "מעין גנים". ואמר (משלי ח, כב) "יי' קנני ראשית דרכו קדם מפעליו מאז" וגו'. (ח, כז) "בהכינו שמים שם אני" וגו'. וכבר רמזנו למעלה שמטעם זה נכתב במעשה ששת הימים "כי טוב". גם המשורר האלהי כשהזכיר בשירו מעשה בראשית אמר (תהלים קד, כד) "מה רבו מעשיך יי' כולם בחכמה עשית". פירוש המעשים הרבים והתמורות הנפלאות שאנו רואים, כולם עשית בחכמה. והדברים עתיקים:
ודע כי גם בעבור אלה יתואר היוצר ב"ה בתאר "חכם". אע"פ שבערכנו אין דבר והפוכו באחד מהן. כי תמונותיהם וטבעיהם עומדים תמיד על מצב אחד, לא ימירו ולא יחליפו. והיודע תמונתם ותכונתם יתואר בתאר מבין. לפי שהלך בדרך בינה וכמ"ש (חלון ד') למעלה. הנה בערך היוצר ב"ה יש בכל מעשה ומעשה דבר והפוכו. כי כמה דרכים היו פתוחים לפניו לברוא את העולם, ולא יבצר ממנו מאומה. ואילו חפץ היה עושה את השמים על תבנית אחר, וכן המאורות ומהלכם, הארץ וכל צאצאיה. אלא שבחר לברוא אותו על דרך שבראו שהוא כפי מדת החכמה. ולפי שהיה בכל ענין דרך והפוכו, והוא ב"ה בחר בדרך החכמה ונהג כן במעשיו, יתואר בעבור זה בתאר "חכם". ואם בדרך משל יאמרו הדברים כמבואר (חלון ז) למעלה. ועל זה שנה ר' עקיבא במשנתו (אבות, ג) "חביבין ישראל שנתן להם כלי חמדה", שבו נברא העולם. תאר מדת החכמה כלי חמדה. לפי שבדרך זה חמד היוצר ב"ה לברוא בה עולמו. ודרכי התורה הם דרכי החכמה העליונה. ובפירוש מסכת אבות<sup class="footnote-marker">2</sup><i class="footnote">יין לבנון,פ"ג משנה יד (מהד' תשס"ג עמ' 235-239)</i> בארנו הכל. דרוש וחקור כי קצרנו הרבה:

Window 9

וכן היא כוללת כל החכמות הלמודיות הנודעים בין בני אדם. כמו חכמת המספר וההנדסה, חכמת מלאכת השמים והוא ידיעת מהלכי המאורות הככבים והמזלות, חכמת הניגון והשיר, חכמת הלשון וההגיון, חכמת הנתוח, והוא ידיעת הרכבת בנין האדם ובנין שאר בעלי החיים, חכמת הרפואה, חכמת הטבע והוא ידיעת טבע הדברים שהן בעולם וסגולתם. על דרך משל צמח זה קר. וזה חם. דבר זה לח. וזה יבש. זה קל. וזה כבד. זה ספוגיי. וזה מקשה. זה חזק. וזה רפה. חכמת הכימ"יאה. וכיוצא באלו. וטעם היות אלו בסוג החכמה. בעבור שכולן הטבעו במעשה בראשית בטבעיהן שהן עליו. על דרך משל שבחפץ השם הטביע בשמש שיסוב גלגלו בשס"ה ימים ורביעית יום, והירח כ"ט יום ואיזה שעות, וכן כולם. ושתהיה מהלך השמש תחת אפודת המזלות כל ימי עולם וכיוצא בזה. וכן הטביע במיתרים שבעוגב שיתנו קולות משונות ע"י האויר והתנועה, שבהתאחדם ייטיבו נגן, וקולם ערב לאזן שומעת. וכן כולם הטבעו על טבעם בחפץ השם שגזר כן בחכמה, וכמו שבארנו (בחלון ו'). ואילו חפץ ה' היה השמש מאחר או ממהר במסבתו. וכן הירח ויתר הככבים. וכן כל הטבע כולו, אם היה חפץ היה יכול לעשותו על תכונה אחרת. והנה יש אצל השם ב"ה בכל אלו דבר והפוכו וכמו שיראה לפרקים בעת הרצון, שהוא מפליא לעשות ומשנה היצורים ממתכונתם. כמו אש מתלקחת שבערה במצרים בימי הגשם והברד, והמן שירד לישראל, בשלו בפרור ולא נמס מן האש, כמו שבארנו בספר "רוח חן".<sup class="footnote-marker">1</sup><i class="footnote">סוף הספר, עמ' 360</i> ולפי שהטביעם על המתכונת הזאת, כי כן גזר בחכמתו, על כן כל אלו תחת סוג החכמה:

Window 10

וכן היא כוללת כל חכמת מלאכת מעשה. כמו חכמת הבנאים, חכמת המלחים מנהיגי האניות, חכמת הצורפים, חכמת הלוטשים, חכמת הרוקמים והאורגים, חכמת החרשים, חכמת עושי כלי מלחמה ובוני מבצרים, וכיוצא באלה. וגם אלו בסוג החכמה מטעם המבואר. כי היוצר ב"ה הכין בטבעי הדברים כל המלאכות האלו. ורצה שבני אדם יעמלו לעשות מן הדברים הטבעיים ענין מלאכותם והכין כל ההכנות להשלים המעשים האלו. לפי שהטביע היוצר ב"ה כל זה במעשה בראשית, והכל לתקון העולם ולמלאת חפץ החכמה בענין ההנהגה. כמו חכמות הלמודיות שבארנום למעלה שגם הם לתקון העולם ולהשלמת הנהגת השם את בריותיו. ואילו חפץ השם היה מטביע במעשים תכונות אחרות הפוכות מאלו, ולא היו האמצעיים לענין הבנין ראויות לו, ולא היו הימים ראוים למעבר הספינות, או היו הולכים על מנהג אחר, וכן בכולם. והנה יש בכל אלה אצל השם ב"ה דרך והפוכו. אלא שגזר על ההויה כמו שהיא לעינינו כפי ארח חכמתו העליונה. לכן יתוארו כל אלה בתאר החכמה:

Window 11

עמוד והתבונן שאע"פי שההנהגה העליונה מתוארת בתאר חכמה, וכן כל מעשה ה' מתוארים בחכמה, וכן הלמודיות ומלאכת כל מעשה. הנה לא יתכן לתאר מְאַסֵף הידיעות האלו בתאר "חכם". אין צריך לומר שאין נכון לתאר כן ליודע דרכי ה' ולמד עלילותיו. שכבר בארנו שלא נוכל לתאר את האדם בתואר מן התוארים, רק שהוא נוהג בדבר שנתארהו. וזה אי אפשר, כי ליי' המלוכה ומלכותו בכל משלה, והוא לבדו אדון העולם ומנהיגו. ואם תאמר שיוכל האדם ללכת בדרכיו כמו שנאמר (דברים כח, ט) "והלכת בדרכיו", אין זאת רק בדרכי התורה והיא חכמת הנפש והנוהג כן הוא המתואר "חכם". ואנו מדברים מדרכי ה' הנפלאים, בתתו מטר על פני ארץ ומוציא רוח מאוצרותיו, ומעלה נשיאים מקצה הארץ וכיוצא, שהן מפעולות תמים דעים. וכן היודע ענינים רבים במעשה שמים וארץ, ולמד מדידת הארץ ותכונתה ויודע ארכה ורחבה, ונופיה וימיה ונחליה, ומיני בעלי החיים, והצמחים והדוממים (הכל מבואר בחלון ו') גם הוא לא יתואר בתואר "חכם", מטעם הנאמר למעלה. לפי שאין בידיעת האלו דרך הנהגה לאדם שיפול עליו התואר הזה. אלא גם היודע החכמות הלמודיות וחכמת מעשה והוא נוהג בהן, על דרך משל שהוא יודע בשיר ושר שירים, יודע בחכמת הרפואה והוא רופא, יודע בחכמת הנתוח והוא מנתח, יודע חכמת המַלָחִים והוא רב החובל, יודע חכמת הצורפים והוא צורף זהב וכסף, כל אלו ג"כ לא יתוארו בתאר "חכם". לפי שאין שֵׁם חכמה נופל עליהם רק בערך יוצרם ומטביעם, בעבור שביכלתו הבלתי בעל תכלית היה בכחו להטביעם על תכונה אחרת, והטביעם על דרך זה כפי סוד החכמה. אבל בערך האדם שאין בידו לשנות דבר ממנהגו, וכל דבר מהם יש לו בערכו טבע קיים לא ימירנו ולא יחליפנו, ואין בהן דבר והפוכו שנוכל לומר זה מתנהג בהן בחכמה, וזה בסכלות. לכן לא יפול על המשתמש בהם תאר חכם. ואם בעבור שיוכל האדם לשבת בטל? אין זה דבר והפוכו. כמו שתבין מדברַי (בחלון הד'). וכן בחכמת ההנהגה העליונה ובמעשה השם בשמים ובארץ, כל אלו אינן בטבע נפש האדם דבר והפוכו:

Window 12

זכינו לדין כי אין בכל הדברים ענין שבעבורו יתואר האדם בתאר "חכם" רק חכמת הנפש. והוא ההנהגה שינהג האדם בכוחות הנפשיות. לפי שיש בכל אחג [מהם] דבר והפוכו. והרשות נתונה לאדם לבחור בדרך שחפץ בו. ואם בוחר במנהגים טובים המתוכנים במשפט החכמה ונהג בהם ההוא יקרא "חכם". וכבר אמרנו שכל חכמה תאסף מחוץ אל הנפש, לפי שאין בכח האדם לחוקק חקי חכמה, זולתי היוצר ב"ה שהוא אדון החכמה כולה והוא יודע את מקומה. ואם האדם מקבל חקי השם בכח החכמה ונהג בדרכיהן, אשריו וטוב לו, וזה כל האדם. ולפי שהדבר כן הוא, כל מקום שתמצא בתורה ובנביאים שם דבר "חכמה", יורה תמיד על ההנהגה בחכמה אין יוצא מכלל זה. קצתם סמוכים אצל השם ב"ה ומורים על הנהגתו את עולמו בצדק ובמישרים, כפי משפט החכמה, או על מעשה השמים והארץ וצאצאיהם שהם עשוים בחכמה כפי צורך ההנהגה כמבואר למעלה. והכתובים אצל האדם, קצתם מורים על היותו מאסף מדרכי ה' והנהגתו את עולמו, טוב לטובים ורע לרעים, שהן דרכי ה' שנאמר עליהן (דברים כח, ט) "והלכת בדרכיו". וכמו שאמרו קדמונינו ז"ל (שבת קלג, ב) "מה הוא רחום, אף אתה הֶיֵה רחום. מה הוא חנון, אף אתה הֶיֵה חנון" ע"כ. ואי אפשר לאדם לצייר בנפשו הדרכים האלו אם לא הביא נפשו תחלה למוסר החכמה שהיא חכמת הנפש, וכמו שיתבאר. וקצתם מורים שאסף לנפשו חקות החכמה מן התורה ומן החכמים. וכל מקום שתמצא בתורה ובנביאים שם התואר "חכם" יורה תמיד שהמתואר כן נהג כפי החכמה שבנפשו, בצדק ובמשפט ובמישרים. והוא ההולך בדרך ה', כי השם ב"ה נוהג עולמו בחכמה. וכן "חכמים, חכמה, חכמות", כולם על הנוהגים כפי החכמה. וכן כל מקום שתמצא בתורה והנביאים גזרות בניני השרש הזה, הן בבנין הקל, הן בבנין הכבד<sup class="footnote-marker">1</sup><i class="footnote">פִּעֵל</i> ובכבד הנוסף<sup class="footnote-marker">2</sup><i class="footnote">הפעיל או התפעל</i> תדע שהנחתו על ההנהגה בחכמה, כמו שם התואר "חכם". ושמור הכלל הזה וכתבהו על לוח לבך, כי הוא אמתי בכל פרטיו. ואין בכל כתבי הקדש פסוק אחד יוצא ממנו וכמו שתראה בחדרים הסמוכים:

Window 13

מיסודות הללו שיסדנו תבין ראשית דברינו שדברנו למעלה שאין שם "חכמה" נופל על ההשגות המופתיות באלהיות והוא המין הראשון שהזכיר הרמב"ם ז"ל. כי אין בכל אלו דבר והפוכו. כי הם ידיעות קבועות, לא ישתנו בזמן מן הזמנים. והפוכיהן הבל ושוא ואינו במציאות, וכן אין שם זה נופל על ההשכלה והתבוננות בדבר מן הדברים, אלא על הדברים האסופים ע"י החושים החיצונים מן החוץ אל כח החכמה הנטוע בנפש. לפי שכל השגת מופת<sup class="footnote-marker">1</sup><i class="footnote">הוכחה</i> איננו רק בשכל ובבינה, לא יבוא תחת סוג החכמה. וכן יוצא מזה שאין שם זה נופל על הערמה והתחבולה במעשים מגונים ובדעות מגונות. (והוא המין הד' שהזכיר הרמב"ם ז"ל) לפי שכל ערמה ותחבולה בשכל ובבינה, וכמו שיתבאר בספר השני. כי אע"פ שבעל הערמה ובעל התחבולה השתמש בכחות היקרות האלו לענין רע. מכל מקום התחבולה מוצאה מכח הבינה. וכבר אמרנו שאין שם "חכמה" נופל על ההשכלה וההתבוננות. וכן יוצא מדברינו שאין שם זה נופל על ידיעת המלאכות (והוא המין הב' שהזכיר הרמב"ם ז"ל) כי בערך האדם לא יתוארו כן. והעושה במלאכה ינהג כפי הטבע שהוטבע בדרך ההוא. ועוד יתבאר זה בעז"ה. אבל יפול שם זה על מעלת המדות (והוא המין הג' שהזכיר הרמב"ם ז"ל). ולא שהזקנה הכנה לקבל מעלת המדות, אלא בחכמה יבנה בית המדות. וההולך בחכמה יתקן כל מדותיו במשפטיה. ולא המדות בלבד אבל גם כל מעשה בני אדם טוב ורע יפול עליהן שם "חכמה". כי כל מעשה בנוי על כח פנימי, ויש בכל ענין דבר והפוכו וכמו שהתבאר (בחלון ד'). ולא על המדות והמעשים בלבד, אבל גם על מנהגי כחות השכל והבינה והמדע יפול שם "חכמה". לא על ההשכלה וההתבוננות עצמן אלא במנהגיהן, איך ישתמש בכל כח מהן. כי חשק ההשכלה וההתבוננות נטוע בנפש. ויש נכסף להשכיל ולהבין בתורה, והפוך ממנה כח הממאס והבוזה ענין מן הענינים. ובו יבוז להשכיל ולהבין ולהמציא ערמות ותחבולות רעות. והנוהג בסכלות נעשה להפך, יכסוף להמציא ערמות ותחבולות, ויבוז חכמה ומוסר. וכיוצא בהן ענינים רבים לאין מספר, דברים והפוכי הדברים שהן תחת סוג החכמה. בינה זאת:

Window 14

וכן תראה שאין להניח שם "חכמה" ותואר "חכם" על הסבות העצמיות והמתיחסות שהן תחת השמש כמו שחשב רלב"ג ז"ל. כי אין בכל אלו, בערך האדם, דבר והפוכו. כי החוקר עליהם ימצא שיש בכל דבר טבע קיים לא יוכל לשנותו ולהחליפו, כמבואר למעלה. וכן סרו דברו ר"י אברבנאל ז"ל שהניח החכמה על העיון בדברים שאינן תלויין בבחירת האדם. וכפי יסודנו הוא להפך. כי כל עיון בשכל ובבינה לא יתכן לתארו חכמה. וכל חכמה יש בה דבר והפוכו, והבחירה ביד האדם במה יבחר. וא"כ אין להכניס תחת סוגה דברים שאינן תלויין בבחירת האדם. ולא נשאר מכל דבריהם מה שראוי להחזיק בו, זולתי דברי ראב"ע ז"ל שבאר פרט אחד מכח החכמה. ולא באר דבר מהנחת שם "חכמה" עצמה. ובפירוש הפסוקים תראה כי גם הוא הניח שם חכמה ותאר חכם על ההשכלה ועל ההתבוננות, ולכן לא נקבל דבריו. אבל דברי רש"י ז"ל שנבעו ממקור האמת מדעת חכמינו ז"ל יעמדו במקומם. ועוד תשוב ותראה כמה מן העומק יש במאמרו הקצר, וכמו שרמזנו למעלה:

Window 15

וכל מקום שהונח שם "חכמה" ותואר "חכם" על בעל חכמות למודיות ומעשה וההתעסקות בהן, שמו כתבי הקדש הבדל אצלו להבדילו משם חכמה ומתואר חכם הנאמר על חכמת ההנהגה. כי נכתב אצלו באיזה ענין הוא מדבר או שיזכירוהו בכנוי, המורה שאינו חכם באמת, וכמו שיתבארו כולם בספר זה. אבל כל מקום שנזכר "חכמה" ו"חכם" סתם, ואין אצלו זכר פרטי ולא כנוי, כולם על חכמת הנפש בהנהגה ישרה, או חכמת ההנהגה העליונה שהיא בצדק ובמישרים. כַּתֵּר לי<sup class="footnote-marker">1</sup><i class="footnote">כלומר: הַמְתֵּן לי</i> ואציגה לפניך כל הפסוקים שנזכרו בהם לשונות של חכמה. ואבארם אחד לאחד בפירושים נכונים וישרים למבין, בעזרת החונן לאדם דעת. וזה מה שרצינו לבאר:

Chamber 3



Window 1

<small>חדר ג ובו יו"ד חלונות כח החכמה נטוע בנפש האדם לבדה, איננה בנפשות שאר בעלי החיים. נושאי החכמה גם הם בנפש האדם לבדה, לא בנפשות שאר בעלי החיים. נפש האדם כוללת לבדה כל כחות מעשה בראשית. לא שאר הנפשות. בנפש האדם כחו, והפוכי כחות. אין הפוכי הכחות בשאר הנפשות. אין גבול בטבע לכחות נפש האדם. כחות שאר הנפשות מוגבלות בטבע. תאר "חכם" הושאל לשם ב"ה. לא יונח על המלאכים והצבאות. לידת האדם בעבור החכמה.</small><br>בספר "יסוד עולם" בארנו השמות<sup class="footnote-marker">1</sup><i class="footnote">נפש, רוח, נשמה, חיה, יחידה</i> שמתוארת בהן נשמת האדם בכתבי הקדש. שם התבארו טעמי השמות והבדליהן, ועל מה הנחתן. שם הוכחנו כי נפש האדם אצולה ממרומים, ונפשות בעלי החיים מן הארץ; והראנו השרש הנכבד הזה מן התורה. ואין רצוננו לדבר בזה עתה. רק הכונה להודיע שכח החכמה שבו האדם מקבל חכמה איננו נטוע רק בנפש האדם לבדה. ואין כדמותו בנפש שאר בעלי החיים, כי אין בנפשם לוח לצייר עליו ציורי החכמה, ולא כח השומר הצורות המצוירות בנפש וכיוצא בכחות כאלו. לפי שכח החכמה ענין אלהי, ואין צלמו ודמותו בדברים שהן תחת השמש. ולכן נשמת האדם שהיא ממרומים יש בה הכח הזה, לא בנפשות שהן מן הארץ. ועל כן אי אפשר לשום בעל חי שיאסוף אל נפשו ענין של חכמה. אע"פי שיש בגולמו החושים שהן אמצעיים בין כח החכמה והחכמה, והם עינים לראות ואזנים לשמוע, לפי שאין בו כח החכמה. וכן אין בהם כח השכל להשכיל, ולא כח בינה להבין, ולא כח המדע לדעת המושכלות הראשונות ושאר עניני מדע שיתבארו במקומם. לפי שכל אלה הכחות נשגבות מדרכי הדברים התחתונים. ולבד מין אחד ממיני הידיעות נטוע בכל בעל חי. והוא על דרך אחר רחוק מדרכי המדע הנטועים בנפש האדם וכמ"ש במקומו. הא למדת שלא יתכן שום התחברות בין החכמה ובין נפשות בעלי החיים. ומטעם זה לא תמצא בכל כתבי הקדש שהונח לשון חכמה על בעלי חיים זולתי האדם. אין פסוק יוצא מכלל זה. ואם הקורא בספרי אמ"ת<sup class="footnote-marker">2</sup><i class="footnote">ר"ת איוב, משלי, תהלים</i> ירגיש בשני כתובים שנראים כיוצאים מן הכלל. אל יהרוס הקורא, וידע שמליצותיהן עמוקות. והובאו בחדר האחרון מבית הב' שבספר זה. וכתבנו בהן ענינים חדשים, לא יסורו מדברי הכלל שיסדנו במקום זה.

Window 2

נושאי החכמה גם הם נטועים בנפש האדם לבדה וחסרים מנפשות בעלי החיים. וכבר אמרנו שכחות הנפש בכללן הן נושאי החכמה, ועל ידיהן תפעל החכמה פעולותיה. ואע"פי שכדמות רבים מן הכחות שבנפש האדם ימצאו ג"כ בנפשות שאר בעלי החיים דע שלא יקבצם סוג אחד. לפי שמיני הכחות הנטועים בבעלי חיים אינן ממין הכחות שבנפש האדם. ואם הן נקראים בשמות כשמות כחות נפש האדם. אין זה רק על דרך הדמיון וההעברה. ודומה זה לצורת האדם שנקראת בשם "רוח". וכן האויר הטבעי נקרא בשם "רוח". וכל אחד מארבע הקצוות נקרא ג"כ בשם "רוח". וטעמי הדברים בארנו בספר "יסוד עולם" הנ"ל. ובכל זאת לא יסכל האדם לחשוב ששלשת הדברים הנזכרים הן מין אחד. ככה לעניין כחות הנפשות, אע"פ ששמות כחות נפשות בעלי החיים כשמות כחות נפש האדם, הן חלוקים במין וחלוקים באופני פעולותיהם. על דרך משל נטוע בנפש האדם כח הזריזות, וּבְהֶמְשֵׁלוֹ בלב יהיה האדם זריז. וכן נטוע הזריזות בנמלה. כדרך (משלי ו, ו) "לך אל נמלה עצל" וגו'. וכן נטוע בנפש האדם כח העזות, וּבְהֶמְשֵׁלוֹ בלב יהיה האדם עז. וכן נטוע העזות בנמר. וכמו ששנינו באבות (פרק ה) "הוי עז כנמר". נטוע באדם כח הגבורה. ובהמשלו בלב יהיה האדם גבור. וכן נטוע הגבורה בארי. כמו (משלי ל, ל) "ליש גבור" וכו'. ועם כל זה הכחות הללו חלוקים במינם. כי הזריזות והעזות והגבורה שבאדם זורחות מנפש עליונה הנטועה בו. וזריזות הנמלה צומחת מנפש שרץ העוף. ועזות וגבורת הנמר והארי צומחות מנפש החיה אשר בהן. וכבר העלו הקדמונים ז"ל הכלל הזה. עד שהרב רבינו משה בר מיימון זצ"ל בח' פרקיו שהקדים לפירוש מסכת אבות<sup class="footnote-marker">1</sup><i class="footnote">פרק ראשון</i> המשיל ענין זה לשלשה חדרים. האחד האירו אור השמש, והב' האירו אור הירח, והג' אור הנר. ובדרך ההעברה נאמר על שלשתן שהן מוארים. ואם לפי האמת הם חלוקים במיני המאורות, בהיות אור הא' מן המאור הגדול, ואור הב' מן המאור הקטן, ואור הג' מן הנר הטבעי. ולא הקדמתי זה רק להודיע על ידו שגם נושאי החכמה חסרים מנפשות בעלי החיים. לפי שלא נבראו להיות נוהגים בחכמה, אלא מנהג כל אחד ודרך כל אחד מוטבע בו בהכרח וכמו שיתבאר. ואחר שהצענו הענין הזה על דרך כלל, אודיעך חדשות קושט אמרי אמת. והן ההבדלים העצמיים שמצאתי המבדילים הבדל עצמי בין נפש האדם העליונה ובין נפשות שאר בעלי החיים. הבדלים מושגים בחוש לא יוכל לחלוק עליהן זולתי העקש הבוזה אמת. ומאלו הדברים שיתבארו, תבין מה גדלו דרכי החכמה ומשפטיה הרבים, ומה ממשלתה בנפש האדם:

Window 3

ההבדל הראשון רמזנו עליו למעלה, והוא שנפש האדם כוללת כחות כל מעשה בראשית, אבל שאר הנפשות אינן כוללין אותן. והרצון בזה, כל הכחות הנמצאות והנודעות, ושרבים מהם מפוזרים במספר הרב מנפשות בעלי החיים, הנה נפש האדם כוללת כולם. אבל בשאר בעלי החיים הם מחולקים, מה שקבל זה לא קבל השני. כי כל אחד מהן קבל חלק הנאות למינו ולמצבו לא יותר. ועל דרך משל אמרנו למעלה שהנמלה זריזה. הנמר עז. והארי גבור. וכן החתול צנוע. והיונה תדבק לבד בבת זוגה, וכיוצא בזה. הנה כל אחד מאלו נבדל מחברו באותו הכח המיוחד לו. כי אין הזריזות לאסוף ולכנוס בנמר ובארי. ואין העזות והגבורה בנמלה. ולא הצניעות בשלשתן. ולא מדת כולן ביונה, וכיוצא בזה. אבל נפש האדם כוללת הכל. נטוע בה כח הזריזות העזות והגבורה הצניעות והקדושה, ואלפים כיוצא בהן. וכן התפשטות הכחות בחלקים, שאע"פ שיש בכל נפש מן בעלי החיים כח ידוע לא יתפשט הכח הזה בכל החלקים הנמצאים, זולתי כחות נפש האדם שכל כח מהן מתפשט בכל החלקים. על דרך משל כח הזריזות שבנמלה לא תפעל רק לאסוף ולכנוס. כדרך (משלי ו, ח) "תכין בקיץ לחמה" וגו'. עזות הנמר וגבורת הארי לא תפעלנה רק לטרוף טרף. וקדושת היונה איננה רק שלא תדבק אלא בבת זוגה. וצניעות החתול שלא תשמש בגלוי. ואין כן כחות האדם בזריזות בעזות ובגבורה בצניעות ובקדושה, המתפשטים לפעול בענינים לאלפים ולרבבות. וכן לעניין כח התאוה והחמדה וכיוצא, וכמו שיתבאר עוד. וטעם כל זה, לפי שנפשות כל בעלי החיים מן הארץ כמו שאמרנו (בחלון א'). כי היוצר ב"ה שם כח נפשות בעלי החיים ביסודות שהן תחת השמש, ורצה לברוא מינים רבים כפי ארחות חכמתו העליונה הנשגבת משקול דעת האדם. ולכן הכין חומר כל אחד מהן לקבל צורה ידועה בכח פרטי המבדילו במינו ממין אחר, ואלו הם הכחות שזכרנו. כי גבורת הארי, ובמה תתפשט גבורתו, היא צורת הארי. עזות הנמר ומנהג עזותו היא צורת הנמר, וכן כולם. ועל כן מה שהטביע בנפש מין זה מנע מנפשות מין שני. זולתי נפש האדם האצולה ממרומים, צורה טהורה חצובה ממקום מבוע הכחות כולם, נבראת בעבור החכמה שתנהג תחת השמש בצדק במשפט ובמישרים. לכן כוללת הכחות, וכל כח מכחות מתפשט בפעולותיו בכל הענינים כולם. וכל בני אדם ישתוו בסגולה הזאת אין ביניהן הבדל עצמי, לפי שכל הנפשות מן השם ב"ה נבראו ולא יִבָּדְלוּ רק בין רב למעט כפי גדול הכחות ומשקלם הנבדלים בכל הנפשות. ואלו הדברים ארוכים ורחבים יתבארו למטה. והן יסודות התורה, אלא שאין כאן המקום לדבר בזה. ובעבור היות נשמת האדם לבדה עליונה שָׂמָהוּ השם ב"ה מושל בכל מעשה בראשית, כמ"ש (בראשית א, כו) "נעשה אדם בצלמנו כדמותנו וירדו בדגת הים" וגו'. והמשורר אמר (תהלים ח, ו-ז) "ותחסרהו מעט מאלהים וגו' תמשילהו במעשה ידיך כל שתה תחת רגליו" וגו'. התבאר מזה שמלבד הבדל המין שיש בין נפש האדם לשאר הנפשות, יבדלו ג"כ בעצם, שנפש האדם כוללת הכל. ואין כן שום נפש משאר הנפשות. וההבדל הזה מושג לחוש. שהרי האדם כשירצה יוכל להתנהג בכל הדרכים שיחפוץ, ואין זה רק בעבור שנטוע בנפשו כח כל דרך ודרך אם רב אם מעט, ובכח זה יעשה כחפצו. והבן:

Window 4

ההבדל השני הוא. שנפש האדם כוללת גם הפוכי הכחות כולם והם נטועות בה, ולא תמצאנה בנפשות שאר בעלי החיים. והרצון בזה, למעלה אמרנו שבכל מין ממיני בעלי החיים נטוע כח ידוע המבדילו משאר המינים כולם. והנה לא תמצא בו לעולם הכח ההפוך מן הכח המבדילו מחבריו. ועל דרך משל אמרנו שהנמלה זריזה ובכח הזה תבדל מכל מיני שקץ העוף. אבל אין בה כח למדת העצלה והתרדמה בענין האסיפה והכניסה. ולכן לא תראה אותה שוקטת בעצלה. היונה קדושה ותדבק לבד בבת זוגה ובזה תבדל משאר המינים. אבל אין בה כח לעשות ההפוך. ולכן לא תראנה מדבקת באחרת. הנמר עז, ובזה יבדל משאר מיני החיות. ואין בו מדת הבושת, ולכן לא תראנו מרפה מלעשות. הארי גבור, ואין בו כח הפחד, ולכן לא יחת מכל. החתול צנוע בתשמיש, ואין בו כח הפריצות, ולכן לא תראנו עושה בגלוי. וכן תקיש על כולם. שבהיות באחד מהן כח ידוע אין בו הכח ההפוך ממנו. ונפש האדם לבדה הכוללת כל הכחות, כוללת ג"כ הפוכי הכחות כולם. נטוע בה כח הזריזות וכח העצלה, כח הצניעות וכח הפריצות, כח העזות וכח הבושת, כח הגבורה וכח הפחד. ואלפים כיוצא בהם. כי הפוכי הכחות אינן העדר הכחות, אלא גם הם כחות עצומות כמו הכחות שכנגדן כמו שיתבאר בספר זה. ובהיות שאין בשום בעלי חיים כח והפך הכח אי אפשר שישתנו פעולותיו. אלא נשאר תמיד על פעולה ידועה כפי פעולות הכח הנטוע בו. ועל כן לא תמצא ארי מפחד, ולא נמר מתבושש, ולא חתול פריץ, ונמלה עצלה. כי אלו הכחות ההפוכות נעדרים מהן. גם לא תוכל לומר אלא כל אישי מין אחד שוין במנהגיהן. כל האריות גבורים. כל הנמרים עזים. כל הנמלות זריזות, וכיוצא בזה. והנה הם מוכרחים במנהגיהן, ואינן פועלים ברצון ובבחירה. זולת האדם שנטועים בו הכחות והפוכי הכחות כנ"ל. הרי יש לפניו בכל ענין שתי דרכים, והברירה בידו לבחור באיזו שירצה. ויוכל להתנהג בענין אחד עצמו, פעם בזריזות פעם בעצלה, פעם בנדיבות פעם בכילות, פעם ברצון פעם בכעס, פעם בגבורה פעם במורך, פעם בענוה פעם בגאוה, וכיוצא בזה. והנה אין מנהגיו בטבע-מכריח אלא ברצון ובבחירה. וטעם ההבדל מתבאר מן המבואר למעלה. שנשמת האדם עליונה, ונברא בעבור החכמה שינהג בצדק ובמשפט ובמישרים. ואי אפשר שינהג בחכמה מבלעדי היות בו הכחות והפוכי הכחות. וכמו שיתבאר עוד:

Window 5

וההבדל השלישי הוא שבהיות נפש האדם עליונה, אין לשום כח מכחותיו גבול בטבע תחת השמש. ובהיות נפש הבהמה מן הארץ יש לכל כח גבול שגבל לה הטבע, לא יעברנהו לעד. ואתן לך משָׁלים. אמרנו למעלה שלנמלה יש כח הזריזות. כבר שָׂם הטבע גבול לזריזותה, לא תוכל הנמלה לעבור אותו הגבול. וזה הגבול תחת השמש. כי כל ענין זריזותה להכין בקיץ לחמה ולאגור בקציר מאכלה, וכאשר תשלים מעשה זה תעמוד על גבולה. ואין ביכלת כחה לעשות מעשה זריזות אחרת. גם לא תתאו להזדרז יותר, בהיות כח הזריזות שבה מוגבל בטבע אינו מתפשט בענינים אחרים כמ"ש למעלה (חלון ג'). גם במה שהוא מתפשט, והוא האסיפה והכניסה יש מדה וגבול עד כמה. וכן אמרנו שיש ביונה כדמות כח קדושה. וגם בזה שָׂם הטבע גבול לא תעברנו היונה. כי ענין קדושתה היא שלא תדבק רק בבת זוגה, לא בשאר עניני קדושה. וגם בענין הזווג יש מדה וגבול לקדושתה. לא תוכל לעשות יותר גם לא תכסוף להתקדש יותר. וכן תקיש לעניין גבורת הארי. עזות הנמר. וצניעות החתול וכדומה להן. וכן הענין נוהג בכחות התאוות הנטועות בנפש. תמצא שבכל ענין מהם שם הטבע גבול לתאוות בעלי החיים. וכאשר ישיגו תאותן עד הגבול שהוגבל להן, יעמדו וישקוטו. לא יעברו הגבול הזה וגם לא יחפצו להעבירו. על דרך משל השור יתאו לאכול. וכשימצא החציר למאכלו יסתפק בו בשָׂבע, לפי שהשיג כל תאותו ולא יתאו עוד לדברים אחרים.
זולתי נפש האדם שאין לשום כח מכוחותיה גבול בטבע, לא כחות המדות ולא כחות התאוות, ואין צריך לומר לכחות השכליות. הלא תראה שֶׁבְּהֶמְשֵׁל ציור כח הזריזות בלב האדם מה מאד תרבינה מעשיו, אין לזריזותו חשבון ומדה. כשישתמש בו לעניני העולם, אז ירד ימים, ידרוך בציות, גם בלילה לא שכב לבו וישתדל במאוד לאסוף ולכנוס. ועם כל ההשתדליות האלו כח זריזותו לא תעמוד ולא תשקוט. עד שכל מעשה זריזותו שעשה נחשב בעיניו כאין, נגד רחב כח הזריזות הנטוע בנפשו. ולכן יכסוף תמיד להזדרז יותר. וכן לעניין מדת העזות והגבורה הענוה והבשת והיראה הפרישות והקדושה וכיוצא, כולם בלתי מוגבלים בטבע. וכל מה שיעשה בעל המדה מן המדות האלו מעשים כפי מדתו, יקטינו בעיניו לפי ערך רוחב כח המדה הנטוע בנפשו. וכן כשישתמש בו בענינים האלהים, לתקן נפשו ולעבוד את אלהיו, מה מאד יתאמץ איש כזה! ירוץ לחברת חכמים. ישקוד על דלתותיהם. לא יתן שינה לעיניו ולעפעפיו תנומה, ויאסוף תמיד עניני החכמה והמדע. ויעשה תמיד המצווֹת בכח וחיל לא ייעף ולא ייגע. וכן אתה מוצא לעניין התאוות. הלא ידעת (מדרש קהלת רבה א, לד) "מי שיש לו מנה מבקש מאתים". מאתים מבקש אלף, וכן תמיד. כמ"ש ז"ל "אין אדם מת וחצי תאותו בידו". ויתבאר עוד. ובענין הכבוד והשררה בהיותו איש נכבד בעיני ההמון, יחפוץ להיות שר ושופט עליהם. נעשה שר. מבקש להיות דוכוס וכיוצא. נעשה דוכוס מבקש להיות מלך. נעשה מלך, מבקש להיות מלך על שאר המלכים והמושל העליון בארץ. כבש הכל ונעשה מלך מלכים. גם בזה לא ישקוט ולא ימצא מרגוע לחפצו. ועוד הכח הפנימי נטוי להתגדל יותר עד להשחית. כמו שתמצא כתוב על נבוכדנצר הרשע (יחזקאל כו, ז) שהיה מלך מלכים ולא נח חפצו. עד שאמר בגבה לבבו (ישעיה יד, יד) "אעלה על במתי עב אדמה לעליון". וכן סוּפַּר בספרי הזכרונות למלכי רומי מענין קיסר קאיוס קאליגולי שחיק עצמו שעשה עצמו אלוה. וכמו שהוא בענין זה כך הדבר נוהג בכל התאות, כמו ממדת המשגל והזוללות והסביאה וכיוצא, שבהמשלם בלב גם אם ירבו פעולותיהם לא ישקטו ולא יאמרו הון.<sup class="footnote-marker">1</sup><i class="footnote">מליצה ע"פ משלי ל, טו</i> וכל זה לפי שבעליהן פועלים פעולות טבעיות תחת השמש כמו אסיפת הקנינים והממשלה ורבוי המשגל והזוללות וכיוצא, ועל ידיהן רוצים להשביע צמאון החפץ הפנימי החפץ בהם וכחות הנפש לא תשבענה בכמו אלה. כי כל אלו הפעולות הטבעיות מוגבלות, באשר יש גבול לכל הדברים מתחת השמש. וכמ"ש המשורר (תהלים קיט, צו) "לכל תכלה ראיתי קץ". והכח הפנימי אין לו קץ כמו שאמרנו שנאצל ממרומים ממעל לשמש. ולכן לא יספיקו כל הדברים הטבעיים להשביע רעבונו ולרוות צמאונו, ובעל המעשים האלו ידמה תמיד שלא השיג עדיין די מחסורו אשר חסר. ויתברר לך מזה שהדבק לבד בעניני העולם ומשתמש בכחותיו בעניניהן, (הנו) [הנה הוא] בצרה תמידית. ולעולם לא ימצא קורת רוח גמורה והשקט הדעת בנפשו. ויחשוב כל עת שעדיין לא השיג חצי תאותו וכדבריהם ז"ל (קהלת רבה א, לד). עד שיתמה וישתאה לדעת מה חסר ממנו בראותו את עצמו עשיר ועושה חיל ומתענג בכל הטוב, ובחדרי לבו מרגיש האויב היושב במסתרים וגוזל שֵׁנתו ושולל מנוחת לבבו. והכסיל הזה לא יבין כי כבוד נפשו העליונה סבת הכאב המכאיבו. כי לא תשבע לעולם בכל הדברים שהוא מתעסק בהן למלאת חפצה ולהשביעה, זולתי החכמה והמדע הם המשביעים את הנפש. וכמו שיתבאר בחלון הסמוך:

Window 6

בחלון הראשון כבר כתבנו שיש בנפש האדם כחות ידועות שאין כדמותם וכתבניתם כלל בנפש בעל חי אחר. והן כח החכמה, כח השכל, כח הבינה, וכח המדע. ועתה אודיעך כי ארבעה אלה הם מרפא לנפש האדם. הם משביעים אותה שובע גדול, הם מספיקים לה די מחסורה. לפי שפעולת הכחות האלו הם בענינים שהן ממעל לשמש. כי בכח החכמה יאסוף האדם חקי החכמה העליונה אל נפשו. ובכח השכל ישכיל להטעים לעצמו ולזולתו דרכי החכמה הנשגבים מבינת אדם וישכיל בענינים האלהיים. ובכח הבינה יבין מליצות החכמה ומאמריה והמשָׁלים והחידות והדברים העמוקים בחכמה ובסוד השם. ובכח הדעת ימצא דעת אלהים וכיוצא. וכמו שבארנו בעז"ה כל אלו הדברים במקומם. ולכן כאשר תשיג הנפש על ידן הענינים הנפלאים והרמים שהן ממין הנפש העליונה ומסוגה, תשבע מן הטובה הגדולה הזאת שובע שמחות. ועל זה נופל לשון שביעה על הנפש, וכדוגמת לשון הנבואה שאמר (עמוס ח, יא) "הנה ימים באים וגו' לא רעב ללחם ולא צמא למים כי אם לשמוע את דברי יי'". והמשורר האלהי אמר (תהלים טז, יא) "תודיעני ארח חיים שובע שמחות את פניך". בקש על מתת החכמה והבינה שהן ארחות חיים, כדרך (משלי ו, כג) "כי נר מצוה ותורה אור ודרך חיים תוכחות מוסר" ויתבאר בספר זה. ועל ידיהן תשבע נפשו ותשמח באור פני ה' הנאצל על הנפשות החכמות. ועל זה חתם "נעימות בימינך נצח". כי דרכי החכמה נעימים. כמו (משלי ג, יז) "דרכיה דרכי נועם" וגו' והתבאר בספר זה. ומלת "ימינך" על החכמה העליונה. כמו שרמזנו (חדר ב' חלון ה') למעלה. וכן אמר (תהלים טז, ה) "כי מימיני בל אמוט". ואמר עוד (שם סג, ו) "כמו חלב ודשן תשבע נפשי". ולפניו אמר "לראות עוזך וכבודך". וכאשר באר הנביא שכר המשביע נפש-נענה בטובו, ובדבריו אמר (ישעיה נח, יא) "ונחך יי' תמיד והשביע בצחצחות נפשך". כי השם ב"ה משלם מדה כנגד מדה, ולכן זה שהשביע נפש-נענה, והפיק לרעב נפשו והשקיטו מצרתו וממחסורו, אין די אם יבורך בקניניו לבד, כי אלו לא ישביעו הנפש העליונה כמבואר למעלה. אלא יבורך בצחצחות ואז תשבע נפשו. ודע כי בהכפל שרש משרשי הלשון הזה, יורה על הרבוי וההפלגה. כמו "אדום" שם האדמימות, ו"אדמדם" כפול יורה על רבוי וחוזק האדמימות. יכן ירוק וירקרק. וכן מלת צח על הבהירות כמו "דודי צח ואדום" (שה"ש ה, י). ו"צחצחות" על הפלגת הבהירות שאליו נמשל האור העליון הנאצל על נשמת האדם, ועליו אמר "והשביע בצחצחות נפשך". כי כאשר יחול על הנפש תשבע שובע גדול ותשמח לעד. ועל אלו הדבקים בקנינים הארציים נאמר (חבקוק ב, ה) "אשר הרחיב כשאול נפשו והוא כמות ולא ישבע". ומקרא זה נכתב על נבוכדנצר הרשע, ורמזנו על ענינו (חלון ה') למעלה. וכל זה מטעם המבואר שעל ידי החכמה תתפשט הנפש בענינים שאין להם גבול. ויוצא מזה שהשמחה הגמורה מנוחת הלב והשקט חפץ האדם, ינוחו במאורות הכחות הללו. לכן המעתיק נפשו מן הדברים התחתונים, ונדבק בחכמה ובכשרון מעשים, שמחתו תמידית וינוח בהשקט הדעת. ומטעם זה הפליגו הנביאים בטובת החכמים והצדיקים כמו (משלי ג, יג) "אשרי אדם מצא חכמה". "והולך בחכמה הוא ימלט" (משלי כח, כו). ורבות כאלה המורים על אושר החכמים בעוה"ז ובעוה"ב ובאו כולם מבוארים בספר זה. כי בעיני איש כזה יבוזו כל הדברים השפלים ויעתיק נפשו מהן, וירעה בעדן אלהים ובגן שעשועיה. ובמעט אשר השיגה ידו לקחת מן הדברים התחתונים ימצא שמחה. כמו שאמר נעים זמירות ישראל (תהלים לז, טז) "טוב מעט לצדיק מהמון רשעים רבים". כי במעט שאסף ישמח יותר ממה שישמח התועה בכל סגולת המדינות והמלכים. כי זה התועה לא ישקוט בעבור שאין כח חמדתו שבע לעולם, וכן בשאר המדות, ואין מחלה גדולה מזאת. ועל זה רמז קהלת באומרו (קהלת ב, כו) "כי לאדם שטוב לפניו נתן חכמה ודעת ושמחה, ולחוטא נתן ענין לאסוף ולכנוס" וגו'. פירוש לאדם טוב הנוהג בחכמה נתן השם ב"ה אור חכמה ודעת ושמחה. כי בהיותו חפץ לישר דרכיו בחכמה, ישמח בכל עניניו וכמו שכתבנו. ולהיפך באדם חוטא מדרך החכמה ונוהג בסכלות, נתן השם ב"ה ענין לאסוף ולכנוס. כי הכח הזה נטוע בנפש האצולה מן השם ב"ה, ועל כן לא ישמח לעולם וכמו שבארנו. ונודע מזה שבהיות החכמה גברת ממלכת בנפש, יהיה האדם מאושר בשני העולמות, ובנטותו ממנה לא יצליח לא בזה ולא בבא. ובעבור שלא נבראו שאר בעלי החיים בעבור החכמה, לכן נתן לכל כח מכחותם גבול בטבע, ובהשיגם זה הגבול ישישו וישקוטו. ולולי הגבול הטבעי שהוטבע בם, לא היתה תרופה לצרת נפשם בעבור המנע מהם כח החכמה והחכמה:

Window 7

עתה התבאר איך החכמה צריכה להיות גברת ממלכות<sup class="footnote-marker">1</sup><i class="footnote">מליצה ע"פ ישעיה מז, ה</i> בנפש האדם, שמבלעדה לא יכון האדם לפני היוצר ב"ה. רק אם תשקיף על מה שאמרנו (בחלון ב'), שנפש האדם כוללת כל הכחות. והודענו בספר "יסוד עולם" שכלל הכחות הם תחת שלשה מינים. המין הא' הכחות היקרות שאין כדמותן בנפשות שאר בעלי החיים. כמו כח החכמה השכל הבינה וכיוצא בהן. המין הב' הם כחות המסתעפים מהם המדות שיש כדוגמתן בנפשות שאר בעלי החיים כמבואר בחדר זה, כמו כח הענוה והגאוה העזות והגבורה והקדושה וכיוצא בהן. המין הג' הם כחות המסתעפים מהם פעולות הגוף. וגם אלה כדוגמתן בשאר הנפשות, כמו כח הרעבון והצמאון והשינה והמשגל וכיוצא בהן. וכן אמרנו (בחלון ד') שנפש האדם כוללת גם כן הפוכי הכחות כולם. ופעם ישתמש האדם בכח ידוע. ופעם אחר בהפכו. וכן אמרנו (חלון ה') שאין גבול לכחות נפש האדם בטבע. והאדם צריך להשתמש בכל כח מכחותיו בקצב ובמדה נכונה. ועתה מי [הוא] זה ואי זה היודע מספר כחות הנפש? מי יורה דעה מתי ישתמש האדם בכח פלוני ומתי בהפוכו? מי יבין לאדם בהשתמשו בכח מכחותיו, באיזו מדה ומשקל ישתמש בו בלי תוספת ומגרעת? כי כפי מספר בני האדם. כך מספר הדעות המשתנות בענינים הללו. מה שיכשר האחד יפסל השני. ואין קץ לדברי רוח, לפי שאין המופתים<sup class="footnote-marker">2</sup><i class="footnote">ההוכחות ההגיוניות</i> נודעים לבני אדם על אחת מהנה, זולתי ליוצר הכל ית' כמבואר למעלה. ולכן אי אפשר שינהג האדם במנהגים נאותים ונכונים בעיני האדון כל הארץ יוצר הנפשות, זולתי בהנהיגו כולם על פי החכמה. ומה היא החכמה? היא מעשה אלהים. ומכתבה מכתב אלהים קנויה לו מראשית, וַיְשִׂימֶהָ גברת על כל כחות ומעשים לחוקק חקים ולגזור משפטים. היא חוקקת באיזו כחות ישתמש האדם. היא שופטת מתי ינהג האדם בכח זה ומתי בהפוכו. היא מגבלת גבולים לכל כח וכח באיזו מדה וקצב ינהגו בו. היא משנה עתים ומחליף זמנים, ותבדיל בין הפועלים והנפעלים, והכל בדרך נכון על משפט אחד. היא המאור הגדול העליון הזורח על כל המעשים. היא חופפת על הכל מראשית ועד אחרית, נשגבת משקול דעת האדם, נפלאת מלב כל חכמי לב. לא ידעו איה מקום כבודה כי אין קץ לחכמה. (איוב כח, כג) "אלהים הבין דרכה והוא ידע את מקומה". (איוב כח, כח) "ויאמר לאדם הן יראת אדני היא חכמה". (משלי ד, ב) "כי לקח טוב נתתי לכם תורתי אל תעזובו". (מלאכי ג, כב) "זכרו תורת משה עבדי". במכתב ובעל פה. "כי אני יי' אלהיכם מלמדכם להועיל, מדריככם בדרך תלכו".<sup class="footnote-marker">3</sup><i class="footnote">מליצה ע"פ ישעיה מח, יז</i> אל תפנו ימין ושמאל מחכמתי ומתורתי. בטחו בי בכל לבבכם. (ע"פ משלי ג, ה) ואל בינתכם אל תשענו. ואז טוב לכם בעוה"ז ובעוה"ב. שימה דברַי אלה על לבבך בני, והבינה:

Window 8

ותשכיל עתה שבהיות הנחת שם "חכמה" על יושר המנהגים בקצב נכון וכפי המקבלים, והנחת תאר "חכם" על הנוהג בארחותיו כפי החכמה, שעצם התואר הזה הושאל ליוצר הכל ית' כי הוא המנהיג האמתי, השופט העליון הנוהג עולמו בחסד וברחמים בצדק ובמשפט וכמו שבארנו בחדר שני. ואולם רק בדרך שתוף השם, כי הבורא ית' נשגב ומרומם על כל ברכה ותהלה. וְדִבְּרַת האדם אינו רק על הנראה לעין ממפעלותיו בעולמו, לא על הכבוד העליון הנעלה מכל מחשבה ומכל הרהור ורעיון. וכן הונח תואר זה על האדם בעבור היותו בחיריי במעשהו, וצריך להתנהג בארחותיו כפי משפט החכמה. ואין הדבר כן במלאכי השם משרתי פני עליון, המחנות העליונות, הגדודים הנכבדים. כי אין יצר שולט במלאכים, ואין בהם ימין ושמאל. כי הכל ימין בארח ישרה "לא יסבו בלכתן".<sup class="footnote-marker">1</sup><i class="footnote">יחזקאל א, ט</i> כל אחד ואחד מהם חָלַק לו השם ב"ה כבוד ושמהו על תפקידו ועל ממשלתו. קצתם מלאכי חסד, וקצתם מלאכי רחמים, וקצתם מלאכי דין, וכן בכל דבר ודבר. ופעולת כל אחד נאמנת וקבועה. אין לו חפץ אחר רק לעשות דבר ה' ומצותיו אשר הפקידו עליו. ואע"פי שהם מלאים דעת וארחות החכמה' ויודעים הדרך הנכונה בכל דבר, דעת התורה וסוד השם הנכבד, בכל זאת כל מנהגם בחפץ אחד לעשות הטוב בעיני השם, כל אחד כפי דרכו. וכמו שאמר המשורר האלהי (תהלים קג, כ) "ברכו יי' מלאכיו גבורי כח עושי דברו לשמוע בקול דברו". ולפי שאין ענינם בבחירה ורצון, אלא בדעת אלהים קבועה לעד, לכן אע"פי שיצדק לומר עליהם שהם מלאים חכמה, הנה לא יתכן לסמוך אצלם תאר "חכם" ו"חכמים" המורה על ההנהגה כפי החכמה, פעם כה ופעם כה כפי משפט החכמה. ועל סוד זה רמזו קדמונינו ז"ל (בראשית רבה נ, ב) "אין מלאך אחד עושה שתי שליחות". ובעבור כן לא תמצא בכל כתבי הקדש תאר זה סמוך למלאכי ה'. אבל סמכו להם תוארים אחרים יקרים מאד כמו "קדושים. אראלים. שרפים" וכיוצא. והבן כלל זה, כי אין פסוק יוצא ממנו. ואם תמצא שני כתובים שבתחלת המחשבה סותרים דברינו אל תמהר להשיב. כי נכבדות ידובר בם בבית השני בעז"ה:

Window 9

כיוצא בזה אין הנחת תאר "חכם" על אחד מצבא המרום במרום, כמו השמש והירח והכוכבים וכל בעלי האור. כי אע"פי שכל חכמי לב יודו שהם חיים ומשכילים (עיין רמב"ם הל' יסודי התורה פ"ג ה"ט). מכל מקום אין מנהגם ברצון ובבחירה לטוב או לרע, אבל כולם פועלים פעולתם בדעת קבועה. כל אחד חרד על עבודתו ועל ממשלתו כפי ששמהו השם ב"ה עליו, לא ישנה מתפקידו, לא יטיבו ולא ירעו ברצונם אלא בגזירת יוצר הכל ית'. ולכן מהלך כל אחד ואחד בארח ידוע ועל דרך אחד כל ימי עולם. כמו שאמרו קדמונינו ז"ל<sup class="footnote-marker">1</sup><i class="footnote">עיין עירובין נו, א, "לא יצאה חמה"</i> הראית מימיך חמה עולה במערב ושוקעת במזרח? וכן הירח וכל כוכבי אור, כולם הולכים במהלכם הקבוע להם מימי בראשית. וכן סדרו אנשי כנסת הגדולה (סנהדרין מב, א) בברכת החדש "חוק וזמן נתן להם שלא ישנו את תפקידם, ששים ושמחים לעשות רצון קונם". כי אין בהם נטיה אחרת רק לעשות רצון יוצרם באמת. ולפי שמנהגם קבוע בחפץ אלהים, לכן לא תמצא בכל ספרי הקדש כתוב אצלם תואר "חכם".

Window 10

ובחיות האדם לבדו בעל המנהגים לטוב ולרע ברצון ובבחירה נתן לו השם ב"ה התורה והמצוה, לקַדשו ולטהרו ולהכינו שילך בדרכי החכמה ולא יסור ימין ושמאל. ובלכתו בחקות החכמה יֵרָצֶה לפני ה', ויהיה אלהים קרובים אליו, (קהלת יב, יג) "כי זה כל האדם" ובעבור זה נברא. ולמען זה המשילו הבורא ית' בכל מעשה ידיו, להיות מושל ושופט בצדק במשפט ובמישרים. ואם יקבל החכמה בלב טוב ויתנהג בדרכיה, הוא נכון להשכיל ולהבין ולדעת, ויהיה (אבות, ו) "צדיק חסיד ישר ונאמן, ונהנין ממנו עצה ותושיה בינה וגבורה, ותגדלהו ותרוממהו על כל המעשים". וכמו שיתבאר בעז"ה כל זה בספרים אלו. כי יסוד כל הטובה וההצלחה האמתית היא החכמה. ואולם יקרה<sup class="footnote-marker">1</sup><i class="footnote">אינה מצויה הרבה</i> היא להמצא בנפש האדם, בעבור שמציאותה צריכה לדברים רבים, ואם יחסר אחד מהן לא השיג התכלית המכוון ממנה. שהרי בארנו שהחכמה תֵּאָסֵף מחוץ אל הנפש באמצעות החושים החיצונים. וצריך ללכת אל חכמים לראות מנהגיהם, ולשמוע מפיהם עניניהם, ולקרות בתורה ובספרי הנביאים והחכמים, ולהטות אזן שלא יטעה ולכוין הלב היטב, ולצייר כל הדברים שראה וששמע בכחותיו הפנימיים, ולהאמינם באמונת הלב אע"פי שאין עליהן מופתי הדעת. ולחזור עליהם ולשננם תמיד עד שיהיו צפונים ושמורים בכח השומר, ולהגביר כחותיו ולהמשילם בנפש כפי חקות החכמה. עד שיהיו הכחות המתנגדות אליהן נכנעים ונכבשים תחתיהן. כדי שיעשה בכל זמן כפי ארחות החכמה שהוא עיקר הכל. כמו ששנינו (אבות, א) "ולא המדרש הוא העיקר אלא המעשה". ואמרו קדמונינו ז"ל (ירושלמי שבת פ"א ה"ב) "הלמד ואינו עושה, נוח לו שלא נברא". ודבריהם נעימים. כי [עבור] התלמוד לבדו, והוא שידע בלבו הענינים העליונים חקי התורה והחכמה, אם אין המעשה עמהם, לא היה צריך האדם בעבור זה להיות נברא תחת השמש. כי טרם נוצר בבטן היתה נשמתו יודעת יותר מדעתה עתה, כי היתה במרומים. וכמו שאמרו במשליהם (נדה ל, ב) "נר דלוק על ראשו וצופה מסוף העולם ועד סופו". וְהַגְוִיָה היא המְכַסָה אורה הבהיר. וכמו שהזכירו בסוף המשל "כיון שיוצא לאויר העולם בא מלאך וסטרו על פיו ושוכח הכל". ואולם טעם הבראו בעבור המעשה. כי אין מעשה וחשבון למעלה, רק למטה בהיות הנפש והגויה יחדו. ואם יזכה יעשה כל מעשיו כפי החכמה, ואז הוא יסוד עולם<sup class="footnote-marker">2</sup><i class="footnote">"וצדיק יסוד עולם" (משלי י, כה)</i> ואהוב לאלהיו. ולכן הלומד ואינו עושה, טוב לו שלא נברא. כי קודם הבראו היה תלמודו רב מאד ממה שלומד עתה. והנה חפץ השם ב"ה לזכות את הנפשות ועל כן גזר לשכנם בערפלי הגוף, ונטע בהם כח הממשלה שיהיו יכולים למשול על יצר התאוה הסכלות והרשעה, ואם<sup class="footnote-marker">3</sup><i class="footnote">למרות</i> הם חזקים ועזים. כמו שאמרה התורה (בראשית ה, כא) "כי יצר לב האדם רע מנעוריו". כי לב האדם הוא המתפעל מיצר הכחות הנטועות בנפש, ומטבעו להתפעל מאד מן הכחות המנגדות לחכמה. ובקושי גדול יתפעל מדרכי החכמה ולצייר ציוריה ולהתאות עליהן. ולכן קשה על האדם ללכת בדרכי ה' כפי ארחות החכמה, ולהשתמש בכחותיו בכל עת כאשר תורנו, ולהגביל כולם כפי מצוותיה כי טבעי כחותיו ינגדו אליה. וכן חפץ השם ב"ה כדי לזכותינו. וכמו ששנינו (אבות, ה) "לפום צערא אגרא". ודרכי בני אדם ויצריהן נבדלים זה מזה, לא הבדל עצמי אלא בין רב למעט כמו שיתבאר בעז"ה. וכל זה בתחלת לכתו והרגלו בדרכי החכמה. כי אם ירבה דעת ויתאמץ ביותר, הנה באחריתו יתהפך מלב הנפש כולו, ומה שהיה קשה עליו בתחלה, יקל בעיניו ויקטן מאד. ומה שהרחיק בתחלה, יקרב בסוף. וימתק וינעם לו הדבר שנדמה לו מר וכבד. כי השם ב"ה הכין הכל בתבונה ובדעת. וְשָׂם בכח האדם אמצעיים שעל ידיהן יקרב דרכי החכמה לנפשו, ולהעלות נרו תמיד מעלה מעלה, ולהעתיק נפשו מענין לעניין. והדברים רחבים ועמוקים, ויתבארו בעז"ה במקומם. ולא היה הכונה פה רק להודיע שדרכי החכמה מנגדות לטבעי כחות הנפש. והיה זה הצעה לדברי החדר הסמוך. כי בו נדבר על ציורי הנפש וכוחותיה בעז"ה:

Chamber 4



Window 1

<small>חדר ד ובו יו"ד חלונות הכחות בכללן נטועות בכל הנפשות. הם נבדלים בין רב למעט. משקל כחות הנפש ידוע ליוצר הכל ית' לבדו. מה שתוכל נפש אחת אין ביכולת נפש אחרת. כל נפש תשתלם כפי מצבה. מקצת הכחות יצטיירו בלב מאליהן. המצטיירים מאליהם על הרוב נוטים לרעה. הכחות שאין כדמותן בנפשות שאר בעלי החיים לא יתעוררו מאליהן כלל. יתעוררו [כוחות] מן התאוות והמדות ישרתו להן לרעה. התעוררותן מאליהן היא צדקה גדולה. נטוע בנפש כח הממשלה על המנהגים. כל מטעי הכחות בנפש לתשמישי החכמה ולטובה. אין בנפש כח רע בעצם כלל.</small><br>דע כי הכחות הנטועים בנפש האדם אינן מתגלים לפעול פעולתם בכל הנפשות. כי רובם נסתרים ואינן נראים, ולא לבד לזולתו מבני אדם אבל גם לבעל הנפש עצמו יקרה דמיון שידמה לו שאין בנפשו כדמות הכח ההוא כלל. לפי שהיוצר ב"ה יצר הכחות האלו בנפש האדם בתכלית הדקות והצחות. מתעלמות (ומסתרות) [ומסתתרות] בפנימיותיה. והטבעים והמנהגים יעלימום בתכלית ההעלם, ולא יתגלו רק ע"י התאמצות רוח האדם המצייר ציורים בלב. וכפי התאמצותה יתרחב הציור, ואז ימצא הכח הנעלם שהיה מדמה עליו בתחלה כי איננו. כמו שיקרה לכל אדם בכחות ידועות שאינן יוצאות לפעול פעולה בילדותו, וכבואו בימים ימצאם. הנך רואה זה בכח השכל והבינה איך הם חלושים מאד בנערים. וכאשר יגדלו יתוספו הכחות האלו, כי כן גזר השם ב"ה בחכמתו מטעמים נפלאים נודעים למשכילים, ויותר מהן לטעמים שאינן נודעים זולתי ליוצר הכל ית'. וכן בענין כח הכבוד, וכח לאסוף ולכנוס וכח הקנאה. כל אלו חלושים בילדים, ומתרחבים עם הזמן. וזה ברור בחוש. ודומה אליו הענין שאנו מבארים עתה. והוא שיש הבדל רב בין בני אדם בענין התגלות ציורי הנפש בכחות. יש ציורים ידועים נכבדים מאד תצמחנה בנפשות ידועות. ויסתרו בנפשות אחרות. ואם<sup class="footnote-marker">1</sup><i class="footnote">ואמנם</i> הם נטועים בכל הנפשות. וגם בנפשות היקרות שנתגלו בהן יש הבדל זמני. יש נפש שיחלו להגלות בהיות האדם עודנו נער ורך. ויש שיגלו בה בהיותו באמצע שָׁניו, ויש שלא יגלו בה עד עת זקנתו. ונבדל מהם האיש שלא נתגלו ציוריו כל ימי היותו חי על האדמה. והנה תלמד מדברנו שיש כחות רבים בנפש הדומים לזרעונים הנטועים תחת הארץ ואינן נראים לעין, כי עפר הארץ מכסה עליהן. ועם הזמן יצאו ויראו על הארץ, יצמחו ויגדלו ויעשו פרי. ולפעמים ישארו תחת הארץ ויפסדו וירקבו ולא יצמחו לעולם. וטוב הצמיחה וההגלות תלויה בדברים רבים. צריך שתהיה האדמה טובה, ואם היא מלחה ומלאה גפרית וכיוצא תרקב התבואה הנזרעת בה. וכן צריך שיעמול האדם בעבודתה, לעבדה ולשמרה מכל מה שיזיק לתבואתה. וכן צריך שירד הגשם והטל עליה וכיוצא. ובאמצעות כל אלה יצאו הגרעינים הנזרעים בבטנה. וכן בענין כחות הנפש. במקצת הנפשות יצאו ממסגרותיהם מהרה, ובמקצת יאריכו זמן רב במסגר ואח"כ יצאו, ובמקצתן לא יצאו לעולם. הנה החילותי לדבר ויתבאר עוד בעז"ה:

Window 2

הכלל היוצא מדברנו הוא שנושאי החכמה, והן הכחות בכללן, נטועות בכל נפשות בני אדם כמבואר למעלה. ואולם מעטים הם היכולים להשתמש בהן, ורבים יכחישום ולא יאמינו שבנפשם נטוע כדמות אלו הכחות. ואם<sup class="footnote-marker">1</sup><i class="footnote">ואמנם</i> שקר הם רואים בעבור שלא יצאו ציוריהם מן הכח אל הפועל, והם עצמם אשמים בדבר. ולא ה' פעל כל זאת, כי הוא ב"ה יצר הכחות בכללן בכל הנפשות, אלא שהם בה בתכלית ההעלם. והשם ב"ה נתן כח באדם להוציאם ממעמקיהם, להרחיבם ולגדלם וכמו שיתבאר בעז"ה. לא שֶׁחִסֵר כח מן הכחות מנפש שום אדם אבל כל נפש כלולה מכל כחות מעשה בראשית, דבר והפוכו כמבואר למעלה. ואין דרך לומר יש בנפש ראובן כח מה הנעדר בהחלט מנפש שמעון. כי אילו תצייר נפש מן הנפשות יחסר ממנה כח אחד בהחלט, לא תוכל לתארה עוד בתאר "נפש אדם", כמו שתוכל להבין אם תשים לבבך לדברינו בספר "יסוד עולם". כי שם פרשנו תאר "נפש" והוראתו. ואולם יבדלו הנפשות בכחותיהן בין רב למעט. ותוכל לומר כח זה הנטוע בנפש ראובן גדול מכח זה עצמו הנטוע בנפש שמעון. והיה זה מראשית, מעת נאצלו הנפשות מן השם ב"ה, שָׂם בנפש אחת כח גבורה גדולה, ובנפש אחרת שם כח גבורה קטנה. בנפש אחת שָׂם כח הענוה בשעור קטן. וכן בכל הכחות תבדלנה הנפשות בין רב למעט. כי אם תצייר שתהיינה כחות כל הנפשות שוין במשקלן, תהיה נפש הנביא ונפש המלך שוה לנפש אחד העם, וזה דבר זר מאד, ונגד דעת התורה כמו שיתבאר. ואתה רואה בחוש הבדל כחות נפשות בני אדם. אם תביט אל כחות השכל והבינה, כי תמצא אדם שיבין כרגע ענין עמוק וכהרף עין ישכיל הַמְצָאָה בשכל. ואחר לא יבין הענין גם אם יעיין זמן רב, לא ישכיל עליו המצאה גדולה או קטנה. ולא תוכל לתלות הסבה בעבור שזה המבין הרחיב כח בינתו באמצעות רוחו, וזה הבלתי מבין הניחה מסותרת בעומק הנפש. וכמו שבארנו ענין ההרחבה ב"רוח" בספר "יסוד עולם". כי תראה פעמים רבות שזה המבין והמשכיל נהג כל ימיו באולת, ולא השתמש בכח בינתו ושכלו כי מאס בדברי תבונות ושכל טוב. והבלתי מבין, כל חפצו היה להבין ולהשכיל, והרחיב שכלו ובינתו בכל כחו. ועם כל זה לא יוכל להבין ולהשכיל בזמן רב מה שיבין השני כרגע, ומה שישכיל בהרף עין. ואולם סבת הדבר, היא הבדל הכחות עצמן בנפשות. שכפי (מעט) [מדת] הבינה והשכל משקלן וגדלן, כן ימהר להבין ולהשכיל. וכמו שהוא בכחות אלו כן הוא בכל שאר הכחות וכמו שאמרנו למעלה. הא למדת שיש בכל נפש כל הכחות בכללן וכן הפוכי-הכחות. וכל אחד יוכל להתנהג בהן בחכמה או בסכלות, והבחירה מסורה ביד האדם. וכל אחד ואחד כפי כחו וערכו יצדיק או ירשיע. וכפי משקלי הכחות וממשלתם כן יפול עליהם התאר. והשם לבדו יודע הכל באמת, ולכן הוא הבוחר והקורא בשמות. וכדרך (שמות לה, ל) "ראו קרא יי' בשם בצלאל" וגו'. (שם לג, יז) "ואדעך בשם". וכמו שהוא בממשלת מאורי אור בשמים שחלק לכל אחד כח ידוע וממשלה ומשמר. ונאמר (ישעיה מ, כו) "המוציא במספר צבאם לכולם בשם יקרא". ונאמר (ירמיה א, ה) "בטרם אצרך בבטן ידעתיך". ובחדר הט' והיו"ד מבית זה יתבארו ענינים רחבים בתורתנו שהן סובבים על היסוד הזה. ושם אדבר על בחירת אהרן וזרעו להיות משרתי ה'. לפי שהשם ב"ה יודע שנאצלו בנפשותיהן כח קדושה עצומה הַצריכה להיות בנפשות העומדים בבית ה' ובחצרות קדשו, והם לבדם ראויים להיות משרתי ה'. ולכן קרח במריבתו אמר (במדבר טז, ג) "רב לכם כי כל העדה כולם קדושים ובתוכם יי', ומדוע תתנשאו על קהל יי'?". רצה לחלוק בזדון על קדושת אהרן, והשוה נפש אהרן היקרה עם שאר הנפשות ועל כן חלק על כהונתו. והיה זה נאצה גדולה, כי היה לו להכנע מדברי השם ונביאו משה שהודיע הבדל נפש אהרן מנפשות זולתו. ולכן כשראה משה שקרח אטם אזנו משמוע, אמר לו (במדבר טז, ה) "בקר ויודע ה' את אשר לו ואת הקדוש והקריב אליו". כלומר יעשה ה' אות בארץ להודיע לכל "את אשר לו". הדבר הנודע לפניו לבדו, והוא יתרון קדושת נפש אהרן מנפשות זולתו. והאיש ש"הוא הקדוש" יקריב אליו. לא כמו שאתה אומר "כי כל העדה כולם קדושים". ואמרו רבותינו ז"ל (במדבר רבה יח, ז) "'בקר', אמר לו משה, גבולות חילק הקדוש ב"ה בעולמו. [שמא] יכולים אתם להפוך בקר לערב?" כך תוכל לבטל את זו שנאמר (בראשית א, ה) "ויהי ערב ויהי בקר". (שם שם ד') "ויבדל אלהים בין האור ובין החשך". ונאמר (דהי"א כג, יג) "ויבדל אהרן להקדישו קדש קדשים" [עכ"ל בשינויים קלים]. וכמה מן התבונה כולל המאמר הזה. ורצו לגלות היסוד שיסדנו שכמו שהבדיל השם במעשה בראשית בין האור ובין החשך, והכין תכונת הערב לקבל החשך, ובקר לקבל האור, והכל בחכמה כמ"ש (תהלים קד, כד) "כולם בחכמה עשית", כי בחכמתו העליונה הבדיל בין דבר לדבר, כך הבדיל בין הנפשות שנאמר "ויבדל אהרן" וגו' כלומר תכונת נפשו נבדלה להיות קדש קדשים. ואמנם החקירה בענין זה למה זאת הנפש נאצלה מן השם ב"ה בכחות גדולים, ונפש אחרת בכחות קטנים, היא חקירה של תהו. כי ילאה בינת האדם להתבונן בה. כי יש גבול לבינת האדם ולשכלו, לא יעברנהו לעד, כמו שיתבאר בספר "מעין גנים". והחקירה הזאת היא חוץ לגבול בינת כל אדם. והיא ממפלאות תמים דעים ב"ה, ומסוד נתיבות חכמתו העליונה. ועל כיוצא בזה אמר (איוב יא, ז) "החקר אלוה תמצא? אם עד תכלית שדי תמצא?". וחלילה חלילה להרהר אחר מנהגי השם ב"ה שהן כולם בצדק ובמשפט, יתברך שמו לעדי עד. כי כדמות החקירה הזאת תוכל לחקור גם על הַגְוָיוֹת הנראות לחוש. יש אדם ארוך. ויש קצר. יש נאה. ויש מכוער. וכן בכל בעלי החיים למיניהם. תוכל לתמוה למה מעפר זה נתהוה שרץ העוף. ומעפר זה בהמה וחיה. למה חיה זו קטנה וחלושה, וחיה זו גדולה ובעלת הגבורה. וכולם מעפר אחד יצמחו. אבל כל זה נשגב מבינת האדם, ושב לאמונת הלב המאמין כי השם צדיק בכל דרכיו וחסיד בכל מעשיו. ולפניו גלוי למה הנפש הזאת אצולה על דרך זו, ונפש אחרת על דרך אחר. ולנו די בידענו כי הנפשות נבדלות בכחותיהן מראשית ומעת היותן. והבן:

Window 3

מה שראוי לשום לב עליו אגיד לך עתה. והוא שאם התברר לנו שהנפשות נבדלות בכחותיהן ברב או במעט. הנה בעל הנפש החלושה, רצוני [לומר] שכח מכחותיה חלוש מכח זה עצמו שבנפש זולתו לא יוכל להצטדק בכח זה כמו שיצטדק בו זולתו שמשקל הכח גדול בנפשו. על דרך משל הנפש המלאה כח גבורה ואומץ גדול, הנה מכחה יצמחו פעולות נכבדות, מה שאי אפשר להיות מבעל הנפש החסר כח זה, כלומר שהכח הזה קטן וחלוש בנפשו. עד שבעל הגבורה והאומץ יוכל לאזר חיל להציל קהל חשוב מיד אויב וללחום בעדם מלחמות ה', והיא צדקה גדולה. וזולתו שהוא בעל נפש אחרת נעדרת האומץ, אע"פי שחפצו לעמוד לעזרת ה' בגבורים ויעשה את שלו בכל כחו, לא תעמוד לו זרועו בעבור שאין בנפשו הכח שממנו תשלם המפעל. וכן בענין השכל והבינה והענוה והקדושה. כל הכחות שבנפשות הנבדלות בין רב למעט, כל כח יצדק במפעלותיו כפי גדלו וכפי קטנו, לא יותר מזה. ואל תחשוב כי יאשים השם ב"ה זה המקצר במפעלותיו ובמעשה צדקותיו. חלילה לאל מרֶשע! כי מה יוכל חֲסַר-הכח לעשות אם לא לו חלק כח גדול לפעול בו פעולות גדולות ונכבדות? ואחר שיסדנו היסוד הנכבד הזה, בנקל תשכיל שגם אם יצדק אדם בכל מעשיו, ויירא את השם יראה גדולה, ותקן כל כחות נפשו כפי ארחות החכמה עד שהביאם אל קצה הצדק והיושר, בכל זאת לא ישוה בצדקותיו אל צדקות זולתו הגדול ממנו בטבע נפשו כמו נביא הדור או מלך ישראל משיח אלהי יעקב. בעבור שכחות נפשו נבדלין מכחות נפש הנביא והמלך וכיוצא, ולא נאצלו בה מתחלה הכחות במשקל שיוכל להשתוות בהן עם מי שגדול הימנו.
והמתעקש נגד דברַי לומר שכל הנפשות שוות, וכל אדם יוכל להשיג מעלת הגדול שבגדולים, אשאלהו אתה הטוען הראני איש שיהיה אהוב לאלהיו. כי כל זמן שאין האדם עושה מה שביכולת כחו לעשות אין לו השתלמות גמורה, ולא בא אל הגבול שנברא בעבורו שיבוא אליו. וזה ההתרחבות שירחיב האדם כחות נפשו עד הקצה שתוכלנה להתרחב. ומי [הוא] זה ואי זה הוא אשר עשה כן? עד הנה לא הגיע איש למעלת אדון הנביאים ע"ה, ולא יהיה איש שיגיע אליו, או למעלת האבות הקדושים, או למעלת המלכים החסידים והנביאים הצדיקים. וא"כ כל נפשות זולתן לשוא עמלו? חלילה וחלילה לחשוב כן! אבל האמת הברור שכחות הנפשות נבדלות כפי מעלתן. והשם ב"ה אוהב נפש כל צדיק וצדיק כפי מצבה. וכל מי שמשלים כחות נפשו כפי מה שהן, עשה את שלו, ושוה בתארי הצדק עם הגדול ממנו שהשלים נפשו כפי מה שהיא.<sup class="footnote-marker">1</sup><i class="footnote">ZZ דברי רבינו תואמים סגנון רמב"ם (הל' תשובה פ"ה ה"ב) "כל אדם ואדם ראוי להיות צדיק כמשה רבינו או רשע כירבעם", ולא כתב "חכם כמשה רבינו". ואע"פ שהמשיך שם "חכם או סכל", לא התכוין שיגיע להיות "חכם" אלא ראוי לאחוז בדרכי קניית החכמה, כדברי הגהות מיימוניות שם בשם מהר"ם רוטנברג</i> ודומה ענין זה לכשרון מעשה הגויה. מי שחננו ה' עושר גדול אלף פעמים יותר ממה שחנן לרעהו, ונתן צדקה לעני אלף זוז, ורעהו נתן זוז, שניהן שוין בשכרן. וכמו שאמרו (מנחות קי, א) "אחד המרבה ואחד הממעיט ובלבד שיכוין לבו לשמים". כי הצדק נערך עם סבתו. וסבת האלף היא היות לו עושר גדול אלף פעמים יותר מזולתו. ואילו יהיה העושר הזה לרעהו גם הוא יתן אלף כסף לעני. וכן לענין כחות הנפשות כפי תעצומות הכחות, כן גודל המפעלות. ויוצא מזה שיתכן שיעשה אדם אחד מעט, וְיֵחָשֵׁב לצדקה יותר מחברו שעשה הרבה. ויהיה זה אם בעל הרב שעשה רק החצי ממה שיש בכח נפשו לעשות, ובעל המעט אין בכחו לעשות יותר. ואז בעל הרב לא השלים מה שיש לו להשלים. ובעל המעט עשה מה שהיה בכחו לעשות. וכפי מה שהשרשנו כן נערכות התוכחות והאזהרות שיוכיח השם ויזהיר את בני אדם. לא תמצא שיוכיח השם את המון בני אדם על דברים שיוכיח עליהם את אנשי השם והגדולים שבבני אדם. ולא יְצַוֵם על דברים שיצוה עליהם לבעלי הנפש הגדולה, בעבור שהכל כפי ערך הנפשות. ואע"פ שתורה אחת ומשפט אחד לכולנו, נבדלים המליצות והלשונות שנסמכו עליהן, הכוללים השגות צחות שתשיג כל נפש ונפש בהן כפי ערכה וכפי מצבה. ואנחנו נדבר על זה ברחבה בחדרי הבית הזה. וכן הדבר במתת הנבואה, ונגה רוח הקודש, ואור החכמה והבינה, יחולו כולם על הנפשות הטהורות במשקל כפי שרשי הכחות הנטועות בהן. וברוך שבחר בחכמים ז"ל שאמרו (ויקרא רבה טו, ב) "לתת לרוח משקל, אפילו רוח הקדש ששורה על הנביאים שורה עליהן במשקל". פירוש כפי משקל כח הנפשי משא הרוח. והנה דברנו מעט מהרבה שיש לדבר בענין זה. כי אין הכונה רק להקדים הצעות קצרות, להבין בם יסודות הלשון ושרשי מליצות ספרי הקדש:

Window 4

דע הדבר שדברנו על התעלמות הכחות. ושאין מטע הכחות שוין בכל הנפשות הוא ענין הנוהג בכחות שהן נושאי החכמה, וכן בכחות שהן נושאי המדע. ואמנם בחדר השני הודענו ענין המבדיל בין החכמה ובין המדע. ואמרנו שכל אשר ימצא בו דבר והפוך-הדבר במציאות קיים, מתואר "חכמה". וכל דבר שאין הפוכו במציאות מתואר "מדע". וכמו שנושאי החכמה מתעלמות בכח הנפש, ורבים מציוריה לא יראו לבעל הנפש עד זמן ידוע, ולפעמים עד אחרית זמנו. עוד יותר יתעלמו ציורי המדע, לפי שהן צחות למאוד, והם מציורים בדברים עליונים הנבדלים מכל חומר. וגם הם נטועים בכל הנפשות, אבל על המעט שתצאנה אל הפועל וכמו שיתבאר בעז"ה בספר השלישי. ואולם כמו שאין מטע כחות החכמה שוין בכח בכל הנפשות וכמו שבארנו למעלה, כך אין מטע כחות המדע שוין בכל הנפשות. ועל דרך שהוכחנו למעלה:

Window 5

כלל גדול אודיעך והוא כי רבים מן הכחות שהן נושאי החכמה מתגלים ומצטיירים בכל הנפשות מבלי שיעמול האדם לגלותם ולציירם, אבל יוצאים מאליהן מן הכח אל הפועל גם בימי הילדות, וכולם רעות. רצוני לומר שנוטין אל הרע, לא שהן רעות בעצם הנפש וכמו שיתבאר (בחלון ו'). כמו שתראה כי המון בני אדם הם בעלי גבה הלב, וכח הגאוה והגאון יוצא וצומח ועושה שורש בקרבם. וכן יהיו בעלי הכעס, וכן בעלי התאוה, ובעלי דמיונות וכיוצא בהן כל הכחות המתגלים מעצמם בלי עמל הם נוטים אל הרע. על זה נאמר בתורה (בראשית ח, כא) "כי יצר לב האדם רע מנעוריו". לא אמר כי "נפש האדם רעה". כי אין רע בנשמת האדם, אבל "יצר הלב" הוא רע. והוא הציור שמצייר הלב כחותיו על דרך רע. ואין כן הכחות הטובים, כי לא יצטיירו בלב רק אחרי העמל הגדול שיעמול האדם או ע"י תנאים מיוחדים שיתבארו בעז"ה, ולא תמצא שיצטיירו מאליהן. כמו כח הענוה הטובה, ושפלות הרוח, וסבלות הדברים המצערים, והחפץ אל האמת וכיוצא באלה. והנה יתעוררו הכחות מעצמן ובהכרח הטבע. כי כל כחות הפועלות בגוף יתעוררו בטבע הנפש כמו הרעבון, הצמאון, השינה, המשגל, הדוחה, המעכל, המושך, וכיוצא. וכן כן הכחות הפעולות במדות יתעוררו מעצמן כמו הגאוה, הנקמה, הרחמים וכיוצא, כמו שאמרנו. ועל כן כל בני אדם שוין בהן, ולא יבדלו רק ברב ובמעט. כי גם הפתי והכסיל כשיראו מעשה אכזריות גדול, יתעורר בנפשם כח הרחמים. כשיקרה להם רעה גדולה מזולתם, יתעורר בנפשם כח הנקמה, וכן בכל דבר. וכבר בארנו בחדר הג' שיש כדמות הכחות הפעולות בגוף. וכדמות הכחות הפעולות בנפשות, גם בנפשות כל בעלי החיים. ואולם הכחות שאין כדמותן בשאר בעלי החיים, והם כח החכמה, השכל, הבינה והדעת, יש להן טבע אחר. כי אלה לא יתעוררו בהכרח מבלי התחבר עמהם אחד מיתר הכחות המתעוררות מאליהן. אבל בעזרת אחד משאר הכחות יתעוררו גם המה וימשכו אחריו. ולפי שהתעוררותן מאחד הכחות הצומחות מאליהן, ואמרנו שזה רע, על כן גם המה יפעלו לרעה. ומה שאין ביד הכח לעשות, ישלים השכל או הבינה לרעה.
ואני אמשיל לך משל. הכסיל כשיגיע לו רעה גדולה מזולתו, ויתעורר בנפשו כח הנקמה מאליו ויבקש להנקם, מיד כעבור רוח הנקמה על לבו ישתמש בכח השכל והבינה, ויחבל תחבולות וימציא המצאות, ויבקש לו דרך נכון במה יכול להנקם ממנו. וכן בהתעורר כח הגאוה בנפש, יעיר עמו כח השכל והבינה, ובהן יתלבש רוח הגאוה העובר על הלב. ויערים בהן איך יוכל להגביה על זולתו, במה יגדל כבודו בעיניהם, במה ימשיכם שיכנעו לפניו, ושישתרר עליהם. וכן בכל דבר. והבן כי גם הכסיל והרשע ישתמשו בכחות השכל והבינה הנטועות בם, וכן בכח החכמה כשיעור מן הסכלות והאולת. כי כל מה שיתאוו אליו, וכל הדברים הזרים והמעוותים שישמעו מפי בעלי רשע, ישתמשו בכח חכמתם לאסוף השמועות האלו אל נפשם ויציירום ציור גמור, וישמרו אותן בכח השומר. וכן בעניני כח המדע. ומזה המין הם בעלי התחבולות הרעות ובעלי נכליות ומרמה, שההמון טועים לתארם בשם "חכמים ונבונים". אבל כפי האמת, לדעת התורה והנביאים והחכמים האמתיים וישרי לבב הם מתוארים בשם "רשעים, כסילים ואוילים" וכיוצא בהן. וכמו שנבאר בעז"ה כל אחד מהוראת השמות האלו במקומם. וכן תדון כי האנשים האלו פחותים פעמים רבות מן הבהמות, ואפילו מן החיות הטורפות והמזיקות וזה בעבור שני דברים. האחד, כי יש גבול למדות החיות והבהמות, וכמבואר בחדר ג'. ואי אפשר שתעבור הֶשְׁחֵתָתָן מהלאה לגבול שגבלה לה הטבע ברצון היוצר ב"ה. אבל אין גבול למדות האדם. ולכן בהתירו הכח הרע לעשות כחפצו, אין ספורות לגודל השחתתו. והשני, כי תחסר על הרוב השלמת חפץ הרע שבבעלי חיים. בעבור שנעדר מהן כחות השכל והבינה שהן המורים דרך לבעליהן להשיג תכלית חפצם. אבל חפץ ההשחתה שבאדם תשיג תכליתה. בעבור שהשכל נפעל מן החפץ וישרתהו למלאת חפצו. שכמעט אי אפשר להנצל מרשעת בן אדם בעבור תחבולותיו ונכליותיו. וכמו שהתפלל דוד ע"ה (שמואל ב טו, לא) "סַכֵּל נא את עצת אחיתופל, יי'". כי היה ירא מהמצאותיו ותחבולותיו הרעות. ואני ממשיל ענין זה המבואר בחלון זה לאדמה טובה שלא נחרשה ושלא נזרעה. הנה יוציא כחה קוץ ודרדר וכל עשב שאינו ראוי למאכל האדם, וכל זה בטבע כח האדמה בלי עמל האדם. וכאשר ירד הטל והגשם עליה, יגדילו ויתוספו הקוצים והדרדרים מאד מאד. וכן נמשלה הנפש לאדמת עפר, והכחות הנטועות בה בהעלם [נמשלו] לכחות הנעלמות באדמה. וכמו השכל והבינה והדעת, [נמשלו] לגשמים וטללים היורדים מלמעלה להוליד ולהצמיח. ותוצאות הכחות לרעה, [נמשלו] כתוצאות הקוצים והדרדר הצומחים מאליהם. ועמל האדמה בחריש ובזריעה, [נמשלו] לעמל האדם שיעמול בנפשו לעבדה ולתקנה. והוצאת הדגן והפרי, [נמשלו] לתוצאות מעשה האמת והפעולות הנכבדות. והוא ענין יקר מאד. ועוד אדבר עליו בעז"ה:

Window 6

ועוד כלל גדול בסוד חכמת הנפש אשמיעך הנה. והוא שאין גם כח אחד מכל כחות נפש האדם שתוכל לתארו בתאר "רע" בהחלט, לפי שכולן נטועות בנפש שיפעלו פעולות טובות. ואולם מה שנתאר "רע" הוא בעבור שהאדם יפעל בו רע ומשתמש בכח מן הכחות לענינים שלא כיוונה אליהן החכמה העליונה שישתמש בהם בני אדם לענינים כאלו. אבל הכח עצמו שבו פועל הרע נטוע בנפש לכונה הגונה וישרה כפי ארחות החכמה. ובעבור שאין גם אחד מן הכחות רע בעצם, יהיה מן הנמנע לחשוב על אחד מהן שהוא למוֹתָר, ושהיתה הנפש יותר טובה ונכבדת אם היתה חסרה כח זה. אלא כל נפש מן הנפשות מצטרכת לכלל הכחות כולם, ועמהן תשתלם ותפעל כל פעולות בני אדם כפי דרכי החכמה. ואם תחסר כח מן הכחות היא חסרה בעצם חסרון גדול, עד שלא תתואר עוד בשם "נפש אדם", וכמבואר (בחלון ב'). ואולם לא תקוה שאציע הנה כל פרטי הכחות הנטועות בנפש האדם, ולבאר לך תפארת מעשה הכחות הנראים רעים בעצם לעיני נמהרי לב, ואיך הם עושים פעולות נכבדות, אם בעליהן נוהגים בדרכי החכמה, כי אי אפשר לבאר דבר זה עד תכליתו. כי גם החלק הקטן ממנו לא יכילהו ספר גדול, אף כי כולו, מלבד שיאריכו הדברים בלי ספורות. הנה גם הוא נמנע מכח האדם לעשותו. כי כבר אמרנו שהנפש כוללת כחות כל מעשה בראשית, אשר לא יוכל איש למנותם ולדעתם, זולתי השם ב"ה לבדו שהוא יוצר הנפשות. אבל זאת אעשה לך, להבינך במופתים<sup class="footnote-marker">1</sup><i class="footnote">בהוכחות</i> ברורים, איך איזו כחות,שמהם מסתעפים הרעות היותר גדולות, שהן מכונות בספרי הקודש בשם "תועבות", ואין ספק שיעלה על דעתך כי אלו הכחות רעות בעצם, ואני אבאר שאין הדבר כן, אבל בעצמם הם טובים מאד, כשבעליהן ינהגו בהן בדרכי החכמה. וכאשר יעלה בידינו המופת<sup class="footnote-marker">2</sup><i class="footnote">ההוכחות</i> על אלו הרעים מאד, אז יתברר מאליו שהנשארים שלא יתבארו [גם] הנה דומות אל המבוארים. ומן החלק תקיש על הכל, שכולן טובים בעצם, ואין בהם רע [רק] בעבור מנהגי בני אדם הנלוזים מדרך החכמה, ומשתמשים בכחותיהם כפי שרירות לבם הזונה. ועתה אפרש:

Window 7

כבר ידעת כי גבהות הלב כח רע מאד. ויצדק לומר עליו ושהוא שורש כל רע, והיא תועבה בעיני השם ב"ה. שכן נאמר (משלי טז, ה) "תועבת יי' כל גבה לב". גם המעט ממנו רע מאד. ועל זה רמז במלת "כל". וכמו שבא מפורש בתלמוד ואמרו (סוטה ה, א "כל גבה לב") "כל המתגאה אפילו שכינה אינה חשובה כנגדו". והמלך דוד אמר (תהלים קלא, א) "יי' לא גבה לבי". ורוח הקדש אומרת (משלי ח, יג) "גאה וגאון ודרך רע ופי תהפוכות שנאתי". והנה תחשוב שהוא רע בהחלט, ושאין בו שמץ טובה כלל, ושבהחסר הכח הזאת מן הנפש תהיה יקרה יותר. ואני אשכילך ואורך שאין הדבר כן. ושאם יחסר כח זה מן הנפש תהיה חסרה טובה גדולה. ותבין כל זה כאשר תבין מה הוא ענין גבהות הלב. כי הנחתו על המגביה לבו על זולתו. ומדמה שהוא איש מעולה ונכבד מאד, ושזולתו מבני אדם אינן נחשבים בערכו עד מה. וזהו הגבהות, כי מגביה עצמו על כל דבר ואין תועבה יותר גדולה ממנה. כי בעבור שהוא גבוה בלבו מכל זולתו, ידמה שהוא צדיק חסיד ישר ונאמן, ושכל אשר הוא עושה [הוא] טוב וישר. ולא יקבל תוכחת החכמים, כי אינן נחשבים בעיניו למאומה נגד עצמו. ובעבור זה אי אפשר שישפיל רוחו להכנע לפני השם ב"ה ולשוב מדרכו הרעה, כי לא יעלה על דעתו שאין מעשיו רצוים לפני המקום ב"ה. וכמעט הוא שכח שיש אלהים שופטים בארץ. ובעבור התרוממו על כל זולתו הוא מסכים בלבו כי לו נאה להשתרר עליהם, ומתנשא למלוך ולהתגאה. ואם לא ישמעו אליו, יתיר לעצמו להלחם ולהתקוטט עמהם, ולעבור על הפשעים היותר גדולים והכל למלאות חפץ גאותו וגאונו. כמו שהעיד הכתוב על ירבעם (מל"א יב, כו-לב), שבגאותו בחר לעבוד לאלילים, למען חזק הממלכה בידו. והנה כל זה רע מאד. והפוך מכל זה הוא דרך הענוים הצדיקים, כי נפשם שפלה בקרבם ורוחם נמוכה, ומורא השם עליהם בכל עת, נחשבים בעיניהם לעפר ואפר, לומדים תורת השם ואינן נשענים על בינתם, עושים רצונו באימה וביראה ואינם מחזיקים טובה לעצמם. והם שפלים בעיניהם מכל זולתם, ובורחים מן הכבוד ומן הממשלה. והנה כל זה טוב מאד.
ועתה חקור ותמצא כי גם הענוים, אם היתה מדת הגבהות חסרה בנפשם בהחלט, לא ישיגו השלמות הגמורה. כי בהיות האדם צדיק וחסיד וכל חפצו להשכיל באמתת השם. ולדעת דרכיו ללכת בהן ולמצוא חכמה ודעת קדושים, הנה ישמח לבו ויגל כבודו, בראותו שהבדילו ה' לטובה מהמון הרשעים הבוזים דבר ה' והסָרים מדרכיו. והטובה הזאת תיקר בעיניו מכל חפצי בני אדם, ומסגולות המדינות והמלכים, ולבו יגבה בדרכי ה', ויתנשא על כל הסגולות והקנינים שהן אפשרים להיות תחת השמש. ומלבד שאין הגבהות הזה רעה, אבל היא הטובה הגדולה והשלֵמות האחרון שאין למעלה ממנה. כי ע"י כן גם אם יהיה עני ואביון, ובעיניו יראה רשעים עתקו וגם גברו חיל ומצליחים ברשעתם, ואם יהיה חלש וכושל. ובעיניו יראה פריצים שליטים וגבורים דשנים ורעננים, ואם יהיה נעדר התחבולות והערמות הרעות והמרמות והנכליות, ונעדר ידיעות מלאכות המעשיות והלמודיות, ובעיניו יראה כופרים אנשי התחבולות והמרמות, כת החכמים-בעיניהם, בעלי כל מלאכת מעשה חרשים ואומנים וכיוצא. הנה לא יפתה לבבו להיות סר ממנהגיו הטובים, ולעשות כמעשה האנשים הפושעים בוזי החכמה, כדי שישיג גם הוא עושר וכבוד וקנינים מדומים. כי בעיניו, כל כבודם הצלחתם וקנינם, הבל הבלים נגד קניני נפשו ולכתו בדרך ה'. ולבו גבה על דרכיהם מעשיהם ומחשבותיהם. והוא ענף מכח הגבהות הנטוע בנפש, שמגביה עצמו על ערך הפושעים. והמשתמש בכח הגבהות לענין זה, אשרהו וטוב גורלו כי הולך בדרכי ה'. שגם הוא ב"ה יגבה בקודש במשפט ובצדקה, ומשפיל אנשי הזדון והרשעה, והם נבזים בעיניו ומתועבים. שכן נאמר (ישעיה ה, טז) "ויגבה יי' צבאות במשפט". כביכול בבואו לשפוט עולמו בצדק ובמישרים, ורואה מעשה הזדים והרשעים, יבוזו בעיניו ומאבידם מן הארץ. ועל כן יחס לעצמו הדרכים היקרים, שהוא מנהיג בהן עולמו, כמו שנאמר (שמות כב, כו) "ושמעתי כי חנון אני". כלומר לא אשא פנים לעשיר המלוה, אבל שמוע אשמע צעקת העני, ואעניש את העשיר ולא תיקר נפשו בעיני, כי חנון אני. ולכן אמר הנביא (ירמיה ט, כב-כג) "אל יתהלל חכם בחכמתו, ואל יתהלל הגבור בגבורתו, אל יתהלל עשיר בעשרו, כי אם בזאת יתהלל המתהלל השכל וידוע אותי [כי אני יי' עושה חסד ומשפט וצדקה בארץ, כי באלה חפצתי נאום יי'"]. למדנו כי יאות לאדם להתהלל בלבבו ולשמוח בעבור שמצא חכמה ושכל טוב והולך בדרכי ה'. ויכבד [דרך זו] בעיניו מן [אותם] החכמים בעיניהם, ומן הגבוהים ומן העשירים. הגבהות הטובה הזאת תביא את האדם שיחזק דת השם בארץ. ושישתדל להשפיל תפארת רום עיני הרשעים, וע"י כן יתקדש שם שמים על ידו. כי בראותו המון רשעים שליטים פריצים, לא יהיה שפל בעיניו כנגדם, אבל יגבה לבו עליהן. בעבור שהם נחשבים בעיניו כמו חיות טורפות וכשרץ השורץ.<sup class="footnote-marker">1</sup><i class="footnote">עיין מורה נבוכים, ח"ב פרק ל"ו</i> ואז גאה יגאה וישתרר עליהם להשפילם ולזרותם וְלְשׂוּמָם למרמס.<sup class="footnote-marker">2</sup><i class="footnote">מליצה ע"פ ישעיה י, ו</i> וזה עצמו ענף מכח הגבהות המביא לידי גאה וגאון.
והמשתמש בכח הגאון לעניין זה, אשריו טוב לו. כי כן הוא דרך השם ב"ה. ולכן אמר לאיוב (איוב מ, ט-יד) "ואם זרוע כאל לך ובקול כמוהו תַרְעֵם. עֲדֵה נא גאון וגבה, והוד והדר תלבש. הָפֵץ עברות אפך, וראה כל גאה והשפילהו. ראה כל גאה הכניעהו והדוך רשעים תחתם. טמנם בעפר יחד, פניהם חבוש בטמון. וגם אני אודך, כי תושיע לך ימינך". הרי הדבר מפורש כי השם לובש גאון וגבה להשפיל הרשעים. ואמר שכל עושה כן טוב בעיניו. שכן אמר "וגם אני אודך". הגבהות הטובה הזאת תביא את האדם שיוסיף יום יום צדקה ומשפט, ושיקטן בעיניו כל מה שפעל בעבודת השם. כי בעבור שרָמו וגבהו בלבו דרכי ה' ובעבורם הוא מתעלה ומתהלל, הנה יחשוב כל עת שלא עבד את השם<sup class="footnote-marker">3</sup><i class="footnote">כראוי</i> ולא הצטדק כפי מה שחייב לעבוד, בערך מעלתו השכלתו וידיעתו בדרכי ה' שהתבארו לו. ויתאמץ מאד לחשוב מחשבות כל היום, במה יתרצה אל אדוניו? ומה גמול ישיב על כל הטובה אשר עשה השם עמו? וזה עצמו ענף מכח הגבהות, שמגביה ערכו על ערך זולתו אשר לא ידע את ה' ואת דרכיו, וחושב שהוא חייב לעבדו יותר מזולתו. והמשתמש בכח הגבהות לעניין זה, תיקר נפשו בעיני ה'. וזהו שהעיד הכתוב על יהושפט מלך יהודה שנאמר (דהי"ב יז, ו) "ויגבה לבו בדרכי יי', ועוד הסיר את הבמות ואת האשרים מיהודה". גם סיפר ששלח שריו המבינים בכל ערי יהודה ללמד את העם תורת ה', ויתר צדקותיו הנזכרים בכתוב. והנה הפליא להתחסד בעבור כי גבה לבו בדרכי ה'. ולא הסתפק לו בהצטדקו כיתר בני אדם. אבל חשב שכפי מעלתו, שִׂכְלוֹ ודעתו, חייב להרבות צדקה וטוב לפני ה' ולהגדיל כשרון מעשיו על מעשה אבותיו ויתר חסידי דורו. הנה הודעתיך עתה, שרשי מדת הגבהות הנטוע בנפש האדם אע"פ שהיא מתוארת בתואר "תועבה" בכתבי הקדש, אינה רעה בעצם. אבל היא טובה גדולה וחפץ נכבד בנפש הטובה. ואם היא תועבה בנפש הנתעב, היא יקרה בנפש "יקר מחכמה ומכבוד".<sup class="footnote-marker">4</sup><i class="footnote">מליצה ע"פ קהלת י, א</i> כי הכחות כלהט חרב המתהפכת מטוב לרע ומרע לטוב. ואולם לדעת במה הבדילו כתבי קדש בין גבהות של תועבה וגבהות של חכמה, להבחין מאיזו הם מדברים, אין כאן המקום לפרשו. אבל יתבאר בעז"ה במקום אחר, כשנדבר על הנחת מלת "לב" ועניניו.<sup class="footnote-marker">5</sup><i class="footnote">חדר חמישי, חלון א</i> והנה יש עוד פרטים רבים בענין הגבהות הטובה והרעה, אכן לא באתי לבאר בספר זה הפרטים כי אם הכללים. וגם הכללים לא הייתי מבאר כאן, לולי שאני רואה שהן צריכין להכתב פה, למצוא מהן דברי חפץ ודעת, כתב יושר אמרי אמת ופירוש המליצות שבאו בספרי הקדש, שהן הן הדברים שאנו מכוונים לבאר ולפרש. ואחר שבארנו טובת כח הגבהות הגאה והגאון, ומה יקר הוא בהיותו משרת לחכמה, הנני בא לבאר בחלון הסמוך, מה טוב יש בכח העקשות הנטוע בנפש. שגם הוא נראה רע החלטי בעיני נמהר לב. ואני אוכיח שהוא נטע נעמן<sup class="footnote-marker">6</sup><i class="footnote">מליצה ע"פ ישעיה יז, י</i> ועבד טוב אל החכמה:

Window 8

עקשות הלב גם הוא נראה רע מאד. והנביאים אמרו שהיא תועבה בעיני השם ב"ה, שנאמר (משלי יא, כ) "תועבת יי' עקשי לב". והמלך דוד ע"ה אמר (תהלים קא, ד) "לבב עקש יסור ממני". והנה תאמר בלבבך שהיא רעה בעצם ואין בקרבה טובה כלל, ואם יחסר כח זה בהחלט מנפש האדם אז תגדל מעלת הנפש ההיא. ואני אראך שכל זה טעות גמורה. ושאם היה חסר כח זה מנפש האדם היתה חסרה טובה גדולה. וגם זה תבין כאשר יתברר לך מהו העקשות. כי הנחתו על המתעקש כל דבר תמים וכל דבר ישר. כי העקשות הוא ההפוך מן התמימות והיושר כמו שאמר איוב (איוב ט, כ) "תם אני ויעקשני". וזה נגד התמימות. ונאמר (מיכה ג, ט) "ואת כל הישרה יעקשו". וזה נגד היושר. וכבר בארנו בחדר שני כי מלת "תמים" על הקביעות התמידי. והן חקי החכמה העומדים לנצח ולא ישתנו. ומלת "ישר" על הבינה ועל השכל כשפועלים פעולתן כפי דרכי החכמה, כי אז הולכים בדרך ישרה וכמו שיתבארו השרשים האלו במקומם בעז"ה. והיפך כל זה העקשות והוא הנוהג נגד חקי החכמה, וכל ענינו לְעַקֵשׁ חקותיה, ולהתגולל ולהתעולל עלילות דברים, להראות שאין שום טובה לדרכי החכמה. וכן הוא מתעקש נגד הבינה הטובה והשכל הטוב, וכשמשמיעים לאזנו טוב טעם ודעת, דברי חן ושכל טוב, יתאמץ להפך טוב לרע, וחן לתועבה; ומעקש באולתו דברים תמימים ודברים ישרים. וכמו שאמרה תורה (דברים לב, ה) "דור עקש ופתלתל". ואין ספק שהוא תועבה גדולה. כי בעקשות לבבו מטיל גנאי ודופי בתורה, בחכמה וביראה, בדרכי השם ונפלאותיו, והוא רע לבריות. כי כל פה המדבר אליו יעקש, ויקח דברי המדבר על דרך זר, לא עלה על לבו מעולם, וכל כיוצא בזה. והנה כל זה רע מאד. והפוך מכל זה הוא דרך התמימים והישרים בלבותם, הנוהגים בדרכיהם תמיד בארחות החכמה, יאהבום בלבם, לא יסורו ממנה לעד. יבינו וישכילו שכל טוב, אוהבים לשמוע דברי חכמים ואנשי הדעת, הוגים בתורת ה' ובדברי הנביאים. "כי תבא חכמה"<sup class="footnote-marker">1</sup><i class="footnote">ע"פ משלי ב, י</i> בלבם וישמחו בה, "ודעת לנפשם ינעם". יאהבו מישרים, וכל מחשבות לבבם בארח ישר לא יכשלו. והנה כל זה טוב מאד. ועתה בחון וחקור ותמצא שאם היה כח העקשות חסר מנפש התמימים והישרים בהחלט, היו חסרים טובה גדולה ולא היו משיגים השלמות הגמורה. ויהיה זה בעניני האמונות וחקי התורה ומשפטיה הרבים חסרון רב. שיש מהן מנגדות לדעת האדם לשכלו ולבינתו, ולולי שהיה בנפשם כח העקשות הדוחה ישרת השכל והבינה, כמעט שלא היה אפשר שיאמינו ושינצרו בלבם הענינים הנאמנים בעצמם ומנגדים לבינת האדם ולשכלו. ואז היו מוכנים לנפול בהשחתות גדולות, המכלים עיני הנפש ומאבידים אותה מקרב עמה.
ואמשיל לך משל. כתוב בתורה (דברים לב, ד) "הצור תמים פעלו וגו' אל אמונה ואין עול צדיק וישר הוא". וכן כתוב בנביאים (ירמיה לב, יט) "גדול העצה ורב העלילה אשר עיניך פקוחות וגו' לתת לאיש כדרכיו וכפרי מעלליו". ועוד במקומות רבים מפורש דבר זה שהשם ב"ה משגיח ממכון שבתו על כל יושבי הארץ, ושהוא משלם טוב לטובים, ונפרע מן הרשעים. והנה שתי אלה הן אמונות חזקות בלב הישרים והתמימים. ומי שמדמה ההפך, הוא כופר בכל התורה כולה ויבא לעשות נאצות גדולות עד להשחת. ואולם אתה רואה שהוא נגד דעת בני האדם. כי החוש יעיד שיקרה טוב לרשע ורע לצדיק. כמו שאמר קהלת (קהלת ח, יד) "יש צדיקים אשר מגיע אליהם כמעשה הרשעים, ויש רשעים שמגיע אליהם כמעשה הצדיקים". וזה נראה לעין בכל יום. וכל המאומת בחוש הוא ידיעה ברורה. והנה האמונה תנגד לדעת האדם בענין זה. ועוד קושיות וטענות חזקות שיש לשכל האדם ולבינתו, לגלגלם ולהעירם על האמונות הנזכרות. ומטעם זה כל רשעי ארץ אויבי ה' ומנאציו בחרו תועבות למו, כי אמרו אין ה' רואה. וקצת אמרו (מלאכי ב, יז) "כל עושה רע טוב בעיני יי'". ואמרו (שם) "או איה אלהי המשפט?", וכיוצא בזה. ואולם (חבקוק ב, ד) "צדיק באמונתו יחיה". ובכח העקשות יעקש וידחה מראה עיניו וטענות שכלו ובינתו. ויודע כי דרכי ה' נשגבים מבינת האדם משכלו ומדעתו, וכמו שיתבאר בחדר החמישי. ולכן יאמין בלב שלם ובנפש חפצה כי השם אמת ותורתו אמת, ודברי נביאיו אמת. וְשֵׂכֶל האדם חלוש ובינתו מוגבלת ודעתו קצרה. כי אעפ"י שהחוש רואה, אין הלב מבין טעם הדברים, וכל כיוצא בזה. וכל זה בכח העקשות היקרה, שבכחה לדחות כל גבורת השכל והבינה והדעת, ואע"פי שלא יוכל להשיב תשובות בשכל על הטענות שישאל השכל. והנה תמצא כי גם הנביאים הקדושים, לא ידעו להשיב תשובות על הטענות שיטען שכל האדם ובינתו על ענינים האלו. וכמו שבקש אדון הנביאים ע"ה מן השם ב"ה שיאיר עיניו להבין דברים אלו על בוריין.<sup class="footnote-marker">2</sup><i class="footnote">ברכות ז, א</i> ואמר (שמות לג, יג) "ועתה אם נא מצאתי חן בעיניך הודיעני נא את דרכיך ואדעך למען אמצא חן בעיניך". כלומר אע"פי שמעולם לבבי נאמן לפניך, ומאמין כי צדיק וישר אתה ודרכיך נאמנים, עד שבעבור כן מצאתי חן בעיניך כי נוצר אמונים ה'. עתה אחלה פניך שתודיענו את דרכיך ותלמדני דעה בינה והשכל לדעת, איככה אתה מנהיג עולמך, ולא ישארו עוד טענות וערעורים בשכלי על יושר מנהגיך. ולא אצטרך עוד להשען על אמונת לבי לבד, אבל אדע הכל בידיעה ברורה. וכנגד זה אמר "ואדעך". כלומר תחת שאני מאמין בך, אדעך, במופת<sup class="footnote-marker">3</sup><i class="footnote">הוכחה</i> הדעת ובטוב טעם, שהיא מעלה נפלאה מאד, המוספת יראת ה' בלב האדם ואהבתו וקרבתו. ולכן אמר "למען אמצא חן בעיניך", כלומר חן רב וגדול, הרבה מן החן שמצאתי עד הנה. כהבדל שיש בין המאמין, ובין היודע נוסף על אמונתו. וזה פירוש נפלא. וכן הבינו קדמונינו ז"ל. ועל כן אמרו (ברכות ז, א) שבקש משה לידע מפני מה יש צדיק ורע לו ורשע וטוב לו. כמו שבא בתלמוד בגמרת ברכות. ובחדר החמישי אוסיף לדבר על זה בעז"ה. וכן תמצא שאמר הנביא ירמיה ע"ה (ירמיה יב, א) "צדיק אתה יי' כי אריב אליך, אך משפטים אדבר אותך. מדוע דרך רשעים צלחה?" וגו'. כלומר אתה ה' יודע כי לבבי שלם עמך, ומאמין כי צדיק אתה. וכל מעשיך בצדק ומישרים. וחלילה חלילה לריב אליך אם אני רואה עתה תחת השמש משפט מעוקל לפי מחשבתי, כמו צדיק ורע לו רשע וטוב לו. כי יודע אני כי בשלי הצער הזה, כי קצר כחי מהבין דרכיך. אבל משפטים אדבר אותך. כלומר אערוך לפניך שאלות במשפט השכל. ואתה תשיבני ותלמדני סוד הדברים כפי האמת, וכדרך שבקש אדון הנביאים ע"ה כמבואר למעלה.
וכן תמצא בדברי המשורר האלהי כשדבר על שלות הרשעים ועל יסורי הצדיקים, העריך שאלות גדולות ותמה מאד. ואמר (תהלים עג, טז) "ואחשבה לדעת זאת, עמל הוא בעיני". כלומר התאמצתי לעמוד על סוד הדברים ולדעתם בדעת ברורה נוסף על אמונת לבבי, ולא יכלתי. כי הדברים נשגבים ממני. ואולם גם אם לא יוכל לדעת, בכל זאת השליך טענותיו מנגדו, והאמין כי צדיק ה', טוב לטובים ונפרע מן הרשעים. ולכן החל שירו (תהלים עג, א) "אך טוב לישראל אלהים לברי לב". וזה כמו הקדמה לתמיהותיו, וכאומר מאמין אני כי השם טוב לישראל וייטיב עמהם. וקרבת אלהים לבד לברי לבב. (קהלת ח, יג) "וטוב לא יהיה לרשע, כצל אשר איננו ירא מלפני אלהים". וכדרך שהקדים ירמיה "צדיק אתה יי'!". וכמבואר למעלה. ועוד במקומות רבים בספרי הנבואה רמוזים ענינים אלו. ולא אקבצם כולם, כי לא באתי להרבות דברים רק להמשיל ולהסביר הכללים שאני יוסד לעניין שאנו מכונין אליו לבארו.
וכבר תבין מן המבואר, כי השלֵמים האלו לא יכלו לעמוד נגד טענות השכל והבינה הנטועים בנפש, ואעפ"כ התגברו על שכלם ועל בינתם. והאמינו אמונה אומן מה שהיה מנגד לישרת השכל האנושי ולישרת בינתו, וההתגברות הזה הוא בכח העקשות הנטוע בנו. ויותר מזה הנה הרבה מחקי החכמה שהן גזרות ופקודים מאת השם ב"ה, ואין לשכל האדם ולבינתו דרך לעמוד על יושרן ועל אמתתן. ורבים [מהם] מנגדים לשכל האדם ולבינתו. וכמבואר בחדר ב' שאין על דרכי החכמה מופתי הדעת. והן נשגבות מדרכי השכל והבינה והדעת הנטועים בנפש האדם וכמו שיתבאר יותר בחדר החמישי בעז"ה. והנה לעתים יתגבר שכל האדם על נפשו, או הסכלות המדמה מה שאינו ישנו. ולולי כח העקשות הנטוע בנפש המתאמץ לדחות מה שנראה ישר בעיני השכל והבינה, יהיה האדם בעת כזאת סר ונלוז מדרך אמת וכאילו הוא מוכרח משכלו האנושי לנטות מדרך ה'. והנה המשתמש בכח העקשות לענינים כאלו, אשריו וטוב לו. וכן טובה העקשות להשתמש בה נגד העקשים והנפתלים. והאיש התָּם והישר צריך להיות נוהג בעקשות עם העקשים. כי אם היה נוהג עמהם בתמימות וביושר לא יועיל, כי את הישרה יעקשו. ויחולל ע"י כן שם שמים. ולכן חייב להתנהג עמהם בפתלתולים. לעקש כל מה שיעשו ומה שידברו, כדי להשפילם בעיני ההמון ולהכאיב לבבם. ועל כל מה שישאלו ישיב בעקשות. כי אם ישיב בתום לב ילעגו על האמת, ויבקשו לעקש יושר דבריו. ועוד פרטים רבים שהם כלולים במנהג זה. וכן מדת השם ב"ה אע"פ שהוא נוהג במדת התמימות נאמר (תהלים יח, כו) "עם גבר תמים תתמם" (ושם כז) "ועם עקש תתפתל". כביכול נוהג עמהם בעקשות להאדיב נפשם (ע"פ שמו"א ב, לג). והנה מן המדובר תבין שגם הכח היותר פועל רע שנאמר עליו שהוא "תועבה" נטוע בנפש האדם לטובתו, להיות סר אל משמעת החכמה, וכל טוב אדוניו בידו. והבן:

Window 9

הנה העידותי שני עדים נאמנים לכל חולק על דברי. והראתי בחוזק היד שאפילו הכחות המתוארות בספרי הקדש בשם "תועבות". מכל מקום מטען בנפש לכבוד ולתפארת. ומן המבואר תקיש על יתר הכחות כולן, שאין בהן גם אחד שהוא רע בהחלט. אלא שיצר הלב רע ומשתמש בכחות הנפשיות לרעה. ולא בלבד בכחות המדומות רעות לעיני בני אדם, כמו הגאוה והעקשות וכיוצא, אלא שגם מה שידומה טוב בעיניהן, כמו כח הרחמים והסליחה והזריזות יציירם הלב לרעה. כי הכסיל ירחם על הרשעים הגמורים שציותה התורה שנתאכזר עליהן. כמו אלו שנאמר בהן (דברים יג, ט) "ולא תחמול ולא תכסה עליו". וכן אצל עמלק, הנאמר עליהן (שם ז, טז) "לא תחוס עינך". וזה רעה גדולה. ראה מה שקרה לשאול מלך ישראל בעבור שחמל על אגג מלך עמלק, והוא היה צדיק בחיר ה'.<sup class="footnote-marker">1</sup><i class="footnote">שמואל ב כא, ו</i> וכן הסליחה על הפשעים שאנו חייבים לעשות בהם משפט כתוב, הוא מרי גדול. וכן רשע זריז, (איוב כד, יד) "לאור יקום רוצח, יקטל עני ואביון ובלילה יהי כגנב". ולא אלו בלבד, אלא אפילו הכחות שאין כדמותם בנפשות שאר בעלי החיים, כמו כח החכמה, הנה הלב יצייר בו רע ויאסוף דברי אולת וחקות זרות נכריות. וכן כח הבינה, הלב ישתמש בו להתבונן על בתולה,<sup class="footnote-marker">2</sup><i class="footnote">איוב לא, א</i> להתבונן בכל דבר פשע להשלים חפץ הרשעה. וכן השכל והמדע. והרעה הנמשכת מן הכחות היקרות האלו, גדולה יותר מן הרעות הנמשכות מכחות המדות ומן כחות התאות, וכדרך שבארנו (בחלון ה'). כללו של דבר כל בית הנפש בנוי לכבוד ולתפארת. הכל טוב, בהיות מנהיג הבית איש חכם, נשען על גזרת השם. והכל רע, בהיות המנהיג איש כסיל נשען על לבו. ועתה שמור הדבר הזה למען תצלח ולמען תשכיל בכל אשר תעשה:

Window 10

בארנו (בחלון ה') שיש כחות רבים בנפש המתגלים מאליהן בטבע, מבלי שצריך האדם לעמול ולטרוח בעבור הוציאם מן הכח אל הפועל. ובארנו שם שהגלות הטבע נוטה אל הרע. וכן יסדנו שאלה הכחות העולים מאליהן ממשיכים עמהן הכחות היקרות שאין כדמותן בנפש שאר בעלי החיים. כמו כח החכמה וכח הבינה והשכל וכיוצא. והם משלימות חפץ הרעות שהטבע נוטה אליהן. ועתה אני בא להודיעך שאין התגלות כח החכמה הבינה והשכל מאליהן בהכרח הטבע. כי אם היו מתגלים בנפש מאליהן, מבלעדי הצטרף עמהם מכחות המדות, היו פועלים צדק ויושר. ולכן אם יתעוררו מעצמן הוא צדקה גדולה שאין למעלה הימנה. כי בהתעורר הבינה או השכל מעצמן יולידו עניני אמת, וישפטו על הכחות כולם בכל העתים, מתי יתנשא כח זה, ומתי יתנשא הכח שהוא הפוכו, ויגזור על כל המנהגים הנתלים בכחות הנפש, והגזרה בצדק ובמשפט. לפי שאור השכל במה שהוא שכל, וכן אור הבינה והדעת במה שהם בינה ודעת, הם מאורות עליונות וטהורות, נקיות מכל סיג ותערובת יצר הרע וטומאת הגויה. ואילו יפעלו הכחות היקרות האלו מעצמן, יעלו מרומים ויחקרו נפלאות וישיגו השגות דקות וצחות, שאין להם התלות עם עניני הגויה ועניני העוה"ז, ולא במדות הצריכות להנהגת בני אדם זה עם זה. וכן בענין המשפט בין המדות וכחות הגויה, היה משפטם בלי הטיה, אלא כאשר יגזור השכל בהשכלתו ובהשגתו בפני עצמו ומעצמו. ואם היה שופט בשכלו שראוי לנהוג בדרך מן הדרכים, והיה נגיד ומצוה על הכח שתלוי בו המנהג הישר שימשול בנפש, והיה ממציא המצאות אמתיות באותו המנהג, יפארהו בשכל יחקרנו בבינה, ייסדנו בדעת, וימשילהו על הכחות המנגדות אליו, ויקבענו בנפשו קביעות גמורה ויהיה רגיל להשתמש בו בכל עת; ואולם אלו הכחות היקרות הטהורות מכל נטיה ותערובת, אע"פ שהושם להם גבול, לא יעברנהו לעד. כי בינת האדם ושכלו מוגבלות בדברים שהן ממעל לשמש. וכמו שיתבאר בבית הג'. כי שם בעז"ה אבאר שלבינת האדם יש שלשה גבולים, וכל מה שהוא למעלה מן הגבולים האלו, לא ישיג האדם בבינתו. וכן הוא בשכלו. ובכלל זה כל חקות החכמה, שלא יוכל האדם לאמתם במופתי הבינה והדעת. הנה כבר אמרנו שיסוד הכל הוא החכמה, שהיא מכתב אלהים באמת. ויוכל האדם לקבל אותה בכח החכמה הנטוע בו. וגם זה יעשה אילו יתעוררו כח החכמה מעצמו בחפץ שאין לו התלות והקשר עם עליית הכחות הצומחות מאליהן. שאם יהיה החפץ מעצמו, יקבל בלב טוב החקים הישרים והצדיקים הכתובים בתורה שבכתב והמקובלים פה אל פה. ואחר שיאסוף לנפשו החקים האלו, הנה יש דרכים נכונים ורחבים פתוחים לשכלו ולבינתו, הבונים מגדלים ובנינים ועליות מרווחים על חקי החכמה שקבלה נפשו. והכל בנקיון כפים, בעבור התאחדם בעצמם מבלי חברת הכחות הנוטות לטוב ולרע, שבחברתן יטו ההשכלה וההבנה מדרך ישר לדרך עקלקל. וגם אם היו טועים בְּהֶקֶשֵׁיהֶם ובמופתיהם, לא היה נחשב לעון ולחטאת. בעבור היות מוצָא הטעות מקוצר רוח השכל והבינה מתחלת אצילותן בנפש. וכבר אמרנו (בחלון ג') שאין על האדם עונש בעבור זה, כי מה יוכל לעשות? אבל בהיות שהכחות הנפלאות האלו קשורות על הרוב עם הכחות הצומחות אחרי הטבע, המה יטום לחפציהם, ולכן טעותם עון. כי השם בוחן לבב, ורואה שאם היה זוכה שיהיו שִׂכְלוֹ ובינתו שופטים על הכחות הנפשיות, היו רואים תמונות אחרות ומשיגים הענינים בדרך אמת. ומהלכם בעקלקלות, אינו רק בעבור משול יצר הלב המדמה בשקר, ומכריח לכחות השכל והבינה לבנות ולנטוע שלא כדת. ושמור הכלל הזה:

Chamber 5



Window 1

<small>החדר החמישי ובו יג חלונות נטוע באדם כח הממשלה. הוראת מלת "לב". נטוע באדם כח להוציא ציורי נפשו מן הכח אל הפועל. ענין "רוח" האדם והוראתו. אין לאדם רק להתחיל המעשה והשם ב"ה גומר בעדו. ענין העזר האלהי. רוח טובה. רוח הקדש. רוח נכון. רוח נדיבה. ענין "רוח חכמה" הנזכר בכתבי הקדש. דרך החכמה נמשל אל הלחם. דרך הרשעה והסכלות נמשל אל המוץ, קוץ ודרדר. אדם הראשון בהבראו נתן בו לב חכם. בחטאו נהפך מצב לבבו. לעמת זה נתקללה האדמה. בצאת ישראל ממצרים זכו למתנה הראשונה. כשחטאו בעגל התנצלו עדים. הלוחות הראשונות היו מעשה אלהים והמכתב מכתב אלהים. לוחות השניות פסלם משה ומכתבם מכתב אלהים. לעת קץ הימים ישוב הדבר לאיתנו הטוב. חלוף המזגים שבבני אדם ותכונותיהן. אין הפוכי הכחות שבנפש העדר הכחות, אלא גם הם כחות עצמיות. לא יתפרד שום כח מן הנפש פרוד עצמי:</small><br>דע יסוד גדול בחכמת הנפש. והוא שהשם ב"ה נטע כח באדם, שברצונו יוכל להמשיל הכחות שאינן עולות מאליהן על כחותיו הנפשיות. וזאת היא כח הממשלה הנטוע בו, והרצון הבחיריי, שבו יגזור על כחותיו מי מהם ירום, ומי מהם ישפל. ואע"פי שטבעי הכחות ימשיכוהו אל ההפך, הנה הוא מושל עליהם ברצונו למנוע מהם מה שיחפצו בו, ולצווֹת להעשות מעשה לא יטוהו המה אליו. ועל היסוד החזק הזה בנויות מצוות התורה החקים והמשפטים הצדיקים והישרים, וכל מתן שכר לצדיקים, ופרעון מן הרשעים. ושיצוה השם, לא תאכל דבר זה, ולא תעשה ענין פלוני, ולא תחמוד ולא תתאוה, לא תשנא, לא תקום ולא תטור, וכיוצא בהן. וכל ספר התורה וספרי הנביאים מדברים ומזהירים על זה. כדרך (משלי ו, טז) "שש הנה שנא יי' ושבע תועבת נפשו, עינים רמות לשון שקר" וגו'. וירמיה אמר (ירמיה לב, יט) "גדול העצה ורב העליליה אשר עיניך פקוחות על כל דרכי בני אדם לתת לאיש כדרכיו וכפרי מעלליו", ועוד רבות כאלה. כי יוצר הנפש ב"ה יודע שנטוע בה כח הממשלה, ופירש הדבר בתורה שנאמר (דברים ל, טו-טז) "ראה נתתי לפניך היום את החיים ואת הטוב ואת המות ואת הרע. אשר אנכי מצוך היום לאהבה את יי' אלהיך ללכת בדרכיו" וגו'. (דברים ל, יט-כ) "ובחרת בחיים למען תחיה אתה וזרעך. לאהבה את יי' אלהיך לשמוע בקולו ולדבקה בו" וגו'. הרי מבואר שהכח והממשלה על הטוב ועל הרע נטוע בנפש האדם, וברשותו להיות מושל ומנהיג על כחות נפשו, או להכנע מפניהם ולשלחם חפשי כרצונם וכטבעם. והכח המושל הזה הוא המתואר בתורה ובספרי הנביאים בתואר "לב". כי הוא המלך בגוף, וכח הממשלה מלך בנפש. כי הלב המתכונת הראשונה ומתפעל תחלה מהתפעליות הנפש. ולא תסכל לחשוב שתתכן הנהגה וממשלה הסכמית ורצונית בלי טעם, כי לא יצלח למלוכה. כמו שתראה המלך במדינה שיש תנאים הותנו בין אנשי המדינה ומלכם, ועל פיהן יהיה נוהג ומולך עליהם. ואם יעבור על התנאים והחקים שחקקו ביניהם, יסירוהו ממלכותו. ואם יתגבר עליהם ולא יוכלו להסירו, ויכנעו לו בעל כרחם, הנה הוסר כבודו ממחשבתם ומחדרי לבם, כי יחשבוהו לאיש זדון ומלך עריץ. ונעלה מכל זה כח המלוכה הנטוע בנפש האדם, שלא נתנה ביד הרצון כאשר ירצה אם למשפט, ואם למספח, אלא הכח הזה פקיד תחת יד אדון כל הארץ, ולא הרשהו למלוך ולצות רק כפי החקים והמשפטים שחקק לו, והם דברי התורה והמצוה. וְשָׂם לו יועצים ושרים שיועץ עמהם כדת מה לעשות בכל עת ובכל שעה. והיועצים האלו הם השכל והבינה. והחקים שחקק לו, והם דברי התורה והמצוה. והחקים שחקק לו קצתם חקוקים בנפש עצמו כמו דעת המושכלות הראשונות. ורובם תבאנה לו מחוץ והם חקי חכמת התורה והחכמים. ובעבורן נטע בו כח החכמה שבה יאסוף הכל לנפשו כמבואר למעלה. ותבין מזה כי מלת "לב" בלשונינו הקדוש רומז תמיד על הממשלה שביד האדם. ולפי שהיא צריכה להיות באמצעות הכחות שאין כדמותן בנפשות שאר בעלי החיים, והן כח החכמה והמדע והבינה והשכל. ועוד ילוו עמהן שאר כחות שהם משרתים לאלו, כמו הזוכר והשומר והמערים ומחבל [תחבולות] וכיוצא שיתבארו בעז"ה במקומם. לכן המלה הזאת כוללת הממשלה החכמה הבינה הדעת השכל וכיוצא. ולא כונתי לפרש פה מלת "לב" כי בעז"ה איחד לו בית לבדו, כי שגבו ורמו הדברים שידוברו עליו, וכללים גדולים אציע שם טרם יתבארו הכתובים שנזכר בהם מלת "לב". ואולם העירותי פה על הענין הקצר הזה, להודיע כי האדם מושל על כחות נפשו, ושבאמצעות הכחות שאין כדמותן בנפשות שאר בעלי חיים תכון ממלכתו, ויהיה בידו מטה עוז ושבט המושל, לצווֹת על כחותיו מי יעלה ומי יסתר במקומו, ולעורר כחות השכל והבינה וכיוצא שיתגלו מאליהן, מבלי שיעזרו מאחד הכחות העולות בטבע. אלא יראו לבדנה כפי מצות המושל המכריחם לבוא לפני המלך בכל עת שחפץ בהם. ומי שהגיע אל המעלה הזאת הוא הצדיק הגמור, הוא האהוב לאלהיו, הוא שנאמר עליו (ישעיה מט, ג) "ויאמר לי עבדי אתה, ישראל אשר בך אתפאר". ולולי שהיה בנפש האדם נטוע כח זה, לא היה מן הצדק שיצוהו השם לעשות כן, ויזהירהו מעשות כן, אם הוא מוכרח מטבעי כחותיו הנפשיות, ואין לו משפט הממשלה עליהן:

Window 2

היסוד השני. דע כי השם ב"ה נטע גם כן כח באדם להוציא ציוריו הפנימיים מן הכח אל הפועל, והוא רוח האדם השוכן בקרבו, שבו מרויח ציורי הכחות הפנימיות הנעלמות בנפש. וצריך להיות הדבר כן, בהיות שבארנו למעלה שכח הממשלה הנטוע באדם צריך שיהיה אסור תחת יד יוצרו ב"ה. ובעבור כבודו ית' יחל לחפש אחר התורה והחכמה, ולהכריח כח החכמה הנטוע בו לאסוף בו חקי השם והתורות. ולא כדרך הכסילים, המשתמשים בכח חכמתם לאסוף בו עניני הבל ערמות ותחבולות ומעשה בני אדם. לכן בתחלת לכתו בדרך זה ימצא כי המסלה שהולך עליה צרה ויש בה אבני נגף. וזה בעבור הנטיה הטבעית ההפוכה ממנה, כעדות התורה (בראשית ח, כא) "כי יצר לב האדם רע מנעוריו", וכמו שאמרנו למעלה. ואיך לא יהיה כן? והוא מנעוריו התגאה בלבו, ובראותו דבר חמדה בחברו, חמד וקנא; ואם קרהו נזק התאמץ להנקם; וכאשר קרהו מחלה וצרה, התמרמר ובלבל דעתו וקרא תגר. וכאשר חשב בעניני חשק, התאוה תאוה רעה אל הזנות ואל הזוללות והסביאה והמחולות והשחוק, וכן כל כיוצא בזה. ועד הנה היו שכלו ובינתו משרתים ועבדים ליפות דרכים אלו בעיניו, והיו ממהרים להמציאם לו ע"י ערמם ותחבולותם. ועתה כאשר נהפך לבו, והעיר להלחם עם האויבים הרעים האלו, וכלי מלחמתו איננו רק בחכמה, אע"פי שאוסף אלו החקים אל נפשו וסומך עליהן, הנה בעבור שאינו מוצא בנפשו כדמות אלו הכחות שהחכמה תצוהו ותזרזהו עליהן, לא יוכל להשכיל ולהבין בעניניהן. כי השכל והבינה הורגלו מנעוריהן לבנות השכלתם והבנתם על הכחות הרעות שהיו מושלים בנפש. ולא ימתקו וינעמו לנפשו דרכי החכמה, בעבור שאין לו בהם טוב טעם ושכל טוב. ואם בכל זאת יאספם בהכרח לכח החכמה ויאמינם בלב טוב, הנה יקשה עליו להתנהג בהן. כי כל מפעל ומנהג בנוי על כח פנימי המושל בנפש, כמבואר בחדר ב' (חלון א'). ובנפש זה האיש לא התגלו עדיין הציורים האלו. כאילו תאמר השם ב"ה צוה לא תקום ולא תטור, ואלו האזהרות בנויות על כח הסליחה וההעברה על פשע הנטועות בנפש. וזה שנהג כל ימיו לנקום ולנטור, מלבד שצריך גבורה גדולה לכבוש יצר הנקימה והנטירה, אלא שלא ימצא בעצמו כח הסליחה כלל, וכן בכל דבר.
אבל צריך שתדע, שהשם ב"ה נטה גם הכח הזה בנפש האדם, והוא שיוכל להוציא הציורים מן הכח אל הפועל. ובעבור הכח הנפלא הזה מתוארת צורת האדם בתואר "רוח" כמו שכתבנו באמת בספר "יסוד עולם". כי בהיות האדם חפץ ללכת בחכמה ולמשול על כחותיו כפי החכמה, והוא נעדר הציורים הנכבדים, הן ציורים שהן נושאי החכמה, הן ציורים שהן נושאי המדע, הנה רוח החפץ מוציא מתהום הנפש כל כח נסתר וכל כח הטמון בקרבה. ואם הוא צח ודק מאד, וכמעט שלא יורגש בקרב הנפש, הנה הרוח ירויחהו וירחיבהו, ויעלהו מעלה מעלה אל הלב. כי רוח האדם מתלבש בכל הכחות. [כמו] כאשר יעדרו במעדר, ויתקן אדמת הנפש שתצמח בה במהרה זרע הכח הטמון בה, ויצא מן הארץ לעשות ענף ולשאת פרי. וכמו שהזרע בעלותו על האדמה יראה לעינים, ואין כן בעודו טמון בארץ, כן הכח העולה מן הנפש, יראה לעיני הנפש והלב. ועיקר ההגלות ע"י השכל והבינה, כי בהתלבש הרוח בהן, וחושב מחשבות השכל ובינה, מעט מעט יוציאוהו ממעמקו ומן המקום שהוא נסתר שם. והן כמו גשמים וטללים המצמיחים זרע הארץ, ורוח האדם כמו מחרשה לחרוש ומעדר לעדור. ועל הענין הנפלא הזה רמז הנביא ואמר (יחזקאל יח, לא) "השליכו מעליכם את כל פשעיכם אשר פשעתם בם, וַעֲשׂוּ לכם לב חדש ורוח חדשה. ולמה תמותו בית ישראל?". אמר אם נהגתם עד הנה בדרכים רעים, כפי נטית יצר הלב שהוא רע, עשו לכם עתה לב חדש. כמבואר למעלה שמלת "לב" על הממשלה, והוא ימשול בכם בחכמה בבינה ובהשכל. וזהו "לב חדש", כלומר מושל וּמְצַוֶה חדש, לא כראשון שהיה רע, אלא מושל ביראת אלהים, וישליך מעליכם הפשעים אשר פשעתם בם, כי יכריח הכחות הרעות המושלות, שיסתרו במצולות הנפש. ואם תאמרו חסרים אנחנו ציור הכחות הטובים, הצריכים למנהגי החכמה, גם זה בידכם. כי [ת]עשו לכם רוח חדשה, שהוא המוציא הציורים מן הכח אל הפועל, לא כרוח הראשון שהתלבש בדרכים רעים, אלא חדשה שיתלבש בטובים. כפי מצות הלב החדש. והבן:

Window 3

ושמע ודע כי אע"פי שהיוצר ב"ה מסר הכח לאדם להוציא הציורים הפנימיים אל הפועל, באמצעות הרוח השוכן בו, לא תשלם המעשה ביד האדם. כי קשה דבר זה מאד, ואין בידו רק להתחיל המלאכה, ולעשות מה שבכחו לעשות. והשלמת המלאכה היא בעזר האלהי, המלוה את האדם להביא אל הפועל הגמור מה שהיה נעלם בתחלה. ולולי העזר האלהי, לא היה רוח האדם חזק כ"כ לגלות המצפונים שבנפש, ולהרחיבם מרחב רב, וליסדם יסוד חזק בנפש, עד שימשלו על הציורים ההפוכים להם שהיו מושלים עד הנה. כי תמיד היצר, והתאוה, והסכלות, והדמיונות, והטבעים, והמנהגים, נלחמים עם הרוח הפועל, ופתאום מעלים רוח אחר מלובש באחד הכחות הרעות, ומחליש פעולת הרוח הטובה. וכן בינת האדם ושכלו, שהרוח הטוב מתלבש בהן לעדור ולחפור בעמקי הנפש, לגדל להרכיב ולהצמיח הכח הנעלם, הם קצרי יד וחסרי ההקדמות וההצעות, שיוכל הרוח להעזר בהן נגד הדמיונות והתעתועים שמעלה הסכלות נגדו, והיא המלחמה הגדולה שהיא בקרב האדם. ואשרי המנצח! שהוא הגבור באמת. כמו ששנו חכמים (אבות פרק ד, א) "איזהו גבור? הכובש את יצרו". כי כחות רבים מתנשאים בנפש ונושבים על כמה דרכים, האחד דוחה את האחר. ואין תקנה ומעמד רק אחר היות הציור הטוב מושל בנפש. וזהו המעשה הטוב, כי הנפש צריכה להיות עשויה ומתוקנת. וכמו ששנינו (אבות פרק ג) "כל שחכמתו מרובה ממעשיו, למה הוא דומה? לאילן שענפיו מרובין ושרשיו מועטין, והרוח באה ועוקרתו והופכתו על פניו". ומה נכבד המשל הזה למבין בו! שהוא על רוח המנגד לדרך החכמה. ואמר עוד, "וכל שמעשיו מרובין מחכמתו למה הוא דומה? לאילן ששרשיו מרובין וענפיו מועטין. שאפילו כל הרוחות שבעולם באות ונושבות בו, אין מזיזין אותו ממקומו". וכן אמת שאם הנפש עשויה כהוגן, ודרכי החכמה שליטים, לא תֵהָפֵךְ מכל הרוחות העולות מן רוח התאוה, הסכלות, הדמיון וכיוצא.
ואני אמשיל לך משל בענין זה. הַדְמֵה לאדמה טובה יש על פניה צמחים רבים קטנים ודקים. ועל פני הצמחים עפר רב המכסה אותה מן הראות. וכשבא רוח ונושב ממנה העפר המכסה, יגלו הצמחים. ובהיות הרוח הנושב חלש, יקח רק מקצת מן העפר וישאר הרב. ויראה רק חלק קטן מן הצמחים, והחלק הרב יסתר מן העין. וכבוא רוח אחרת מצד אחר אפילו חלש, ישיב העפר המעט שזרה הרוח הראשון אל מקומו. אבל בהיות הרוח הנושב חזק מאד שלא נראה ולא נשמע כמוהו עוד, הנה יזרה כל העפר מן האדמה ותראינה כל הצמחים הרבים פתאום. כי לחוזק הרוח הֵרִים העפר כרגע מכל השדה. וכן הזרייה היא למרחוק, בעבור כח רוח הזורה. ולפי שאין רוח אחר חזק כמוהו, אין לדאוג פן ישוב רוח מצד אחר וישיב העפר הפזורה על פני הצמחים, כי אין עוד רוח כמוה חזק לפזר העפר הרחוק הזה. ובטוח הדבר שישארו מעתה הצמחים מגולים. וכן הנמשל בנפש האדם. הצמחים הם הציורים הדקים הנטועים בה. העפר היא הציורים הרעים, התאוה, והסכלות, המכסים עליהם. ואין הצמחים נראים לעיני הלב. הרוח היא רוח האדם הפועל בנפש, ומסער לפזר שלטון הציורים הרעים. ואם הרוח חלש יפזר רק מעט. וכעלות רוח אחר מלובש בסכלות ישיב הרעה הפזורה אל מקומה. אבל אם הרוח המעביר חזק מאד, ומפזר המכסה מרחק רב מאד, ואין בנפש רוח כמוה חזק להשיב עליה המכסה הפזורה. אז יבטח האדם שיגלו ציוריו הגלות גמורה, ותצאנה אל הפועל ממש. אבל אין ברוח האדם הטובה חוזק ואומץ גדול כזה, לולי שיעזרהו השם ב"ה מקודש. כי הוא ב"ה בוחן בלב וחוקר כליות, ומבין מתי עשה האדם את שלו, ומה בכחו לעשות. וכשרואה שכל אשר היה לאל ידו לעשות עשה, ואין בכחו לעשות יותר, וכל חשקו אל הדרך הטוב, ילוה אליו העזר האלהי ממרומים, ויגמור בעדו וישלים מה שחסר בו. וכן אמרו רבותינו ז"ל (יומא לח, ב) "בא לטהר מסייעין אותו". ודבריהם דברי אלהים חיים. וכן בכל מקום שאמרו "סייעתא דשמיא", כיונו אל העזר האלהי הנלוה לאדם הטוב. וכן דרשו בפסוק (תהלים לז, לב-לג) "צופה רשע לצדיק ומבקש להמיתו. יי' לא יעזבנו בידו". (קידושין ל, ב) "יצרו של אדם מתגבר עליו בכל יום ואלמלא הקב"ה עוזרו אין יכול לו". וכן כדומה להם מן המאמרים המופלאים הנמצאים בדבריהם ז"ל כולם על היסוד הנכבד הזה יסמוכו. ולקצר באתי ולא להאריך:

Window 4

העזר האלהי הזה כולל סגולות נפלאות, רוח טוב ועצום, שכל טוב ורוח בינה וכיוצא בזה וכמו שבארנו. שהרוח הטובה הנטוע באדם איננה כ"כ בעלת התעצומות, להלחם נגד שאר הרוחות העולות. אז ילוה אליה רוח אלהים ממרומים, והיא רוח טובה מאד, מתעצמת בדרכי ה' הטובים, מאירה אור גדול בחדרי הנפש. ושלטת [היא] על כל הרוחות שאפשר להמצא בנפש האדם ומעבירם העברה גמורה, לא תוכלנה להראות ולעלות על הלב. ומטהרת [היא] את הנפש טהרה גדולה, ומרחבת הכחות הצחות והדקות הנטועות בה. ובחוּל הרוח הזה על האדם, פתאום תגלינה הגלות גדולה ומצטיירות בלב, ועיניו בהן כל הימים. וכפי הציור כן רוב הממשלה. כי ימשילם על הכחות המנגדות לרוח הטובה שהתלוה עמו, וירגיל בדרכים הישרים, כאשר תורנו רוחו הטובה. ועל זה התפלל המשורר האלהי ואמר (תהלים קמג, י) "למדני לעשות רצונך כי אתה אלהי, רוחך טובה תנחני בארץ מישור". בקש שירצהו לעשות רצונו שילך בדרך חכמה, כי זולת הֶרְגֵל לא יוכל בעבור שדרכי החכמה הפוכים מיצר הלב. ואחר שירגיל עצמו ועשה מה שבכחו לעשות, עוד ילוה אליו הרוח הטובה והיא תנחנו בארץ מישור. והישר הוא הנכון, והבינה הישרה הבנויה על חכמה קודמת. והרוח הטובה הזאת, כוללת סגולת השכל והבינה שמסתופפים עמה באדם. ויבין המליצות הנעלמות וכיוצא בדברים שהן תחת סוג הבינה. וישכיל שֵׂכֶל טוב באמתת השם ודרכיו, וכיוצא בדברים שהן תחת סוג השכל, ויתבארו במקומם בעז"ה. והם המעזרים את הרוח המוליך אל החכמה, כמשל הגבור וכלי קרב בידו. ואולם חוּל דביקות הרוח הטובה הזה בנפש, תבדל בין רב למעט, כפי הבדל זַכּוּת הנפש וטהר חפצה אל האמת וכפי משקל כחותיה האצולות בה מראשית, וכמו שבארנו. ולכן סגולות הרוח הזאת בלי מספר.
ובזמן שהיתה השכינה בקרב ישראל, היו מן היחידים ששמתהו נביא חוזה או צופה. והיה יתרון לאחד על חברו גם בנבואה, כמו שרמזו כתבי הקדש. ובא מבואר בדברי רבותינו ז"ל<sup class="footnote-marker">1</sup><i class="footnote">עיין חגיגה יג, ב. יחזקאל דומה לבן כפר, ישעיה לבן כרך</i> ומן היחידים שלבשה אותם קדושה עליונה לדבר נפלאות בסוד ה', כמו דוד ושלמה וחבריהם. וגם אלו יבדלו בין רב למעט. ומהם שלבשה אותם גבורה ואומץ, והתנדבו מקרב העם לעשות חיל וגבורת נפלאות במלחמות וכיוצא.<sup class="footnote-marker">2</sup><i class="footnote">עיין מורה נבוכים, ח"ב פרק מ"ה, המעלה הראשונה</i> ומהם שהכינו נפשותם לתורה ולעבודת ה', בעזור הרוח את הכחות הנפשיות היקרות, להמשילם על הכחות המציירות בדרך רע. ואלו הם הארבעה התוארים היקרים שנכתבו בכתבי קדש בתאר "רוח האלהים" הדבק בנפשות הזכות. <b>האחד,</b> המלוה לאדם אחר הרגילו כחותיו אל החכמה. ונתן בו כח ותעצומות יותר, ומטהר עיני השכל והבינה להבין צדק ומשפט ומישרים. ועליו אמר (תהלים קמג, י) "רוחך טובה תנחני בארץ מישור". <b>והשני,</b> הנלוה לאדם שנצוד ברשת יצר הלב, ושב בתשובה שלמה להשפיל רום הציור הרע, וכדרך (יחזקאל יח, לא) "וַעֲשׂוּ לכם לב חדש ורוח חדשה". והשם ב"ה יסעדנו מִקֹדֶשׁ, להכין נפשו אל דרך החכמה. ועליו אמר המשורר האלהי במזמור התשובה (תהלים נא, יב) "לב טהור ברא לי אלהים, ורוח נכון חדש בקרבי". לפי שֶׁמָשַׁל לבו בקרבו בציור רע. ודרך החכמה היתה כמסתתרת בנפש, והיא צריכה לרוח חזק יעלינה ממעמקה. לכן בקש על שתיהן, שיברא בו לב טהור, מושל בעתיד ביראת אלהים ובחכמה שלא ישוב עוד לכסלה. וכן יחדש בו רוח נכון שיצייר הכח הנעלם והמסתתר. דומה ממש לדברי הנביא שבארנו בחלון יא. <b>והשלישי,</b> הנלוה לאדם לקדשו בקדושה עליונה, לראות במראות אלהים בשקול הדעת ולעמוד בסוד ה'. כמו שהיה לדוד ע"ה ובו שר שיריו הקדושים המתעלים מדרכי התחתונים. ועליו אמר במזמור זה (תהלים נא, יג) "ורוח קדשך אל תקח ממני". כי ירא שיאבד הסגולה העליונה הזאת בעבור שחטא. <b>והרביעי,</b> הוא הנלוה לאדם לעשות חיל באומץ וענינים נפלאים. כי כולל בטחון נפלא על עזרת השם שיגמור בעדו. והיה גם זה בדוד. וכמו שתראה ממאמריו לשָׁאוּל בלכתו להלחם עם גלית הפלשתי (שמואל א יז, לז). וכמו ששר על זה (תהלים יח, ל) "כי בך ארוץ גדוד ובאלהי אדלג שור". ועליו אמר במזמור הנ"ל (תהלים נא, יד) "השיבה לי ששון ישעך ורוח נדיבה תסמכני". כי בעבור חטאו נבעת, ונסתלק ממנו הבטחון הנפלא הזה. וקרהו צרות וכמו שאמר (נא, י) "תשמיעני ששון ושמחה, תגלנה עצמות דכית". ויירא פן יעזבנו ה', וזה גרם לו פחד ומורא. ולכן התפלל שישיב לו ששון ישעו, כלומר שעוד ישיש בנפשו על ישועת ה' הבטוחה. ותסמכנו הרוח הנדיבה לעשות מעשה נדיבות וחיל אשר לא לא יעשו הגיבורים אשר מעולם אנשי השם, והוא יעשה באומץ גדול בעבור שלבו שש בישועת אלהים. כדרך (שופטים ח, ט) "המתנדבים בעם ברכו יי'". והם המתנדבים בלב חפצה להלחם ולבא לעזרת יי' בגבורים. וכנין (משלי כח, א) "וצדיקים ככפיר יבטח".
והעמדתי דבר זה פה, לא לבאר סודות הנבואה וכיוצא, כי אין אתי דבר. אבל רמזתי רמזים קצרים, מספיקים לבעל הלב הטוב ליישב דעתו בענין שאנו מדברים עליו, והוא המצא העזר האלהי לנשמת האדם. וכל איש חכם לב ממחברי הספרים מן הדורות שעברו, כל אחד רמז על ענין זה כפי שכלו והשגתו, ובלשונות נבדלות. ותראה שכולם הסכימו עליו. והוא מה שיאמת הדבר לבעלי האמונות אע"פ שאינן משיגין עצם הענין. ואי אפשר שיחסו אליו הכזב, כי הדבר המושג מהמון חכמים רבים בלי חולק הוא מופת<sup class="footnote-marker">3</sup><i class="footnote">הוכחה</i> על עצמו. והוא מה שמקצתם קראוהו "השכל הנאצל". וקצתם "העזר האלהי". וקצתם "ענין אלהי". וקצתם "הדבקות האלהי", וכיוצא בלשונות אלו. כוונת כולם לענין אחד, אלא לפי שהענינים האלהיים מטבעם ההתעלמות וההסתתרות, ואין לנו מלות ומאמרים לפרשם פירוש מבואר. ויותר שיבקש האדם להאריך ולפרש, יותר יוסיף הענין להתעלם ולהסתתר. לכן השתמשו כל אחד מן החכמים במלות קרובות אל המבוקש. ולמעלה מהם קדמונינו ז"ל (מגילה ו, ב) שגם הם כינו הענין הזה ב"סייעתא דשמיא" כמבואר למעלה. ויותר מכולם דברי התורה והנביאים המלאים מזכרון זה וכללוהו בתיבת "רוח". והוא רוח אלהים, רוח טובה, וכיוצא. ובספר "יסוד עולם" הכינותי לבי לפרש שורש "רוח" וכל מליצותיו, והכתובים שנזכר בהם שורש זה. וכן בבואי בעז"ה לפרש שרש "לבב" ו"לב" וכל מליצותיו והכתובים שנזכרו בו יתבאר הענין בכל פרטיו בעז"ה, כאשר הורוני ויורוני מן השמים.
ואל תתמה שהרי חכמי יון הפלוסופים הקודמים גם הם הזכירוהו, ויסדו ליסוד מוסד שנפש האדם תעתק ממדרגה למדרגה, וכפי זכותה תדבק בה השכל הפועל ותתאחד עמה בְּהִפָּרְדָה. וה"שכל הפועל" הוא שם שנתנו למלאך שמדרגתו למטה מגלגל הירח. ואמרו שמשם שפע יוצא לנפש האדם, וכיוצא בדברים שהאריכו על ענין זה. ואע"פי שעליהם לא זרחה שמש צדקה ואור משפט התורה לא האיר להם, וכל דבריהם מלאים חלומות והבלים, יקוץ בם בעל התורה הנשען על אלהיו ועל נביאי האמת וחכמי ישראל. כי הפלוסופים נשענו על בינתם, ולא יאמינו רק מה שיאמת להם שִׂכְלָם כפי דרכי מופתיו והיקשותיו, ולכן נפלו במהמורות בל יקומו. כי שכל האדם ותחבולותיו רפופות. והמופתים<sup class="footnote-marker">4</sup><i class="footnote">ההוכחות</i> שעושה בענינים כאלו, הבל הם על הרוב ומעשה תעתועים. כי גבול נתן ה' לשכל האדם ולבינתו, לא יעברוהו לעד לעולם, זולתי בחוּל עליו הענין האלהי וכמו שבארנו למעלה, ויתבאר בארוכה בעז"ה בספר "מעין גנים". וכמו שידובר מענין קרוב לזה בחדר הסמוך. מכל מקום לולי שמצאו בנפשם ניצוץ נבדל משכל האנושי שזרח להם זריחה קטנה, לא היה עולה על דעתם לאמת ענין כזה, שאין לו מבוא בשכל האנושי ובחקירותיו. והם אמרו שיציאת הנפש מן הכח אל הפועל, הוא מכח שהוא חוצה לו. ובעבור שלא ידעו ולא הבינו, גששו כעורים קיר והמציאו מלבם ענין "השכל הפועל". מלבם בדוהו. ואין להם קבלה ולא יסוד נאמן שסמכו עליו. ועם כל זה כבר הרגישו בעצמם עזר, להוציא מה שבכחם אל הפועל. ואל תרחיק הענין ותאמר אם סרו מדרך ה' ולא דָרְכוּ בחכמה, איך נמצא להם עזר רב או מעט? כי תדע שלא יאשימם האל על הטותם מדרך החכמה העליונה החקוקה בתורת ה'. כי לא להם נתנה תורה למורשה, אלא לקהלת יעקב לבד, לזרע ישרון, וליחידים מן האומות הנלוים על ה' ומתאחדים עמנו,<sup class="footnote-marker">5</sup><i class="footnote">כלומר, גרים</i> לא לכלל העמים. ואין להם חכמה רק המצווֹת שהן נטועות בשקול הדעת. והן ז' מצות בני נח ופרטיהן. כמו שאמרו בתלמוד סנהדרין (נו, ב). ופרשתי הדבר על נכון בספר "רוח חן" (פרשה טו, פסוק א, עמ' 257).
ואם ימצא בין העמים איש עובד את השם כפי דרכו, ומשתמר מן הגלולים, כמו העריות והגזל והחמס וכיוצא, שהן מן המצווֹת הנטועות בשקול הדעת, ומואס בהן בעבור חפצו אל האמת, ומטהר נפשו כפי דרכו ר"ל שמפנה לבו לחקור חקירות בנמצאים ובברואים, ועולה ממדרגה למדרגה כפי כחו לבאר גדולות ה' ועוצם יכלתו, כמו שעשו רבים מהפלוסופים שהתקדשו מן הגנות והחרפה, הם צדיקי אומות העולם וימצאו גם הם עזר בנפשם, המעתיק כחותיהם הצחות והנרדמות מן הכח אל הפועל, ומעמידם עד הגבול שהושם להם בטבע נפשם. ואם<sup class="footnote-marker">6</sup><i class="footnote">ואמנם</i> הוא רחוק מאד ממעלת הזרע הנבחר מקבלי התורה, ולא ישתתפו [עמהם] רק בשם לא בעצם. כי שתי הכתות, ואם יקבלו עזר, אין עזר עָם ה' כמין העזר שימצאו העם שאינו מהם. כי המקַדש נפשו ומכינה כפי חכמת התורה, תבדל מעלתו ממעלת המתקדש כפי שקול הדעת לבד, כהבדל הענין המלאכותי<sup class="footnote-marker">7</sup><i class="footnote">מלשון: מלאך</i> מן הענין האנושי. וכפי רוב ההבדל בעצם ההתקדשות, כן ההבדל בחול העזר עליהם מלמעלה. וכמו שאמר אדון הנביאים (שמות לג, טז) "ונפלינו אני ועמך מכל העם אשר על פני האדמה". וענהו השם (שם יז) "גם את הדבר הזה אשר דברת אעשה" וגו'. וכמו שבלי ספק יש הבדל בין הנפשות עצמם וכמבואר למעלה. ואם אנחנו מסכלים<sup class="footnote-marker">8</sup><i class="footnote">לשון סכלות</i> אופני ההבדלים, כי עיני בשר לנו. וההשגה בעמוקות כאלו צחה וקשה. ואין לך מופת ברור על זה ממה שתראה ההבדל הגדול שבין נעזר לנעזר בעם ה' עצמו. וכמו שבארנו למעלה שמהם הושמו נביאים וחוזים. ומהם קדושים ובעלי הרוח. ומהם טהורים זכים וכיוצא. ובכל כת וכת הבדלים לאין מספר, והכל במשקל ובצדק. וכמו שרמזו קדמונינו ז"ל ואמרו (ברכות נה, א) "אין הקב"ה נותן חכמה אלא למי שיש בו חכמה שנאמר (דניאל ב, כא) 'יהב חכמתא לחכימין' וגו', ואמר (שמות לא, ו) 'ובלב כל חכם לב נתתי חכמה'" וכמבואר למעלה. שכפי מעשה האדם, וְאַמְצוֹ את רוחו לטהר ולקדש נפשו אל החכמה, כן רוב העזר שימצא ממרומים. ונמשך מזה שלא תחול רוח חכמה ממרומים מבלעדי היות הגלות ציורי החכמה תחלה בנפש. (תהלים יא, ז) "כי צדיק ה'" (דברים לב, ד) ו"כל דרכיו משפט". וכעין זה אמרו ז"ל (נדרים לח, א). "אין ה' משרה שכינתו אלא על גבור ועשיר וחכם ועניו". וכמה מן התבונה כולל המאמר הנפלא הזה! ויתבאר בעז"ה במקומו. ותוכל להתבונן שחול העזר האלהי בנפש, תדמה לאותו הכח שהצטייר בלב ע"י בחירת האדם ובעזרת רוחו הטובה.
ועל דרך הִדַמוּת, מי שבחר לעשות חסד עם בני אדם, ונכסף מאד לשום נפשו בכפו להציל את החשובים, והצמיח בקרבו כח גבורתו כפי דרכי החכמה, וכבש כח הפחד והמורא, אע"פ שלא יוכל להשלים מעשהו וכמבואר למעלה, הנה בהמצאו העזר האלהי, ישלימהו יותר בענין זה בתת בו רוח נדיבה, ממה שישלימהו בדרכי הבינה או בדרכי הענוה וכיוצא, שלא התאמץ על ענינם להוציאם מן הכח אל הפועל כמו שעשה בענין הנדיבות. כי העזר כפי רוב המעשה. וכמו ששנינו במשנתינו (אבות, ג) "ובטוב העולם נדון, והכל לפי רוב המעשה". והבן הכללים הנכבדים האלו. וְהַצְפִּינָם בלבבך. ובחון וחקור כי קצרנו מאד. ונצטרך אליהן בפירוש המליצות הקדושות:

Window 5

אחר שהתבאר מעט מזעיר מענין העזר האלהי הנדבק עם נשמת האדם החכמה, המתואר בספרי הקדש "רוח אלהים" וכיוצא בתוארים האלו. אוסיף שנית ידי לחזק דברינו שדברנו למעלה. והוא שהחכמה תאסף מן החוץ אל הנפש; ושנושאי החכמה נטועים בכל הנפשות, והן הכחות בכללן כמבואר למעלה. ויוכל כל אדם לקבל החכמה ולצייר דרכיה בלבו, ואין לו מונע רק יצר הלב המצייר כולם בדרך רע. אבל אם כבש יצר הלב והתחיל לצייר הכחות על דרך נכון, יקבל כל חקי החכמה מן התורה והחכמים המקבלים פה אל פה. ואי אפשר שתבואנה לו על דרך אחר, ולא שיעזרהו השם להודיעו חקי החכמה לא ידעום מקדם. על דרך משל שתנוח עליו רוח אלהים, המלמדו שהמשפט יקום ע"פ שני עדים, ובתנאים המיוחדים, ושהגנב ישלם שנים. שכל זה לא יתכן.<sup class="footnote-marker">1</sup><i class="footnote">לא יתכן שהאדם ידע זאת בכח תבונתו ומעצמו בלי שהתורה תודיעהו על כך</i> כי זהו נבואה המודיעה חדשות, ולא תחול הרוח הנבואי בענינים כאלו.<sup class="footnote-marker">2</sup><i class="footnote">רק משה רבינו זכה לקבל נבואה בעניני ההלכות, ואין הופעת נבואה בכל הדורות לגלות הלכות, כמאמרם "לא בשמים היא" (בבא מציעא נט, ב)</i> ולא היתה נבואה בענינים הללו רק פעם אחת, והוא אדון הנביאים ע"ה משה רבינו, הוא לבדו היה נביא תורה מודיע חקי החכמה בנבואה. ואחריו לא קם ולא יקום, אין צריך לומר לנבא חדשות לא נודעו ממשה להוסיף או לגרוע. אלא אפילו שתבאנה לו חק מחקי התורה מבלי ידיעה קודמת באמצעות החושים החיצונים אי אפשר. וכדרך שבארנו בשם רבותינו ז"ל (ברכות נה, א) "אין הקב"ה נותן חכמה אלא למי שיש בו חכמה". כלומר שלמד חכמה, ואז נלוה לו הרוח הטוב לעזרו ולאמצו נגד יצר הלב. ואמרו (מגילה ג, א) "'אלה המצווֹת', מלמד שאין נביא רשאי לחדש דבר מעתה". ואפילו אם יאמר הנביא נבאתי הלכה כדברי פלוני, בנפשו דבר. כי מן השקר שתחול הרוח הנבואיי בענינים כאלו. וכמו שבא הכל במסכת סנהדרין.<sup class="footnote-marker">3</sup><i class="footnote">עיין רמב"ם הל' יסודי התורה פ"ט ה"ב, ו"לחם משנה" שם, ומקורו סנהדרין פט, א</i> אבל יחול הרוח האלהי על נפש האדם שלמדה חקי התורה, וחפצה לציירם בלב, שתמשלנה הדרכים האלו בכל עת ויאירו לעיני הלב. ובהיות הכחות בלי ספורות בנפש, ומי יוכל לחפש כל חדרי הנפש לגלותם ולהעלותם אל מול פני לבו? ואם רגע יציץ אור הכח האחד, פתאום יתעלם ולא ימצאנו עוד בכמה זמן. ואם יסתר הרי הוא כאלו איננו, לפי שלא יוכל להשתמש בו וע"י כן יתקלקל המפעל התלוי עליו ויעשה שלא כדת החכמה. וכן בהסתרו לא יוכל להשכיל שכל טוב בדרך זה, ולא להבין סודות מליצות התורה והחכמים שדברו עליו. כי אי אפשר להשכיל ולהבין על דבר אלא בהיותו עומד לנגד עיני הלב. על דרך משל מי שרוצה לחקור על אור הירח אם הוא נאצל מאור השמש. או שהוא מהירח עצמו. בהכרח צריך להעלות תחלה תמונת הירח במחשבתו, ויזכור שהיא עומדת ברקיע. כי אם נעלם ממחשבתו שיש ירח במציאות, אין דרך אל ההשכלה והחקירה על אורו. וכן הענין בכל חקי החכמה שנושאיהן הכחות הנפשיות. ואם אין ציורי הכחות עומדים תמיד בציור הלב על דרך נכון ומתגלים הִגָלוּת גמורה במחשבתו, איך יתכן להשכיל או להבין עליהן? כ"ש שלא תתכן ההנהגה הנכונה. ובאמת הוא ענין נפלא מאד, שיהיו הציורים הנכבדים האלו שהן רבות למאות ולאלפים, ורובם מנגדים ליצר הלב וטבע הנפש, עומדים תמיד בציורים גדולים במחשבת הלב. כי אנו רואין שאפילו ציורי יצר הלב הנכספות מן הטבע, ברוב הזמן הם כשכוחים מן הלב. ואם יצייר האחד, ישכח באותו העת מאות ואלפים ציורים רעים אחרים. אם כן הדבר בהמון הציורים המצטיירים בטבע, כל שכן שהוא נפלא כהנה וכהנה שיצטיירו המון ציורי החכמה בעת אחד, ויעמדו כולם בלי התעלמות בזמן מן הזמנים. אבל בהמצא הענין הזה באחד מבני אדם הוא באמת ענין אלהי, והוא "רוח טובה" ממרומים. כי בתקפה ובכחה הגדול תגלה המון הציורים שבנפש פתאום בלי הצטרך לזמן. כי הענינים האלהיים אינן תלויין בזמן. ותעריך מערכת הנפש כולה בערך המסודר בחכמה. ומלבד ההגלות, עוד תרחיבם ותגדלם ותחזקם כפי השעור שחפץ בו הצור ב"ה הנותן כח באדם, וכמבואר למעלה, וְתַּעַלֵם אל הלב ובו יצטיירו ציור גמור, לא יסורו עוד ממנו. ויתר מכל זה תרחיב כח השכל וכח הבינה וכח המדע הנטועים באדם. ותגלה ציוריהן והשגותיהן הצחות והדקות, ותפגושנה אלו באלו ר"ל ציורי החכמה, ומפעלתם השכל והבינה.
ועל ידי הפלא הזה בכל עת ינהג בעליו בחכמה, בהיות הציור לנגד עיניו ולבו מושל בו. השכחה לא תמנעהו, והיצר לא יתעהו. וכן בכל רגע ישכיל ויבין בדרכי הציורים הנכבדים האלו. זהו תכלית שלמות האדם הישר, עליו נופל תואר "חכם לב" בכל מקום שהוא נכתב בכתבי הקדש, להורות שנצטיירו ציורי החכמה בלבו ועומדים לפניו. עליו הבטיח ברוח הקדש (משלי ב, י) "כי תבא חכמה בלבך ודעת לנפשך ינעם", ושם מפורש שהוא מדבר עם הצדיק המאזין לחכמה<sup class="footnote-marker">4</sup><i class="footnote">כדכתיב "להקשיב לחכמה אזניך" (משלי ב, ב)</i> וקיבל חקי התורות, ונפשו נכספת ללכת כל עת בדרכים אלו ולהבין ולהשכיל בעניניהן. והוא מבקש אחריה ומחפש אחריה כאחרי מטמונים (משלי י, ד). וכדרך שאמרנו שאם האדם עשה את שלו בהוצאות ציוריו אל הפועל, תחל רוח ה' לפעמו ויגמור בעדו. ועל זה באו כל הכתובים בתורה ובנביאים ובכתובים שהזכירו רוח חכמה שחלה על איש מן האנשים. ולא יתבלבל עליך הדבר, ולא תחשוב שנתוספו בהן ידיעות חדשות מעניני התורות, לא שמעום ולא ראום ולא למדום מקדם, ושאי אפשר להוציאם בשכל ובבינה. אלא הכלל שיסדנו בחדר שני [לעיל] אמת. והוא שהחכמה צריכה שתאסף מחוץ אל הנפש. וזה באמצעות החושים בראיה בשמיעה ובלמוד. ואולם הגידו הכתובים שחלה רוח אלהים על פלוני או פלוני לגלות ציורי החכמה שבנפש ולהביאם אל הלב. ולגלות ציורי השכל והמדע. ובאמצעות הרוח הקדוש הזה, היו חכמי לב נוהגים כל עת בדרכי ה' שהן דרכי החכמה. לא ישכחום, ולא יעברו עליהם בתעות היצר. משכילים שכל טוב, מבינים סודות נפלאות וסודות המליצות, בעבור התגלות ציוריהן ועוצם כח השכל והבינה. והיו נגידים בעם שרי קדש ושרי אלהים. כל אחד כפי משקל הרוח שנחה עליו, וכדרך שבארנו למעלה. וערך הרוח כערך זַכּוּת נפשו שהיה לו טרם נחה עליו, וכפי ערך נפשו מתחלת אצילתה. וזהו שנאמר ביהושע (במדבר כז, יח) "איש אשר רוח בו". ונאמר אחר כן (דברים לד, ט) "ויהושע בן נון מלא רוח חכמה". וכן המליצות שנכתבו אצל בצלאל ואהליאב, ואצל המלך שלמה, כולם על ענין אחד ועל מנהג אחד. ולא באתי בחדר זה לפרש המקראות. כי יתבארו במקומם בעז"ה. ורק רמזתי עליהן להבין כונתי. והרבה יש לדבר במדרש זה אבל בחרתי לקצר. כי לפתאים לא יועילו דברים רבים. ולחכמים כבר יועילו הרמזים הקצרים. ובבית השלישי בעז"ה כשאבדיל בין המליצות הנכתבות אצל חכמה, והמליצות הכתובות אצל בינה, אוסיף עוד דברים חדשים בענין זה. כתר לי,<sup class="footnote-marker">5</sup><i class="footnote">המתן לי</i> כי שנאתי לערבב הדברים:

Window 6

עוד תדע שמציאות שתי הדרכים שיש בכל דבר חכמה, שהאחד מהן חכמה והשני סכלות. וכן כינו האחד "ישר", והשני "עון". וכן האחד "ימין", והשני "שמאל" וכמו שיתבאר כל זה במקומו בעז"ה. כמו כן המשילו עוד כתבי הקדש דרך החכמה אל ה"לחם". ודרך הסכלות ורשעה אל ה"מוץ". בעבור ששתי הדרכים במציאות, כמו הלחם והתבואה ומוץ במציאות. ונמשל דרך החכמה אל הלחם, לפי שעל הלחם יחיה האדם תחת השמש.<sup class="footnote-marker">1</sup><i class="footnote">כמו שכתוב "לכו לחמו בלחמי", משלי ט, ז. עיין ב"ר פרשה מג</i> כן החכמה היא חיי נשמת האדם, והדבקו במקור החיים. והנלוז ממנה משחית נפשו וּמְמִיתָה. ולכן כמו שהמוץ הולך לאבדון והרוח תדפנו, שאינו ראוי לטובת הגוף, כן הרשעה הנמשלת אליו תאבד הנפש, ותהדף מרוח אף ה' ולא תועיל לחיי הנפש כלום. ותמצא המשָלים האלו מן הלחם והמוץ בדברי הנביאים (הושע יג, ג; וכן ישעיה כט, ה). ומן המבואר תבין כונת הנמשל, ואיך דומים המשל והנמשל דמיון גמור. ובעבור צחות המשל הזה והיותו יסוד כל הטובה, החל בו המשורר האלהי בראש ספרו. ואמר (תהלים א, א) "אשרי האיש אשר לא הלך בעצת רשעים" וגו'. כלומר שלא פנה להדבק עם רשעים וחטאים ולצים הנלוזים מדרך החכמה. ואמר (שם ב') "כי אם בתורת יי' חפצו" וגו'. כלומר שבחר לעצמו דרך החכמה. ועליו אמר (שם ג') "והיה כעץ שתול" וגו'. כלומר מנהגי האיש הזה נמשלים לפירות טובים שהן לחיי הגוף ובכלל לחם הכל. ועל האחרים אמר (שם ד') "לא כן הרשעים כי אם כמוץ אשר תדפנו רוח". כלומר מנהגיהם ודרכיהם נמשלים למוץ הנדף מפני רוח, ואינן לעזר ולהועיל. ואמר (שם ה') "על כן לא יקומו רשעים במשפט". כלומר כהנדוף עשן מפני רוח, כן יֵהָדְפוּ ברוח אפו ית'. וחתם דבריו "כי יודע יי' דרך צדיקים ודרך רשעים תאבד". כלומר השם אוהב דרך צדיקים שדָרכו בחכמה צדק ומשפט ומישרים. ודרך רשעים ההיפך מדרך הצדק, תאבד ותכלה כעשן. ואחר כן הוכיח את הפושעים שישובו ליראה את ה' וּלְהִוָסֵר כפי החכמה טרם עלות בם חמת ה'. שכן אמר (שם ב, י) "ועתה מלכים השכילו הִוָסְרוּ שופטי ארץ". (שם שם יא) "עִבְדוּ את יי' ביראה" וגו'. ובספר "מעין גנים" יתבאר בעז"ה. ושב להזכיר שיבחרו בדרך החכמה הנמשלת לבר ותבואה, ויעזבו דרך הרשעה הנמשלת למוץ. שכן אמר (שם שם יב) "נשקו בר פן יאנף ותאבדו דרך". ומלת "בר" כפשוטו כמו (בראשית מה, כג) "בר ולחם ומזון".
ו"נשקו" כמו (בראשית מא, מ) "ועל פיך ישק כל עמי". כלומר קחו לכם תבואה לאכול. ומלת "בר" על התבואה הברורה מן המוץ והתבן. כמו (ירמיה כג, כח) "מה לתבן את הבר?". וכל דבר חכמה ברה ונקייה. ואם לא תעשו כן ותבחרו ברשעה הנמשלת למוץ, יאנף השם בכם ותאבדו דרך. כמו שאמר "ודרך רשעים תאבד". וכהנה יש בספרי הנביאים,<sup class="footnote-marker">2</sup><i class="footnote">עיין משלי ד, יט</i> ולא באתי לבאר דבר זה, רק בשביל ענין שנתחדש בחלון הסמוך. וזה הצעה אליו:

Window 7

מפורש בתורה כי אדם הראשון היה יציר כפו של הקב"ה, ונברא בקומתו ובצביונו,<sup class="footnote-marker">1</sup><i class="footnote">חולין ס, א</i> מתוקן בתכלית הכבוד והיקר כי נוּפַּח בו נשמת חיים, מלאה חכמה ותבונה ודעת. והיה בעדן גן אלהים, משמש קונו כאחד מצבא המרום במרום. ומשכיל בדבריו שֵׂכֶל טוב, כי לא היה יצר לבו אז כמו שהיה אחרי כן, וכמו יצר לב כל הבאים אחריו שלבם מצייר הכחות בדרך רע, ודרך הציור על פי החכמה רחוקה ממנו וקשה עליו. אבל היה לבו מושל בציורים טובים המתוכנים כפי ארחות החכמה, כי היה מלא מהן. והיו הכחות שכדמותן בנפשות שאר בעלי החיים, נכנעים למצות המושל עליהן והוא הלב. ולא היו מתעוררים מאליהן כלל, רק לעת שיצוה עליהן מלכם. והלב היה נכנע לאדון הכל, הוא היוצר אותו ב"ה. והכחות שאין כדמותן בנפשות שאר בעלי החיים, היו פועלים מעצמם בדרך אמת, מבלי עזרת שאר הכחות. והיה דרכם כפי שרשי החכמה שנטע בו השם ב"ה על צד הפלא. והנה התאמצו כל כחותיו, להתנהג כפי פקודת הרוח הטובה שנחה עליו. ולפי שנברא בצביון זה, לא היה עדיין מרגיש בהרגש היצר המצייר הכחות בדרך רע. ונבדל בזה מכל הבאים אחריו שגם היותר צדיק וישר שבהן, יודע טוב הציורים הרעים, כי נודעו לו טרם החל להתהלך את האלהים, בעודנו נער וקשורה בו אולת. והאב הראשון לא עברו עליו ימי נערות ואולת. ולכן היה נעלם ממנו דעת טוב ורע, שהן הציורים הרעים הטבעיים כמו שהן בנו. ולפי שהיו נפלאים מדעתו, אי אפשר שיהיה מתאוה וחומד להן ולא חטא מפני התאוה כדרך בני העולם הזה. אבל אם היה מרגיש אופן הציור הרע ומה טיבו, ודאי היה מתרחק מן הכיעור הזה. והלא צדיקי וחסידי דור ודור משתמרים מעון ומחטא, ואע"פי שיודעים טיבו, כל שכן האבות הקדושים שהיו מלאים חכמה וכליל יופי. ואולם בעבור שנפלא להם הענין באו אל החטא. והיה החטא במחשבה שחשבו רע. כי לפי דעתם היה ידיעת טוב ורע בארח השכל, ושיתעצמו יותר באלהיות באכלם מן העץ ושמנע אותם השם ב"ה ממנו למנוע מהם השלמות האחרון. וכאילו ח"ו בשנאת ה' אותם אסר עליהם האכילה, וזהו עון גדול. והכתובים מורים עליו שנאמר (בראשית ג, ו) "ותרא האשה כי טוב העץ" וגו'. ומלת "ותרא" על הראיה השכלית כמו (קהלת א, טז) "ולבי ראה הרבה חכמה". (שם ב, יב) "ופניתי אני לראות", שהן על ראית הלב בחקירותיו. וכן "ותרא האשה" שכפי מחשבתה היה העץ טוב מאד. ואמר (בראשית ג, ו) "ונחמד העץ להשכיל", וזו מחשבת האשה. שידיעת טוב ורע ענינים שכליים, מוסיפים שלמות גדול לנשמת האדם. וטעתה טעות גדול, כי ידיעת טוב ורע מונע ומסיר משפט השכל וטהרת החכמה מן הנפש לפי שעל ידי כן נפקחים עיני הנפש והכחות הרבות המושכלות על הלב שהיו עד הנה סגורות ומכוסות. וכן קרה להם. שנאמר (שם ג, ז) "ותפקחנה עיני שניהם וידעו כי עירומים הם". לא שפקח עיניהם להשכיל שכל טוב, אלא שהחלו הכחות להתגבר ולהמשיך השכל והבינה אחריהן לשרת אותם, וכמבואר (בחלון ה'). והתגברו מאז הציורים הרעים בטבע כמו שהם מתגברים עד היום בכל יוצאי חלציו. וקדמונינו ז"ל אמרו (עירובין יח, ב) "כל אותן ק"ל שנה הוליד רוחין ולילין" ודבריהם נאמנים. והאב הראשון בצדקתו ויראת אלהיו, שב בתשובה גדולה וכבש יצרו והתאמץ ועשה לו לב חדש ורוח חדשה. ולא סר אחרי כן ימין ושמאל מכל מצות אלהיו, וקבלוֹ השם ב"ה, והאריך ימים ונקבר בכבוד גדול. כמו שמצינו במדרשם ז"ל (עיין בראשית רבה נח, ח) מי קבר אדם הראשון? ר' רחומאי אמר הקב"ה קְבָרוֹ. ומאז והלאה הוטבע טבע גמור בכל יוצא חלציו שיצייר לבם רע מנעוריהם. וכמו שנאמר בתורה (בראשית ח, כא) "כי יצר לב האדם רע מנעוריו". ואם לא יתאמץ האדם בכל כחו לעמוד על נפשו ולמשול עליה בחכמה, עד שירגיל לבו לצייר הציורים הטובים, לא יחכם לעולם. ובספר "מעין גנים" בדברנו על שרש "שֵׂכֶל" ומליצותיו, אבאר בעז"ה יותר. ובמה שרמזנו פה די למבין:
והנה בארנו בספר "יסוד עולם" שהאדם כדמות "עולם קטן" ושנפשו העליונה משוכללת כמו מעשה שמים וארץ וצבאותיהם, ושם בארנו נכבדות בענין זה. ולכן המליצות שוות בעניניהן בכתבי הקדש, את זה לעמת זה. ושעל כן המשילו דרך הרשעה למוץ, ודרך החכמה ללחם. ומוסר הרוח ולמודי החכמה, דִמוּ למחרשת החורש ולזריעת הזורע כמבואר למעלה. שכמו שצריכה הארץ חרישה וזריעה, טללים וגשמים להוציא לחמה, כן צריכה נפש האדם חרישת המוסר, וזריעת הלמוד וטללי הדעת, וגשמי השכל והבינה. ומבלעדי זאת לא יחכם. כי אם יונח על טבעו ידמה לאדמה שלא נחרשה ושלא נזרעה, שתוציא קוץ ודרדר. והגשמים והטללים היורדים עליה, יוסיפו להצמיח קוציה ודרדריה. וכן הנפש יצמחו בה הכחות לרעה, והשכל והדעת והבינה ישרתו להשלימם יותר, כמבואר למעלה. ובעבור כן העידה התורה שאחר שחטא אדם הראשון נתקללה האדמה. ואמר (בראשית ג, יז-יט) "ארורה האדמה בעבורך בעצבון תאכלנה כל ימי חייך. וקוץ ודרדר תצמיח לך וגו' בזעת אפך תאכל לחם" וגו'. כלומר כמו שהדאבתָּ נפשך ופרצת גדרי הכחות שיציירו רע מאליהן, כן תהיה האדמה שתעלינה כחותיה קוץ ודרדר מאליהן ולא תוציא לחמה רק אחרי יגיעה גדולה לחרוש ולזרוע וכיוצא. כמו שאתה לא תוציא בנפשך לחם החכמה עד שתתיגע מאד למשול על טבע היצר, וכמו שכל ימי חייך אתה ביגון ובעצב להלחם עם יצרך. כמו שאמרו (ברכות סא, א) "אוי לי מיוצרי, אוי לי מיצרי". כן לענין האדמה "בעצבון תאכלה כל ימי חייך". אבל קודם שחטא בהיות עדיין לבו מצייר דרכי החכמה, היתה גם האדמה מבורכת ולא היתה מעלה קוץ ודרדר מאליה. וכמו שהיה מושל בחכמה בלי יגיעה ועמל, כן היה מוציא לחם מן האדמה בלי יגיעה וזיעה כלל. וכל זה אמת ברור. ועל כן הבהמה והחיה שאין בהם הכחות והפוכי הכחות וכל עניניהן בהכרח, כפי מוסדות טבע כל אחד מהן. והן צומחות מאליהן כמו שתראה שכל מין ומין יש לו מנהגים ידועים. ואין הבדל בין בעלי מין אחת, לפי שלא נתנו המנהגים בבחירתם. ולא יתכן לומר עליהם טוב ורע, או מוץ ולחם וכיוצא. כמו כן תוציא להם האדמה מאכלם בלי עמל. כי חציר לבהמה צומח מאליו, ואפילו אחר החטא עד היום זה. וכמו שיתרון מנהגי האדם על מנהגי הבהמה, כי מנהגי האדם בחכמה ובהשכל, ומנהגי הבהמה בטבע מוכרח, כן יתרון הלחם מן החציר. והבין הענין הזה ועמוד עליו ותנוח דעתך. כי ממנו תקח מופת ברור על יושר הכללים שהנחנו על שורש חכמה וגזרותיו. ויברר לך שספורי התורה ומליצותיה מלאים טוב טעם, וחוברות אחת אל אחותה. ומלמדות זו על זו:

Window 8

יראה שכאשר הוציא השם ב"ה עמו ממצרים ובאו להר סיני, ועמדו באותו המעמד הנורא ושמעו קול אלהים חיים מדבר מתוך האש, כי על צד הפלא זכו כולם למדרגת הנבואה בעת ההיא. והתגברו בהם כחות השכל והבינה ושאר הכחות שאין כדמותן בנפשות שאר בעלי החיים. כי השם ב"ה פתח אוצרו הטוב להשכילם ולהבינם, שכן אמר (דברים לב, י) "יסובבנהו יבוננהו". ומלת "יבוננהו" עד נאמן על דבר זה. והוא קשה בפירושו, ויתבאר בעז"ה בספר "מעין גנים". ובכתובים נאמר (נחמיה ט, כ) "ורוחך הטובה נתת להשכילם". כי חפץ השם ב"ה שישובו עתה אל המעלה שירדו ממנה בני האדם, ויחל לבב סגולתו לצייר דרכי החכמה בטבע, כמו האב הראשון בהבראו. ואם שאר העמים ישארו עדיין על מצבם, העם הזה לבדו שהוא סגולת השם וזרע אמת יזכו אל המעלה הראשונה.
וכן האריך זמן מעט. כי עמדו ארבעים יום שהיה משה בהר בכתר זה ולא חטאו, כי התגבר בהם האור האלהי. וציורי הלב פעלו טוב בטבע על צד הפלא. כמו שהעיד הכתוב (שמות כד, יז) "ומראה כבוד יי' כאש אוכלת בראש ההר לעיני בני ישראל". לא פחדו ולא ייראו, בעבור שהיתה נפשם זכה בעת ההיא, והיו דבקים בכבוד הנאצל עליהם ממרומים. ואם היו מאריכים להתיצב במצב הזה עד שוב משה ע"ה מן ההר עם שני הלחות, לא היה נפסק מהם הטבע הטהור שזכו אליו מן היום ההוא והלאה. והיו מתוקנים בתכלית התקון, וכמו שתלמד מדברי החלון הסמוך בעז"ה. והם לא עמדו בנסיון. כי טרם שב משה מן ההר חטאו חטאה גדולה, ועשו להם עגל מסכה. למופת ולאות שלא היו בעת ההיא עדיין רבי הזכיות וטהרת הדעת, שיזכו למתנה הגדולה הזאת. ולא חטאו בעגל בעבור התאוה, אחרי שהיה הלב מצייר טוב. והכחות שכדמותן בנפשות שאר בעלי החיים, נכנעו למצות הלב המושל. אבל היה חטאם דומה לחטאת האב הראשון. כי חטאו במחשבת הלב שחשבו און, והתאוננו שקרה למשה [איזה] רעה בהר ולא ישוב עוד. ולא אמרו בלבם טוב ה' ולעולם חסדו. ואשרי ילוד אשה שמשתעשע בצל שדי ובסתר עליון! וענין זה תראה מפורש בתורה אם תשים לבבך להבדיל בין שלשה שרשים דומים בלשון הקודש, שהבדלנו ביניהם בטוב טעם בהקדמת הספר הזה. האחד שורש "אֵחַר" כמו (בראשית לב, ה) "וָאֵחַר עד עתה". והשני שורש "מהמה" כמו (שם יט, טז) "ויתמהמה ויחזיקו האנשים". והשלישי שורש "בוש" כמו (שופטים ה, כח) "מדוע בושש רכבו לבוא". וכן (שמות לב, א) "וירא העם כי בשש משה".
ושלשתן ענין עכבה ואיחור. וברחמי השם מצאתי הענין המבדיל ביניהם. כי שלשה מיני עכבה יש. האחד המתעכב ברצון, כי טוב לו במקום שהוא שם. ועל זה הניחו כתבי הקדש שרש "אֵחַר" בכל מקום. השני המתעכב בעבור סבה, ולולי הסבה לא היה מתעכב עוד. ועל זה הניחו שרש "מהמה" בכל מקום. השלישי שמתעכב בעל כרחו שקרהו דבר רע, נשבר נשבה או מת. וכל דבר שהוא חרפה למתעכב ולא יוכל לשוב עוד, ועל זה הניחו שרש "בוש". ודבר זה רמז הכתוב בתחלת הפרשה שנאמר (שמות לב, א) "וירא העם כי בשש משה לרדת מן ההר. ויקהל העם על אהרן ויאמרו קום עשה וגו' כי זה משה האיש אשר העלנו מארץ מצרים לא ידענו מה היה לו". ומליצת "וירא העם" כשתפרשהו על ראות הענין היא זרה, כי לא יפול מראה העין על ההעדר. וכך היה לו לומר "ויהי כי בושש משה לרדת מן ההר ויקהל העם" וגו'. אבל חלילה שהיה משה בושש לרדת מן ההר. כי הוא אֵחַר עד עתה לשבת שם ברצונו ובשמחת לבו. והעם החושבים און הם היו שדנו בלבם כי בושש משה. כלומר שקרהו אסון וחרפה. ומלת "וירא" על מראה מחשבת הלב. כמו (קהלת א, יז) "ולבי ראה הרבה חכמה ודעת". (שם ב, יב) "לראות חכמה והוללות וסכלות". וכמו (בראשית ג, ו) "ותרא האשה" הנאמר אצל עון האב הראשון וכמבואר למעלה. וגלה הכתוב עוונם מה הביאם לחטוא חטאה גדולה. כי נשענו על שכלם, ודנו שמשה בושש לרדת מן ההר, ושלא ישוב עוד. ועל כן אמרו "כי זה משה האיש אשר העלנו מארץ מצרים לא ידענו מה היה לו", כלומר קרהו רע. אבל אין אנו יודעים מה המקרה אשר קרהו. וכבר למדונו קדמונינו ז"ל (בבא בתרא טז, א) "הוא יצר הרע הוא שטן הוא מלאך המות". ודבריהם אמת. כי כן אמרו (שבת פט, א) "מלמד שהראה להם השטן דמות מטת משה שהוא מת". ברוך שבחר בחכמים ובמשנתם! כי ודאי יצר לב הזונה אחר שכלו, הראה להם כי בושש משה ומת בהר. וכמו שדומה עוונם לעון האב הראשון, כן קרה מקרה אחד לשניהם. שכאשר עשו זאת העגל בפועל, אז נאבד מהם לב טהור והתגברו עליהם הציורים הרעים כבתחלה. וזה רמז הכתוב (שמות לב, ו) "וישב העם לאכול ושתו ויקומו לצחק". ואמרו קדמונינו ז"ל (בראשית רבה נג, טו) "אין מצחק בכל מקום אלא עבודה זרה גלוי עריות ושפיכת דמים". להורות שהתגברו עליהם הכחות המציירות רע בטבע. כמו האב הראשון, שאחרי אכלו מן העץ נפקחו עיניו לראות טוב ורע כמבואר למעלה. והנה בעבור החטא הזה נפלו פעם שנית ממעלתם והתנצלו עֶדְיָם מהר חורב (שמות לג, ד), וְזַכּוּת נפשם חלף הלך לו כי סר מעליהם האור הנאצל ממרומים. והכתוב רמז זה אצל "קָרַן עור פני משה" שנאמר (שמות לד, ל) "וייראו מגשת אליו". והנה יָראו מקרני ההוד, וקודם זה ראו מראה כבוד ה' כאש אוכלת, ולא יראו ולא זעו. כי סור הכבוד מעליהם גרם זה, וגם על זה העירו קדמונינו ז"ל (במדבר רבה יא, ג). וקרה להם בענין זה ג"כ המקרה שקרה לאדם הראשון שהיה בהבראו שמח ונעלז, לא פחד ולא ירא. ואחר שחטא נאמר (בראשית ג, ח) "וישמעו את קול יי' אלהים וגו' ויתחבא האדם ואשתו". הסתכל איך האמת מתאים מכל צד. ודע שאע"פי שאבדו האבדה הגדולה הזאת. מכל מקום נשארו רשומים צחים ונכבדים בטבע הסגולה מאותו המעמד הנבחר. אחר שכבר פסק זמן מעט הזוהמא הראשונה, על דרך שבארנו למעלה. וכמו שרמזו רבותינו ז"ל (שבת קמו, א) "ישראל שעמדו על הר סיני פסקה זוהמתן" כו'. כלומר כבר פסק מהם הזוהמא, והם מוכנים לקבל שפע האור הנאצל והלב הטהור. וזה בלכתן כפי דרכי החכמה, ומושלים על הציורים הרעים כפי כחם. ואז נקל להם להעתיק נפשם ממדרגה למדרגה, עד בואם אל המעלה העליונה. ואין הכח הזה בגויי הארץ שאינן מִכַּת מקבלי התורה. כי נעתר השם לתפלת משה ע"ה שהתפלל (שמות לג, טז) "ונפלינו אני ועמך מכל העם אשר על פני האדמה". כמבואר למעלה מן ההבדל שבין עזר האלהי הנמצא למקבלי התורה וזרע אמת, ובין העזר הנמצא לחכמי הגוים בכל מלכותם. הנה בארנו בקצרה ענינים נפלאים על דרך הפשט, דברי אמת לא ידחם רק העקש והכסיל. ולחכמי לב הדברים שמחים. תן להם ויחכמו עוד:<sup class="footnote-marker">1</sup><i class="footnote">מליצה ע"פ משלי ט, ט</i>

Window 9

וּמִצַחוּת המליצות הקדושות הכתובות בספרי הקדש תמצא שהמשילו את יצר הלב לאבן. והלב המצייר טוב לבשר. שכן אמר (יחזקאל לו, כו) "והסירותי את לב האבן מבשרכם ונתתי לכם לב בשר". ו[הרי] כל לבבות בני אדם הם בשר ולא אבן? אבל הדמוי נפלא מאד, ישכילהו זך הרעיון. והוא שכמו שהאבן קשה בטבעו, ואינו נוח לחקוק בו צורות ופִתוחים, כמו צור החלמיש ואבן הספיר, כן לוחות הלב קשים ואינן נוחין לחקוק עליהן הצורות הטהורות, והן ציורי החכמה והמדע, כי טבעו אינו סובל החקיקה הזאת, כי מִטִבְעוֹ לצייר הציורים הרעים. וכמו שהבשר רך בטבעו, ונוח לחקוק בו חקיקות, כן נדמה אליו הלב הטוב שקבל פתוחי חותם החכמה. ומחשבות השם ונפלאותיו להטיב ל[עם] סגולתו. ולהורות על זה צוה לאדון הנביאים משה ע"ה בעת המעמד הנבחר (דברים ה, כח) "ואתה פה עמוד עמדי ואתנה לך את לחות האבן". ונתן לו שני לחות אבנים ועליהן היו כתובים עשרת הדברים. ונאמר (שמות לב, טו) "והלוחות מעשה אלהים המה והמכתב מכתב אלהים הוא חרות על הלוחות". והענין נפלא מאד. כי שתי לוחות אבן כדמות שתי לוחות הלב. כדרך (משלי ג, ג) "כתבם על לוח לבך". והיו הלוחות עצמן מעשה אלהים, להורות שעל צד הפלא הפך לבב עמו וברא בהם לב טהור מוכן לקבל פתוחי קדש החכמה. כדרך (תהלים נא, יב) "לב טהור ברא לי אלהים". והיה עליהן מכתב אלהים, להורות כי שפך רוח קדשו על לבב עמו, רוח שכל ובינה, ואור נאצל ממרומים. וכמו שבארנו שנכתרו ארבעים יום בכתר זה. ואדונינו משה ידע כל זה ולכן ברדתו מהר סיני, וראה מה שעשו העגל והמחולות. והבין שנהפך לבבם, ואבדו הסגולה העליונה הזאת, דן בלבו שאינן ראויין עתה לקבל שני הלוחות שהקבילו עם הלב הטוב והעזר האלהי שעליו ושבר אותם תחת ההר, להורות שנאבד מהם החפץ היקר הזה. וקדמונינו ז"ל הסתירו ענין זה במליצתם. ואמרו (שבת פז, א) שדן קל וחומר מפסח שהוא אחד מתרי"ג מצות. אמרה תורה "וכל ערל לא יאכל בו", תורה כולה וישראל נזורו אחור, על אחת כמה וכמה! ואמרו ז"ל (שם) עוד שהסכימה דעתו לדעת המקום ב"ה. "'אשר שברת', יישר כחך ששברת". והדברים עתיקים. ואמרו עוד שהיו הלוחות מאבן סנפרינון. כלומר מאבן קשה מאד וכדרך שבארנו. וכבר בארנו שאע"פי שאבדו האבדה הגדולה הזאת, נשארו רשומים צחים ונכבדים בטבע הסגולה מאותו המעמד הנבחר, גם שבו בתשובה. והעובדים בפרהסיא נהרגו, והעובדים בסתר נגפו במגפה. ומשה ע"ה בקש רחמים עליהם ונעתר השם לתפלתו ורחם עליהם כדרכי טובו. דוגמא למה שקרה לאדם הראשון כמבואר (בחלון ז'). ואז צוה למשה שיפסול שני לוחות אבנים כראשונים (שמות לד, א) והבטיחו שיכתב הוא ב"ה עליהם כמכתב הראשון. ומשה עשה כן והשם ב"ה כתב עליהם כמכתב אלהים, להורותם שעוד יאיר פניו אל עמו ואל חסידיו, ויאציל עליהם אור ממרומים. וכן היה. שבכל דור ודור היו נביאים וקדושים וחכמי לב בישראל. וגם זה כמו שקרה לאב הראשון. שאחרי שובו מחטאו היה חכם לב והתהלך את האלהים, כמבואר למעלה. ואולם יש הבדל בין הלוחות השניות לראשונות. כי השניות פסלם משה, והמכתב לבדו באצבע אלהים. והראשונות היו הלוחות עצמן מעשה אלהים, להורות שנעדר מהם סגולת לב טהור. "לב מתנה" (קהלת ז, ז). ושצריכין לוחות הלב תחלה לקבל מעשה ידי אדם לפי שבטבעו יצייר רע. וצריך האדם לדכאו ולציירו בדרכי החכמה. ואם עשה כפי כחו אז תחל רוח ה' לפעמו,<sup class="footnote-marker">1</sup><i class="footnote">מליצה ע"פ שופטים יג, כה</i> העזר האלהי, ויהיה עליו מכתב אלהים. ואילו זכו לראשונות היו נשארים לעד בלב טהור שהוא עצמו מתת אלהים, כמו הלוחות הראשונות שהיו עצמן מעשה אלהים ולא היה הציור הרע שולט בהם כלל.
וגם זה רמזו קדמונינו ז"ל (עיין ע"ז ה, א) ואמרו "חרות על הלוחות" חירות מיסורין ומיצר הרע וממלכיות. וגם זה דוגמא למה שקרה לאדם. שאחרי חטאו הוצרך ליגיעה למשול על הציורים הרעים טרם השיג השלמות האמיתי. וכמו שאמר (בראשית ג, יט) "בזעת אפך תאכל לחם", ובארנוהו למעלה. ודבר זה יאריך בין בני אדם עד ישוב ה' שבות עמו ברחמים. כי אז יגיעו בני האדם אל המדרגה הראשונה שירדו ממנה. ויהיה בהם לב טהור, ועליו מכתב אלהים התורה והחכמה, וימשול הלב על הכחות הנפשיות בטבע ולא יחטאו בדרכיהם. שכן הבטיח (יחזקאל לו, כו) "והסירותי את לב האבן מבשרכם, ונתתי לכם לב בשר". דִמָה היצר הקשה לאבן המונח על פי הבשר, ובסור האבן יהיה הלב בשר. ולכן אמר "לב האבן מבשרכם" להורות שהוא בשר. ותחלת הכתוב (שם שם) "ונתתי לכם לב חדש, ורוח חדשה אתן בקרבכם". והמליצה היקרה הזאת בארנו למעלה. וכמו שבקש המשורר האלהי (תהלים נא, יב) "לב טהור ברא לי אלהים" וגו'. והכל על צד הפלא ועל כן יחס הדבר למתת אלהים. ובהיות הלב טהור והוא המושל, והרוח הנכון, שהוא המעדר, אז תחול עליו הרוח הטובה ממרומים, כמבואר למעלה. ועל כן סמך ואמר (יחזקאל לו, כז) "ואת רוחי אתן בקרבכם". והוא רוח אלהים בחכמה בתבונה ובדעת. רוח נכון, רוח הקדש, רוח נדיבה. כל אחד כפי זכותו ומעלתו. ולא יחטאו עוד, כמו שאמר (שם שם) "ועשיתי את אשר בחקי תלכו ומשפטי תשמרו ועשיתם אותם". והעשייה היא התקון כמו (בראשית א, ז) "ויעש אלהים את הרקיע". (שמואל ב יט, כה) "ולא עשה שפמו". וכן בהיות הלב טהור והרוח נכון, והעזר האלהי על ראשה, הנפש מתוקנת ללכת בדרך חכמה בלב ובמעשה. והחכמה בלב היא השמירה. ובפועל היא העשייה. ועליהן אמר "תשמרו ועשיתם". כדרך (דברים ד, ו) "ושמרתם ועשיתם כי היא חכמתכם". גם בספר ירמיה ע"ה מפורש הדבר שאמר (ירמיה לא, ל-לב) "הנה ימים באים נאם יי' וכרתי את בית ישראל ואת בית יהודה ברית חדשה. לא כברית אשר כרתי את אבותם ביום החזיקי בידם להוציאם מארץ מצרים אשר המה הפרו את בריתי ואנכי בעלתי בם נאם יי'. כי זאת הברית אשר אכרות את בית ישראל אחרי הימים ההם נאם יי' נתתי את תורתי בקרבם ועל לבם אכתבנה והייתי להם לאלהים והמה יהיו לי לעם". הודיע שיכרות עמהם ברית חדשה. כלומר שיעשה עמהם אות לטובה מחדש. כי בהוציאם מארץ מצרים כבר עשה עמהם האות הזה, כמבואר למעלה. אבל לא הועיל אז, כי הפרו את ברית יי' וחשבו רע על ה', ועשו העגל וירדו ממעלתם. והוא ב"ה השפיע עליהם רוח דעת והשכל. שהוא על דרך משל הבעילה והאדנות. שחפץ להושיעם על צד הפלא, לולי שהפרו המה בריתו. אבל לעתיד יעשה עמהם חדשות, שיתן התורה בקרבם וכל דרכי הכחות יטו בטבע אל החכמה. גם יכתבנה על לבם מכתב אלהים. כי תנוח עליהם הרוח הטובה בהפלגה גדולה ולא יחטאו עוד, כי יֵדעו דעת אלהים ולא יחשבו און כלל. כמו שסמך ואמר (ירמיה לא, לג) "ולא ילמדו עוד איש את רעהו ואיש את אחיו לאמר דעו את יי' כי כולם ידעו אותי למקטנם ועד גדולם נאם יי' כי אסלח לעונם ולחטאתם לא אזכר עוד". ויראה שבעת ההיא הנולדים יהיו מנעוריהם מציירים דרכי החכמה, והם נבדלים בענין זה מבני הדור ההוא שיצאו ממצרים, שהיו קודם מתן תורה מציירים רע מנעוריהם ועדיין היו מורגלים במחשבות און. והדור העתיד לבוא יולדו טוב, כמו שהיה האב הראשון טוב מנעורין כמבואר למעלה. ועל זה רמז "למקטנם ועד גדולם". ועוד יהיו ביתר שאת ומעלה ובהפלגה גדולה. אחר שהבטיחנו שלא יחטאו עוד. והוא העולם הבא שאמרו עליו (עירובין כב, א) "היום לעשותם ומחר לקבל שכרם". לפי שאין שכר על המעשים בעת ההיא, כי אין יצר שולט באדם אז. והמעשה עצמו יהיה העונג שאין למעלה ממנה, בהיותם דבקים באלהים חיים והכבוד שוכן אתם.
ונכון הדבר שגם האדמה שנתקללה שתוציא קוץ ודרדר, והלחם מוצאו בזעת אף האדם, תֵרָפֵא גם היא ותמצא להיות כבתחלה קודם חטא האדם. ועוד יותר בעבור התקון הגדול כמבואר. ועליו רמזו קדמונינו ז"ל ואמרו (שבת ל, ב) "עתידה א"י שתוציא גלוסקאות וכלי מילת". וכמה טוב המאמר הזה למבין בו! והמלך דוד ע"ה פירוש הדבר כשספר טובת ישראל באחרית הימים, והתקון הגדול שיהיה אז, וראה ברוח הקדש שגם האדמה תתוקן החל ואמר (תהלים פה, ב) "רצית יי' ארצך, שַׁבְתָּ שבית יעקב", כלומר עַם הסגולה ואדמת הקדש יתוקנו כאחד. כמו שאמר (פה, ט) "אשמעה וגו' כי ידבר שלום אל עמו ואל חסידיו ואל ישובו לכסלה". מבואר הדבר שיהיה הכל בשלום ולא יחטאו עוד. ואמר הטעם, לפי שיאציל עליהם האור ממרומים על צד הפלא. שכן כתוב (פה, י) "אך קרוב ליראיו ישעו לשכון כבוד בארצנו". וישועת השם הוא העזר האלהי. לב טהור וכבוד, הוא רוח הקדש, והיא מכתב אלהים. ואמר (תהלים פה יא-יב) "חסד ואמת נפגשו צדק ושלום נשקו. אמת מארץ תצמח וצדק משמים נשקף". וכמה נפלאים המליצות הללו שבהיות הנפש בטבעה נוטה לחכמה שהיא אמת. כי דרך הסכלות [היא] שקר. הנה נפגשו חסד ואמת, כי בחסד עליון יהיה כן. וכן בהיות אור הצדק זורח על הלב. הנה נשקו צדק ושלום. כדרך (תהלים כט, יא) "יי' יברך את עמו בשלום". כי ע"י הצדק יהיה האדם שלום. וכמו שאמר (ע"פ תהלים פט, ט) "כי ידבר יי' שלום אל עמו ואל חסידיו ואל ישובו לכסלה". כי השלום עיקר הכל, ואז אין חטא. וכדברי ירמיה שפרשנו למעלה. אח"כ פירש הדבר ואמר "אמת מארץ תצמח". כלומר לא כמו שהוא עתה שהנפש צומחת מחשבת שקר, בעבור היות יצר הלב רע. כי אז אמת תצמח. והוא שיטו הכחות בטבע אל החכמה. וכן תחול עליה האור האלהי מכתב אלהים. ועל זה "צדק משמים נשקף". כדרך (תהלים לו, יא) "משוך חסדך ליודעיך וצדקתך לישרי לב". והוא משך טהור ממרומים. והמליצות דומות זו אל זו. ואחרי שהזכיר תקון הנפשות הזכיר תקון הארץ. ואמר (תהלים פה, יג) "גם יי' יתן הטוב וארצנו תתן יבולה", וכמבואר למעלה. והנה רמזתי בקצרה. וכן מפורש בתורה (דברים לב, מג) "וכפר אדמתו עמו". ובו חתם השירה שהוא אחרית הכל, והבן. ולא באתי פה להאריך בדרושים. אבל מגמתי ליסד כללים נאמנים וקבועים, שעליהן תסובינה המליצות הכתובות בספרי הקדש, בהוראת שם "חכמה" ו"חכם" וכיוצא. והנה יסדתים בראיות נאמנות, בשקול הדעת ובארח שכל, שאי אפשר לדחותם. ועשיתי להם סמוכות ישרות, מִמְלִיצוֹת התורה והנביאים. וכולם תפוחי זהב במשכיות כסף, דבר דבור על אפניו. ועוד יש הרבה ראיות ודברים נכבדים לברר וללבן הענין. אמנם בחרתי בדרך קצרה, להקל על הנפש השואלת דברי חפץ:

Window 10

מן הכללים שיסדנו בעקרי חכמת הנפש, תשכיל יוקר המצא החכמה בלב האדם. שהיא ה"שמירה" הכתובה בספרי הקדש.<sup class="footnote-marker">1</sup><i class="footnote">עיין רש"י לדברים ד, ו</i> וקושי ההנהגה בה, שהוא ה"מעשה" הכתוב בתורה. וכל זה בעבור היות יצר הלב רע, ומנעוריו החל לצייר תבנית הכחות על ארחות עקלקלות, והורגלה הַגְוִיָה בדרכים הרעים. וְטָעַמָה טעמי החטאים והעונות. הן אלו שתלוים בכחות הפעולות בגויה, כמו הזוללות, והסביאה, והמשגל, והשחוק, והמחולות וכיוצא; הן אלו התלוים בכחות הפועלות במדות כמו הגאה, גאון, וגבה לב, כעס, וקנאה, וכיוצא; והן אלו התלוים בכחות שאין כדמותן בנפש שאר בעלי החיים, כמבואר למעלה. והנה הלב התפעל מכל אלו ונעשו בו לטבע חזק והם כמו אבני החלמיש. וקשה אחר כן לצייר בו דרכי החכמה. וצריך שתדע, שיש הבדל גדול בין בני אדם בענין זה. ר"ל בענין ציור האמת בלב. ומה שנקל על אחד לציירו, יכבד על זולתו. לא לבד בעבור שלא התאמצו שניהם על דרך אחד, לעדור במעדר הרוח לגלות ולהוציא מצפוני הציורים הטובים. אבל גם אם יהיה ההתאמצות שוה בשתיהן, יוכל להיות שיכבד על האחד מה שיקל על השני. וכן אין הטעם בעבור הבדלי הכחות עצמן מתחלת אצילותן, כמבואר למעלה. כי אין הדבר פה בין רב למעט. אבל בהגלות הכח כפי מה שהוא יש הבדל. כי בעל המעט, לפעמים לא יוכל לגלות המעט שיש לו. ובעל הרב, יוציא בעת ההיא החלק הרב הנטוע בו. ולפעמים להפך, שימהר בעל המעט ויקל עליו להוציא מה שבקרבו אל הפועל, ויכבד על בעל הרב. ואעפ"י שהם מתאמצים על דרך אחד. ואולם ההבדל הזה תלוי בתכונת הגוף. כי גוף האדם מתפעל מן הכחות הנפשיות. ואבר הלב הוא המתכונת הראשונה מקבל ההתפעלות בתחלה. וממנו תוצאות ההתפעליות לשאר אברי הגוף, כי הוא כמלך בתוך צבאו, כמבואר למעלה. ואם לא יתפעל הלב מכח הנפש, לא יתפעלו ממנו שאר האברים. ותכונת הגויות הם על דרכים רבים. כי יש מזגים והתחלפיות ביניהן לאין מספר. כמו שתראה בשטחיותו, מן המראה והתאר והקומה והקול והתנועות. שכמספר בני אדם, כן מספר כל אלו. וכן בתכונתו כמו הקור והחום והלחיות והאיכיות, משקל כל אחד ושעור כל אחד, והתערבם והתמזגם. וכבר דברו על זה חכמי הטבע ובעלי הרפואה. ואין לנו עסק בזה ואין אנו צריכין לחקור אליו. רק להודיע שאלה המזגים הלֵחיות והאיכיות, הם המתפעלים מן הכחות. וכפי רוב ההתפעלות, כן עוצם תגבורת הציור ההוא ומהירותו במחשבת הלב. כמו שהעצים היבשים ממהרים להתפעל מכח האש הבוערת בם, והלַחים יתאחרו להתפעל ממנו. הקרח יתפעל ממי הגשם. הערפל מאור השמש. וכן כל הטבעיים, יתפעל כל אחד כפי דרכו ומנהגו מכחות ידועות. כן מזגי האדם יתפעלו מן הכחות הנפשיות כפי מה שהן. והמזגים יתחלפו כפי טבע האבות המולידים. וכפי המזונות והאוירים והמנהגים וכיוצא בהן. וכפי התחלפות המזגים התחלף הכשר הנפש אל החכמה, או נליזתה ממנה. כי יש אדם שמזגיו מוכנים ביותר להתפעל מאש הכעס, מלהב הגאוה, ומחום הנקימה. ויש מקרירות העצלה וכיוצא. והנה קשה אליו ביותר להתפעל ולצייר מדת הרצון ומדת הענוה והסליחה. ולאחר יכבד לצייר מדת הזריזות. כי המזגים המוכנים להתפעל מאלו, קלים ומעטים. ולא בנקל יקבלו התפעלות מהן. וכפי רוב הכנת המזג, כן קושי ההמשל עליו ולצייר ההפוך.
והנה יש בזה דברים רבים של דעת, לפלס בשכל טוב תכונת האדם ומצבו. ואיך יצירתו בכוונה נפלאה מאת הבורא יתברך, יצרו בחכמה שאין לה חקר, והכין קצת מן המזגים המקבלים קלי ההתפעליות בכל הגופות, וקצתן קושי ההתפעליות. והדבר מתחלף תמיד בין רב למעט. כמו התפעלות המזג מחמדת הנשים, שכמעט היא קלת ההתפעלות בכל הגופות, בעבור שהיא הכרחית לקיום המין. ו"לא טוב היות האדם לבדו" (בראשית ב, יח). ולולי שהיה המזג בענין זה קל ההתפעלות, היו רוב בני אדם נמנעים מהדבק בנשים, בעבור העול והטורח לפרנסת הבית ולגידול הבנים וכיוצא, ובעבור פחיתות מדת רוב הנשים, וכיוצא בהן. ובצד אחר הוכן המזג הזה עצמו, להיות כנרדם ועצל מקבל התפעלות החמדה. ואינו ער עד שיעירהו בעליו ברצונו. לא כמו כח המתעורר למאכל ולמשתה, שהן ערים מעצמן לשעות ידועות, ומכריחים בעליהם למלאת מחסורם. לפי שהן לקיום הגוף שלא יעמוד מבלעדי מאכל ומשקה. ואילו לא היו מצירים לגוף רק ברצון בעליהן, היו רבים מבני אדם בעתות הצרות מתי רעב וצחה צמא כדי להפטר מן העולם. והכוונה העליונה היא שתהיה הנפש מחוברת עם גופה עד יום פקודתה. ולא תתפרד לפני זה. ולכן הוטבע בכל הגופות שיתפעלו המזגים מן הרעב והצמא גם שלא ברצון בעליהם ויכריחום למלאת מחסורם. ואם היה כן בענין חמדת הנשים, היתה צרת האדם רבה עליו בעתות ההתפעליות שלא בעונתו ובזמן שאינו הגון, ולא היה בידו למלאות מחסורו. ובעבור כן מטבע המזג הזה שיהיה נרדם אפילו זמן רב, כל עת שלא יפעל מרצון בעליו. גם אם יקרה לו התפעליות שלא ברצון, מתמונה הנצבת נגדו שתעוררהו, הושם בכח האדם להעביר התפעליותו ולשומו נרדם. ואם עושה כן לא ירגיש עוד חולשה ומחסור. כמו שאמרו ז"ל (סנהדרין קז, א) "אבר קטן יש באדם. משביעו רעב, ומרעיבו שבע". והמזג המתפעל מן השינה הכרחית בכל הגופות. בעבור שאי אפשר שיתקיים גוף בעלי חיים מבלעדי שינה. ואם היה ההתפעלות הזה מסור לרצון האדם, היה חובל בעצמו בעת צרתו, וכדרך שבארנו למעלה. ולפי שצער היקיצה איננו כמו צער הרעבון והצמאון, הוטבע במזג הזה שימהר מעשהו נגד רצונו של אדם. כי השינה אוחזתו בין מדעתו בין שלא מדעתו. וכמו שאמרו ז"ל (נדרים טו, א) שהנשבע שלא לישן ג' ימים וג' לילות מלקין אותו משום שבועת שוא. וכן הולך הענין ברב ובמעט בין כל הכחות הנפשיות, שכדמותן בנפשות שאר בעלי חיים שהוכן לכל אחד ואחד מזגים ולהיות מתפעלות ממנו. קצתם ממהרות וקצתם מאחרות, ובהן נבדלים הגופות כי המזגים אינן שוין. אפילו בהתפעליות הכרחיות שדברנו מהן למעלה, נבדלים הגויות, שבקצתן ממהרות עוד יותר, בעבור משקל הלחה המתפעלת מן הכח, ובקצתן מאחרות מעט מהתפעל. ויוצא מזה שנקל לקצת מבני האדם לצייר מה שיכבד לאחרים. לא עזר עצמו עליו בבחירתו, כי אם בטבע מזגו. ותבין מזה שיש הבדל בין עם לעם, ובין גוי לגוי, מדינה ומדינה, משפחה ומשפחה, הכל כפי השרש שיצאו ממנו, ומזג אויר המדינה ששוכנים בה, ומזגי המזונות והמנהגים שהורגלו עליהן. ומטעם זה הֶכְשֵׁר גויות בני ישראל אל החכמה יותר מכל גויי הארץ, בעבור (צאתם) [מוצאם] ומקורם, שהיה מזרע נבחר סגולת ה'. האבות הקדושים. לכן נקראו (ירמיה ב, כא) "זרע אמת". כלומר זרע מוכשר אל דרכי אמת. והנביא ע"ה תמה כשראה קלקול בני דורו ואמר (ירמיה ב, כא) "ואנכי נטעתיך שורק כולו זרע אמת, ואיך נהפכת לי סורי הגפן נכריה?". כלומר איך קרה לכם דבר שהוא נגד הטבע? כי נטיתם במאד אל השקר. ומטעיכם זרע אמת בטבעו להתפעל מדרך הטוב, וּלְאַחֵר התפעליותו מדברים הרעים. וכן אמר (תהלים נח, ד) "זורו רשעים מרחם תעו מבטן דוברי כזב". בעבור רוע המזג שנתהוו ממנו. והנוגע לזה הוא מה שצותה התורה בעניני המאכלים לבני ישראל. (ויקרא יא, ט) "את זה תאכלו" (יא, ד) "את זה לא תאכלו". וכן בעניני הטומאות והצרעת והקרי והזיבה והדוה והיולדות, וכיוצא באלה שהן בסוד חכמתו העליונה, ואצלנו כולם חקים. ובכל זאת אמר הכתוב (ויקרא יא, מג) "וְנִטְמֵתֶם בם". ואמרו ז"ל (יומא לט, א) "וְנִטַמְתֶּם בם". כי יוצר הגופות והנפשות מבין ויודע עיקרי הדברים וסוד הטבע והמזגים, ואיך תלויין הענינים אלו באלו. אע"פ שאנו מסכלין<sup class="footnote-marker">2</sup><i class="footnote">אין אנו מבינים</i> אלו הענינים לקוצר דעתנו, כמו שאנו מסכלין להבין מה שהוא נגד עינינו ותחת ידינו. ואולם אע"פ שבקצת גופות הכנה גדולה אל הרע, והכנה מעוטה אל הטוב, מכל מקום אין גוף אדם במציאות שלא הוטבע בטבע נפשו כח הממשלה, לבחור באיזו דרך שירצה. ואם ינהיג מלכותו בעצת החכמה ובעזרת היועצים בו, שהן השכל והבינה וכיוצא, ימצא כח בעצמו למשול על כל כחותיו; ולכבוש הכחות שיש כנגדן הכנה גדולה בגוף להתפעל מהן, ולצייר כחות שאין בגופו הכנה גדולה להתפעל מהן. וכפי רוב הציור, כן יתחדש כנגדו קלות ההכנה ותתפעל אח"כ מהרה. כמו העצים הלחים שאחזה בהן האש הרבה, עד שיבשו לחיותן והוכנו לקבל כח האש שאז יִדָלְקוּ מהרה. אלא שבתחלת הענין קשה הדבר מאד כמבואר למעלה. והשכל הישר מורה שכפי קשיות הדבר וקלותו, כן תַּגְמוּל האדם מאת אלהיו. כי צדיק וישר ה'. וכדתנן (אבות, ה) "בן הא הא אומר לפום צערא אגרא". והמאמר הקצר הזה כולל ענין רחב. וכפי רוב ההרגל וההתלמדות כן יקל על האדם מה שהחל בו. ואם עמד טעמו בו להתגבר יום יום, ואמץ רוחו לצייר טוב כפי חזקת רוחו, הנה באחרית יתלוה אליו העזר האלהי, הכל כמבואר למעלה. ומצאתי לחכמינו ז"ל שאמרו (אבות דר' נתן, פרק ו') על ר' עקיבא שבתחלת תלמודו ראה מים שנטפו על צור החלמיש ועשו בו רושם. ודן קל וחומר, אם טפי המים ברוב הימים רשמו בחלמיש, כל שכן שתעשה התורה רושם בלבו. והדמוי נפלא מאד. כי התורה נמשלת למים כמו שאמר (ישעיה נה, א) "הוי כל צמא לכו למים". והלב נמשל לאבן כמבואר למעלה. וכמו שקשה הדבר שהמים יעשו רושם בחלמיש, שיתגבר הרך על הקשה; כן קשה שירשמו דברי התורה בלב האדם. אלא שצריך הרגל רב ואח"כ יקל הדבר, כמו שטפי המים ברוב הזמן ירשמו בחלמיש. והדברים ברורים:

Window 11

כבר בארנו כי נפש האדם כוללת כל הכחות וכל הפוכי-הכחות. ובעבור כן הוא בחירי במנהגיו, פעם צריך להיות נוהג בכח ידוע ופעם בכח ההפוך ממנו, כפי העת והמשפט. ואל תבהל ברוחך לחשוב, שהפוכי הכחות הם הֶעְדֵרִים לא כחות עצמיות. כאילו תאמר השקר העדר האמת, והרשעה העדר הצדק, והסכלות העדר החכמה, והענוה העדר הגאוה, וכיוצא בזה. אין הדבר כן. אלא הכחות והפוכיהן כולם במציאות בנפש האדם. ואין האחד העדר השני. כי הכובש רוח גאותו ומתגבר עליה, לא בעבור זה נתארהו בתאר "עניו".<sup class="footnote-marker">1</sup><i class="footnote">זה ברור לפי הגדרות "מסילת ישרים" שתאר הגאוה בפרק י"א (שם מדובר על יהודי רגיל) ותאר "ענוה" בפרק כב (שם שייך למחלקת חסידות)</i> וכן הכובש סכלותו ומתגבר עליה, לא בעבור זה נתארהו "חכם". כי הענוה ציור בפני עצמו כמו הגאוה. וכן החכמה ציור בפני עצמו כמו הסכלות. וכן האמת והשקר שני ציורים פרטים, וכן כולם. והציור שאתה חושב עליו שהוא העדר הציור שנגדו, צריך אתה לדעת שאם יתרחב בנפש וימשול בה יגלה כחו וגבורתו. ואז יתברר לך שהוא ציור עצמי עומד בעצמו, וכולל סעיפים וענפים רבים, ומתפשט לפעול פעולות גדולות הנמשכות מציור זה. מה שלא יתכן להיות אם איננו רק העדר. ואין ענין תאר "עניו" הכתוב בספרי הקדש לתהלה ולתפארת, ענין הפתי חלוש-המזג שאינו מרגיש בבזיון ובשפלות. ואם יכוהו על הלחי ויבזוהו הוא שותק. כי מנהגו בזה דומה למנהג השה, שאין לכנותו ולתארו בענוה בעבור סבלו כל מיני בזיון. כי ענין הבהמה שאינה מרגשת בטבע, כי נעדרה ממנה כח הכבוד והגאוה. וקרוב אליהן הפתי העצל חלוש-המזג, שאינו נפעל מן הכבוד והרוממות, והוא כמו נעדר כח הגאוה. אבל הענין הכתוב בספרי הקדש, הוא בעל הציורים הנכבדים ונפשו מלאה כבוד ועוז והדר, אלא שהתגבר בו ציור הענוה בדעתו, והוא ענין נפלא מאד אין פה המקום לבארו. אך אכתוב מה שמצאתי לחכמינו ז"ל בספרי בפסוק (במדבר יב, ג) "והאיש משה עניו מאד". אמרו ז"ל, "יכול עניו בגופו? ת"ל (דברים לד, ז) 'ומשה בן מאה ועשרים שנה במותו לא כהתה עינו ולא נס לחה'. א"כ מה ת"ל עניו? בדעתו" [עכ"ל]. כלומר שמא תאמר שהיה בטבעו בלתי מרגיש עלבון, לא שהיה בו ציור כח הענוה? וזהו "עניו בגופו". שהיה מזג גופו מתמוטט ובלתי מתפעל מן הכבוד והבזיון. ואע"פ שאי אפשר לומר כן, שהרי התורה העידה עליו בלדתו (שמות ב, ב) "ותרא אותו כי טוב הוא". וספרה מגודל גבורת לבבו, והרגשו הרב, שבילדותו כשראה איש מצרי מכה איש מבני ישראל התפעל מאד והרג את המצרי. ואח"כ הציל בנות יתרו נגד הרועים הרבים שגרשום. וזה אות שהיה בטבעו בעל גבורה ועוז והדר. ואין צריך לומר הגבורות והנפלאות שנעשו על ידו אח"כ במצרים ובמדבר ועל הים, המורות כולם על הכנתו הגדולה בטבעו. כי לולי כן לא התחבר עמו העזר האלהי בתכלית מה שאפשר. בכל זאת נוכל לטעות שֶׁבְּעֵת דברה מרים ואהרן עליו כבר תש כחו לא היה מרגיש, כי היה יותר משמונים שנה, ודרך הזקנים שתגבר עליהם החולשה פתאום ויאספו כחותיהם. ואז לא יתפעלו עוד מכחות נפשם הגדולות כמקדם. ואע"פ שאחרי כן הרג את סיחון ועוג ונלחם מלחמת גדולות. אולי טעית לומר שהיה זה על צד הפלא לפי שעה, כדרך שנחה רוח יי' על אליהו ז"ל (מל"א יח, מו) לשנס מתניו לרוץ לפני אחאב, ובשאר העתים היה חלש כדרך הזקנים ולכן לא התפעל מדברי מרים ואהרן. ולכן אמרו כבר נאמר (דברים לד, ז) "ומשה בן מאה ועשרים שנה במותו לא כהתה עינו ולא נס ליחה". ללמדנו שלא היה בו מנהג זקנים. ועד יום מותו היה בכחו וגבורתו, עין רואה וליחה קיימת. וא"כ זה שנאמר "והאיש משה עניו", בדעתו. כלומר שהיה חכם לב ותמים, והיתה החכמה בלבו בדעת קבועה. ונגלה בו ציור הענוה בתכלית הגדלות והשתמש בה בכל עת. וכח ענוָתו היה יותר גדולה בתחלת אצילותה מעַנְוַת כל אדם אשר על פני האדמה. ברוך שבחר בחכמים ובדבריהם!
והנה כמו שהוא בענין זה כן הוא בכל הכחות. כמו כח השקר וכנגדו כח האמת. ואין האחד העדר השני. אלא כל אחד כח מיוחד מתפשט בעצמותו. ומי שמצטייר בו ציור האמת, תגבר בקרבו מחשבות אמת, לא יפרד מהן. וסובל הרבה והכל כדי לבחור האמת. וכענין שאמרו ז"ל (סנהדרין צז, א) על חכם אחד אילו יהיבנא ליה כל חללי עלמא לא הוה משקר. ולהיפך מי שהצטייר בו השקר, הוא שמח לכל דבר שקר, ותגבר בקרבו מחשבת שקר, משקר אפילו בדברים שלא תגיעהו מהן תועלת כלל. ויותר מזה אפילו יביאהו שקרו לבזיונות ולסכנות, הנה [הוא] כמוכרח מיצרו הרע כח השקר, וכמעט אי אפשר לו להסתיר שקרו ולהעלימהו. והכל כפי הֶמְשֵׁל הציור הפנימי, הן לטוב הן לרע. וכן בכחות האהבה והשנאה, אין האחד העדר השני. וכן בכחות הכעס והרצון ודומיהן. שכולם כחות פרטיות לא העדרים. ואני לא אאריך לבאר פרטיות הכחות, כי תגדל העבודה מאד. ואין כונתי רק להציע כללים, ולבאר הכונה במשל או בשתים. והמשכיל יקיש מן המבואר על הבלתי מבואר:

Window 12

וכן בארנו בחדר שני, שלא יתואר האדם בתואר מן התוארים בעבור כח התאר הנטוע בנפש אלא בעבור התנהגו כפי כחו. כי אם היה מתואר בו בעבור מטע הכח,<sup class="footnote-marker">1</sup><i class="footnote">יכולת, פוטנציאל</i> יהיו כל בני אדם שוין בכל התוארים לפי הכלל שיסדנו למעלה שכל הנפשות כלולים מכחות כל מעשה בראשית. וכן יהיה ראוי לתאר אדם אחד בשני תארים הפוכים. כמו חכם וסכל, צדיק ורשע, עניו וגאה. שהרי יסדנו למעלה שבכל נפש נטועות כל הכחות והפוכי-הכחות. וכל זה סכלות גמורה. אבל זה שתמצא תארי בני אדם בספרי הקדש לטוב ולרע, כולן על ההנהגה כפי התואר, כלומר כפי הציור הפנימי המושל. שכפי רוב הציור בלב והסכמתו, כן רוב המעשה וההנהגה על פיו. ולכן מי שהצטיירה מדת החכמה בלבו, הן בעבור יראת ה'. הן בעבור טהרת הלב ועזר האלהי, והוא נוהג כל מנהגיו כאשר תורהו החכמה יתואר בתאר "חכם" או "חכם לב". מי שהצטיירה בלבו מדת הצדק. ונוהג בכל מנהגיו בצדק. יתואר בתאר "צדיק". וכן תאר "ישר". ותאר "תמים" "עניו" "רחום" "חנון". וכל כיוצא בהן. כולם על תגבורת הציור עד שעור ידוע בלב, אז נכון להקרא כפי אותו הציור שהתגבר בו הן לטוב הן לרע. ודבר זה קשה על האדם להגבילו ולשערו. והשם לבדו יודע משקל כל ציור, גדלו ותעצומו. והוא לכולם שמות יקרא. כדרך (שמות לא, ב-ג) "ראה קראתי בשם בצלאל בן אורי וכו' ואמלא אותו רוח אלהים בחכמה ובתבונה ובדעת". כלומר ידעתיו שהוא נכון בלבו לקבל העזר האלהי בחכמה בתבונה ובדעת. כי הוא ב"ה יודע משקל הכח שבנפש זה מתחלת אצילותה. הוא יודע עד איזו שיעור הצטייר בלב, והוא יודע כמה השעור הנכון הראוי להתבאר בתאר מן התוארים. והאדם מסכל שלשתן. ועל זה אמר (שמואל א טז, ז) "כי האדם יראה לעינים ויי' יראה ללבב". ואין אנו מדברים פה על דברת בני אדם<sup class="footnote-marker">2</sup><i class="footnote">מליצה ע"פ קהלת ג, יח</i> ושפת ההמון, המתארים תוארים לטוב ולרע כפי העולה על רוחם. אבל הדבור על מליצות כתבי הקדש שנכתבו בנבואה, והן אמרות אלהים עליון, היודע לתאר תארי בני אדם כפי מה שהן באמת. והודעתיך שכל הנמצאים בספרי הקדש, מיוסדים על הציורים המושלים בלב, שהאדם נוהג כפיהן במעשיו. ולא תקוה הנה לבאר לך ההבדלים שבין תאר לתאר. כי הדברים ארוכים ויתבאר כל דבר במקומו בעז"ה:

Window 13

ועוד כלל אחד והוא מתבאר מאליו. שבהיות כל נפש כלולה מכל הכחות. הנה לא יתפרדו ממנה לעד. כי אין הנפש העליונה בעלת החלקים והפרוד, כמו הדברים שהן תחת השמש. ולכן כשנאמר פלוני עניו. לא נרצה [לומר] שכח הגאוה סרה מנפשו בהחלט. אבל גם היא קשורה בה, כמו שהיא קשורה בנפש הגאה. כי אין שליט על הנפש להסיר כח מכחותיה בהחלט, כי הן בה בטבעה. ובשוב העניו מדרכו ורוצה להתגאות, הנה ימצא כח הגאוה בנפשו וזה אות שלא הוסרה ממנו. ודבר זה נלמד ממה שבארנו למעלה, שאין בכל כחות הנפש גם אחת שהיא רעה בהחלט, וכולן הכרחיות בה לתשמישי החכמה. פעם בכח זה, פעם בהפוכו. ומה בצע אם היה ביכולת האדם לבטל פעולת כח אחד בהחלט, והיא צריכה לו למעשה הטוב? אבל ההבדל הוא בענין הציורים המושלים, ורוב דרכי החכמה שבנפש האסופות בה, ומהירות כח השכל הבנוי עליהן, ורוחב כח הבינה וצחות הדעות העוזרים כולם להמשל הציור. ועל כולם העזר האלהי וחוט של חסד המשוך על נפשות היודעים. ובזה אשים גבול לדברי החדר הזה. ואתחיל בדברי החדר הששי:

Chamber 6



Window 1

<small>החדר הששי ובו י"ד חלונות יבאר מה הם חקות החכמה. ועל איזה דרך נודעו בעולם. יוכיח שכל שהוא תחת סוג החכמה אין עליו מופתי השכל והבינה. כל חכמה [היא] אלהית. אין חכמה אנושית במציאות כלל. הדעת הנטועה בנפש האדם תכריחהו לקבל חקי החכמה. יראת ה' יסוד החכמה. היראה נחלקת לכמה מינים. יראת רוממות. יראת עונש. הבדל בין לשונות של יראה. מהו "חכם בעיניו". מהו "נבון נגד פניו". יביא כל הכתובים שנכתב בהן מליצת "חכם בעיניו". יבארם כפי הכללים שיסד.</small><br>כבר בארנו בחדר השני שההנהגה הישרה בכל דבר היא החכמה. ואין המנהגים הישרים נודעים לאדם מנפשו, כי כח השכל והבינה והמדע הנטועים בה לא ימצאום. לפי שדעת החכמה נשגבת מן הכחות הנפשיות. ואיננה נודעת זולתי ליוצר הכל ית'. וממוצא דבר תשכיל שכל הענינים המתוארים בספרי הקדש בשם "חכמה", לא נבעו מעולם משכל בני אדם אחר שהיא נשגבת משכלם ומדעתם. אבל מקור כל חכמה הוא מן השם ב"ה. הוא לבדו הבין דרך החכמה בין דרכים רבים; הוא ידע את מקומה, נשגב מדרך המופת המדעי. ומראשית הודיעה ליציר כפו אדם הראשון ע"ה. כי נברא בקומתו ובצביונו.<sup class="footnote-marker">1</sup><i class="footnote">חולין ס, א</i> לא למד מרב ולא חקר בשכלו ובבינתו. אך בהבראו נפח בו השם ב"ה נשמת חיים, מלאה חכמה תבונה ודעת. וזה בדרך פלא. והיו כחות נפשו הרבות שהן נושאי החכמה עשויות במעשה אלהים להיות בטבעיהן חפצים בדרכי החכמה וסרים למשמעתה, כי לבו תצייר רק טוב וכמו שכתבנו בחדר החמישי. ונצטוה מפי השם ב"ה על מצות ידועות, והכל בנבואה. ואם נעלם ממנו על איזו דרך עבר בו רוח ה', וכמה מן החקים והמשפטים והדרכים העליונים שהודיעו ושלמדו, הנה גלוי לנו שקבל כל עניניו מן השם ב"ה. ואח"כ מסר אדם חכמתו לשת בנו. ושת לנח. ונח לשם. ושם לעבר. ועבר לאברהם אבינו ע"ה. עליו נאמר בתורה (בראשית כו, ה) "עקב אשר שמע אברהם בקולי וישמור משמרתי מצותי חקותי ותורותי". שהן חקות החכמה באמת. כי אברהם אבינו ע"ה מלבד הקבלה שהיתה בידו עוד נלוה אליו האור האלהי ולמד בנבואה על צד הפלא, כמו אדם הראשון ע"ה. וכן דעת קדמונינו ז"ל שאמרו (בראשית רבה סא) "מאין למד אברהם אבינו תורה? נעשו שתי כליותיו כשתי מעיינות נובעות חכמה ותורה". כלומר שקבל בנבואה יתר על קבלתו משם ועבר. אחר שהכתוב אומר עליו (בראשית כו, ה) "וישמור משמרתי מצותי חקותיו ותורותי", הכוללים כל חקי החכמה שנתנו לבני אדם, ולא נכתב כן על חסידי הדורות שהיו לפניו, כי לא עבר בהם רוח השם ללמדם הכל, עד שאמרו ז"ל (יומא כח, ב) "קיים אברהם אבינו ע"ה עירובי תבשילין". וגם זה אנו מסכלין. כי לא נתברר על איזו אופן קבל מצות וחקים, ועל איזו אופן קיים אותם. ובכל זאת כבר יצא לנו שקבל כל דרכיו ומנהגיו מן השם ב"ה, לא בחקירת שכלו ובינתו.
וכן מאברהם ואילך דור לדור הגידו החקים האלו, ואב לבנים יספר כבודם ואמתתן. וכן נתגלגל הדבר במצרים, והיו בניהם קדושים וחכמי לב נוהגים בצדק כמו שקבלו מן האבות. עד שבא אדון הנביאים משה רבינו ע"ה, "אב בתורה, אב בחכמה, אב בנבואה" (מגילה יג, א). וקבל התורה מפי הגבורה, תורה תמימה ונאמנה. כתובים בה העדות והמצווֹת והחקים והמשפטים והתורות, כולם שקולים בפלס החכמה העליונה ראשית דרכי אל שאין לה קץ ותכלה. כולם צדיקים וישרים כי נבעו מאדון הכל ית' שמו לעד שנאמר עליו (דברים לב, ד) "אל אמונה ואין עול צדיק וישר הוא". וכן מסר לאדוננו משה ע"ה פה אל פה פירושי המצווֹת ודקדוקיהן ופרטיהן, דברים רבים לא יכילום ספרים ומגילות, הכל בנבואה על צד הפלא. ומשה מסר הכל ליהושע וחכמי דורו. כי כמו שנתן להם התורה הכתובה, כן למדם התורה שבעל פה והודיעם מפתחות דרכי המליצות הכתובות בתורה, המדות שהתורה נדרשת בהן וכיוצא בזה, וכמו שיתבאר בעז"ה בספר "מעין גנים" בדברינו על שורש "בין". כי שם אבאר בעז"ה דברים רבים בענין זה. והנה דברי השתי תורות הן הן חקי החכמה העליונה. וזאת תורת האדם, כי כל מצותיה חקותיה ומשפטיה מיוסדים על המנהגים, להורות המנהג שיבחר לו האדם. כי בכל אחד ואחד יש דבר והפוך-הדבר במציאות. והנוהג כפי דרכי התורה נאמר שנוהג בחכמה. והנוהג על דרך אחר נאמר שנוהג בכסילות.
והנה דברי התורות נחלקים למחלקות, וכל אחת יש לה שם ידוע: קצתן חקים. קצתן משפטים. קצתן עדות. קצתן פקודים. קצתן מצות. וקצתן תורות. ואע"פי שעל דרך כלל כולם בחכמה עשויים, כי דרכי החכמה מתפשטים בכל הענינים, אין דבר יוצא ממנה. וכפי מחלקות הענינים כן מחלקות שמות הדרכים. ולכן היא כוללת כל מה שהפה יוכל לדבר והלב לחשוב. הן במנהגים התלויים בכחות הפועלות בגויה. כמו המאכלים והמשקים והבעילות והדבורים וְהָרְאִיוֹת והשמיעות והנגיעות, ומנהגי האדם עם נשיו ושדותיו וכרמיו וזיתיו, בכספו ובזהבו ובכל קניניו. ובכלל זה המאכלים האסורים והמותרים, ועונג ושמחה וענוי וצום וקחת הנשים, הטהרות והטומאות והעריות וכיוצא בהן, מקרא שמע ומקרא בכורים. והגיון התורה ותוכחת רעים ומוסר הבנים, וכיוצא שהן בכלל הדבורים. וההזהר מנבלות הפה ומלשון הרע ומהזכיר שם אלהים אחרים ומדבר שקר וכיוצא בהן, וכן בכל דבר. והדברים מפורסמים בתורה וכתובים בספרי החכמים שמנו המצוות עשה ולא תעשה, ומפורשים במשנה ובברייתות ובתלמוד ואגדות ומדרשים. וכן כוללת כל המנהגים התלויים בכחות הפועלות במדות כמו האהבה והשנאה הגאוה והענוה האכזריות והרחמים הנקמה והסליחה הבושת והעזות היראה והקשאת ערף, וכיוצא בהן לרוב. כמו אהבת ריעים ולרחם על העניים ולסלוח לפשעי זולתינו, ולהתבייש מהחטאים ולירוא את השם ב"ה וכיוצא בזה. ולהזהר מלשנוא אחים בלבבינו ומלהתגאות על זולתינו, שלא לקום ולא לנטור וכיוצא בזה. שהן מתפשטים במאד ומשתנים כפי העתים והמקבלים והכל בדרך חכמה. וכן כוללת כל המנהגים התלויים בכחות הפועלות בדעות, כמו ציור דברי החכמה ותורה וללמדה ולשומרה בכח השומר, להבין ביראת ה', להשכיל באמיתו, לדעת "דעת אלהים" וכיוצא בזה. ולהזהר מציורי הסכלות והשקר והשוא. ומהתבונן בדברי הבל ועבירה, ומהשכיל להמציא ערמות רעות ותחבולות רעות וכיוצא באלה. והנה אין קץ לחכמה כמו שאמר נעים זמירות ישראל (תהלים קיט, צו) "לכל תכלה ראיתי קץ רחבה מצותך מאד". ומי שמקבל החקים האלה באמונה מפי רב שקבל מרבו, ורבו מרבו עד הלכה למשה מסיני, והביאם אל כח השומר שבנפשו והן נצורות בלבו, הוא האיש שקבל חכמה. ואם ינהג כפי קבלתו, יקרא בספרי הקדש בשם "חכם" או "חכם לב". ועליו נאמרו כל המליצות היקרות והמהללים הטובים הברכות וההבטחות הגדולות, שהללו שברכו שהבטיחו הנביאים בהן את החכמים. כמו (משלי ג, יג) "אשרי אדם מצא חכמה" וגו'. (שם יג, יד) "תורת חכם מקור חיים". (שם כח, כו) "והולך בחכמה הוא ימלט". ואמרו שהחיים והעושר והכבוד וכל ההצלחות האמתיות והמדומות כולם נמשכים מן החכמה, ודבקים בחכמים. כמו (שם ג, טז) "ארך ימים בימינה, בשמאלה עשר וכבוד". (שם ט, יא) "כי בי ירבו ימיך, ויוסיפו לך שנות חיים". וכיוצא באלה רבות. ואחריהן חכמי המשנה והתלמוד ז"ל כולם פה אחד ודברים אחדים מזהירים על החכמה ללמדה ולקיימה. כי ידעו שתורת ה' לבדה היא החכמה באמת. וכל המנגד לה הוא סכלות וארח שקר ולא יתואר בחכמה כלל. כי אי אפשר שיסתעף דבר חכמה מבינת האדם ומשכלו במופת, זולתי במקרה וכמו שיתבאר.
ולכן כשהזכירו שם "חכם" או "חכמה" בדבריהם סמכו על המבין ביסודות הלשון הקדוש הזה, היודע שאין המלה הזאת סובלת דבר מן הדברים המסתעפים מהתבוננות בני האדם ומהשכלתם וחקירתם, זולתי הענינים האלהיים לבד. ואם יהיו כל הפלוסופים וכל חכמי הגוים בכל מלכותם בכף המאזנים, והקטן שבכל חכמי ישראל בכף שניה, מכריע הוא את כולם בחכמה. כי ההמון הרב מן הפלוסופים בכל חקירותם והתפלספותם, לא מצאו ולא ימצאו דבר חכמה לעולם. וכל הדברים ישארו אצלם במבוכה, מה שיכשר האחד יפסל השני, ולא יברר האחד מהם דעת במופת.<sup class="footnote-marker">2</sup><i class="footnote">בהוכחה</i> והחכם מישראל קבל דעותיו בלי עמל השכל ובלי ידיעת החקירה מאדון החכמה כולה. הוא אלהי ישראל המבין דרכה והיודע את מקומה, והבן:

Window 2

אחר שבאתי עד הלום, נקל לי להבינך שהשגת דרכי החכמה מן הנפש עצמה הוא מסוג הנמנעות. השכל לא יועיל, הבינה לא תעזור, והדעת לא תעמוד לאדם לברר לו חוק מחוקותיה באמת עד שלא ישאר לו ספק וערעור טענה או בלבול במה שהשיג. אלא אפילו יבלה כל ימיו ולא יתן שינה לעיניו ויחקור תמיד רק על דבר אחד מן החכמה, וגם יהיה המבין היותר גדול שבבני אדם משכיל וחוקר רב לא ימצא תכלית מבוקשו. אך יתחדשו לו תמיד ערעורים ובטולים יותר ויותר, ולא יגיע לעד אל מקום חפצו והוא דעת הדבר במופת ברור. והצעת הענין כך הוא. כבר בארנו שכל הנכלל בחכמה יש בו דבר והפוך-הדבר במציאות. והדרך האחד חכמה, ושכנגדו סכלות. או אחד אמת, והשני שקר. ועתה פקח עיני לבבך ואז תבין כי כל מוצָא שפתי בדרוש הזה מישרים, אין בהם נפתל ועקש. כי יסדנו למעלה כי נפש האדם כוללת כל כחות מעשה בראשית והן בלי ספורות. וכן יסדנו כי בנפש האדם נטועות הכחות והפוכי-הכחות. ולפי שמן הכחות מסתעפים המנהגים כמבואר למעלה הנה יש בכל מנהג שתי כחות מריבות זו עם זו. וכן יסדנו שכחות נפש האדם בלתי מוגבלות תחת השמש. ולפי שאין לאחד מהן גבול בטבעו, הנה בכל מנהג המסתעף ממנו יש להעדיף או להחסיר כפי ההשתמשות בכח המוציא דבר למעשהו. וכפי היסודות הנאמנות האלה, הודיעני נא מי הוא זה ואי זה הוא שנטוע בנפשו הכח הגדול והחזק שיוכל להתשוטט על כלל הכחות הרבות הנטועות בנפש להעלותם על הלב, ולציירם ציור גמור ולתכנם במתכנת שיהיו ראוים לעלות בשקול הדעת ובמאזני הבינה ובחקירת השכל, להבין במופת כיצד ראוי להתנהג בהם? מי יעלה מי יסתר, או מי ימשול ומי יכנע, ואיך יהיה זה? ואנחנו הודענוך שמרבית הכחות מתעלמות ומסתתרות בנפש ורובם אינם יוצאים לפעול פעולתם, ומעטים הם שיכולים להשתמש בם, ורבים יכחישום. הכל כמבואר בחדר הרביעי. ואם הכח האחד נעלם ונסתר בעומק הנפש, והשני מושל בטבעו, איך יתור בעין לבו לדעת הדרך הנכון? והוא לא ידע ואשם.<sup class="footnote-marker">1</sup><i class="footnote">מליצה ע"פ ויקרא ה, יז</i> וכמו שתבין מן המשל מאור הירח שכתבנו בחדר החמישי.
הצרה השניה גם אם ימצא שתהיינה הכחות בכללן נודעות ומצויירות לעיני הלב, מאין יתודע לכח השופט ביניהן, והבוחר בדרך ידוע, שאינו מטה משפטו בין הכחות המנגדות? כי גבול יש לבינת האדם ולשכלו לא יעברום לעד. ואע"פ שאין ההטיה בזדון כמבואר למעלה חדר ה' (חלון ה'). מכל מקום לא יִוָדַע לו אם השיג דרך החכמה באמת או לא. ואולי על הגבול שעמד שכלו ובינתו ולא יכול לעברו, אינו כי אם מעט מהרבה מן הטענות והויכוחים וההקשים היוצאים מהלאה לגבולו. גם אם יצייר שישפוט ביניהן על נכון, ויבחר הדרך הישרה מבין שתי הדרכים, עוד נשאר העיקר הגדול והוא לשקול כל מדה ומדה בפלס ומאזני צדק באיזו שיעור יתנהג בה, שלא יעדיף ושלא יחסר בהתנהגו בה כפי העת וכפי המקבל. וכל זה אינו בכח האדם, כמו שתבין מן המשָׁלים שאערוך לפניך. הנה כל חלקי החכמה התלויים בכחות הפועלות בגויה אין לבינת האדם מבוא בהן כלל. מי יבין הלכות המאכלים האסורים מדעתו? מי ימצא במופת להבדיל בין הטמא והטהור והחיה הנאכלת ובין החיה אשר לא תאכל, בין בהמה לבהמה, בין עוף לעוף, בין דג לדג? כל אלו חקים וגזרות המקום ב"ה. כל הלכות הטומאה והטהרה רחוקים מדעת האדם. טומאת מת וטומאת זב ומצורע ובעל קרי ונדה ויולדת והנבלה והשרץ. וקצתן המטמאים, וקצתן שאינן מטמאין. גם אלו לחכמים בכלל החקים והגזרות. כל הלכות נשים ועריות נעלמים מדעת האדם. מי יבין איזו מן הנשים ערוה ואיזו מותרת? גם אלו בכלל חקים ותורות. כל דיני מעשה הקרבנות העולה והמנחה החטאת האשם והשלמים פנימיים וחיצונים דיניהן ופרטיהן. כולם נפלאים מבינת האדם. כל הלכות המלבושים שעטנז ומצות ציצית ותפילין ובגדי הכהנים כולם גזרות המקום ב"ה. דיני הכלאים השדות והאילנות והאיסור לזרוע חטה ושעורה במפולת יד. רובם אין להם הקשר עם דעת האדם. תורת הנזיר. ותורת כל המועדים שבתורת ה' חג המצות חג השבועות וחג הסוכות, וזכרון תרועה ויום הכפורים כולם יוצאים מגדר בינת האדם. ומי היה מבין מדעתו איזו מן הימים מותרין בעשיית מלאכה, ואיזו אסורין עם שאר פרטי המצווֹת התלוים במועדים? סוף דבר כל חקי השם התלויין בפעלות הגויה, דבר והפך-הדבר. זה תאכל וזה לא תאכל. זה תעשה וזה לא תעשה. זה יטמא וזה יטהר. האשה הזאת תקח, וזאת לא תקח. זה תלבש, וזה לא תלבש. אין לשכל האדם ולבינתו ודעתו מבוא בהן כלל. ולולי שהודיע השם ב"ה בנבואה הדרכים הישרים שיש בכל דבר ודבר, היו נעלמים בתכלית ההעלם מבני אדם, ואפילו מגדולי החוקרים שבהן ורבי השכל והבינה, ולא היו מוצאים אותם בחקירתם לעד לעולם. והן עיקרי דרכי החכמה. כי הם המנהגים התמידים שינהגו בהן בני אדם יום יום, ללכת בהן מהלך ישר כפי החכמה. ומי שלא קבל החקים האלו מן התורה ומן החכמים, ילך ארחות עקלקלות ולא יעזרהו שכלו ובינתו כלל. ובעבור כן הם מכונים בדברי חכמים בשם "הלכות". ואמרו הלכות חג בחג. הלכות נדה וכיוצא. כי הן סוד המהלכים הישרים שילך בו האדם, כי בכל מהלך יש מהלך ההפוך ממנו. והתורה שבכתב ושבע"פ מוליכים אותנו במהלכות הישרות. וכמו שפירשנו<sup class="footnote-marker">2</sup><i class="footnote">יין לבנון, מהד' תשס"ג עמ' 263-265</i> בפירוש מסכת אבות (סוף פרק ג), כי שם שנה ר' אלעזר בן חסמא "קנין ופתחי נדה הן הן גופי הלכות. תקופות וגמטריאות פרפראות לחכמה". וכמה נמלצו לחיך החכם דברי התנא הזה! ומה מאד עמקו דבריו! כי אמר תקופות וגימטריאות פרפראות לחכמה, ושמענו כי קנין ופתחי נדה הן דרכי החכמה עצמה. וכן אמת כי יש בכולן מנהג והפוך-המנהג. מהלך ישר מהלך עקלקל. וכל זה תחת סוג החכמה כמבואר בחדר שני. אבל תקופות השמים ומהלכי המאורות, וגמטריאות וחשבונות המדידה אינן תחת סוג החכמה. כי אינן הולכות דרך והפוכו. אך לכל דבר מהן ענין קבוע. והחושב ההפוך, דִמָה מה שאינו במציאות ישנו. כמבואר שם.
וכן בארנו בחדר החמישי שהנביאים המשילו דרך החכמה אל הלחם. שהוא עיקר חיי הגוף. וכן דרכי החכמה חיי הנפש. והפרפראות נאכלין ללפת בהן את הפת ולהמתיקו. וכן דרכי החכמה מנגדים לפעמים לטבע היצר והגוף, וצריך פרפראות להמתיקן לנפש, והיא יראת ה' וידיעת רוממותו. כדרך (ישעיה ה, יב) "ואת פועל יי' לא יביטו ומעשה ידיו לא ראו" והם תקופות וגימטריאות. ובפירוש המשנה כתבתי הכל על נכון. וראה בעיניך כי התנא האלהי הזה כלל במליצתו הקצרה, רוב הכללים הנאמנים והיקרים שבארנו עד כה. ואתה אל תטעה בדברים אלו ותחשוב כי בתארנו ההלכות האלו בתאר חקים, הכונה שהן חקים בלי טעם. ושלא יכנסו בסוג החכמה, שהיא טוב טעם ודעת אין בה נפתל ועקש. כי אינן מתוארים כן רק בערך האדם, בעבור שסוד החכמה העליונה נשגבת משכלו ומבינתו ורחבה מאד עד בלי קץ, ואין לנו עליהן מופתים בשכל ובבינה. וצריכין אנו לקבלם בעבור שהשם ב"ה שהוא אדון החכמה כולה, צונו עליהן, חקים חקק לנו בחכמתו העליונה אין אנו רשאין להרהר עליהן, ולכן יתוארו "חקי השם". אבל בערכו ית' שחצבם ושחקקם, הכל גלוי וידוע לפניו במדע יותר נשגב ונפלא מידיעות המופתים בלמודיות ובכל מלאכה ומעשה שנתבארו לבני אדם בחוש ובמופתי השכל. וכמו שאבאר ענין זה בעז"ה מספרי הנביאים כולם. הנה הערכתי לפניך בקצרה משל אחד על חלק המנהגים התלוים בפעולת הגויה.
ועתה אערכה משל שני על חלקי מנהגי החכמה התלוים בכחות הפועלות במדות. ואקח לדוגמא מדת הענוה. והפוכה מדת הגאוה, ושתיהן במציאות הנפש. ומתורת ה' ומספרי הנביאים וחכמי אמת למדנו כי דרך הענוה חכמה. ודרך הגאוה כסילות. והנה תורת הענוה יש בה פרטים רבים. האחד, שלא יתאו האדם בלבו למשול ממשלה גדולה או קטנה לכבודו. שיהיה שפל בעיניו מאד, לחמול על האומללים ודלי העם וקטני-הערך ולחפוץ בטובתם, ולא יבוזו בעיניו בעבור שפלותם. גם אם יהיה הוא בעל המעלה, גבר הוקם-על. כי המדה הזאת השאילו הנביאים ליוצר הכל ית', בעבור שהוא עליון נורא מאד. והכל כשחק מאזנים נחשב כנגדו. ועם כל זה נוהג עמהם בחסד וברחמים, ומשגיח על כולם יחד. אל עני ונכה רוח יביט. את דכא ושפל רוח ישכון. ולכן כשצפה דוד ע"ה שפלותו נגד מי שהתחנן אליו שיגן על מלכותו ויושיעהו, אמר (תהלים יח, לו) "וענותך תרבני". כלומר אין לי פה לדבר לולי האמנתי וידעתי כי אתה נוהג במדת הענוה, והיא תרבני ותגדלני. כי ממדתה להביט אל עני ונכה רוח כמוני. וכן מפרטי הענוה לסבול עלבון. לשאת בלב טוב חרפת מחרפו וגדופת מגדפיו. כמו שהעידה התורה על אדוננו משה ע"ה (במדבר יב, ג) "והאיש משה עניו מאד", ולא שת לבו לכל מה שדברו עליו. והפוך כל זה מדת הגאוה. ויש בה פרטים רבים לרעה. ועתה ראה אם השכל במה שהוא שכל אנושי וכן הבינה והמדע הנטועים באדם יחייבו כן. הלא השכל ישפוט כי האדם חייב בטבע לקרב אל נפשו הטוב לה, ולדחות ממנה הרע לה. וכאשר יחרפהו זולתו, ונאמר לו "חכם ודום". ישאל מה תהלה יש בדומיה? והיא תרע לנפשי. ביען היא גורמת שאחשב בעיני מחרפי לרך הלב. ולנמשל כבהמה שאינה מרגשת, ואקל בעיניהם יותר. ואם השכל מודה שבהיות המחרף איש ריק ובליעל שטוב לדום, לא להשיב דברים ולריב עמו, מדאגה פן יחרף יותר בעל ריבו ויהיה לבוז. כי ידין שאין ראוי לאיש נכבד שיכנס בדברים עם הנקלה ממנו. כי הבושה הקטנה שיסבול הנכבד תגדל בערכו, מאלף כלימות שיקבל הנקלה. מכל מקום אם המחרף אנוש כערכו, או נכבד ממנו, השכל יחייב כי טוב שלא לדום. ולהשיב מליצתו אל חיקו ויש לשכל טענות רבות ונצוחים גדולים לאמת יסודו. וכן מה שעשתה הענוה עטרת לראשה שנהיה שפלים מאד בעינינו, ישאל השכל ומה תועלת תגיע מזה לנפש? וגורם שנהיה תמיד דווים וכאבים בהאמנת שפלותינו. וכן מה שצוותה הענוה לבל נתאו לממשלה ולכבוד, כל זה רחוק מדרך השכל האנושי. כי לב האדם בטבעו יגל וישמח במחשבת הרום והכבוד. ואם השכל מודה שאין ראוי לקחת הממשלה בחזקה, או ללחום עם בני אדם למען השתרר עליהם. כי השכל במה שהוא שכל ידין שההתנשאות באופן זה רֶשע ופשע, לפי שכל זולתו נבראו חפשים כמוהו. ואין טבעיהם מתחייב לקבל על עצמם ממשלת זולתם בחזקה אם אינו כפי הדת והמנהג. וכן יטעון השכל שאין ראוי לאדם להכניס עצמו בסכנות עצומות כאלו בעבור ההמשל, כי אדם כצל עובר, ופתאום יעברהו המות. ועוד כי יכלה ימיו בפחד וברעה. מכל מקום ירשנו השכל להתבונן ולשום לב איך נמשיך אהבת זולתינו עלינו, ובמה נִכָּבֵד בעיניהם עד שימשילונו עליהם ברצון ובהסכמה. כי כפי משפט השכל אין אנו עוברים בזה לא על המושכלות הראשונות הנטועות בנו, ולא על חקות הצדק והיושר. ומה רבו הטענות שיביאו השכל והבינה במועצותיהן להוכיח הכל בהפך ממה שגזרה החכמה העליונה באמת. ואם ימצא אחד מני אלף שדעתו נוטה בענין מן הענינים לדרך שתדריכנו בו החכמה אין זה אלא במקרה. ואפשר שתשתנה מחשבתו לעת אחר לדון דין אחר. אבל מי זה ואי זה הוא מכל חכמי העולם שיאמר לדעת הדרך הנכון במופת ישר, עד שלא יהיה בכח איש ריבו להשיב על דבריו, כמו שנוכל לעשות בלמודיות ובכל מלאכת מעשה? כי כל מה שירבה החכם טענות להוכיח האמת, כנגדו ירבה הסכל דברים וטענות להוכיח השקר. וחוזר הדבר חלילה בטענות ותשובות בהקשים ונצוחים, והכלל "בלי דעת" ר"ל בלי מופת ברור.
כדומה לזה מדת הסליחה, והפוכה מדת הנקמה, ושתיהן נמצאים בנפש. ולמדנו מתורת ה' מן הנביאים והחכמים שדרך הסליחה חכמה. ודרך הנקמה כסילות. האם תאמר שהשכל האנושי ידין כן? הלא יחייב להנקם. כי יאמר ראוי לנו להנקם מן הַמְצֵרִים אותנו. כי ע"י כן נדחה הרע מנפשנו להפחיד זולתינו שלא ישוב עוד לכסלה. ואם יודה השכל שאינו מן הראוי להרע עם הצר הצורר יותר מכפי רשעתו, הנה לא יודה על הסליחה המוחלטת. וירבה על זה טענות למה אגרע ממנו ולא אשלם לו כמעשהו? ואני אדם כמוהו, ונבראתי חפשי. וכיוצא באלה מכל המדות. לא ימצא דרך החכמה כמו שהיא באמת במשפטי השכל והבינה ולקבעו במופת ישר עד שלא יהיה פתחון פה לבעל דין לחלוק. ומאין נקח המופתים להכריח בו הצדק? כדרך שאנו עושין בחכמת המספר וההנדסה, שיש בהן גדרים ידועים ומקובלים בדעת כל אדם. ודעת החכמה בלי גבול. וכל דבר שאין השכל מקיפו בפרטיו, שוב לא יוכל להגבילו ולגדרו. ואם אינו נגדר נמנע המופת עליו. ועל כן תמצא שהפלוסופים והחוקרים שבכל גוי וגוי מלאו פני תבל ספרים רבים. זה לעמת זה, מערכה לקראת מערכה, וכל היום יגורו מלחמות. כל אחד מתנשא לקיים דעתו בעניני המנהגים. ובא רעהו והכהו באבן או הפיל חומותיו אשר בנה, הרס מבצריו שחת יסודותיו. וכל זה לפי שאין בכח האדם לחוקק חקים בעניני החכמה. ומי שלבו בטוח בה' ישתמר מחבק חיק נכריה לבלות רגע אחד בקריאת ספריהם, מוסרם ודתם שיסדו. כי את כולם ישא רוח. והחוסה בהם נאמר עליו (ירמיה יז, ה) "ארור הגבר אשר יבטח באדם ושם בשר זרועו ומן ה' יסור לבו". כי אין לנו להשען אלא על אדון החכמה כולה, יתברך שמו לעד הוא אלהי ישראל. הוא לבדו המחוקק חקי חכמה. הוא הבין דרכה. הוא ידע את מקומה. כמבואר בחדר שני. והנה הערכתי המשָׁלים הנאותים לעניין הכחות המושלים במדות. והמשכיל יקיש מן המבואר על הכל כי משפט אחד לכולם.
וכן הכחות, שאין כדמותם בנפשות שאר בעלי החיים, שתחוקק עליהן החכמה סדר הנהגתן. גם זה אין בכח השכל האנושי לסדרו ולברר סדורין במופתים ישרים. ואציגה המָשל. כח החכמה כשינהג בה בחכמה יאסוף דברי התורות החקים והמשפטים ודברי החכמים המשָׁלים והמליצות יציירם וישמרם בלבו. וכשינהג בה בכסילות, יאסוף דברי אולת ודברי הכסילים ומשפטי עכומ"ז ועניני צחוק והתול, ושיחת ילדים ועמי הארץ. כי השכל כשינהג בו כפי החכמה ישכיל במליצות התורה והנביאים, ישכיל בדרכי ה' ובנפלאותיו וכיוצא בהן, וכן כח הבינה, וכן כח הדעת. וכשינהג בהן בכסילות, ישכיל להמציא ערמות ותחבולות של הבל שאין בם מועיל, ישכיל לאסוף ולכנוס וכיוצא. וכן לענין הבינה והדעת. וכן מחוקת החכמה שלא להתבונן במופלא ובמכוסה, ושלא יהיה לו עסק בנסתרות. וכמו ששנינו (חגיגה יא, ב) "המסתכל בארבעה דברים ראוי לו שלא בא לעולם. מה למעלה מה למטה" וכו'. וכן שלא יאסוף בכח חכמתו מעשה בראשית ומעשה מרכבה וכיוצא מן הסודות המסורים לחכמי לב ולצנועים, טרם יחכם בנגלות ובדרכים ישרים, כמו שבא מבואר בתלמוד.<sup class="footnote-marker">3</sup><i class="footnote">עיין רמב"ם הל' יסודי התורה, סוף פרק ד</i>
והנה כל פרט ופרט מהן ירבה הסכל דברים כנגדו. האויל יאמר אין לאדם עסק בדברים האלהיים כלל, נמשל כבהמות נדמו. כדרך (משלי טז, כב) "ומוסר אוילים אולת". ויפה בארנוהו בספר "מעין גנים" בעז"ה. הכסיל יאמר ראוי לאדם לדעת הערמות והתחבולות שעמהן יצליח בעסקיו וישיג חפצו. וזה יאמר מדוע אגרע ולא אעלה בסולם החכמה, לדעת מה שיודעים אנשי השם? ואנשי השכל יריבו זה עם זה בפרטים רבים באיזו ראוי לחקור להשכיל ולהתבונן, ובאיזו אינו ראוי. וכיוצא בזה לאלפים ולרבבות טענות חזקות וחלושות. והחכם באמת אי אפשר לו להוכיח במופתים. מה שקבל בענינים האלו מפי רבו, שקבל מרבו, לפי שכל אלו מדרכי החכמה, שאין המופתים נודעים עליהן זולתי ליוצר הכל ית'. ותשוב ותראה עוד חולשת שכל האדם ובינתו. ותבין איך נמנע השגת דרך מדרכי החכמה בשכל או בבינה ודעת. כי אם תוכל לצייר שיתבררו לאדם דרכי החכמה במדות משכלו ומבינתו. כאלו תאמר שיודע במופת שהשפל בעיניו עושה בחכמה. הסובל עלבון בלב טוב עושה בחכמה. המתרחק מן השררה והרבנות עושה בחכמה. וכל כיוצא בזה. בכל זאת אם לא יקבל חקי החכמה מאנשי הקבלה, לא תעמודנה לו מופתיו לעניין ההנהגה הישרה. כי כבר בארנו בחדר הרביעי שאין בכל כחות הנפש גם אחת שהיא רעה בהחלט, וכולן צריכין לה לתשמישי החכמה. דבר והיפך-הדבר. כי דרכי החכמה משתנים לעמת המקבלים. והדרך שראוי לנהג בו נגד זה אינו ראוי להתנהג בו נגד אחר. על דרך משל הענוה טובה נגד צדיקים עניים ורכי הלבב והאומללים. והגאון טובה נגד הזדים והפושעים. הענוה טובה בדרך בני אדם. וגובה הלב טובה בדרכי ה'. וכמו שהמשלנו שם יפה. ועתה צריך התבוננות גדולה לדעת מי הם האנשים שראוי לנו להתנהג עמהם בענוה וברוח נמוכה. ומי מהם שראוי להתנהג כנגדם בגבה הלב בגאוה ובגאון? והדבר קשה מאד. אין לנו דרך לדעתו כלל. זולתי על דרך הקבלה. לדעת מי הם האנשים הטובים והרעים שנשתנה כנגדן דרך החכמה לטוב או לרע. כי אם תאמר שהשכל מעצמו יחייב שההנהגה בענוה ובשפלות הרוח טובה נגד הצדיקים והטובים. וההנהגה בגאה ובגאון טובה נגד הזדים והרשעים. במה ישכיל הפרטים מי הם צדיקים? ומי הם רשעים? אחר שכל מעשי הצדק והרשע תלויים במנהגים שאין לשכל האנושי מבוא בהם כלל. כמו הנשים המותרות והאסורות. המלאכות המותרות והאסורות כמו הכשופים והקסמים והנחושים והעוננות. הזמנים המותרים בעשיית המלאכה והזמנים האסורים. המאכלות האסורות והמותרות. וכיוצא רבות שהן עיקרי הלכות החכמה. שעליהן בנויות מהלכות המדות והתהפכותן. טוב ורע חסד ואכזריות ענוה וגאון וגובה, והנה הכל אחד כשלהבת קשורה בגחלת. ומי שמסכל החלק האחד, יסכל החלק השני. ולא יעזר עליו משכלו ומבינתו. ואי אפשר שישתמש בכחותיו והפוכי-כחותיו כפי הזמנים והמקבלים על דרך ישר. ונפלא מכל זה ענין ההעדפה והמחסור בכל דרך ודרך. וכמו שבארנו שכחות האדם אינן מוגבלות בטבע הנפש. ובהתירו כח מכחותיו להשתמש בו, צריך שידע עד כמה יתירנו לאותו הענין שחפץ להשתמש בו. הגד נא איה הפלס. ואנה מאזני משפט שיפלס ושישקול עליו הענינים הרבים, לדעת באיזו משקל ישתמש בח נפשו לאותו הדבר שפלס וששקל?
ואציג לפניך משל. הדינין והמשפטים והריבות שבין איש לרעהו, תחשוב שימצא האדם בשכלו, כי נכון להשתמש בכח המשפט ולעשות דין בחוטאים ובעוברים, לבער הזדון מן הארץ, ולהציל הנקיים מידי עושה עולה. במה ידע משקל המשפט וכפי הזמן והחטא? במה יפלס אם הנואף את אשת רעהו חייב מיתה או לא? ואם חייב, איזו מיתה ימות. אם יתלה או ישרף. אם יחנק או יחתך לנתחים? במה ישקול דין הגנב אם יענש בגופו או בממונו. ואם בגופו מה נעשה לו? ואם בממונו כמה ישלם? אם את כל הון ביתו יתן. אם שבעתים ישלם. אם שלשה אם שנים? וכיוצא בזה בכל ענין וענין. שאם היה דבר זה נשאר לשכל בני האדם. היו הדעות מתרבים כפי מספר המעיינים. כל איש היה מחוקק דבר-מה והיה מסבירו בטענות. וכן השני והשלישי. והיו מתווכחים זה עם זה. מה שיכשר האחד יפסול השני. ולעולם לא יתכן שיקיים האחד דעתו במופת ברור שלא ישאר עליו מקום לחלוק בו. וכמו שתראה מקצה ארץ ועד קצהו הדינין והמנהגים שבכל מדינה ומדינה. ולא תמצא שני מושלים מסכימים על דעת אחת. ואולם במדינה אחת ינהגו שופטיה כולם על מנהג אחד, לא בעבור שהובררו מנהגיהן במופתים שמסכימים עליהן כלל שופטי המדינות ומנהיגיה, אלא מפני אימת מלכם שצוה כן ביכלתו המוחלט ומקיים הדתות בחרב ובחנית. ולולי כן פני שופטים יכסה חמס. וכל אחד מהן היה שופט על דעת אחר ועל מנהג אחר. לפי שאי אפשר שיסכימו שני בני אדם על דעת אחת בעניני המנהגים ויעמדו על דעתם בכל הזמנים, כי אין קץ לחכמה. ולא ימצאו דרכיה בדרכי השכל ובהקשיו. ותמיד יתעוררו בלב טענות חדשות ערעורים ובלבולים לבטל היום מה שקיים אמש, ומחר מה שקיים היום וכן בכל עת. כי אין החכמה במה שהיא חכמה נודעת באמת נשגב מדרכי המופת, זולתי למאצילה ב"ה וברוך שמו הגדול לעדי עד. וכל דרכיה סודות חתומות וכמוסות אתו לבדו. הוא ראה ויספרה, הכינה וגם חקרה, ויאמר לאדם הן יראת אדני היא חכמה.<sup class="footnote-marker">4</sup><i class="footnote">מליצה ע"פ איוב כח, כז-כח</i> אין לך עסק בנסתרות ובנפלאות ממך. יְרָא את ה' ושמור מצותיו ותורותיו, כאשר חקק בתורתו ומסר לאדון הנביאים פנים אל פנים, וכאשר יגלה סודו לעבדיו הנביאים וחכמי לב אשר שפך עליהן רוח קדשו רוח בינה רוח דעה והשכל, להוציא דבר מדבר ולדמות דבר לדבר, כפי דרכי המפתחות שמסר ביד אדון הנביאים ע"ה. ואליהן תשמע, לא תסור מכל דבריהם ימין ושמאל. כי אני ה' שוכן אתם ללמדם ולהדריכם בדרך ישר לא יכשלו בה. והיו לכם לעינים ואור לנתיבתכם, וכמו שיתבאר בעז"ה בספר "מעין גנים".
סוף דבר, החכמה הגמורה לא תִוָדַע בדרכי השכל הבינה והדעת, או באחת מכחות הנפש זולתי בדרך קבלה. וזה על שני דרכים. האחד בנבואה מפי השם ב"ה. כמו שקבלה אדוננו משה ע"ה, וכמוהו לא יוסיף להיות עוד. כי אחריו לא קבל האדם החכמה על דרך זה, כמבואר בחדר ה' חלון ה'. והדרך שני בראייה בשמיעה והיא הקבלה שיראה מנהגי החכמים ושומע מפיהן מנהגי החכמה. ויקרא בספר התורה וספרי החכמים. כי המתוארים "חכמים" הם בעלי קבלת אמת, שקבלו חקי החכמה מרבם ורבם מרבם עד למשה מסיני: הבן השרש הנכבד הזה. והצפינהו בלבבך. כי זהו מה שרצינו לבאר בחלון זה, והדברים ברורים:

Window 3

הוברר הדבר שתאר "חכם" ו"חכמים" הנמצאים בספרי הקדש שהן כולם תוארים לנוהגים במנהגיהם כפי החכמה כמבואר למעלה. הכונה תמיד על חקי השם ותורותיו שהן החכמה באמת. וכפי רוב מאסף החכמה שיאסוף האדם ורוב השמירה בלב ותקון נפשו על פיה, וקלות הרגל המעשה בחכמה, כן תגדל מעלתו. ויש הבדל בין החכמים בין רב למעט, לא בעצם. כי כולם אספו החקים מרועה אחד, אלא שקצתן אספו הרבה וקצתן מעט. וכבר בארנו בחדר רביעי (חלון ב') שהנפשות כולם כלולים מכל הכחות. ויש בכל נפש כח החכמה וכח השכל וכח הבינה וכח הדעת, אבל יבדלו בהן הנפשות בין רב למעט. והנה השכל והבינה עוזרים מאד לחכמה. כי השכל בהשכלותיו יקרב חקי החכמה אל הנפש. והבינה תוציא דבר מדבר, ותבין סוד המליצות והדתות ועמוקות של חכמה. ועל ידיהן ירבה ויוסיף סעיפים וענפים על שרשי החכמה שאסף לנפשו. וכמו שיתבאר בספר "מעין גנים". ומי שכח שכלו גדול במשקל ידוע, או כח בינתו גדולה במשקל ידוע, יתואר בספרי הקדש בתאר "משכיל" או "מבין". ומשקל הכחות שיהיו ראויין לתוארים אלו, ידוע להשם ב"ה לבדו כמבואר למעלה. וכן לנביאים ולחכמי לב שהעיד השם ב"ה עליהן שהן משכילים ומבינים. כמו שמבואר בחדר ה' (חלון יב). ומי שאין הכחות האלו גדולות כל כך בנפשו שיהיה ראוי להתאר בעבורן בתאר "משכיל" או "מבין", הנה יש בו על כל פנים שכל ובינה כפי שהוא צריך לעניני החכמה. ומה שלא ישכיל מעצמו ולא יבין מבינתו, יראה פני חכמי לב ישאלם ויגידו לו. כמבואר בתורה (דברים יז, ח-י) "כי יפלא ממך דבר למשפט בין דם לדם וגו' וקמת ועלית וגו' והגידו לך את דבר המשפט ועשית על פי הדבר אשר יגידו לך". וכמו שיתבאר שם.<sup class="footnote-marker">1</sup><i class="footnote">בבבלי סנהדרין (פז, א) אמרו "דבר, זו הלכה". ובירושלמי פי"א ה"ג הוסיפו על כך גם "אגדה"</i> ואם שואל על פי חכמים ונבונים ואוסף מהם החקים והמשפטים ועושה כדבריהם, ההוא יתואר "איש חכם" וכמבואר למעלה. שהנחת תאר חכם על הנוהג תמיד כפי החכמה האסופה בנפשו. וכל אדם יוכל לאסוף חקי החכמה, כי כח החכמה אינו נעדר משום נפש. ויש (בהם) [לכל אחד מהם] עינים לראות ואזנים לשמוע. ומה שלא ראה ולא שמע ובא מעשה לידו והוא מסופק משפט ההלכה, יוכל לילך אל חכם ויגיד לו מה יעשה. כי השם ב"ה טוב לכל ורחמיו על כל מעשיו, ולא מנע מהן הכח המביא את האדם לדרך החיים והאושר הנצחי שהוא כח החכמה. כי הלומד חכמה ועושה כתלמודו, תאיר נפשו באור החיים. (ואם) [ואפילו אם] איננו משכיל ומבין מדעתו. ואילו היו חיי הנפש נקשרים עם ההשכלה וההתבוננות והחקירות העצומות, היו רוב בני אדם באפלה, ונדעך מהם אור הנפש. כי מעטים הן בטבע אנשי השכל והבינה בשעור רב שיתוארו בעבורן משכילים ומבינים. אבל חלילה לומר כן! כי אין הנחת תאר "חכם" המהולל והמפואר בכתבי הקדש, על החוקר הגדול והמבין העמוקות מנפשו. אלא על העושה כפי החכמה שקבל מרבו, ומשתמש בשכלו ובבינתו בדרכי החכמה ובמליצותיה אם רב ואם מעט כאשר יוכל להשכיל ולהבין. ומה שלא יבין, ישאל לאחֵר שקבל מרבו ענין זה, או לנבון המוציא מדעתו ע"י מפתחות דרכי החכמה, ויעשה על פיו והוא המאושר האמתי. וזה שהוא משכיל ומבין בטבע אע"פי שהן עוזרים לחכמה, הנה לא יועילו מאומה טרם קבל שרשי החכמה וחקותיה ומשפטיה ודיניה ומפתחותיה, מרב שקבל מרב עד הלכה למשה מסיני. וכמו שתבין מן המבואר למעלה (חלון ב'). אבל יועילו לו השכל והבינה הגדולים להוציא מדעתו החכמות הלמודיות וכל מלאכת מעשה, מבלי הקדים להן קבלה מרב, ובכלל זה כל הדברים שבא עליהן המופת המדעי, שכלל כולם יוצאים מתחת סוג החכמה. ומי שצריך ללמדם מפי רב, הוא בעבור קוצר שכלו ובינתו ומדעו, אבל אפשר שהדבר יולד בנפש מן הנפש עצמה. כללו של דבר, כל מה שהוא תחת סוג החכמה צריך קבלה מפי אחרים, ושוה בזה הטפש והפקח. ועתה ראה כי קדמונינו ז"ל כללו הענין הנפלא הזה במשנתם (אבות, תחילת פרק ד), ששנו "בן זומא אומר איזהו חכם הלמד מכל אדם שנאמר 'מכל מלמדי השכלתי כי עדותיך שיחה לי'." והמשנה הזאת סדורה אחר משנתו של ר"א בן חסמא (אבות, סוף פרק ג) המבוארת למעלה (חלון ב'). ועתה הודיע בן זומא שאין תאר "חכם" הנכתב בכתבי הקדש, המשכיל והמבין הגדול החוקר בטבעיות ובאלהיות, ומוציא מנפשו ענינים נפלאים, עד שבעבור גודל שכלו ובינתו אין צריך לשאול פי אחרים וללמד מהם, כי מה יבינהו ולא עמו הוא? [לא כן!] אלא הנחת תאר "חכם" על המקבל חקי החכמה לעשות על פיהן. והוא מכל אדם, אין צריך לומר ממי שהוא משכיל ומבין יותר ממנו, אלא גם ממי ששכלו ובינתו חלושים בערכו. כי לפי שהוא לומד חכמה, צריך שיקבל מפי רב שקבל מרבו ורבו מרבו עד למשה מסיני. ויקרה לפעמים איש חלוש השכל מאד וטפש בטבע, והלך לְוַעַד חכמים ושמע מפיהם מקצת חקי החכמה. ואחר שהוא מבין ומשכיל בטבע מאד, לא שמע אלו השמועות. ואז צריך ללמדם מפי זה שהוא חלוש השכל. ומי שהוא עושה כן הוא המתואר "חכם" בעבור שלמד החכמה לעשות על פיה, ואינו נשען על שכלו ובינתו. כי יודע שאין בכחו השכל והבינה להמציא חקי החכמה באמת. וזהו איש ירא את ה' ובמצותיו חפץ מאוד.<sup class="footnote-marker">2</sup><i class="footnote">ע"פ תהלים קיב, א</i> שעליו הונח תואר "צדיק" ותאר "חכם". ומביא ראיה מחסיד שבחסידים דוד מלך ישראל ע"ה, ידוע שהיה משכיל ונבון בטבע. כמו שנאמר (שמואל א טז יח) "ונבון דבר וגו' ויי' עמו". ויתבאר בעז"ה בספר "מעין גנים". ומלת "השכלתי" כמו הייתי יותר משכיל. וזהו הוראת הבנין כמו שיתבאר בספר "מעין גנים" בעז"ה. וזה פירוש הפסוק, "מכל מלמדי" הייתי יותר משכיל בטבע מהם, ואולם שמתים ל"מלמדי". "כי עדותיך שיחה לי". כלומר דברתי עמהם בעדותיך וחקי התורה, שלא יועילו השכל והבינה לעמוד עליהן זולתי בקבלה. ואילו היה הדבור בחכמות למודיות בהמצאות ובתחבולות, הייתי אני מלמדם ולא הם מלמדי. ולמדנו מזה שאין הנחת תאר "חכם" אלא על המקבל חקי השם לעשות אותן. ומטעם זה כינו רבותינו ז"ל למקבלי דעות התורה "תלמידי חכמים". ולשון זה שגור בפיהם בכל מקום. והבדילום מִכַּת החוקרים הנשענים על בינתם, כי מלת "חכם" על הלומד חקי התורה מפי רבו. וצריך לקבלם מפי כל אדם. ואע"פ שהוא "חכם" הוא תמיד תלמיד, לקבץ השמועות שלא שמע עד הנה וצריך ללמדם ממי שקבלם. והבן:

Window 4

עתה הרחיב ה' לנו להבין דברי רש"י ז"ל (שמות לא, ג) שהם לקוחים ממדרשי קדמונינו ז"ל שאמר החכמה היא מה שאדם שומע מאחרים. ושאלנו (חדר א' חלון ג') למעלה, הנה גם הערמות ותחבולות הרעות נוכל לשמוע מפי אחרים וללמדם, התקראנה גם אלו "חכמות" בעבור למדנום מזולתנו? (כי) [אלא] כך הכונה. כל מה שאין האדם יוכל לדעתו זולתי אחר שישמעהו מפי אחרים, הן הן הדברים שהן תחת סוג החכמה, וכמו שהוכחנו שגדר החכמה על הענינים שאין בכח השכל והבינה האנושית להוציאם מעצמן. ואין לטעות עוד לכלול בזה הערמות ותחבולות הרעות, ואפילו חכמת למודיות וחכמת כל מלאכת מעשה וכיוצא באלו שבארנו למעלה (חדר ב'), כי כל אלה יוכל האדם להוציאם משכלו ומדעתו. ואם [איש] זה למדם מזולתו, היה בעבור חוסר שכלו ובינתו או שלא להטריח עצמו להוציאם, ולא בעבור כן יתוארו "חכמה". הואיל והענין עצמו מדרכי השכל הוא. מה שאין כן החכמה הגמורה, לא תולד מן השכל והבינה משום אדם. ואפילו יהיה המשכיל והמבין היותר גדול שבבני אדם ויטריח עצמו בכל עתותיו, לא ישיג חפצו לעולם כמו שבארנו. וכבר אמרנו שכח החכמה נטוע בכל אדם. וכל מי ששומע מפי אחרים דבר חכמה, יוכל לציירו בנפשו פנימה. כי כדמות הדבר שהוא מקבל נטוע בנפש. כי אין חכמה אלא יושר המנהגים, וכל המנהגים תלוים בכחות הנפש, וכלל הכחות נטועים בכל הנפשות. ובעבור כן הוסיפו ז"ל תיבת "ולמד".<sup class="footnote-marker">1</sup><i class="footnote">רש"י שמות לא, ג</i> כלומר גדר החכמה היא שתשמע מפי אחרים. והנשמע תלמד מן השומע בעבור הגיד לו ענין שנטוע כדמותו בנפשו. וזה הפירוש ברור. וראה כמה עמוקים דברי קדמונינו ז"ל, ואיך כללנו במליצות קצרות הענינים הרחבים מאד. עליהם נאמר שלמה בחכמתו (משלי א, ו) "להבין משל ומליצה דברי חכמים וחידותם":

Window 5

כלל נאמן ותולדה יקרה יוצאת מדברינו. והוא שכל "חכמה" מין אחד, כלומר כל חכמה אלהית. ואין שני מיני חכמה במציאות, ר"ל חכמה אלהית וחכמה האנושית ותהיה האנושית החכמות היוצאות ממחקר השכל האנושי, והאלהית אותן שהן למעלה מדרכי השכל, אלא הכל אלהית. כי כל מה שיולד ממחקר השכל איננו תחת סוג החכמה. שכל מה שיתברר במופת השכל ובשקול דעת כל אדם, לא יתואר בתאר "חכמה". כי אין על החכמה מופתים ואיננה נודעת זולתי להשם ב"ה לבדו. וזה תשובה לדברי הרב הגדול רבי משה בן מיימון ז"ל, שהבאנו דבריו למעלה (חדר א' ח"א), שהניח שם "חכמה" על השגות אמיתיות, שתכלית כונתן השגת שמו יתברך. ודעת הרב ז"ל (מורה נבוכים, ח"ג פרק נד) על ההשגה במופת, כמו שגלה דעתו באותו הפרק שכתב זה הביאור (ר"ל כפי ביאור הנחת שם "חכמה". ועל איזו דבר הוא נופל בלשון עברי) יהיה החכם בכל התורה על אמתתה נקרא חכם משני פנים, מפני מה שכללה התורה ממעלות השכליות, וממה שכללה ממעלות המדות. אלא שמפני השכליות אשר בתורה מקובלות, בלתי מבוארות בדרכי העיון. נמצא בספרי הנביאים ודברי חכמים, שמשימים ידיעת התורה מין אחד. והחכמה הגמורה מין אחר. החכמה ההיא הגמורה, היא אשר התבאר בה במופת מה שלמדנוה מן התורה על דרך הקבלה מן השכליות ההם<sup class="footnote-marker">1</sup><i class="footnote">עד כאן דבור הרמב"ם</i> עכ"ד ז"ל. וממה שהתבאר בחדרים אלו, תבין שכל דבר המבורר במופת העיון איננו תחת סוג החכמה כלל. כי אין לשון חכמה נופל רק על הדברים והמנהגים שיש בכל אחד מהן שתי דרכים במציאות. נמצא שלא ישיג המשיג בעיונו הדרך הישר על דרך המופת. וכן סרו דבריו ז"ל, שהניח לשון "חכמה" על הערמות והתחבולות הרעות במדות ובדעות, וכל אלו מקורם מעיון השכל והשקפת הבינה, לכן בין טובות בין רעות לא יכנסו בגדר החכמה וכמבואר למעלה (חדר א' חלון א'). ולא היתה הכונה להציע זה פעם שני.
אבל עיקר הכונה להתוכח עם הרב ז"ל תוכחת מגולה מאהבה מסותרת, במה שהבדיל בין המעלות השכליות שבתורה, ובין מעלת המדות שבהן. ואמר שיש מופתים בשכל על השכליות שלמדנום מן התורה על דרך הקבלה. והמופתים השכליים הן הן החכמה הגמורה. כי רוח אחרת עמדי בכל אלה. ואני אומר מה שאנו לומדים על דרך הקבלה מן התורה, היא החכמה הגמורה, והדברים שאנו מבררים משכלנו ע" מופתים, לא יתוארו בחכמה כלל. והרב ז"ל הוסיף לבאר דעתו מה הן הדברים שתאר מעלות שכליות, שבא עליהן המופת בדרך עיון. ואמר באותו הפרק המין הד' הוא השלמות האנושי האמתי, והוא כשיגיעו לאדם המעלות השכליות, ר"ל ציור המושכלות ללמוד מהן דעות אמתיות באלהיות. וזאת היא התכלית האחרונה והיא משלמת האדם שלמות אמתי. והיא לו לבדו. ובעבורה יזכה לקיימות הנצחי. ובזה האדם אדם. עכ"ד ז"ל. גלה דעתו כי מעלות השכליות הם ציור המושכלות, ללמוד דעות אלהיות. והוא שידע מציאות השם אחדותו ויכלתו הבלתי בעל תכלית, שלא ישיגו לו תארים עצמיים, ושהוא נעלה מכל מחשבה והרהור רעיון וכיוצא באלו. ואין ספק שכל אלו ודומיהן משלימים האדם שלמות גמורה. והן הן הדברים שתארו נביאי קדש בספריהם בתאר יראת ה', עליהן אמר שלמה (משלי ב, ה) "אז תבין יראת יי'". כי מקצת דברים אלו נודעים מן הדעת הנטועה באדם. וציורי הדעת הן שרשי הבינה, וכמו ששנינו (אבות, ג) "אם אין דעת אין בינה". ופרטים אחרים בענינים אלו תארו נביאי הקדש בספריהם בתאר "שכל" ו"שכל טוב", כמו (דהי"ב ל' כב) "המשכילים שכל טוב ליי'". (תהלים קיא, י) "שכל טוב לכל עושיהם". כי מקצת דברים אלו לא תוציאם הבינה משרשי הדעת, להשיגם במופת המדעי אבל נתפסים מן השכל הטוב כמו דרכי ה' ונפלאותיו וכיוצא בהן. וכמו שיתבאר כל זה בספר "מעין גנים". והן אוצרות לחכמה יסודות השמירה והעשיה, וכמו שיתבאר בחדר זה. ומי שלא שם לבו להבין ולהשכיל באלו, ודאי לא יצלח בחכמה ולא תעמוד לו. ובהיותו נלוז מיראה וחכמה, לא נוכל לומר עליו שהשיג תכליתו האחרונה, כי דרכי החכמה הן חיי הנפש. אבל לא שצריך האדם להשיג דברים אלו במופתים פלוסופיים ובדרכי עיון הטבע, לחקור בהבנת העצם והצורה והמקרה, הכח<sup class="footnote-marker">2</sup><i class="footnote">פוטנציה, יכולת</i> וההיולי החומר והצורה, ולהרכיב הדברים אחת אל אחת ולבנות בנינים בשכלו ולדמות דמויים מן הטבעיים אל האלהיים, למצוא המופתים הטבעיים כדרך שעשו חכמי יון כמו אריסטו וחבריו. אני אומר כל דרכי אריסטו שוא והבל. ומעולם לא הזהירונו התורה והנביאים לעשות כמעשיהם, ולהטריח עצמנו בחקירות כאלה. ולא תמצא בכל ספרי הקדש אות או רמז ירמוז לנו על זה. ומה יעשה מי שלא חלק לו השם ב"ה שכל גדול ועיון צח להרכיב ולהקשות ולדמות ולחקור בטבעיות, לקחת מהן הראיות על האלהיות? האם נגזור שלא יזכה לקיימות הנצחי ולא ישתלם בשלמות האמתי? הס מלהזכיר זאת! שימשך מזה שנבראו מקצת בני אדם להתקיים בקיום נצחי. ומקצת שלא להתקיים? וחלילה חלילה ליחס לאדון העולמים בזה שהוא מקור הצדק והיושר ענין כזה. והמשורר האלהי אמר (תהלים קמה, ט) "טוב יי' לכל ורחמיו על כל מעשיו".
ואמנם כל הדברים שהביאו חכמי יון עליהם מופתים מצד העיון, שוא עמלו הבונים בם. כי כולם מתבארים לאדם מן השקול המדעי הנטוע בטבע הנפש, והשקול הזה אינו חסר משום נפש מן הנפשות. והבאור הזה חזק ועצום יותר מן הבאור המופתי שנטו אליו היונים בספריהם, כי המושכל הראשון טבעי. והאדם כמוכרח ממנו לקיים מה שיקיימהו. והמופת העיוני מורכב מהקדמות והצעות טבעיות, שמהן יסד השכל יסודותיו לבנות עליהן מה שבנה. ולפעמים ההקדמה שקר, וההצעה מסופקת. והבנין שנבנה עליו ידמה לחומה שיסודה רעוע ורוח בא ומפילה. ולא נתחדשו הלמודים האלה מחכמי אמת. כי מי שאוהב דעת אינו צריך למופתים טבעים מסופקים. ויתאמץ יותר בדרך שקול הדעת שחנן ה' לנו ברחמיו וברוב חסדיו, המלמדנו שרשי היראה בדרך אמת. והיא תכריח את האדם לדעת כי יש אלהים אחד נשגב מכל מחשבה, ולא יפלא ממנו דבר, וכיוצא באלה הדעות האמתיות האלהיות. ומן המושכלות הראשונות יוצאות תולדות שניות, ומן השניות שלישיות, ומן השלישיות רביעיות וכן תמיד. והתולדה מעין אביה באמת ובחוזק. כי האמת יוליד אמת, ובהן תפעל הבינה והשכל. ומקצת הדברים נעזרים מן החושים, שגם הן בכלל הדעת, וכמו שיתבאר היטב במקומו בדברינו על שרש "ידע" גזרותיו ובניניו. ועל דרכי ההשגות האלו צוו התורה והנביאים. כמו (דברים ד, לט) "וידעת היום והשבות אל לבבך", (דהי"א כח, ט) "דע את אלהי אביך". וכל כיוצא בהן בא ביאור נגלה בספרי הקדש. כמו שתראה מדברי הספרים האלו בעז"ה. ואולם נתחדשו דרכי המופתים הטבעיים בין חכמי יון, להלחם בם נגד זדים ופושעים ואנשי משחית, משנאי ה' ומתקוממיו שהביאם השחתתם להכחיש גם המושכלות הראשונות ודרכי המדע הנטועים בנפש האדם. "כחשו בה' ויאמרו לא הוא",<sup class="footnote-marker">3</sup><i class="footnote">ירמיה ה, יב</i> וידברו סרה אשר לא יוכלו כַפְּרָהּ. ויבואו אלה האנשים מחכמי יון אשר נקבו בשמות, שהכריחם מדעם לְאַמֵת ולקיים האמת הנטוע בנפש כל אדם, להביא מופתים טבעיים נודעים מן החוש, לְאַמֵת בהן הענינים נעלמים מעיני בשר, ולנצח בהן הכופרים חרשי משחית, שיודו בעל כרחן אל הפנות האמיתיות האלו. ולא הועילו מאומה במעשיהם. כי מי שהגיע רשעתו והתחזקה עד שלא תבוש להכחיש המושכלות הראשונות ושרשי הדעת הנטועות בנפש, כל שכן שתוסיף אומץ לסתור ההקדמות הטבעיות וההצעות הדקות, ובניני השכל הנבנים על פי ההקדמות וההצעות. ועוד כי רוב בני אדם אינם כל כך צחי העיון וזכי הרעיון, להשיג יסודות הטבע החומר והצורה, ומה שבכח<sup class="footnote-marker">4</sup><i class="footnote">פוטנציאל, יכולת</i> והיוצא מן הכח אל הפועל, עצם ומקרה וכיוצא, וכן שנוי התנועות והפרוד והחלוק וההתערבות והמזגים וכדומה להן, שהן עיקרי ההקדמות למופתי הפלוסופים. ואם לא ישיגו ולא יבינו פרטי הדברים, איך יתבאר להן המופת הבנוי עליהן? ומה שלא יועיל לכל בני אדם רק למעטים וליחידים, איך נוכל לומר שכיוונה אליו ההשגחה העליונה המשגחת על כלל בני אדם ומגמתה להיטיב לכל? אין זה אלא תימה, ודבר שאין הדעת סובלתו.
ולכן אין בדברי הנביאים והחכמים זכר ורמז מכל זה. אבל צוו על הדעת הנטוע בנפש כי ידעו שהיא תוכל ללמד את האדם כל הדברים שבקשו הפילוסופים לבררם במופתים, ועוד דברים לאלפים עניני דעת המסתעפים מן השרשים הראשונים. וכלל כולם תארו "יראת ה'" כמבואר למעלה, ואמרו שהיא ראשית חכמה ויסודה. וזה אמת וכמו שיתבאר. והוכיחו [את] האנשים הפושעים המתקוממים נגד השקול המדעי, ותארום בתאר "משחיתים ובוערים ומנאצים את ה'". כי אין נאצה יותר גדולה מן המכחיש את הידוע. כי הדעת הנפשי דומה לדעת החושים. וכמו שהמכחיש מה שמושג לחוש, הוא רשע ומנאץ, כן המכחיש מה שיכריח עליו הדעת גם הוא מנאץ ומחרף ושונא אמת. ועל זה אמר המשורר האלהי על הפושעים שאמרו (תהלים צד, ז) "לא יראה יה", שהוא נגד שקול הדעת (צז, ח) "בינו בוערים בעם". קראם "בוערים" בעבור הכחישם דרך המדע. וכמו שאמר (צז, ט) "הנוטע אזן הלא ישמע! אם יוצר עין הלא יביט". וכמו שיתבאר בספר "מעין גנים" בעז"ה. וכן אמר הנביא (ישעיה א, ד) "בנים משחיתים עזבו את יי' נאצו את קדוש ישראל". הנה קרא אותם "משחיתים" בעבור ששנאו דעת המושכלות הראשונות. ולכן אמר "נאצו את קדוש ישראל". וראיה שלפני זה אמר (א, ג) "ידע שור קונהו וחמור אבוס בעליו, ישראל לא ידע". הנה דבר על כח הדעת והמושכלות הראשונות שהן בטבע נשמת האדם, וכל אדם יודה עליהן. והודיעו הנביאים שהאנשים המשחיתים האלו, נכונו לשפטים גדולים.<sup class="footnote-marker">5</sup><i class="footnote">נכונו ללצים שפטים (משלי יט, כט)</i> (משלי ב, יט) "כל באיה לא ישובון ולא ישיגו ארחות חיים". והן המינים והאפיקורסים. וביום משפט יִשָׁפְטוּ באף ובחמה גדולה למעלה מן הטבע, כמו שבארנו ענינים נפלאים על זה בספר "רוח חן".<sup class="footnote-marker">6</sup><i class="footnote">חכמת שלמה, פרשה יט פסקא ד (עמ' 343)</i> וכמה פרשיות בתורה ובנביאים מעידים על זה, ויתבארו רבים בספרים אלו בעז"ה. ומכל זה תלמד שהדעות האמתיות באלהיות, מקורם מכח הדעת הנטוע בנפש, כולם בדרך אחד ילכו בהכרח המדע, וישתוו בהן כל בני אדם. אין בהם גם אחד יוכל להכחיש המושכל הראשון בטענה של שכל, כי אין דרכים הפוכים לדרכי המדע. נמשך מזה שאינן נכנסים תחת גדר החכמה. ואם [כי] הן יסודות החכמה בלמוד ובעשייה כמו שיתבאר. ולא על החסיד והצדיק רבינו משה ז"ל<sup class="footnote-marker">7</sup><i class="footnote">רמב"ם</i> תלונתי. כי הוא היה משלומי אמוני ישראל איש חכם ונבון. ולא קבץ דברי פלוסופי יון בספרו, רק להוכיח ולנצח בהן אנשי משחית וכת המינים והאפיקורסים הכופרים בכל. אבל לא למקבלי התורה ולבעלי הלב הטוב אוהבי אמת. כי הם יקוצו בכל מה שחדשו חכמי הגוים בעניניהם האלו. ולא הביא הרב ז"ל מופתי השכל, רק על איזו דעות אלהיות. וכל (הדרכים) [הדברים] אחרים דבר עליהן בדרכי הדעת ואמונת הלב. כדרך שעשו נביאינו וחכמינו ז"ל. ואולם כתבתי זה להסיר מנער חסר-לב המחשבה הרעועה, שיחשוב שדברי הפלוסופים הן הכרחיים לקיום האמונות והדעות בנפש בני האדם. כי לענינים הללו אין האדם צריך לדבר שהוא חוצה לו, אבל ימצא העזר השלם מדעתו. וכל בני אדם שוין בזה לדעת היסודות והשרשים והמחקרים, שכל האמונות והדעות האמתיות מסתעפות מהן ע"י הבינה הנטועה בנפש.
ולברר האמת יותר, נבחנה נא על איזו מן המעלות השכליות נגלו המופתים לרבינו משה ז"ל. ואם יש בתוכם מעלות שכליות הכלולות בחכמה. וחפשתי בכל ספריו ולא מצאתי מופתים בדרכי החקירה והשכל זולתי על שלשה עיקרים. האחד, מציאות השם. והשני, שהוא יחיד ומיוחד. והשלישי, שאינו גוף ולא כח בגוף. כמבואר בראש החלק השני מספרו. ולוא יהי כדבריו שההצעות וההקדמות שהקדים להן הן אמיתיות, ובנין המופת שעליהן חזק ואמיץ. הנה לא עשה מופת להוכיח ענין של חכמה לאמתו נגד הדרך השני שבמציאות. אבל עשה מופת על דברים מדעיים, שלא יצדק הפוך הענין במציאות כלל, וכדרך המופתים הלמודיים שאנו עושין בחכמת המספר וההנדסה ובמהלכי המאורות, שאין בכל אחד מהן הפוך הדרך במציאות, אבל תמורתו שוא ואין וכמו שבארנו בחדר שני. ומלבד זה הנה כל מופתיו בנויות על ההקדמות הלקוחות מדברי אריסטו וחבריו היונים. ומי יודע אם הן כדאין לסמוך עליהם? אולי טעה אריסטו וכיוצא בו ודמה דמיונות כוזבות כמו שטעו זולתו לפניו ולאחריו. ואם הרב ז"ל העיד שאלה ההקדמות בא עליהן המופת, הנה כולנו מחומר קורצנו. ואין לסמוך על עדותו בענינים כאלה שהטעות קרובה, והדמיון לפתח רובץ.
גם ראיתי למפרש ספרו ר' שם טוב ז"ל (על מורה נבוכים, ח"ג פרק נד) שעל ההקדמות שהניח הרב ז"ל ליסודות נאמנות במופתים. כתב בלשון זה: "אין הדבר כן. כי יש מהן הקדמות שהן מושכלות ראשונות. ומהן מסופקות. ומהן כוזבות, בא המופת על סתירתם". עכ"ד. גם אתה ידעת כמה נקל מאד לשכל האנושי שיטעה בציוריו. ומה רבו דברים שבחק השכל האנושי הן מסוג הנמנעות, ובעצמותן הם אמיתיים, לפעמים יעיד החוש על אמתת דבר שכחשו השכל בהקשיו. וכל זה לפי שהן נשגבים מדרכי השכל האנושי. ויותר מזה הנה כל הקדמות הפלוסופים היונים לקוחות מן הטבע הנמצאת בינינו. ומי הגיד להם שהטבע הזאת מחוייבת בעליונים? על דרך משל הרב ז"ל בהקדמה ט' מהקדמותיו הניח שכל גשם שיניע גשם אמנם יניעהו כשיתנועע גם הוא בעת הנעתו ע"כ, ואמרו מפרשי ספרו שאריסטו עשה מופת על אמת ההקדמה הזאת. והרב ז"ל הוליד ממנה מופת על מציאות השם ב"ה [כדלהלן] "כי אנו רואין שהגלגל מתנועע. ואי אפשר שיהיה מניע הגלגל גלגל אחר חוץ ממנו. כי אחר שהוא גשם יתנועע כשיניע, ואם זה הגשם מתנועע ג"כ יניעהו גשם אחר וזה יתנועע ג"כ, וילך מספרם ללא תכלית וזה שקר". והנה השאלה גלויה כי אנו מוצאים שהברזל יתנועע מאבן השואבת. והאבן לא יתנועע. והשיבו מפרשי ספרו כי תנועת הברזל היא מצד צורת הברזל החושקת לאבן לא שהאבן תניע הברזל.
ואני תמה איך נחה שקטה דעתם בזה? כמו כן נוכל לומר שתנועת הגלגל מגלגל אחר חוץ ממנו, לא בפגעו בו להניעו, אך צורת התחתון לחשוק להתנועע תחת העליון בעגול תמיד, והעליון שקט ונח במקומו, ולא ילך מספרם ללא תכלית. (ואם) [ואמנם] לא ראינו צורת חשוק תנועה כזאת בתחתונים. הנה חשוק תנועת הברזל ג"כ לא היינו מאמינים לולי העיד עליו החוש. וכמו שתנוע הברזל תנועה המנגד להקש השכל על תנועה זה, כן יכול להיות מקרה תנועה לגלגל על אופן העגולה. סוף דבר דברי ארס"טו וחבריו היונים בעיני להג הרבה ויגיעת בשר, אינם משמחות הלב ולא מאירים העינים. ויש בהם הבלים והזיות הרבה. אינני פלוסוף ולא חוקר בטבעיות. ולא למדתי ספרי הפלוסופים, כי את כולם ישא רוח. הנך רואה שלא נתבררו מכל המעלות השכליות על דרך המופת זולתי שלש אלה. ונשאר המספר הרב מן המעלות השכליות ופרטיהן, שלא התאמץ הרב לאמתם במופתי השכל בדרכי הפלוסופים. ונזכיר קצתן. השם ב"ה הוא אלהי ישראל, מנהיגם הפלא ופלא. והוא אלהי אלהים לכל העמים מנהיגם בחקות קבועות, כפי מתכנת בריאת שמים וארץ. כמ"ש (דברים ד, יט-כ) "אשר חלק יי' אלהיך אותם לכל העמים תחת כל השמים ואתכם לקח יי' ויוציא אתכם מכור הברזל ממצרים להיות לו לעם נחלה כיום הזה". ובארנוהו יפה בספר "רוח חן".<sup class="footnote-marker">8</sup><i class="footnote">חכמת שלמה, פרשה טו פסקא א עמ' 258</i> השם משגיח ממכון שבתו על כל יושבי הארץ, מֵבִין יצר המחשבות שומע כל לשון רואה במסתרים, מַשְׁרֶה שכינתו על נביאיו וחסידיו, עושה חסד משפט וצדקה בארץ. ובכלל זה כל הדברים העליונים שבהן מנהיג עולמו, אם לחסד אם לשבט, אין מספר ואין קץ לדרכיו ולאורחותיו, ואלה השכליות אין חקר למספרם. ואם באנו לבאר כל דרך ודרך במופתים להוכיח ולנצח בהן את הכסילים אשר לא ידעו את ה' ואת דרכיו, ומהרהרים על מדותיו ומלינים על מעשיו, והיו המופתים שכליים כדרך מופתי הפלוסופים, עד שיודה בעל הריב בעל כרחו, ולא יהיה כפעם בפעם לאמר עוד (יחזקאל יח, כה) "לא יתכן דרך אדני'", כמו שאומרים כתות הנלוזים אשר אין אמון בם. וכמו שהזכיר יחזקאל הנביא ע"ה בספרו, בהיותנו עושין כן בשכלינו ובעיון האנושי היה מקום לומר שהשגת המופתים האלו, הם החכמה הגמורה המבארת במופת מה שלמדנו מן השכליות על דרך הקבלה מן התורה. אבל רחוק רחוק כל זה משכל האנושי וידיעתו לבררו. מי ימצא המופת, אין צריך לומר על כולם, אלא אפילו על אחד מהן? כי כל דרכי השם בחכמה. ואין על החכמה מופתים בשכל. כמו שהודעתי למעלה חלון ב'. ואין לנו רק הקבלה הנאמנה מן התורה והחכמים, דרכי פעולת אלהים ומעשיו, חסד ושבט, רחמים ורוגז, וכיוצא במנהגי השם ב"ה. הכל כפי סוד חכמתו העליונה הנעלמת מעין הלב. ועל דרך כלל ידענו ש"כל דרכיו משפט, אֵל אמונה ואין עול צדיק וישר הוא" (דברים לב, ד). כמבואר למעלה חדר ב' ח"ה. לא שנטריח עצמנו למצוא מופתים בשכלנו לדעת סוד החכמה למה ועל מה חקקה כך או כך. וכמו שאמרו קדמונינו ז"ל (במדבר רבה יט, א) "חוקה חקקתי, גזירות גזרתי אי אתה רשאי להרהר אחריהן", ודבריהם אמת.
גם בינותי בדברי הר"ם ז"ל ולא מצאתי שהטריח שכלו למצוא מופתים בשכלו על אחת מכל אלה, שהן בכלל המעלות השכליות והדעות האלהיות במנהגיו ובדרכיו ובתואריו. אבל סבב הענינים כולם לדרך אמונה. כמו שתראה בחלק הג' מספרו, כשדבר על ענין ההשגחה והידיעה העליונה, איך העתיק הענין מדרך המדעי וההקש השכלי אל אהל האמונה. ואם ככה קרה לו בכללים, מה יעשה בפרטים, בסוד דרכי ה' ונתיבותיו? שהן כולם נמנעות מדעת השכל האנושי, כי הן ענינים בלתי מוגבלים ולא תקיפם דעת האדם. ולפי שהרב ז"ל דבר צדק ומישרים בכל הדרושים האלהיים, והראה אמונת לבבו וצדקתו הגדולה. כי לא סר ימין ושמאל מכל דברי התורה. ובמקום שקצר יד שכלו לְאַמֵת הדברים במופת, הסתופף בצל תורת משה רבינו ע"ה ונביאי הצדק והחכמים, וְדָרַךְ בדרך שקול הדעת ובשכל טוב, כדרך החכמים והנבונים. לכן אתוכח עמו תוכחת מגולה. אחר שלא מצא המופתים בשכלו ובהתפלספותו במעלות השכליות, ולא יכול להוכיח יושר מצוה מן המצווֹת וחוק מכל החקים הכתובות בתורה ו[יושר] דרך מכל הדרכים שהודיע השם ב"ה למשה, שהוא מנהיג בהן בריותיו במופת השכל, למחות במופתיו אבן הטועים כת הכסילים הלצים והאוילים הדוברים עתק על צדיקו של עולם, לחלוק על המעלות השכליות ומעלות המדות החקים המצווֹת והתורות. א"כ מה מצא ישר בחכמה האנושית ובדרכי מופתיה, שהסכים לתארה בשם "חכמה גמורה", ושממנה דברו כל הנביאים בספריהם, ולתאר דברי התורה בשם "קבלה", לא בתאר חכמה? ומה לי להאריך ולדבר עוד? הלא כתבתי שלשים כי דברי התורה והנביאים וחכמי לב, הן הן ה"חכמה הגמורה". גם הודעתי נאמנה מה הן הדברים שיפול עליהן שם "חכמה". ועוד ידי נטויה להראות גלוי לכל אדם, איך הכתובים כולם שנזכרו בהן לשונות של "חכמה", כולם על יושר המנהגים המקובלים איש מפי איש עד מן השם ב"ה. ושאין גם אחד מכל לשונות של חכמה סובל להיות הנחתו על העיון האנושי והמופת השכלי. ואין עדות נאמנה יותר מעדות הכתובים עצמם, המעידים על יושר הכללים שהנחנו. וקרא זה אל זה ואמר, כולנו דרך אחד לנו לחוקק חקי ההנהגה הישרה. "קראו מעל ספר תורת ה' וראו אחת מהנה לא נעדרה".<sup class="footnote-marker">9</sup><i class="footnote">זו מליצה ע"פ דברי רמב"ם בסוף הלכות קדוש החודש, סוף פי"ט</i> ודי בזה:

Window 6

עתה תבין שיש ארבעה סוגים בתאר "חכמה". הסוג הראשון נושאי החכמה, השני כח החכמה, השלישי החכמה עצמה, הרביעי החכם. "נושאי החכמה" הם כלל הכחות הנטועות בנפש, שמהן מסתעפים המנהגים כולם שתכללם החכמה. כמבואר בחדר ב' חלון ב'. "כח החכמה" היא כח נטוע בנפש, לקבל חקי החכמה לשמרם ולציירם. "החכמה" עצמה הן החקים הנפלאים העליונים, שחקק אדון הכל ית' לכל מעשיו ומסר תורת האדם לאדם. ו"החכם" הוא שקבל חקי החכמה, ועושה מעשיו על פיהם. והנה "נושאי החכמה" וכח החכמה, נמצאים בכל נפשות בני אדם כמבואר למעלה. ו"החכמה" גם היא נודעת לכל החפץ לקבל אותה, כדרך (משלי א, כ) "חכמות בחוץ תרונה". וכדרך (דברים ל, יב-יג) "לא בשמים היא וגו' ולא מעבר לים". ויש בכל דור ודור חכמים שמהן נקבל חכמה. ולהיות "חכם" גם זה מסור ביד כל אדם. כמבואר למעלה שנטע השם ב"ה בנו כח למשול על כל הכחות ולהנהיגם כפי החכמה. ומי שהולך ב"חכמה" הוא את נפשו יחַיה, כי החכמה תְחַיֶה נפש. כמו הלחם המחיה את הגוף כמבואר למעלה. וכן נאמר (תהלים נ, כג) "ושם דרך אראנו בישע אלהים". והוא על המפלס דרכיו לעשות הכל כפי חקי השם ב"ה שהן בחכמה. לא על המפלס דרכיו בשכלו ובבינתו, כי לא ימצא דרך החיים לעולם. וכן אמר המלך החכם ברוח הקדש (משלי ח, א) "בני, לחכמתי הקשיבה לתבונתי הט אזניך". כלומר הקשב וקבל חקי חכמתי, והן חקי השם ב"ה. וכן לתבונתי הט אזניך, ואע"פי שהן נגד דרכי שכלך ובינתך אינך רשאי להרהר אחריהן. ואל תאמר למה אקבל חקים לא נתבארו לי טעמיהן במופתי השכל, והסותרים דרכי שכלי ובינתי? וטוב יותר שאפלס בעצמי איזו היא דרך ישרה וארח חיים. לכן חתם ואמר (משלי ה, ו) "ארח חיים פן תפלס נעו מעגלותיה לא תדע". וזה משל נכבד מאד. המשיל עניני החכמה, לפי שיש בכל א' מהן דבר והפוכו, לשתי ארחות. דרך השקר לארח שאול. ודרך החכמה לארח חיים. והמשיל המחקר השכלי למצוא הדרך הנכון, לפלס ומאזני משפט. כי האדם שוקל בשכלו כמו ששוקל בפלס ובמאזנים. והמשיל החקירה הזאת הקצרה והחלושה, לדורך על מעגלות הנעים והנדים תחת רגליו, שלא יוכל לבטוח בדרכו. והוא תמיד במצוקה פן המעגל כזב. וכן החוקר בעניני החכמה ומפלס בדרכי השכל ימצא כי דרכי שכלו נעים ונדים, ואינו יכול לבטוח עליהן. כי יש רבבות תהפוכות טענות ונצוחים, ומה שיכשר היום יפסול למחר, וככל מה שבארנו למעלה. ומלת "תדע" על דבר המבואר במופת, כמו שיתבאר בשרשו בעז"ה. ועל זה אמר השמר לך פן תפלס בשכלך למצוא ארח חיים דרך החכמה. וזכור כי נעו מעגלותיה ולא תדע לעולם דרך מדרכיה במופת ובבירור:

Window 7

ובהיות שאין דרכי החכמה מתוַדעים לאדם באמצעות כחות השכל הבינה והדעת הנטועים בו. ומלבד זה רוב דרכי החכמה מנגדים לטבע הנפש, בעבור שציורי הכחות בטבעיהן נוטים לפעולות רעות, כמבואר למעלה חדר ד', נשאר לחקור עתה מה הן האמצעיים והסבות המסבבים שיחפוץ האדם להשתמש בכח החכמה הנטוע בו, לאסוף בה חקי חכמת השם ב"ה? ואם האדם חושק ללמוד הענינים האחרים שיפול עליהן שם דבר "חכמה". והן ידיעת מעשה השם ב"ה בשמים ובארץ, ידיעת החכמות הלמודיות וחכמת כל מלאכת מעשה שרמזנו עליהם בחדר השני, אין זה מן הפלא. כי לפי שהן מתבארים לבינת האדם ולדעתו, גם אינן מנגדים לטבע הנפש, לפי שאין המנהגים מסתעפים מהן, וכן נותנים חן וכבוד לבעליהן בעיני הבריות, גם כסף גם זהב ירבו למתעסקים בהם; הנה מטבע השכל והבינה לחשוק לדעתם וילוה עמהם כח הגבהות והכבוד הנטועים בנפש. ואחריהם כח התאוה והחמדה לאסוף ולכנוס. וכולם יעזרו לעורר חפץ האדם ללמדם ולדעתם. וכל זה לא יתכן בחכמת הנפש שמסתעפים מהן המנהגים שאינן מושגים לשכל ולבינה. ובעליהן שנואים ללצים ולכסילים ולאוילים שהן רוב ההמון. ואינן מביאין עושר והון בטבע. ואם כן נשאל האם נטוע בנפש כח ידוע, שבהצטיירו בלב ימשול על כלל הכחות הנפשיות המנגדות לחכמה ויעורר כח החפץ הנטוע בה, לחפוץ ללמוד דרכי החכמה ולהרגיל כלל הכחות שלא יסורו ממשמעתה וינהגו בדרכיה? ואילו יהיה כח כזה בנפש האדם, אז יקל עליו להכריע כל כחות נפשו אל החכמה באמצעות הכח הפרטי הזה המושל על כולם. ואם תצייר שגם הכח הפרטי הזה מנגד אל החכמה, בכל זה לא תכבד עליו העבודה. כי אז לא יצטרך רק לתקן הכח הפרטי הזה לבדו. וישכיל ויתבונן תמיד להדריכו בדרך אמת ולהשותו עם דרך החכמה. ובהשלימו לעשות כן אז ימשול הכח הזה על כלל הכחות הנפשיות, ופתאום ינהלם וינהיגם כפי דרכי החכמה בכל דבר ודבר. והתשובה אם תהיה חוֹפֵשׂ כל בית הנפש, לא תמצא בכל כחותיה גם אחד שבידו העוז והגבורה למשול על שאר הכחות. ונשים לדוגמא כח הענוה הנפלא והנאדר, שנשתבח בו אדון הנביאים משה רבינו ע"ה. שאם היה בכחה למשול על הכל, לא היינו צריכין עוד לשום דבר, זולתי להשכיל ולהתבונן ברוחנו ולעדור בכל לב למצוא וליסד בנפשינו כח הענוה כפי שחקקה החכמה. וללכת אל חכמים לשמוע דברי בינה ושכל טוב, המעירים חפץ הרוח שיתלבש בענוה. ולהתחנן מה' יוצר הנפש ב"ה, שיגמור בעדינו להוציא הציור הנכבד הזה מן הכח אל הפועל הגמור. ובהיותנו מוצאים ציורו, כבר יגיע לנו כל צרכינו באמצעותו, להכריח הכחות בכללן שתתנהגנה בחכמה. אבל כל זה נמנע מחק הכח הפרטי. כי גם הציור הטוב בהמשלו בנפש, לא ימשול רק על הכח השני המנגד אליו לא יותר. כאילו תאמר שבהמשל ציור הענוה יחליש כח הגאוה בנפש, אבל לא תחלושנה בעבור כן כחות הסביאה והזוללות וחמדת הנשים וכיוצא בהן. וכמו שהמשלנו הענוה והודענו שהיא לבדה לא תמשול בציורה על כלל הכחות. כן נוהג הענין בכל הכחות. שאין גם אחד מהן מושל בכללות הנפש. וא"כ עלינו לחקור על הסיבה המעירה רוח החפץ אל החכמה.
ואולם שורש דבר זה וסודו, מפורש בתורה ובספרי נביאי האמת והודיעונו התורה והנביאים כי יש בנפשנו כח ידוע, שבהגלותו הגלות גמורה, ידיו רב לו למשול על כלל הכחות כולם, ויעיר חפץ האדם לאסוף בכח חכמתו החכמה, ולהשתמש בכח שכלו ובינתו ומדעו בדרכי החכמה ולהרגיל כל כחותיו שתעשינה כפי החכמה שלמד. והכח הזה הוא כח היראה הנטוע בנפש, וגם הוא אחד מנושאי החכמה, כי יש בו דבר והפוכו, והוא כח העזות. והנה כל אחד מן הכחות הנפשיות מתפשט לכמה ענינים. כאלו תאמר כח התאוה יתפשט לענינים רבים. יתאו לאכול ולשתות. יתאו לקבץ הון ועושר. יתאו להרבות נשים. וכן לענין הטובה. וכן כח היראה מתפשט לענפים רבים. האדם יירא מאויבו. יירא מחיה רעה, ממות וממשכלת. יירא מבעלי הזרוע ומן הרשעים. וכן יראת הכבוד. יירא מאנשי המעלה המלכים והרוזנים. יירא את החכמים ואנשי השם. יירא אביו ואמו ומי שגדול ממנו בשנים. ומי שהוא עז פנים נוהג להפך. אבל סעיף אחד יש בכח היראה, שהוא מסוג המדעות שאין לצייר הפוכו כלל, וכדרך שבארנו בחדר שני, והסעיף הזה הוא יראת השם ב"ה. ויראת השם הוא על דרכים שתים. האחד לירוא מפחד מוסריו ומשפטיו עוזו אפו וזעמו. והשני לירוא יראת הכבוד כי רם ה' ונשגב שמו לבדו, הודו על ארץ ושמים, רב ושליט מראש עד סוף. ושתי היראות נטועות בשקול הדעת. כי מציאות השם אחדותו רוממותו ויכלתו הבלתי בעל תכלית, תכריע עליהן דעתו של אדם. כמו שיתבאר בדברנו על שרש "ידע" וגזרותיו בעז"ה. ועוד נודע בידיעת החוש לשבטי ישראל יחד. כי בעיניהם ראו במצרים, על הים ובמדבר את מעשה ה' הגדול והנורא ונודע להם כי הוא לבדו יכול על כל היכולות, ושהוא ב"ה משגיח ממכון שבתו להטיב לטובים ולישרים ולשלם לעושי הרשעה כרשעתן. כדרך (דברים ד, לה) "אתה הראית לדעת כי יי' הוא האלהים אין עוד מלבדו". ולכן בעבור כבודו וגדלו המרומם על כל תהלה, אנו צריכין ליראה אותו יראת הכבוד והרוממות. ובעבור משפטיו ודינו שהן גדולים עד אין חקר, אנו צריכים ליראה ממנו יראת העונש והפחד. והכל בדרך המדע לפי שאין בכח האדם למצוא דרך הפוך בענין זה, כמו שאמרנו בחדר שני. ומטעם זה כנו כתבי הקדש תעלומות הסודות העליונות "מעשה בראשית ומעשה מרכבה". ועל דרך כלל כל הנכלל בכבוד השם תהלתו ותפארתו במליצת יראת ה', וכמו שבארנו בחדר זה חלון ג'. וכתובה המליצה הזאת תמיד אצל הגדולות והתהלות. כמו (תהלים פט, ח) "אֵל נערץ בסוד קדושים רבה ונורא על כל סביביו". כי בהיותו מרומם על סוד קדושים רבה, על כן הוא נורא. וכן (שמות טו, יא) "מי כמכה באלים יי' מי כמכה נאדר בקדש נורא תהלות עושה פלא". כי בהיותו אל אלים ועושה נפלאות למעלה משקול דעת האדם, על כן הוא נורא תהלות וכן הרבה. ולפי שהסעיף הזה המסתעף מכח היראה הנטוע בנו, תכריעהו שקול דעתו של אדם.
הנה מי שדעתו דעת אדם, כבר הוא מוכרח מנפשו להשתמש בכח יראתו בענין זה, ר"ל יראת השם ב"ה. ואע"פי שאיננו משתמש בו לענינים אחרים. על דרך משל שאינו ירא לרדת יַמים, ללכת במלחמה, או שאר הסכנות, לפי שנפשו משתמש בכח האומץ שגם היא הפוכה מכח היראה; לא יוכל לעשות כן נגד השם ב"ה. היעמוד לבו התחזקנה ידיו להתקומם נגד דבריו ומשפטיו ית', ודעתו תנצחהו על היראה? ואע"פי שיש בנפש כח העזות ההפוכה מכח היראה. הנה המשתמש בעזות בסעיף זה מן היראה, נתן אות ומופת על עצמו שמרוב רשעתו וסכלותו, מלבד שהשחית דרכי נפשו גם השחית דעתו, וכמעט בטל ממנו צורת האדם. כי דעת המושכלות הראשונות היא עצם צורת האדם. וכפי רוב התנגדותו להן, כן רוב הֶשְׁחֵת הצורה. ומתואר "איש משחית מנאץ השם" וכיוצא בזה וכמבואר למעלה. אבל מי שצורתו בקרבו שלמה, בהכרח הדעת יודה על סעיף זה מן היראה, זולתי על דרך השכחה והעצלה. כי המושכלות הראשונות ואם הם נטועים בכל הנפשות על דרך אחת, הנה הם במקצתן כשכוחות, ובעל הנפש לא התעורר עליהם מעולם. ואם לא הצטיירו בדעתו אי אפשר שיוליד מהן תולדות הבינה. על דרך משל מושכל ראשון שאין הר בלא בקעה וכמו שאמרנו למעלה. ויש בני אדם שבאו בימים ולא התעוררו על מושכל זה. וכן יקרה במושכלות הראשונות שהן יסודות ליראת ה' שיתבארו במקומם בעז"ה. אפשר שלא יתעוררו במקצת הנפשות, ואז לא תצאנה מהן התולדות הדומות לאביהן באמת ובאמונה, להכריע בקרבם מדת היראה. ואולם השם ב"ה לפי שהוא רב חסד וחפץ חיים, לכן מלבד שנטע בנו ציורי המושכלות הראשונות, גם חשב מחשבות לבלתי ידח ממנו נדח באמצעות השכחה, ותכן עלילות מחוץ לנפש האדם המזכירים את הנפש ומקיצים אותה מתרדמתה. ואין פה המקום לבאר ענין זה בארוכה, כי במקומו יתבאר בעז"ה על נכון, ואין הכונה בחדר זה רק לבאר שהכח הזה הוא המעיר חפץ האדם לקבל החכמה ולהרגיל עצמו לעשות מעשיו בחכמה. כי בהיות האדם מוכרח מדעתו לירוא את ה', תכריחנו היראה להשתמש בכח חכמתו לאסוף בו חקי השם ב"ה, ולא יהיה נזור אחור בעבור שאין שכלו ובינתו משיגים דרכי החכמה במופתים גם במנגדים לדרכיה. כי לפי שהוא יודע שהוא ב"ה יוצר הנפשות, וכח השכל והבינה שבו, ממנו ית' נאצלו. ידמה הדבר לחומר וליוצרו כמו שאמר הנביא (ישעיה מה, ט) "הוי רב את יוצרו וגו' היאמר חומר ליוצרו מה תעשה?". וכן (שם כט, טז) "ויֵצר אמר ליוצרו לא הבין". והוא נגד שקול הדעת. כי דעת האדם תִּכָּלֵם כלימה גדולה על מחשבת און כזה. ובינת הירא תסתתר מהתבונן, בהוָדע לו כי אין חקר לתבונתו ית', ובינת האדם קצרה וצרה. וכן לא יסוג אחור מן החכמה, בעבור שדרכי ציורי הנפש הפוכים מדרכיה כי לא בעבור שהן מבקשים בשקוציהם ובגלוליהם יאמן שהולכים על דרך ישר ושעושים בחכמה. כי בהאמינו זאת, הרי הוא חולק על השקול המדעי, המורה באמת שהוא ב"ה לבדו יוכל להודיע מה הן דרכי החכמה, ומהו סכלות ורֶשע. והדבר דומה לנזור אחור בעבור שכלו ובינתו. כי גם שניהם מתקוממים ומנאצים השם ב"ה.
ואם הנזירה בעבור תוקף היצר והכרח טבע הנפש, ויודע גם הוא כי לא טוב הוא עושה, אך שאין בכחו לעמוד נגד טבע ציורי נפשו, גם לזה תועיל יראת (השם) [העונש] לבדה, הן שתביאהו לעזוב הנאת רגע והנאת העולם החולף, בעבור פחדו מן האף והחימה פן יחרה אף ה' בו. ומי יודע משקל העונשים? הן שישתמר מחטוא בעבור כבוד השם ומוראו גדלו וכבודו. וזה כל אדם, ויתחלפו ברב ובמעט. יש יירא יראת העונש, ויש יירא יראת הכבוד והרוממות. יש שיראתו מיוסדת על יסודות רבים. ויש חלוש ממנו. הכל כפי רוב הדעת והבינה והשכל, שהן יסודות היראה הטהורה. וכפי גודל היראה כן רוב החכמה, כי אין קץ לחכמה. והירא באמת אוסֵף תמיד חקי השם ונותן כל לבו עליה. וכן לעניין השמירה והעשייה. ומי שאין יראתו רחבה כל כך, מקצר בתלמוד ובמעשה. והדבר סובב והולך בין בני האדם, הן בפרטים הרבים שיש ביראת העונש, הן בפרטים הרבים שיש ביראת הכבוד והרוממות. כי היראה בנויה לתלפיות, תלויין עליה כל שלטי הגבורים. הצדיקים והחכמים והחסידים והנבונים והיודעים, לכולם יִוָסֵד בנפשם יסוד היראה. היא ראשית כל חכמה ותכלית החכמה לבני אדם. וכן לא תהיה הנזירה ממנה בעבור שחכמת הנפש בזויה לאוילים ולכסילים לרשעים וללצים, והם בוזים החכמים, מתלוצצים ומלעיגים עליהן. כי יראת ה' שהתחזקה בנפש, תקטין מעלת הנלוזים והכופרים, וידמו בעיניה כמו החיות והבהמות והשרץ השורץ, שלא תחוש על אהבתם או על שנאתם, כדרך (ישעה ב, כב) "חדלו לכם מן האדם אשר נשמה באפו, כי במה נחשב הוא?". וכן לא תהיה הנזירה ממנה בעבור שאין החכמה מביאה הון ועושר לבעליה בטבע, כדרך שאר החכמות הלמודיות ומלאכת מעשה. כי הירא את ה' ימאס בכל אשר תחת השמש, ביודעו שאין יתרון בהם. ולא יעבור את פי ה' קטנה או גדולה בעבור כל אלה.
סוף דבר הסעיף הזה מכח היראה הנטוע בנו, ר"ל חלק ממנה המתפשט ביראת ה' שהוא חלק מדעי כמבואר היא יסוד כל חכמה. והשוכח יראת ה' ואין צריך לומר המעיז פניו נגד הסעיף הזה, בידוע שטבע נפשו תכריחנו למאס החכמה ולבזותה ולא יקבלנה כלל, וכל שכן שלא ינהג בדרכיה. והנלוז מן החכמה מתועב אל השם ב"ה, ונוחל שוא ותהו. ועל זה שנינו (אבות, ה) "ועז פנים לגיהנם". ושנה ר"א בן עזריה (אבות, ג) "אם אין יראה אין חכמה". וברוך שבחר בחכמינו שדברו בלשון קצרה הכולל ענינים רחבים! ובפרושי למסכת אבות פרשתי הענין יפה בעז"ה.<sup class="footnote-marker">1</sup><i class="footnote">יין לבנון, פ"ג משנה יז (מהד' תשס"ג עמ' 252)</i> ויש להמשיל כח היראה לבית אוצר שאוספין בתוכו הסחורות היקרות, כל חפצים ומעדנים, וכולם שמורים בתוכו. ואם אין בית ומקצוע להניח בהן החפצים אין כלום. ואי אפשר שיסחר נעדר הבית והמקום, בשום מסחר. וכן היראה אוצר החכמה כלה. ומי שבית נפשו פתוחה ביראת ה', יוכל לאסוף כל קבוצת החכמה ולשמרם באוצר נפשו, ולהסתפק ממה שאסף כראוי. ואם אין בנפשו אוצר היראה, אין בה מקום להניח בו חכמה. ואם אין מאסף חכמה בנפש, לא יוכל להסתפק וליהנות מחכמה. והמשל הזה קדש הוא. כי הנביאים ע"ה המשילוה כן ברוח הקדש שנאמר (ישעיה לג, ו) "יראת יי' היא אוצרו", ויתבאר בבית השני בעז"ה. ואמר (משלי כא, כ) "אוצר נחמד ושמן בנוה חכם", ויתבאר במקומו. ואמר (שם טו, לג) "יראת יי' מוסר חכמה". (שם ט, י) "תחלת חכמה יראת יי'". (תהלים קיא, י) "ראשית חכמה יראת יי'". וכיוצא באלו שיתבארו כולם בעז"ה. ואמר (משלי יט, כג) "יראת יי' לחיים". ואמר (שם יד, כז) "יראת יי' מקור חיים". ולא באתי הנה לפרש הפסוקים שנזכר בהם לשון "יראה". כי הכונה לבד לבאר בבית זה הכתובים שנמצא בהן לשון "חכמה". ושרשי וגזרות "יראה" יתבארו במקומם בדברנו בעז"ה על שרש "ירא" גזרותיו ובניניו.
אבל חפצתי לבאר פה בקצרה, שהערת חפץ האדם לבקש חכמה ולהתנהג בדרכיה, הכל באמצעות יראת ה'. ובתורה מפורש הדבר, כי תקדים היראה לכל התורה כולה שנאמר (דברים י, יב) "ועתה ישראל מה יי' אלהיך שואל מעמך כי אם ליראה את יי' אלהיך ללכת בכל דרכיו ולאהבה אותו", להורות כי יראת ה' יסוד הכל. והירא ילך בדרכי השם שהן דרכי החכמה. וההולך בדרכיו יאהבנו. והאוהב השם ב"ה יעבדנו בכל לב ובכל נפש. וכמו שבארנו בספר "רוח חן"<sup class="footnote-marker">2</sup><i class="footnote">חכמת שלמה, פרשה א פסקא ד (עמ' 36)</i> דברים ברורים למבין. אחר כן הודיע כי נקל לאדם שישתמש בכח היראה הנטוע בו לירוא את השם ב"ה. לפי שהדעת תכריחנו עליו, הן יראת הכבוד והרוממות, הן יראת משפטיו ועונשיו. ועל הראשון אמר (דברים י, יד) "הן ליי' אלהיך השמים ושמי השמים הארץ וכל אשר בה", כלומר השקול המדעי ידע זאת. שהוא ב"ה נורא ועליון רב ושליט על העליונים והתחתונים. ועל השני אמר (דברים יא, ב-ז) "וידעתם היום וגו' ואת אותותיו ואת מעשיו אשר עשה בתוך מצרים וגו' ואשר עשה לחיל מצרים וגו' ואשר עשה לכם במדבר וגו' ואשר עשה לדתן ולאבירם וגו' כי עיניכם הרואות" וגו'. כלומר יראת עונשיו אתם יודעים בידיעת החוש, שהוא משלם טוב לטובים ונפרע מן הרשעים. ומי שאין בו אחת משני מיני יראה אלו, לא יחכם לעולם. ואם הוא בזדון הרי זה מִכַּת המנאצים והכופרים המשחיתים הדעת. ואם הוא בשכחה, הוא מִכַּת משוקעי התאוה הבוערים והנבערים מדעת המושכלות הראשונות שנאמר עליהן (תהלים צב, ז) "איש בער לא ידע". ואמר (ישעיה ה, יב) "והיה כנור וגו' וחליל וגו' ואת פעל יי' לא יביטו ומעשי ידיו לא ראו". ואמר בעונש המגיעם (ה, יג) "לכן גלה עמי מבלי דעת".
ומי שיש בו אחת משתי מיני היראות האלו וכל שכן שתיהן, ידיו רב לו למשול על כלל הכחות הנפשיות שמסתעפים מהן המנהגים בכללם, בין יבין בין לא יבין, או שהוא מנגד לשכלו ולבינתו ומנגד לטבע יצר הלב, ולא יכבד עבורו ולא ישיג על ידו הון וחיל. בכל זאת יכבוש יצרו במעדר רוחו ובהסכמת הלב, בהיותם מלובשים ומושלים ביראת ה'. ויעשה הכל כפי חכמת השם, ויעשה גבולים לכחותיו כפי שגבלה להן החכמה במועצותיה. ויהיה בכל עניניו ומנהגיו כעִוֵר הנשען על הפקח. כן יבטח באלהיו לעשות כאשר צוהו בכל כחו:

Window 8

ודע כי בספר "מעין גנים" יתבאר בעז"ה שרש "יסר" ושרש "יכח" בכל כלליהן ופרטיהן. אבל פה הכרח הענין מאלצני לבאר בקצרה פירוש שרש "יסר". כי נמצא בלשון הקדש שרש קרוב לו. והוא שרש "אסר". ושתיהן על ההקשרה. וחפשתי ומצאתי שכל הנכתבין באל"ף הן על קשירת הגוף, לא בעבור כחות הנפש. וכל שהן ביו"ד הן על הקשר כחות הנפש בעבור הנפש. והדברים דומים. שכמו שיאסור האדם חבירו בחבל ובברזל שלא יפרוץ ללכת מהלאה מבית האסורים. כן הקשר כחות הנפש שלא יפרצו לעבור הגבולים הראוים. כי בארנו שנטועים בכל נפש הכחות והפוכי-הכחות. והבחירה ביד האדם לנהוג באיזו שירצה. ולפי שיצר הלב רע וחפץ להשתמש ולהתיר הכח הנוטה לרע, הנה החפץ בחכמה צריך לקשור וליסר כח זה ולא יתירנו כחפצו, אבל ישתמש בכח שתלוי עליו מִפְעָל כפי החכמה. וכן בארנו שאין בטבע הנפש גבולים לכחות האדם. והכח הטוב בהשתמשו בו יהיה השמוש במשקל כפי שקצבה לו החכמה. ולפי שבטבעו להתפשט יותר לצאת חוץ מגבולו צריך שיאסרנו כפי הגבול שהוגבל לו במדת החכמה. וזהו ענין המוסר הנזכר בספרי הקדש, אין יוצא מכלל זה. כולם על מאסר הכחות הנפשיות הנוטות לרעה, שלא יפרוצו פרץ בנפש לצאת ולפעול פעולות. ועל מאסר הכחות הנוטות לטובה שלא יתפשטו מהלאה [ל]גבולי החכמה שגבלה השמוש בהן בכל ענין וענין. ויש מוסר עונש ויש מוסר השכל כמבואר בספר הנ"ל. והנה היראה היא המוסר ר"ל מוסר השכל. כמו שתבין ממה שבארנו שהמשתמש בכח היראה לירוא את השם, אוסר כל כחותיו להנהיגם כפי החכמה, וכמו שאמר על זה (משלי טו, לג) "יראת יי' מוסר חכמה". ואמר (דברים ד, לו) "מן השמים השמיעך את קולו ליסרך". כי הראה להם יראתו וכבודו שיקבלו מוסר השכל ביראת ה', ויתבאר במקומו בעז"ה. ורמזתי על ענין זה פה, להבינך למה הקפידה התורה מאד בכל מצות והאזהרות הנכללים בכח היראה. כי חייבה מיתה לאיש מקלה אביו ואמו, ולמכה, ומקלל אותם. כמו שנאמר (שמות כא, יז) "ומקלל אביו ואמו מות יומת" (שם שם טו) "ומכה אביו ואמו מות יומת". והמכה והמקלל הוא עז פנים שהוא הדרך ההפוך מן היראה. שנאמר (ויקרא יט, ג) "איש אמו ואביו תיראו". וכמו שאמרו ז"ל (קידושין לא, ב) "איזהו מורא? לא ישב במקומו ולא יכנס בדבריו ולא יסתור דבריו". ואין צריך לומר מחלל ומקלל, מקלה ומכה וכיוצא. כי גם מי שאינו נוהג בהן מורא, נכון לצלע.<sup class="footnote-marker">1</sup><i class="footnote">מליצה ע"פ תהלים לח, יח</i> ואמרו ז"ל (קידושין ל, ב) "הִשְׁוָה מוראם למורא המקום ב"ה שנאמר (דברים י, כ) 'את יי' אלהיך תירא'". וכל זה לפי שכח היראה יסוד חיי הנשמה. והמשחית כח היראה עושה הכנה בנפשו להיות מִכַּת המשחיתים מנאצי השם ב"ה כי יגיע באחרית להיות עז פנים ביראת השם ב"ה. וכן צותה התורה (ויקרא יט, לב) "מפני שיבה תקום והדרת פני זקן".<sup class="footnote-marker">2</sup><i class="footnote">סוף הפסוק "ויראת מאלהיך אני ה'" כלומר קיום "והדרת פני זקן" יביא לזה</i> לקבוע בלבנו יראת כבוד מפני מי שגדול ממנו בחכמה או בשנים. וכן חייבה מיתה לזקן ממרא, לפי שהעיז פניו נגד השופטים העליונים היושבים בבית ה'. וזה קרוב להיות עז פנים גם נגד התורה, כשידמה בעיניו שהם הפוכים מדרכי השכל והבינה. וקדמוננו ז"ל אמרו (קידושין לא, א) "מי שאינו מכבד אבותיו, אמר הקב"ה יפה עשיתי שלא דרתי ביניהם, שאילו דרתי ביניהם צערוני". ואל תפלא על דבריהם לומר מי שאינו מכבד אבותיו עובר על מצות השם ב"ה שצוה לכבדם. ומה צער נוכל לגלגל יותר מההעברה על מצותיו, כדרך (איוב לה, ו) "אם חטאת מה תפעל בו?". ועוד לשון "אילו דרתי ביניהם" אין לו פירוש. כי הוא ב"ה את השמים ואת הארץ הוא מלא. כי תדע שיראת אבות הוא בשקול דעת כל אדם. כי הולידוהו וגדלוהו, וכמה טורח סבלו עבור הבנים והם זקנים ממנו. ואין כפיות טובה יותר גדולה ועזות פנים ממי שמקלה ומחלל כבוד אבותיו. והעושה כן נותן מופת שהוא ממשוחתי<sup class="footnote-marker">3</sup><i class="footnote">מושחת</i> הדעת. ואין כן העובר על מצות השם ב"ה. כי אולי שוכח גדלו וכבודו בעת העבירה. וכן העונשים שיחולו על הפושעים הם כנשכחים ממנו בהתגברות יצר הלב, אבל עז הפנים ואיש משחית, אע"פי שזוכר כבוד השם וגדלו ומצוייר על לוח לבו, איננו ירא אלהים. כי השחית כח יראתו, והגביר כח העזות ואין לו תקנה. ועל זה אמרו מי שאינו מכבד אבותיו, ואע"פי שיראתם חרותה בטבע כל נפש, אומר הקב"ה אילו דרתי ביניהם, כלומר שהיו בעלי הרוח לחשוב בכבודי וגדלי, ג"כ היו מצערים אותי כביכול לעבור על מצותי ותורתי, לפי שהן עזי פנים ומִכַּת המשחיתים דעתם בזדון. ויפה עשיתי שלא שפכתי רוחי עליהן להורותם כבודי ותהלתי. וכן תמצא במתן תורה שפחדו ישראל מן האש והלפידים, ונאמר (שמות כ, יז) "ויאמר משה אל העם אל תיראו, כי לבעבור נסות אתכם בא האלהים ובעבור תהיה יראתו על פניכם לבלתי תחטאו". פירוש אל תפחדו מן המראות הנוראות שאתם רואים, ואל תדמו פן תמותו. כי רחום וחנון ה', וחפץ להטיב עמכם. ואולם השמיעכם את קולו והראה אתכם כבודו וגדלו כדי שתגיע יראת רוממותו בנפשכם. וכן הראכם את אשו הגדולה והלפידים והקולות, כדי שתגיע יראת משפטיו ודיניו בנפשכם. ותדעו כי העובר על דבריו תאכלהו אש. ובהיות בכם יראת השם תלמדו חכמה ותתנהגו בדרכיו. ואם לא, אי אפשר שתקבלו דבריו וכל שכן שאי אפשר שתנהגו כאשר חפץ אלהים. ומלת "פניכם" על פני הנפש כמו שיבואר במקומו. ולכן אמר "לבלתי תחטאו". וכאשר יַגִיעֵנוּ צורנו לפרש שרשי "מוסר ותוכחה", אבאר הכל ברחבה בעז"ה:

Window 9

ודע כי בינותי בספרי הקדש, ומצאתי הבדל בין לשונות של יראה, ר"ל בין אותן שהניחו כתבי הקדש על יראה של כבוד ושל רוממות, ובין אותן שהניחו על יראת עונש ותוכחה. וביודעך כלל זה, בנקל תבחין בכל המקומות שכתובים אחת מלשונות של יראה, מאיזה מין יראה הם מדברים. כל מקום שנסמך תיבת "את" "אותו" "אותך" וכיוצא אל לשון של יראה, בין מלפניו בין מלאחריו, כולם על יראת כבוד ורוממות. כמו (דברים י, כ) "את יי' אלהיך תירא". צוה שנירא אותו יראת כבוד ורוממות, כמו שהקדים (שם י, יד) "הן ליי' אלהיך השמים ושמי השמים" וגו'. ועל כן הקשו בתלמוד (עיין סנהדרין נו, א) אצל מברך השם ואמרו אזהרתו (שמות כב, כו) "אלהים לא תקלל", ואימא דפריש?. פירוש (ויקרא כד, טז) "ונוקב שם יי'" פירושו שבטא השם בשפתיו כמו (במדבר א, יז) "אשר נקבו בשמות". ועל זה יתחייב מיתה. ואזהרתו (דברים י, כ) "את יי' אלהיך תירא". ולא הביא מקראות הכתובים בתורת כהנים (ויקרא יט, יד) "ויראת מאלהיך". שכל שבא אחריהם מ"ם הם יראת עונש. כלומר ירא מן העונש הבא מן השם ב"ה על העוברים, ועדיין לא ידענו שהמפרש השם ראוי לעונש. ולכן הביאו מקרא (דברים י, כ) "את יי' אלהיך תירא" שהוא מצות עשה לירוא כבודו ורוממותו. והמפרש השם ממעט בכבודו ית', שהרי אין דרך ארץ לפרש שם מלך בשר ודם בפניו, קל וחומר למלך מלכי המלכים הקב"ה. וכן (תהלים קיב, א) "אשרי איש ירא את יי'". (דברים ד, י) "ליראה אותי כל הימים". והדומים להם הסמוכים אל "את" "אותי" "אותך" בין מלפניהם בין מלאחריהם, כולם על יראת כבוד ורוממות. וכל לשון יראה הסמוך אל מ"ם בין מלפניהם בין מלאחריהם, כולם על יראת פחד ועונש וצרה. כמו (תהלים קיט, קכ) "וממשפטיך יראתי". (תהלים לג, ח) "ייראו מיי' כל הארץ". כי קודם זה אמר (לג, ז) "כונס כנד מי הים, נותן באוצרות תהומות". והוא אמרו ית' (בראשית א, ט) "יקוו המים מתחת השמים אל מקום אחד" וגו'. ולפני זה היו מכסים כל הארץ. ובידו ית' להחזיר המים על כל הארץ כבתחלה, אם יעברו בני אדם על חקיו ומצותיו להענישם. ולכן הזהיר "ייראו מיי'" וגו' כלומר תפחדו ותיראו ממשפטיו ודינו שלא יביא עליכם מי הים. ועל כן אמר (תהלים לג, ט) "כי הוא אמר ויהי, הוא צוה ויעמד". ואין זה כפל ענין במלות שונות כדעת המפרשים ז"ל, אך "ויהי" על הקוות המים אל מקום אחד. כמו שנאמר במעשה בראשית (בראשית א, ט) "ויהי כן". גם הוא מקיים ומעמֵד ההויה הזאת בכל רגע, ואם חפץ יוכל לבטל מעמדן ולהשיבם על פני ארץ. ועל זה "הוא צוה ויעמוד". כי מי שבכחו צוה על הוית הדבר, הוא המקיימו בכל עת. ולכן ראוי לכם שתיראו ותגורו מפניו. וכן (ויקרא יט, יד) "ויראת מאלהיך", (דברים כח, י) "ויראו ממך". והדומים להם כולם על יראת פחד ועונש. הנה רמזתי בקצרה על כלל זה. מפני שנצטרך אליו בפירוש לשונות של "חכמה". ועיקר מקומו בדברנו על שרש "ירא" בעז"ה. כי אז נְוַסֵד כללים רבים להבין על ידיהן המליצות הקדושות, ונרחיבה לדבר בעניניהן ולפרש כל הכתובים שיש בהן לשונות של "יראה". וממה שדברנו יתבאר לך, כי יראת ה' יסוד לחכמה. וכמו בית אוצר להכניס בו מאסף החכמה וההנהגה כפי החכמה. ודי בזה.

Window 10

ולכן הַסָר מחקות השם ואינו הולך בדרכיו, [זה] בעבור שנדמה בעיניו שאינן בחכמה. והציור הרע הזה מצטייר בו בעבור האמינו שהחכמה נטועה בטבע נפשו, ושאינו צריך להביאה אל הנפש מחוצה לה. אבל מדמה שכל כחות נפשו עושות בחכמה. על דרך משל אם תתעורר בו מדת הגאוה, יחשוב שכן דרך חכמה, והשכל והבינה שבנפש מטבעם לחזק המחשבה, ולהמתיק הציור הרע אל הנפש וליסדהו למנהג של חכמה, ויעשה מעשה גאה וגאון. כי בהתעורר כח השכל והבינה ע"י אחת מן הכחות הנוטות לרעה, יפעלו גם המה רעה וישלימו חפצי הכחות. כמבואר למעלה (חדר ד' חלון ה') בארוכה. וכן הכעס והנקימה והשנאה וכיוצא בכל הכחות הנפשיות. המתעוררים בטבע הנפש שמהן מסתעפים המעשים המגונים, יחשוב על כולם שהן טובים ונוהגים בחכמה. וכן בכל התאוות והחמדות הרעות הנתלות מן הכחות הפועלות בגויה, יחשוב ג"כ שהן עושות בחכמה. ולא יאמין שדרך החכמה הפוך מדרך יצר הלב, ושמדרכי החכמה הישרה הוא כבישות הכחות האלו, והגביל אותם בגבולים קצובים וידועים, עד שלא תצאנה מהלאה לאותן הגבולים שגבלה החכמה במועצותיה. ולא ישים על לבו כי החקים הישרים האלו נשגבות מן החפץ המוטבע בנפש. ושהן ענינים אלהיים שקולים בפלס חכמתו ית' שאין לה קץ ותכלה, כי אין יראת אלהים ופחדו לנגד עיניו. הנה מי שזה דרכו, עונו גדול מנשוא כי הוא מִכַּת המשחיתים המכחישים בזדון המושכלות הראשונות הנטועות בטבע הנפש. וכמבואר למעלה (חלון ז') ומנאץ נאצה גדולה. ו[הוא] רע מן הפתי מן הלץ ומן הכסיל. כי הנחת התוארים האלו על עוברי עבירה מהעדר ידיעה, או בזדון מתוקף היצר וכיוצא בזה. אבל זה המכחיש האמת בזדון הלב ומגאות נפשו, מתואר בספרי הקדש בתואר "חכם בעיניו". פירוש: בעיני נפשו הוא חכם, לא בעיני החכמים, ואין צריך לומר לפני השם ב"ה. וזה אות שהוא מִכַּת המשחיתים המגדילים עצמם והמתקוממים נגד השם ב"ה. וגם בהם יש כתות רבות. קצתם נפלו במהמורות אלו מפני רוב התאוה וְהֶשְׁחֵת הדעת. שמרוב השתקעם בדברים המגונים וְהִדָבֵק לבם בדרכי שוא והבל, אין בכחם לצייר שום ציור אמתי המנגד לדרכי השחתתם. והגאוה המושלת בקרבם תחזק לבם לדבר אולת גדולה כזאת שמנהגם יותר בחכמה ובדרך הגון, מדרכי החכמים הגדולים בעלי השתי תורות אשר עמדו בסוד ה'. וקצתן נפלו בפחת גדולה יותר. והם אלו שהן בטבע בעלי כח השכל והבינה הערמה והתחבולה, חקרי לב בחכמות טבעיות ולמודיות ובכל מלאכת מעשה, וממציאים תחבולות בכל דבר ודבר, ומבינים החִדוֹת והמליצות שמשתמשים בהם ההמון מבני אדם, והתגאו בשכלם ובבינתם עד להשחת. כי בהיותם תחלה חכמים בעיניהם, הנה נעשו שכלם ובינתם משרתים ועבדים ליצר לבם הזונה. והשיאה אותם גובה לבם, לחשוב מחשבות רע על ה' ועל מעשיו. התאמרו פועלי און<sup class="footnote-marker">1</sup><i class="footnote">ע"פ תהלים צד, ד</i> להוכיח במופתי השכל והבינה בִּטוּלִים על כל הדברים הנכללים ביראת ה' שבארנו למעלה, ולהראות שהנביאים והחכמים מתעתעים ושאין בהם ממש.
והן הן כתות המינים והאפיקורסים ימח שמם מספר חיים. והן הרשעים הגמורים שחברו ספרי מינות והגזימו בדבריהם לבטל השרשים הגדולים הנטועים בדעת האדם. הן אנשי משחית שהשחיתו נפשות רבות חלושי השכל והבינה, והדיחום מיראת ה' ומחכמה. כי אלו החלושים ראו דבריהם ולשונם המדברת גדולות בכל הלמודיות ובכל מלאכת מעשה, ותמהו על רחב לבם ועל צחות שכלם ובינתם ודרכי הראיות והטענות שהמציאות לחלוק בהן על שרשי התורה ויראת ה'. ויאמינו החלושים האלו שכמו שידם רב להם לדבר בכל חכמה ובכל לשון, ולהרכיב הרכבות רבות בשכל וְהֶקֵשִׁים ונצוחים, כן האמת אתם ושראויים לסמוך עליהם להאמין בכל אשר יאמינו, ולהרחיק כל מה שהרחיקו. ולא ידעו שהיו המשחיתים האלו בטבע בעלי כח השכל ובעלי כח הבינה. אבל דרכי שכלם ובינתם מאפס ותוהו נחשבו. כי דָרְכוּ בארח שקר, בהיות הכחות היקרות האלו שבנפשם, תועות והולכות אחרי דרכי הכחות המתגלות בטבע הנפש הנוטות כולם לרעה. והם משתמשים בשכל ובבינה להשלים התאוה והרשעה והאון. והם המתוארים בספרי הקדש "נבון נגד פניו". ולרבים "נבונים נגד פניהם". כלומר נגד פני נפשם המצייר רע בכל ענין; וכחותיהם מושלים כפי טבעיהן. ושכלם ובינתם בונים ומרכיבים על הציורים הרעים שהם נגד פני נפשם, וכפי שהציור שקר ורע, כן דרכי שכלם ובינתם שקר ותעתועים. ואילו היה פני נפשם "חכמה", היה שכלם ובינתם משכילים ומבינים באמת, כדרך (משלי יז, כד) "את פני מבין חכמה". ויתבאר בספר "מעין גנים" בעז"ה. ואז היו נבונים נגד פני נפשות הצדיקים והחכמים והנביאים נגד פני ה'. אבל הרשעים האלו אע"פי שיש בהן בטבע כח שכל ובינה, הם נבונים לבד נגד פניהם. אבל נגד פני הטובים הם סכלים גמורים. עליהם אמר הנביא (ירמיה ד, כב) "כי אויל עמי, אותי לא יָדָעוּ, בנים סכלים המה ולא נבונים המה". והמליצה עמוקה מאד. כי לא קרא תגר על היותן נעדרי השכל והבינה. כי אין האדם נאשם על זה. ומה יעשה אם לא חלק לו השם ב"ה כח שכל ובינה גדולה? אבל קרא תגר על היותם חכמים בעיניהם. ואותן שהיה בהן כח בינה, השתמשו בהן לחלוק על האמת. (ישעיה א, ד) "עזבו את יי' נאצו את קדוש ישראל". כי בהתפלספותם רצו לחלוק על המושכלות הראשונות הנטועות בדעת כל אדם, שהן שרשי יראת ה'. ועל כן אמר שהן אוילים מִכַּת מושחתי הדעת. "כי אותי לא ידעו" ואנשי השכל והבינה שבהם סכלים הם ולא נבונים. כי תאר "נבון" ו"נבונים" יקר מאד כמו שיתבאר בספר "מעין גנים" בעז"ה:
ומזה הכת החטאה בנפשותם היה עמלק. ולכן נאמר (דברים כה, יח) "ולא ירא אלהים". מזה הכת היו חרטומי מצרים, פרעה ושריו ויועציו כמו שיתבאר בעז"ה. מזה הכת יהיה גוג נשיא ראש משך ותובל כמו שיתבאר בבית השלישי בעז"ה. ובספר "רוח חן" המפרש ספר "חכמת שלמה", בארנו נכבדות בענין זה.<sup class="footnote-marker">2</sup><i class="footnote">פרשה א סוף פסקא ה, ופסקא ו, עמ' 35, 41</i> ואין הכונה בספרים אלו ["גן נעול"] להאריך בדרושים, רק ליסד כללים לפרש בהן מליצות ספרי הקדש. ויש לי עוד פירוש נפלא על "נבונים נגד פניהם". אכתבנו בחדר הח' בעז"ה. ועתה שהצענו ההצעה הזאת, נפרש הכתובים שנזכר בהם תאר "חכם בעיניו":

Window 11

(ישעיה ה, כא) "הוי חכמים בעיניהם ונגד פניהם נבונים". פירוש הוי ואבוי על הרשעים העוזבים דרכי יושר בעבור שהן חכמים בעיניהם. והם מלעיגים על התורה, ומלעיבים במלאכי אלהים ובוזים דבריו ומתעתעים בנביאיו.<sup class="footnote-marker">1</sup><i class="footnote">דברי הימים ב לו, טז</i> ויותר מהם, אלו שהן "נבונים נגד פניהם", והם מעיזים להכחיש בטענות ונצוחיים יסודות המדע הנטועים בנפש. ואינו מדבר על הרשעים והפושעים העוברים מדרך התאוה ומרשע הלב. כי הם בעת ההשקט יודעים פשעיהם. אבל החכמים בעיניהם שמחים וששים בפעולתם החשוכה, כי הם מתארים דרכיהם בדרכי חכמה. ועל כן בפסוק שלפניו אמר (ישעיה ה, כ) "הוי האומרים לרע טוב ולטוב רע, שָׂמִים חשך לאור ואור לחשך, שָׂמִים מר למתוק ומתוק למר". ביאר שהוא מוכיח לאנשי משחית המלעיגים על תורת השם וחולקים על האמת. ואלו הם שתֵּאֵר "חכמים בעיניהם", וכנגדם אמר "שָׂמִים מר למתוק ומתוק למר". ביאר שהוא מוכיח לאנשי משחית המלעיגים על תורת השם וחולקים על האמת. והכת האחרת המהבילים בטענות ונצוחים, תאר "נגד פניהם נבונים", וכנגדו אמר "שָׂמִים חושך לאור ואור לחשך". וטעם המליצות האלו יתברר בספר "מעין גנים" בעז"ה. וכבר אמרנו (חלון ו') כי כת זאת הם משחיתים, ומנאצים השם. וזהו שאמר (ה, כד) "כי מאסו את תורת יי' צבאות ואת אִמְרַת קדוש ישראל נאצו". וכדרך (ישעיה א, ד) "בנים משחיתים עזבו את יי' נאצו את קדוש ישראל" המבואר למעלה. וכן בארנו (שם) שהם נכונים לשפטים גדולים באף ובחכמה. וזהו שאמר (ה, כה) "על כן חרה אף יי' בעמו וגו' בכל זאת לא שב אפו ועוד ידו נטויה". וכל הענין הנאמר שם להפליג בעונשם המר על עונם:
(משלי ג, ז) "אל תהי חכם בעיניך, ירא את יי' וסר מרע". פסוק זה נכתב בפרשת (משלי ג, א) "בני תורתי אל תשכח" וגו'. וכל הפרשה נכתבה ביד שלמה שהיה חכם מכל אדם ללמד את העם דעת, שאין החכמה נטועה בטבע הנפש. ושהיא מכתב אלהים, ושהאדם צריך לקַבְּלָה מן התורה והחכמים, והזהיר את האדם שלא יהיה חכם בעיניו להתפאר שטבעי כחות נפשו עושות בחכמה, ולפרוק מעליו עול מלכות שמים דברי התורה והמצוה שהן החכמה באמת. אלא צריך שיירא את ה', וידע כי הוא ב"ה לבדו יכול לחוקק חקים של חכמה ויקבל מצותיו. ויהיה סר מרע, והוא ממה שיצר לבו מסיעו אליו. כי יצר הלב נקרא רע, כדרך (בראשית ח, כא) "כי יצר לב האדם רע מנעוריו". ועוד אפרש כל הפרשה בעז"ה (בבית השני). כי מליצותיה עמוקות ורחבות מאד ומפיקה תושיות רבות:

Window 12

(משלי כו, ה) "עֲנֵה כסיל כאולתו פן יהיה חכם בעיניו". פירוש "כסיל" הוא הנלוז מדרך החכמה בעבור תאותו ורשעתו. ולפעמים הוא בטבע בעל כח שכל ובינה, ועל ידי שמתחזק יום יום בדרכי התאוה והרשעה, יגיע באחרית לידי אולת ושעמום הדעת, ויתחיל לחלוק על האמת בטענות וְהֶקֵשִׁים כפי שכלו התועה. ויתאר דרכי כסילותו לחכמה, והחכמה תבוז בעיניו. והחכם השומע אולתו חייב לענות מענה ישרה להשיבו מאולתו, ולגלות טעותו על פניו. כי אם יחריש יתחזק הכסיל יותר בטענותיו, ויאמין שהם ענינים ברורים שאין להשיב עליהם. ואז יהיה "חכם בעיניו" מִכַּת המשחיתים והמנאצים. ועל זה אמר "עֲנֵה כסיל כאולתו". כלומר ענהו בדברים דומים לדברי אולתו, ותשיב כהלכה. על דרך משל הכסיל ירבה טענות של אולת שראוי לאדם להיות נוהג בגבה לב. ענהו עתה בטענות ישרות כי שקר דִבֵּר, וְהָשֵׁב על טענותיו לבטלם. ותן לו טענות שדרך הענוה ושפלות הרוח ישר כפי החכמה. אבל אל תענהו בדברים שאינן כענין. על דרך משל שתקללו ותחרפהו בעבור טענותיו, כי זה לא יועיל כלום כל זמן שאינך מבטל דבריו ומקיים דרך החכמה. ואמר "פן יהיה חכם בעיניו", כלומר אם לא תנצחהו בטענות, יש לחוש שיתחזק יותר עד היותו חכם בעיניו, ואז אין תקוה שישוב לדרך החיים. ובפסוק שלפניו אמר (כו, ד) "אל תען כסיל כאולתו פן תשוה לו גם אתה". וזה בדברי חול (עיין שבת ל, ב) שאינן נוגעים בדרכי החכמה. שאם תענהו כאולתו, תשוה לו בכסילות. על דרך משל אם יקללך הכסיל ויחרפך באולתו, דום וסבול. כי אם תענהו כאולתו, והוא שתשוב חרפתו על חיקו, קללה תחת קללה, הנה תשוה לו להיותך נוהג כמדתו. ושלא נטעה לומר שהוא דרך שוה בכל הענינים. לכן סמך לו "ענה כסיל" וגו'. להורות שאין הדבר כן לעניין החכמה. כי בדברו אולת על דרך החכמה. צריך שתשיב ולומר "שקר דברת", ולגלות טעותו וסכלותו. ולא תהיה שוה לו. כי הוא דובר אולת. ושפתיך תדברנה מישרים. ובתלמוד אמרו (שבת ל, ב) "רבא רמי כתיב אל תען כסיל וגו' וכתיב ענה כסיל וגו'. ומשני כאן במילי דשמיא כאן במילי דעלמא". ודבריהם ברורים ממה שאמרנו:

Window 13

(שם כו, יב) "ראית איש חכם בעיניו, תקוה לכסיל ממנו". מלת "ראית" קשה בפרושו. למה לא אמר "איש חכם בעיניו, תקוה לכסיל ממנו". וכך הפירוש, החכם בעיניו מדמה שהוא יכול לחוקק לעצמו חקים של חכמה, כפי מראה עיני נפשו ושכלו ובינתו. וכבר בארנו (חדר ה' חלון י') שיש הבדל רב בין תכונת גויות בני אדם. שמקצת הגויות מתפעלות מהרה מכחות הנפש מגויות אחרות. והכל כפי המזגים והלֵחיות והמזונות והמנהגים וטבעי המדינות. ועל כן ימצאו בני אדם שאין יראת אלהים לנגדם. והם בדברים רבים בעלי מוסר ומדות טובות, בעבור שאין הכנה גדולה בגויותיהם שתתפעלנה מן הכחות הנפשיות שתלויין בהן הפעולות הרעות. ומפני שאין יצרם תקפם, יגזרו בשכלם ובדעתם שהן פעולות רעות, ושראוי לאדם להתרחק מהן מפני הכבוד. והעוברים יֵחָשְׁבוּ בעיניהן לנבלים ולנקלים. כמו הניאוף והגניבה והגזלה והחמס וכפיית טובה ולדבר דברי הבל ולצון והגאוה והכעס והשנאה והקנאה וכיוצא בהן. וכמו שתמצא בספרי הקדמונים, שהיו עובדים לכוכבים ומזלות, וקצתן שהיו מכחישים בכל. ובכל זאת חברו ספרים בעניני המוסר והמדות, וחקקו חקים כאשר בדו מלבם. הכל כפי דמיון פנימי, וכפי טבע יצרם וכפי שכלם ובינתם המחליקים להם דרכי יצרם. והיו בהן אנשים פורשים עצמן מן הגנות מן התאוות והחמדות ומשאר מדות רעות. לא בעבור שקבלו חכמה מן התורה והחכמים, אלא בעבור טוב מזגם. והיו הדברים האלו טובים בעיניהם לעניין ההנהגה הישרה. ומלת "כסיל" פירשתי שהוא על הנלוז מן החכמה והולך בשרירות לבו, ובוחר בשקוציו ובגלוליו מתאוה בזדון הלב. והנה כאשר נראה פעולות שתיהן, ידמה לנו כי הכסיל רע מאוד. ושטוב ממנו הרבה זה הנוהג במוסר ובדעת. אבל אם נבין הדבר יתברר כי הכסיל טוב ממנו. כי הכסיל עושה תועבות מתוקף היצר ומרוע לב, ויודע תועבותיו ולכן יש תקוה שישוב מפשעיו. כי האדם בעל בחירה ולבו מושל ברצון. ויוכל להיות שפתע פתאום יעשה לו לב חדש ורוח חדשה, וישליך מעליו פשעיו וגלוליו ויהיה צדיק גמור. וכמו שבארנו למעלה (שם חלון א'). אבל ה"חכם בעיניו" הנה כל מעשיו חושב שהן חכמה. ולא יאמין שיש דרכים טובים מדרכיו, והוא מושחת הדעת. ואין תקוה לעולם שישוב מאולתו, ושיקבל על עצמו מורא שמים חקיו ומשפטיו ית', ונחשב לו כאלו עושה כל התועבות. כי הִמָנְעוֹ מהן איננו ביראת ה', אלא בעבור חולשת יצרו ובעבור כבוד בני אדם. ואם יקרה שיוכל לְהִכָּבֵד ולעלות לגדולה באמצעות עשות תועבות גדולות, אין מעצור לרוחו להמנע מעשייתן. ומלת "ראית" על ראיית השכל והבחינה. כמו (קהלת א, טז) "ולבי ראה הרבה חכמה ודעת" ומבואר למעלה (שם חלון ז'). ועל זה אמר "ראית" ובחנת ענין האיש החכם בעיניו. אע"פ שאינך רואה שעושה תועבות, תבין שתקוה לכסיל ממנו, ואע"פ שנוהג בכסילות וחפץ בשקוציו. כי אין רע ממדת "חכם בעיניו". והבן:

Window 14

(משלי כו, טז) "חכם עצל בעיניו משבעה משיבי טעם". פירוש. המלך שלמה ע"ה גנה בספרו מדת העצלה עד מאוד. והענין יקר מאוד, כי העצלה התחלה לְהֶשְׁחֵת הנפש, לנליזה מן החכמה ולכל דבר רע. כדרך שאמר (משלי כד ל-לא) "על שדה איש עצל עברתי וגו' והנה עלה כלו קמשונים, כסו פניו חרולים" וכיוצא בזה. כי לקנין החכמה צריכה זהירות וזריזות גדולה. וכמו שאמר ר' פנחס בן יאיר בברייתא שלו (ע"ז דף כ, ב), שהזהירות קודמת לכל. כמו שתבין ממה שכתבנו למעלה (חדר ג חלון י). ולכן העצל גם הוא מוכן להשחת השחתה גדולה להיות חכם בעיניו. כי להנצל מטורח החכמה לאספה לשמרה ולעשותה, ידמה דמיונות רעות שאין האדם צריך לכל אלה, ודי לו בחלקו ובדרכי שכלו ובינתו, והם יורוהו בכל עניניו, ויתחזק בדעתו מעת לעת עד שיהיה "חכם בעיניו". וכל כך תשתרש המחשבה הרעה הזאת בקרבו שיהיה חכם בעיניו משבעה משיבי טעם. והם שבעה חכמים המשיבים טעם אחד ודברים אחדים כפי החכמה האסופה בנפשם. והעצל הזה יחלוק בדעתו על שבעתם, ויבטל דבריהם ויחזק בסכלותו כפי העולה על רוחו. ועיקר מליצת "משיבי טעם" יתבאר בספר "מעין גנים" בעז"ה בדברנו על מלת "טעם". ולפי שהעצלה סבה לכל הרשעה הגדולה הזאת, הזהיר אזהרות גדולות שנשתמר ממדה הגרועה הזאת. וחתם דבריו בפסוק זה, כלומר דע שתכלית העצל שיהיה "חכם בעיניו". ואת נפשו הוא חובל. ואין בספר משלי אחר פסוק זה, זכרון העצל וענינו. והבן, כי הפסוק הזה מבאר תכלית העצל, ומה רע אחריתו:
(משלי כח, יא) "חכם בעיניו איש עשיר, ודל מבין יחקרנו". פירוש. יש מן הכסילים שנשחתו בדעתם והיו חכמים בעיניהם, בראותם עצמם מצליחים בדרכי כסילותם, וראו כי לא לחכמים לחם, ותופשי התורה עשוקים ורצוצים. והתאמרו בלבם שדרכם ומנהגם חכמה, וע"י כן שָׁמְנוּ עָשְׁתוּ<sup class="footnote-marker">1</sup><i class="footnote">ירמיה ה, כח</i> גם גברו חיל. ומאסו בדרכי חכמי התורה, באמרם איך יאמרו "חכמים אנחנו", ובביתם אין לחם ושמלה? ועל זה אמר "חכם בעיניו איש עשיר". כלומר פעמים שהעושר סבה לרעה הגדולה הזאת. ודע שאע"פ שאין מופתים על דרכי החכמה, והכסילים יריבו עם החכמים כמבואר למעלה, אין הדבר כן בעניני הבינה. כי בעל כח הבינה יוכל להראות גלוי לכל, שהוא בעל בינה יותר מחבריו, וכמו שיתבאר בספר "מעין גנים". גם בחדר השביעי יתבאר מעט מזה. כי בעל הבינה יגלה תעלומות וחידות צפונות ויבין תכונת ונטיית הנפשות. מה שלא יבין מי שאין בו כח בינה גדולה. ולכן יש להפלא על עוצם הֶשְׁחֵת דעת העשיר שהוא "חכם בעיניו", ומדמה ששכלו ובינתו יחוקקו דרכים ישרים יותר מדרכי החכמים, ושבאמצעותן השיג גם עושר גם כבוד. ובעיניו יראה איש דל והוא מבין, וראיה על גודל בינתו כי יחקרנו ויבין תעלומותיו, ובכל זאת הוא דל. ואם היה החכמה תלויה בדרכי בינת האדם היה ראוי שיהיה הדל המבין עשיר גדול. כי הוא יודע דרכי העשיר ומנהגיו, ובינתו רחבה הרבה, וזה לא יוכל העשיר לכחש. ועל זה אמר "ודל מבין יחקרנו". כלומר הִפָּלֵא והשתומם על רשעת העשיר הזה החכם בעיניו. והמופת בין עיניו בדמיונות שוא והבל, בראותו "איש מבין יחקרנו" והוא דל ואביון. והיה לו לשום על לבו שאין העושר אות על חכמתו. ושיגיע לרשעים כמעשה הצדיקים, ולצדיקים כמעשי הרשעים, כי דרכי השם ב"ה נשגבים מדעתנו וכמו שיתבאר בעז"ה. אבל ברוב השחת דעתו יאמין דברים שהן נגד שקול הדעת ונגד החוש. כך נראה בעיני. וראב"ע ז"ל פירוש ודל מבין יחקרנו. יוכל לחקור בדבר שהוא חכם בעיניו ע"כ, ולפירושו לא למדנו דבר מזה. והבן:
ויותר מאלו לא מצינו בכתבי הקדש תאר "חכם בעיניו". והנה התבארו כולם. ובספר "מעין גנים" יתבאר ענין "נבונים נגד פניהם" כי שם מקומו. ובספר זה יתבארו עוד בעז"ה מקצת לשונות של חכמה הבאים בכנוייהן, שגם הם על שוא ותהו ודרך "החכמים בעיניהם". ובאלו המקומות יתבאר כל הענין באר היטב. כתר לי זעיר:

Chamber 7



Window 1

<small>חדר שביעי ובו יב חלונות ראיה מן התורה שכל "חכמה" [היא] אלהית, ושהיא על המנהגים שהן כפי חקי השם ב"ה. ראיה שניה מספר ירמיה מבאר שיש רבים מן המצווֹת שבתורה שהן עניני בינה. מופת ממצות קדוש החדש שהתורה מן השמים. מופת שני מפרשת בהמות וחיות טהורות וטמאות. ענין דרך אמונה. כל ספרי דברי הימים עדים נאמנים על התורה. השתלשלות הדורות וסדר הקבלה והזמנים שבתורה ובדברי הנביאים, עדות נאמנה על התורה. יושר המצווֹת לתקון הנפש ולתועלת הקבוץ המדיני הכתובים בתורה, מעידים על היותה אלהית. דעת הנפלאות שבתורה וסוד צבאיו ומשרתיו וכבודו וגדלו. עדות על היותה אלהית. מליצותיה משליה ויושר הוראת כל שרש ושרש כפי הענין שנכתב אצלו, מורים שהיא אלהית:</small><br>כשתשגיח בדברי התורה והנביאים תמצא דבר זה מפורש, שהחכמה כולה מאת האלהים ואינה יוצאת מן השכל האנושי ובינת האדם. כי כשהזהיר אדוננו משה ע"ה ב"משנה תורה" על שמירת התורה והמצוה אמר (דברים ד, ה) "רְאֵה למדתי אתכם חקים ומשפטים כאשר צוני יי' אלהי לעשות כן בקרב הארץ אשר אתם באים שמה לרשתה". הודיע שהחקים והמשפטים שלמד לישראל לא הוציאם מלבו, ולא קבצם מבעלי החקים שהיו בעולם, אלא כאשר צוהו ה' כולם מפי הגבורה. והוא ב"ה צוה שיעשו ישראל החקים האלה. וחזר ופירש שאלו החקים והמשפטים הן הן החכמה והבינה. ואע"פ שלא יצאו משכל האדם ומבינתו ולא ימצאו מהן. גם הרבה מנגדים לטבע השכל והבינה הנטועות בנפש, בכל זאת הם החכמה והבינה הגמורה. ולכן אמר (דברים ד, ו) "ושמרתם ועשיתם כי היא חכמתכם ובינתכם לעיני העמים אשר ישמעון את כל החקים האלה ואמרו רק עם חכם ונבון הגוי הגדול הזה". הודיע שישמרו החקים האלה בלב שלם ויעשו וינהגו על פיהן. כי אין החקים האלו שוים לחקים שחקקו כל עם ועם ללשונותם בארצותם, אלא חקי התורה הן חכמה ובינה לעיני העמים בעבור שצוה עליהם השם ב"ה. ואינם כמו חקי עם ועם שאינם חכמה ובינה כי הם מתחבולות בני אדם. ואין בכח האדם לחוקק חקי חכמה ובינה. ולכן אם ישמרו ויעשו חקי התורה יגדל שם ישראל לכבוד ולתפארת עד אפסי ארץ. כי אם ישמעו העמים החקים האלה שנוהגים בהם בני ישראל, כולם יודו ויאמרו שהוא גוי גדול מכל הגוים. ובעבור גדולתו הוא חכם ונבון מכל הגוים ונתנה להם לבדם החכמה והבינה למורשה. ושאר הגוים השפלים בערך ישראל, משפטים אלה בל ידעום. מבואר הדבר שחקי התורה הן החכמה הגמורה. והנוהג על פיהן הוא החכם.
ויפה אמר "חכמתכם ובינתכם", לפי שזרע יעקב לבדם הם מקבלי התורה, לא שאר האומות. וכמו שיתבאר (בחדר השמיני בעז"ה). ואם היתה הנחת שם "חכמה" על העיון, המופת ודרכי חקירות השכל, גם בשאר העמים היו חוקרים ופלוסופים כמו אריסטו וחבריו ודומיהן, שהפליגו לחקור בטבעיות ואלהיות כפי מחשבתם, והוכיחו ההשגות האמתיות בהקשים ונצוחים. ואיך אמר "אשר ישמעון את כל החקים האלה ואמרו רק עם חכם ונבון הגוי הגדול הזה"? אם הכונה על עשות המופתים<sup class="footnote-marker">1</sup><i class="footnote">הוכחות הגיוניות</i> על מה שלמדנו מן התורה בדרך קבלה, כבר הראית שחכמי הגוים גם המה הפליגו בחקירות האלה. ואם הכונה על הקבלה בלי מופת לא היה לו לתאר זה ב"חכמה" וב"בינה", ויודעיהן ל"חכמים" ול"נבונים". אבל הכלל שיסדנו נאמן ויציב שכל חכמה על חקים נודעים מן השם ב"ה שחקקן בחכמה והן הן חקי התורה. וישראל לבדם קבלום ונוהגים בדרכיהן. ועל קוטב זה סובבים דברי הכתוב וכמו שפרשנו. והנה פסוק זה יצא מן הכלל ללמד על כל המקומות שבספרי הקדש שנזכר [בהם] לשון חכמה, שהוא על חקי השם ב"ה שהן החכמה הגמורה. וכמו שתראה בחדרים הסמוכים בהביאנו כל כתבי הקדש ובפרושינו עליהם:

Window 2

וידעתי כי אנשי לבב יאמרו "אם הנחת שם 'חכמה' על החקים הבלתי מתבררים לאדם במופתי השכל. במה יִוָדַע לעמים אשר ישמעון חקים האלו שבעליהן עם חכם ונבון גוי גדול? ואולי ילעיגו עליהן כדרך הכסילים המרובים עם החכמים, והאוילים בוזים חכמה ומוסר?" הנה אין השאלה הזאת לבדה עלינו. כי גם המפרשים מלת "חכמה" על העיון השכלי ועשיית המופתים לא ימלטו, אחר שהכתוב מדבר על חקי התורה. ובכלל זה חזיר ושעטנז וכלאים ופרה אדומה, שהאומות מונין עליהן את ישראל.<sup class="footnote-marker">1</sup><i class="footnote">רש"י על במדבר יט, ב; רמב"ם, הל' מעילה סוף פרק ח; ע"פ תנחומא חוקת פסקא ז</i> ועליהן אמר "אשר ישמעון את כל החקים האלה ואמרו רק עם חכם ונבון וגו'. וכן ושמרתם ועשיתם כי היא חכמתכם ובינתכם", כולל התורה כולה. וכבר נלחצו מזה מפרשי התורה ז"ל. ויאמרו הרב רבינו נסים ור' יצחק אברבנאל ז"ל, כי האומות לא ילעיגו עלינו בראותם כי המשפטים צריכים, והן המצווֹת שטעמם ידוע למשכילים, ומתוארים משפטים. וע"י כן ידונו שגם החקים והן המצווֹת שאין טעמם ידוע, גם הם צדיקים. כמו האדם שעושה פעולות רבות בתבונה ובדעת, כשיעשה דבר שאין טעמו נודע לדעת זולתו, ראוי לו לחשוב שגם זה כפי התבונה אלא שטעמו נעלם. כן יקרה למשכיל במעשה מצות התורה. ועל זה אמר הכתוב (דברים ד, ח) "ומי גוי גדול אשר לו חקים ומשפטים צדיקים ככל התורה הזאת" וגו'. הוסיף מלת "ומשפטים" לפי שהן עדות על החקים שהן צדיקים. ותחלה אמר "אשר ישמעון את כל החקים האלה" [עכ"ל]. ודברי הרבנים האלו נפלאו מדעתי. כי איך יעידו המשפטים על החקים? ומי יעיד על המשפטים? וגם עליהם יפטירו בשפה? כי כבר בארנו למעלה שאין על חקי החכמה מופתי הדעת. ובכלל זה החקים והמשפטים והמצווֹת והתורות והעדות. ומי שלא יקבלום בעבור יראת השם, יתוכח כנגדן. על דרך משל ממשפטי התורה, שהגנב ישלם שנים. היעלה על דעתך שישר המשפט הזה בעיני כל העמים. ושבעבור יושרו יתוארו הנוהגים בו עם חכם ונבון? והפך הדבר נראה לעין. כי רוב העמים לא בחרו משפט זה, (ואם) [למרות ש]הוא נודע להם. ותמצא שבמקצת המדינות ידון הגונב דבר מועט במשפט מות. ומשפטי קצת המדינות שיכוהו בשוטים (ויסמכוהו בברזל) [יכווהו בברזל מחומם] שהוא נבל. ובקצתן יסגר בכבלים וישב בבית הכלא מספר שנים. כי דעות המנהגים יתחלפו כפי מספר המעיינים כמבואר למעלה. וכן הוא בכל משפטי התורה. סרו כל העמים מן הדרך אשר צוה ה' ובחרו להם משפטים כפי העולה על רוח חכמיהם ונבוניהם. ואם כך הוא בזמנינו, יותר מזה היה בדורות שעברו שלא נגלתה כבוד התורה והיותה אלהית מוסכם ביניהם כמו עתה. הִפָּלֵא מאוד איך יאמר הכתוב על זה שיודו כל העמים כי אנחנו עם חכם ונבון? ויותר נפלא לומר שיקחו עדות מן המשפטים על החקים. ומי יערב שלא יקחו עדות מן החקים על המשפטים? כי בהיותם מתוַכחים על המשפטים אע"פ שאינן יכולים לברר שבושם וטעותם במופת,<sup class="footnote-marker">2</sup><i class="footnote">בהוכחה הגיונית</i> יתאמרו בני נבל לומר שחֻקֵי העם הזה סרי טעם. כן משפטיהם. גם אין מלת משפטים על הדברים המתבארים לכל הדעות. ואין מלת חקים על דברים שהן נגד השכל והבינה, כמו שיתבאר במקומו בעז"ה. ואין ראיה מדברי הכתוב שאמר "חקים ומשפטים צדיקים". כי כן החל "ראה למדתי אתכם חקים ומשפטים". ומה שאמר "אשר ישמעון את כל החקים" ולא הזכיר המשפטים יתבאר מדברנו. סוף דבר הכתובים האלו צריכין להתפרש:
ושמע עתה מה שאומר בפרושן: הנה אנשי דעת מן העמים המלעיגים עלינו ודוברים סרה על המצווֹת והחקים והמשפטים, הוא בעבור שאינן מאמינין שהתורה מכתב אלהים, ושהחקים האלה יצאו מפי הגבורה, ומיחסים הכל למעשה בני אדם. כי אם יאמינו שהתורה אלהית ושהן דרכי ה', בהכרח יודו שהן החכמה והבינה. כי בשקול דעת כל אדם מתברר כי השם לבדו אין קץ לתבונתו, ושהכל כאין נגדו. כדרך (איוב ט, ד) "חכם לבב ואמיץ כח, מי הקשה אליו וישלם". ויתבאר במקומו. ואם יאמינו שהחקים האלה אלהיים, ויקשו ערפם וישענו על בינתם, הנה הם בכלל ה"חכמים בעיניהם ונבונים נגד פניהם", משחיתים ומנאצים שבארנו ענינם. ולא דברה תורה במתים שבטל בהם צורת האדם, ולא יֵחָשְׁבוּ לפניו למאומה. עליהן נאמר (ישעיה מ, יז) "מאפס ותהו נחשבו לו", ויפה יתבאר בבית השלישי בעז"ה. אבל דברה תורה על העמים ההולכים בדרך שקול דעתם. וכשישמעון החקים האלו שאין להם מבוא בשקול דעת האדם, יתמהו ולא יאמינו שהן דרכי חכמה. כי מאין יתברר להם שהן דרכי ה' ושמוצאותן מפי עליון? והם לא ידעו ולא יאמינו כי ידבר אלהים את האדם. ולא שמעו ולא ראו נפלאות כאלה, כי לא נגלה כבוד ה' בין הגוים. וכמו שנאמר (דברים ד, לג-לד) "השמע עם קול אלהים וגו' כאשר שמעת אתה וגו' או הנסה אלהים לבא לקחת לו גוי מקרב גוי" וגו'. ואם יסופר בין הגוים בדורות הבאים הנפלאות הגדולות שנעשו לישראל, ושכבודו שוכן בארצנו לא יאמינו ולא יאזינו. ואם לא יאמינו בנבואה ובהשגחה העליונה על האופן הנפלא הזה, אין עוד מקום לומר שיש בארץ חקים ומשפטים שקבלו בני אדם מן השם ב"ה. וכן יוכל להיות שקצתן יאמינו כי ידבר השם עם האדם וילמדהו דעת ודרך תבונה וחכמות ירונו. אבל לא יודו שתורת משה רבינו ע"ה היא התורה העליונה שיצאה מפי השם ב"ה. ואולי יעמוד ביניהם נביא שקר וחולם חלום, ויגיד דברים מלבו בשם ה'. והשומעים יכשלו בם ויחליפו אמת בשקר. או יאמר שהתורה הראשונה בטלה, ועתה באה תורה חדשה. אבל שידעו באמת שהתורה מאת השם ב"ה, ובכל זאת יקשו ערפם ויבטלוה בעבור השענם על דעתם ובינתם, אין ענין זה במציאות האדם במה שהוא אדם, רק במשחיתים שאין בהם צורת אדם, ועל אנשים כאלה לא תתפשט דעת התורה. כי (משלי ב, יט) "כל באיה לא ישובון ולא ישיגו ארחות חיים". ולפי שההוראה על יושר חקי התורה ומשפטיה תלויה בהתבררות היותה אלהית, הנה אם אפשר לאמת להם במופת שהיא מן השם ב"ה, והיה המופת חזק ואמיץ שאין בכח הדעת להכחישו, אין ספק שיודו כל רואיהן שדרכי התורה הן החכמה והבינה.
וברוב חסדי השם ב"ה עשה מופת<sup class="footnote-marker">3</sup><i class="footnote">כאן פירוש "מופת" הוא נסים</i> זה לעיני כל ישראל גדוליהם וקטניהם. כי הביאם להר סיני ושם נגלה האלהים לעיני כל, ודיבר מן השמים ושמעו באזניהם קול אלהים חיים מדבר מתוך האש. וראו מופתים רבים ונפלאות גדולות במדבר ובארץ ישראל. וידעו כל הרואים בדעת ברורה שדברי התורה הם דברי אלהים חיים. ולכן אמר ב"משנה תורה" (דברים ד, לה) "אתה הראת לדעת כי יי' הוא האלהים" וגו'. כלומר הראת בחוש לדעת בברור אמתת הדברים. כי אין ברור יותר להמון בני אדם ממה שישיגו בחושים. ומה שדומה לזה הוא ענין שאפשר מציאתו בכל דור ודור. והוא אם נראה אנשים הנוהגים בדרכי התורה הזאת שהן אנשי מופת ובמעלת העליונים הנבדלים בעצם מבעלי החומר, בהכרח נודה שמנהגי האנשים האלו אלהיים ודרכם דרך ה'. ואולם המופתים האלו היו נראים בכל דור ודור באנשי התורה החכמים והנבונים. והיו המופתים מפורסמים לעיני כל רואה אי אפשר להכחישם ולכזבם. הן במופתים הנתלים בדעת ובתבונה, הן במופתים הנתלים במדות, הן במופתים הנתלים בפעולת הַגְוִיָה. כי בהיות תורת ה' החכמה הגמורה, וההולך בדרכיה תדבק בו השגחת השם ב"ה וישיג קרבת אלהים, אז יוכל לפעול בעליונים ובתחתונים כדרך (תהלים קמה, יט) "רצון יראיו יעשה". וכדרך (איוב כב, כה) "ותגזר אומר ויקם לך". כי השם ב"ה ימלא חפצם ומשאלותם, יעשה ככל אשר יקראו אליו באמת. ומזה המין העמיד יהושע חמה ולבנה ברקיע, מזה המין הוריד אליהו ז"ל אש מן השמים. מזה המין רפא אלישע צרעת נעמן והחיה את המת. וכמו שהעיד נעמן (עיין מל"ב ה, טו) כי יש אלהים בישראל. ומזה המין היו כל הניסים שעשו הנביאים והחכמים דור אחר דור. הכל באמצעות קדושת מנהגם ודרכיהם שהיו כפי התורה. ולא נמצאו כמותם בכל העמים, לפי שכל ענינם<sup class="footnote-marker">4</sup><i class="footnote">של הגוים</i> כפי הטבע הנהוג, לא יותר. וכן הבינה והשכל ורוח אלהים שנחה על אנשי התורה ונגלה עניניהם לכל רואה. כמו שתמצא ביוסף שפתר חלום פרעה ברוח הקדש, ונגלה ליועצי פרעה הסכלים כי רוח אלהים בקרב יוסף. ושמנהגיו אלהיים. וכן שלמה המלך ע"ה שלא היה דבר נעלם ממנו. ראה הודאת מלכת שבא (מל"א י, ט). וכל העמים שהיו באים לשמוע חכמתו ומוסריו (מל"א י, ו). כי פתר חידות והתיר קשרים ומצפונים שאין בכח השכל האנושי ובינתו להתבונן בהם. וכן דניאל (ד, ו) שכל רז לא אנס ליה. והודה נבוכדנצר הרשע ובלטשאצר הרשע (דניאל ה, יא) "די רוח אלהין קדישין ביה וגו' נהירו ושכלתנו וחכמה כחכמת אלהין השתכחת ביה". כי לא היה אפשר להם לכחש הדברים המושגים לחושיהם. וכן היו רבים בישראל לרבבות שהיה נגלה מהם הענין האלהי אלא שלא נכתבו עניניהם בספרי הקדש. ואם היה אפשר שכל ישראל יחד ישמרו התורה והמצוה כמו ששמרום אנשי הסגולה, יהיה נגלה הענין האלהי בכולם. כדרך (במדבר יא, כט) "ומי יתן כל עם יי' נביאים כי יתן יי' את רוחו עליהם", כמבואר במקומו בשרש "נוח" בעז"ה. וכמו שיהיה לעתיד במהרה בימינו. כדרך (יואל ג, א) "והיה אחרי כן אשפוך את רוחי על כל בשר" וכמבואר למעלה (חדר ה' חלון ט'). כי יסוד הכל היא חכמת התורה. ולא יתהוו פעולות אלהיות הנשגבות מדרכי הטבע הנהוג רק ע"י אנשים שומרי תורה. ומזה המין כל הגבורות והמלחמות הקשות שנצחו מעטים את הרבים בדרך פלא, כמבואר בספרי הקדש. ומזה המין כל הנפלאות וההצלחות התלויות בזרע הארץ ובתבואות, בעדרים ובבקרים ובפרי בטן. וכיוצא באלה שהן למראה עיני כל אדם, והן נשגבות מדרכי הטבע. וכל הרואה אותם יודה שהן ענינים אלהיים. ובהיותם מוכרחים להודות שמעשה העם השומר התורה הזאת נשגב ונבדל ממעשה כל העמים שחקקו להם חקים מדעתם ובעצת חכמיהם, בהכרח יודו כי תורת העם הזה היא אלהית, וחוקותיה ומשפטיה הן החכמה והבינה. ושמשפטי וחקי שאר העמים הבל הם ואין בם מועיל. כי לולי כן מאין הגיע להם הענין האלהי. והם בצלמם ובדמותם בתכונתם ובגויותם שוים לצלם ודמות ותכונת וגוית שאר העמים. ואין הבדל רק בין המנהגים. כי עַם זה שומרים התורה הזאת. ועמים אחרים תורת כל אחד בידו. ואין מופת יותר גדול על התורה שהיא מן השם ב"ה. ושהיא "החכמה והבינה" ושעל כן הנוהגים בדרכים אלו, הם אנשי אלהים ושרי קודש:
וכל זה דבר הכתוב אחר שהודיע שתהיה התורה חכמת ישראל ובינתם לעיני העמים, ויודו כולם שהם "עם חכם ונבון". חזר ופירש מה יביאם אל ההודעה הזאת אחר שדרכי חכמת התורה לא תִוָדַענָה להם במופתי השכל. ואמר (דברים ד, ז) "כי מי גוי גדול אשר לו אלהים קרובים אליו כיי' אלהינו בכל קראנו אליו". הבט אל המליצה היקרה הזאת. אמר אדוננו משה ע"ה, שוטטו מיָם עד יָם וראו בכל הגוים ההולכים איש בשם אלהיו. זה ישתחוה לשמש. וזה לירח. וזה לצבא השמים, היש אלהים קרובים אליו שיענהו בקראו אליו? וגם אם יאמין בה' אלהי השמים על דרך הגוים שקוראים אותו "אלהי אלהים" (עיין מנחות קי, א) וכמו שיתבאר בבית השלישי בעז"ה. ואפילו יאמין בו באמת כדרך שמאמינים בו בני ישראל. בכל זאת איננו קרוב אליו בכל משאלותיו. כי הגוים הצדיקים, כל שכר צדקתם ומעשיהם הטובים בדרך הטבע הנהוג לא יותר. על דרך משל שיהיה מטר בארצם, שיולידו בנים ובנות, שישמרו מן התחלואים ומן המלחמות וכיוצא כפי הטבע הנהוג. אבל לא למעלה מדרך הטבע. על דרך משל הניסים והנפלאות ורוח אלהים בתבונה ובדעת וכיוצא באלו לא ישיגום העמים וחכמיהם, זולתי עַם ה' שומרי התורה. ועל זה אמר "מי גוי גדול" כמונו בענין זה. כי ה' אלהינו קרוב אלינו בכל קראנו אליו. כל מה שישאל החכם מישראל שומר התורה מן השם ב"ה, ימלא משאלתו. דניאל היה צריך לדעת חלום נבוכדנצר, והודיעו השם ב"ה. וכן בכל דבר. וכראות העמים את מעשי העם הזה כי נורא הוא יאמינו כי תורתם עליונה מיד השם ב"ה. ולכן סמך ואמר (ד, ח) "ומי גוי גדול אשר לו חקים ומשפטים צדיקים ככל התורה הזאת" וגו'. כלומר מענין קרבת האלהים שאמרתי נמשך שאין עוד גוי גדול כמונו בענין המנהגים. כי לנו חקים ומשפטים צדיקים. כי הם אלהיים, שקולים בפלס החכמה העליונה שהיא צדק ומישרים. ולכל העמים חקים ומשפטים שבדו מלבם אין בהם צדק ולא יושר. ולכן כשדבר על מה שישמעו העמים, הזכיר רק חקים לבד. להודיע שלא תהיה ההודעה בשכלם ובבינתם בעבור השיגם דרכי התורה, אלא אפילו החקים שאין לשכל מבוא בהם כלל, יודו עליהן שהן חכמה ובינה.
והנה דִבֶּר משה דברים אלו לישראל באותו הלשון עצמו שיאמרו העמים זה אל זה. והנה כל מה שדברנו מסכים עם המציאות המפורסם. כי בהיות ישראל שרויין אל אדמתם הולכים בתורת ה', וביניהם אנשי אלהים אנשי מופת, נלוו עליהם רבים מן העמים בשם ה'. כי בחנו וידעו כי תורת ישראל ומנהגיהם לבדם אמת. ובחדרים הסמוכים תמצא בענין זה ראיות ברורות מכתבי הקדש. וכאשר חטאו ישראל וגלו מעל אדמתם ונפלה עטרת ראשם, ואין עוד אתנו נביא ויודע עד מה<sup class="footnote-marker">5</sup><i class="footnote">מליצה ע"פ תהלים עד, ט</i> ונתקיים בנו (דברים לא, יז) "והסתרתי פני מהם" וגו' וכיוצא מן הקללות המיעדות שפלותינו, ושלא תֵרָאֶה כבוד ה' עלינו, סרו המופתים הנאמנים המעידים על התורה הקדושה שהיא לבדה עליונה, ודרכי חכמת השם ב"ה. כי הנפלאות הקדומות לא יאמינו [בהם] הדורות האחרונים, ואם יאמינום יאמר שבטל זיו התורה הזאת, וְחַדָשָׁה מקרוב באה מן השמים. ולכן קמים בכל דור ודור מתחכמים מכל העמים ושולחים לשונם לחלוק על חכמי ישראל ומנהגיהם ונתחלל שם שמים, ועונותינו גרמו כל אלה. ומידינו היתה זאת לנו. בושנו מאד ונכלמנו. עד ישוב ה' לרחם עלינו ויַראנו נפלאות כימי צאתנו מארץ מצרים. אז יבושו כל חכמי הגוים ממועצותיהם, וידעו כי יש אלהים בישראל, ושאין חכמה ובינה במציאות רק חכמת התורה. ובהגלות דבר זה הגלות גמורה ע"י מופתים גדולים, יִוָדַע לכל שוכני ארץ האמת הברור, ויתנו כבוד לתורה. על העת ההיא נאמר (צפניה ג, ט) "כי אז אהפוך אל עמים שפה ברורה לקרוא כולם בשם יי' לעבדו שכם אחד". ואילו שמרנו מצות ה' בימי שלוָתנו כבר היה מקויים הדבר הגדול הזה כי גדול הוא מאד, ואליו כִוְנָה החכמה העליונה. כי (תהלים קמה, ט) "טוב יי' לכל ורחמיו על כל מעשיו". והוא עצמו ענין הכתובים האלו שצוה לנו לשמור ולעשות דברי התורה הזאת. שלפי הנראה דבר לטובתנו, שעל ידה נהיה גדולים וחשובים בעיני העמים, שיודו כולם כי אנחנו לבד גוי גדול חכם ונבון. וכן אמת. אבל יש "תפוחי זהב במשכיות כסף".<sup class="footnote-marker">6</sup><i class="footnote">משלי כה, יא</i> ועיקר הכונה על כלל העמים שישובו כולם ליראה את השם כעמו ישראל לעבדו שכם אחד, ושיכנסו בבריתו של אברהם אבינו ע"ה, לא בעבור טובות העה"ז, רק בעבור שיתברר להם קדושת התורה ואמתת חקיה ומשפטיה. ואשרינו אם אנו גורמים זה בקדושתנו ובלכתנו בדרכי התורה. וכדרך אברהם אבינו ע"ה שנאמר עליו (בראשית יב, ה) "ואת הנפש אשר עשו בחרן". ודי בזה:

Window 3

וכן בספר ירמיה הנביא ע"ה מבואר שאין חכמה במציאות זולת חכמת התורה. ושהנלוז מדרכיה, מן הנמנע שיתואר בתאר "חכם" גם אם יהיה בטבעו בעל שכל ובינה הרבה, ויודע חכמות למודיות וטבעיות וכל מלאכת מעשה. וכן מי שלמד חכמת התורה ואסף בנפשו חקי החכמה אלא שאינו נוהג בדרכיה, ואע"פ שנוכל לומר שיש בו חכמה, לא יתואר בתאר "חכם" כמבואר למעלה (חדר ב' חלון א'). שכן כתב (ירמיה ח' ח-ט) "איכה תאמרו חכמים אנחנו ותורת יי' אתנו? אכן הנה לשקר עשה עט שקר סופרים. הובישו חכמים חתו וילכדו הנה בדבר יי' מאסו, וחכמת מֶה להם?" פירוש. האנשים שדיבר הנביא כנגדם היו אנשי משחית, למדו התורה ואמרו שהיא מן השמים, ומאסו בחקותיה, ולא יתכן דרך ה' בעיניהם ונשענו על דרך לבם וחקירותיהם כפי שכלם ובינתם. ותארו עצמן "חכמים" בעבור ערמם ותחבולתם והדרכים שחקקו לעצמן, גם בעבור שלמדו חקי התורה, ואין השחתה גדולה מזאת כמבואר למעלה. וראייה לזה, כי לפני כן נאמר (ירמיה ח, ה-ז) "מדוע שובבה העם הזה ירושלים משובה נצחת? החזיקו בתרמית מאנו לשוב. הקשבתי ואשמע לא כן ידברנו אין איש נחם על רעתו לאמר מה עשיתי, כלה שב במרוצתם כסוס שוטף במלחמה. גם חסידה בשמים ידעה מועדיה ותור וסיס ועגור שמרו את עת בואנה, ועמי לא ידעו את משפט ה'". פירוש. הנביא תמה על עוצם השחתתם. מדוע נפלו במשובה נצחת שהיא נצח לא תפסק? מחזיקים בתרמית לבם שבחרו להם, מאנים לשוב בתשובה, וכאשר אני מקשיב ושומע דבריהם יום יום, תמיד ידברו דברים לא כנים. ואין איש מהם נחם על רעתו, לאמר "מה עשיתי?" כי דרכם נכון בעיניהם, וזה דרכי המשחיתים, כת "החכמים בעיניהם", כדרך (משלי כו, יב) "ראית איש חכם בעיניו, תקוה לכסיל ממנו". ובארנוהו למעלה (חדר ו' חלון יג).
וזה הַהֶשְׁחֵת העצום המנגד לשקול הדעת, כי הם מתקוממים נגד חקי השם, ממאסים בדבר השם ב"ה, ובוחרים שקוציהם לתארם בחכמה. וכמבואר למעלה (חדר ו' חלון ו'). ועל זה הוכיח הנביא ואמר כי הם נבזים מבעלי חיים האלמים. כי הם שומרים המנהגים הנטועים בם בהכרח, לא יסורו ממעשיהן. כי החסידה ידעה מועדיה. ותור וסיס ועגור שמרו עת בואנה. ואלה הרשעים מנגדים למנהגים הנטועים בם בהכרח שקול הדעת, כי דעת האדם תכריחנו להבין שאין שכל ובינת האדם נחשבים לכלום, נגד תבונת השם ב"ה שאין לה חקר. ושחוקי השם ב"ה אמת, וכל המנגד לחוקיו שקר. והם בזדון לא ידעו את "משפט" ה'. כלומר גדולת השם וחכמתו העליונה. כדרך (מל"ב א, ז) "מה משפט האיש אשר עלה לקראתכם?" כלומר ענינו ותאריו. וזה הפירוש נפלא ואמת. ויפה אמר (ירמיה ח, ח) "איך תאמרו חכמים אנחנו ותורת יי' אתנו?" כלומר איך תסבול הדעת דברים כאלו, שאתם אומרים שיש אתכם תורת ה'? הנה אתם מודים שחוקות התורה הן אלהיים. ואתם משקרים בה, ודרכיה לא יתכנו בעיניכם, ומאסתם בדבר ה'. וְהִמְצֵאתֶם מלבכם חקים לא טובים. "הובישו חכמים". כלומר חכמים כמותכם, ראוי לכם שתבושו ותכלמו וְשֶׁתֵּחָתוּ<sup class="footnote-marker">1</sup><i class="footnote">לשון פחד ואימה</i> ותלכדו בשחתותיכם. "הנה בדבר יי' מאסו". כדרך החכמים בעיניהם. "וחכמת מֶה להם", איך אפשר שתהיה בכם חכמה? או שיתוארו "חכמים" בעבור מנהגם בחכמה? ואין חכמה זולתי החקים האלהיים שהן דבר ה'. ואין "חכם" זולתי הנוהג כפי חוקות חכמת השם. והתברר מזה שכל חכמה שבעבורה יתואר האדם "חכם" איננו מה שיבארו השכל והבינה האנושיים או חכמות למודיות ומלאכת מעשה, זולתי חקי התורה שהן דבר ה'. כי כל חכמה [היא] אלהית, ואין חכמה אנושית במציאות כלל:

Window 4

כמו שהתורה כוללת דרכי החכמה, שיש בכל ענין מהם דבר והפוכו, ודבריה ומצותיה מתפשטים על כלל המנהגים הכלולים בשלשה חלקי הנפש כבאור למעלה (חדר ו' חלון א'); כן היא כוללת דרכי הבינה והדעת, והן הדברים ששרשן ויסודן נטוע בדעת האדם. וכח הבינה תוציאם ותולידם מן ההקדמות הלקוחות משקול הדעת על דרך שבארנו (שם חלון ה'). ולכן אמר (דברים ד, ו) "כי היא חכמתכם ובינתכם לעיני העמים", כי כוללת דרכי חכמה ודרכי בינה. ואין בדרכי הבינה דבר והפך-הדבר במציאות. אלא דרך אחד אמת קבוע, אי אפשר לצייר הפוכו או בטולו וכמו שבארנו (חדר ב' חלון ד'). ומן המין זה מה שאמרה תורה (דברים ד, לט) "וידעת היום והשבות אל לבבך כי יי' הוא האלהים בשמים ממעל ועל הארץ מתחת אין עוד". וכמה מַדָעוֹת יקרות ודברי בינות תצאנה מן הכתוב הזה, ולא באתי לבאר פרטים כי אם כללים. ובמקומות רבים מספרנו זה תמצא ענינים נכבדים שנוציא מדברי הכתובים, דברי בינה, בדברנו על הלשונות הנכתבות בפסוק מן הפסוקים. ומקצת דברי פסוק זה יתבארו בעז"ה בדברנו על שרש "ידע". וכן מצות עשה (דברים ו, ד) "שמע ישראל יי' אלהינו יי' אחד". המדעות היוצאות מכתוב זה הן בדרך בינה. וכן מצות עשה (דברים ו, יג) "את יי' אלהיך תירא". כמבואר למעלה (חדר ו' חלון ז'). ופרטי היראה תהלות ה' ונוראותיו כולם מתבררים בדרך הבינה. וכן מצות עשה (דברים ו, ה) "ואהבת את יי' אלהיך" אע"פי שהאהבה ממנהגי החכמה, והיפוכה מדת השנאה. הנה האהבה המתפשטת בענינים האלהיים לאהבה שמו הגדול ב"ה ולאהוב דבריו ומצותיו, תכריחנה דרך המדע והבינה. וכמו שאמרנו אצל היראה שסעיף ממנה המתפשט ביראת ה' מוכרח בדרך מדע. וכן מצות עשה (דברים יא, יג) "ולעבדו בכל לבבכם", שהיא מצוה כללית ויש בה פרט והיא מצות התפלה. הנה הכלל והפרט מתבררים בדרך הבינה על דרך התולדות היוצאות מן האבות הנטועות בדעת. וכן מצות לא תעשה (שם ו, טז) "לא תנסו את יי' אלהיכם כאשר נסיתם במסה". והוא המנסה את השם אם יכול לעשות ענין מן הענינים, ולספק ביכלתו הבלתי בעל תכלית, כמו שחטאו ברפידים. כל זה נגד דרך המדע והבינה. וכן מצות לא תעשה (שם ז, כא) "לא תערוץ מפניהם" הוא בדרכי הבינה. כי יראת ה' ודעת גבורתו מדרכי הבינה. והירא את ה' לא יירא מגבורת הכופרים. (שם יח, כב) "לא תגור ממנו". מדרכי הבינה, כי הירא את ה' לא יגור מדברי המגזמים ומפליאים בדברים, בהיותם מִכַּת אנשי זדון, ויבטח בה' שלא יתנהו בידם. וכן כל הלא תעשה האמורים אצל ע"ז (שמות כ, ג-ה) "לא יהיה לך אלהים אחרים על פני. לא תעשה לך פסל וגו' לא תשתחוה להם ולא תעבדם". כולם בדרכי הבינה. כי הדעת מכרעת שכל המעשים האלו הבל ואין בם מועיל, ומביאים חרון אף. וכן מצות עשה לקדש חדשים ולעבר שנים. וכפי סוד העבור שנמסר למשה ע"ה מהר סיני הכל בדרך בינה. והוא חשבון תקופות ומזלות, שנוכל לעשות עליהן מופתי השכל והבינה כמבואר למעלה (חדר ו' חלון ב'). כללו של דבר, תורת ה' כוללת החכמות והתבונות יחד. והדברים רחבים וגדולים. והכל תלוי בכח השכל והבינה שבאדם. ומי שחלק לו השם ב"ה חלק רב מן הכחות היקרות האלו יבין השרשים ויוציא ענפים רבים מן השרשים. ולא אאריך בענין זה. כי עיקר מקומו בספר "מעין גנים" בדברנו על שרש "בין". והבן:

Window 5

כמו שהאותות והמופתים והנפלאות והגדולות והנוראות שתעשינה באמצעות האנשים החכמים מקבלי התורה, עדים נאמנים על התורה שהיא עליונה. וכל הרואים יכירו וידעו שמנהגי התורה ענינים אלהיים כמבואר למעלה (חלון ב'). כן אפשר להמציא מופתים אחרים להראות לכל העמים והשרים, שהתורה הזאת נתנה מן השמים מן השם ב"ה. ובהיות המופת נאמן שהיא אלהית, בהכרח המדע יודו כי חקותיה ומשפטיה הן החכמה והבינה. ואפשרות מציאות מופתים כאלו יהיה אם מליצות התורה ודבריה יעידו על עצמם שהן בכח אלהי. ויהיה זה בהמצא בהם ענינים אמתיים יתבררו במופת השכל. ויהיו אלו הענינים מסוג הדברים שאי אפשר שתפול עליהן שכל האדם ובינתו, ולא היו יכולים לְהִוָדַע לבני אדם לעולם. לולי שנודעו מפי השם ב"ה. ועתה שנודעו יש בכח בינת האדם לברר אמתתם במופת ברור. ובדרך זה תהיינה דברי התורה מעידים על עצמם שהן מן השמים. ואם נחפש במליצות התורה כבר נמצאו ביניהם לשונות כאלו. מהן מה שרמזה התורה על חדוש הלבנה. וצותה שיהיו מועדי ה' תלויים בסבוב הירח. אחרי כן צותה שנעשה המועדים לעתים ידועים התלויים במהלך השמש, והם דברים מקבילים זה לזה. כי הפסח צריך שיהיה בחדש הראשון. גם יהיה בעת האביב שנאמר (דברים טז, א) "שמור את חדש האביב". וחג השבועות לקץ חמשים יום, ויהיה בעת בכורי קציר חטים. וחג הסוכות בחדש השביעי. וצריך שיהיה בעת האסיף. ואלו העתים תלויים במהלכי השמש. וכבר ידעת כי יש י"א יום בין י"ב חדשי לבנה ובין שנת החמה. והנה אנחנו צריכין להשוות בין שנת החמה וחדשי הלבנה. ומשפט ההשויה הזאת, קשה מאד לבינת האדם ויתבלבל בה מאד. כי מי בכל חכמי הגוים מיום החלו בני האדם לחקור בתקופות השמים ומהלכי מאורותיהן, ומי בכל אנשי השכל והבינה, יודע מדת שנת החמה בחשבון מדוקדק ומצומצם בדרך מופת? והמופלאין שבהן וגדוליהן כמו בטולמיאו"ס<sup class="footnote-marker">1</sup><i class="footnote">הוא תלמי, אסטרונום אלכסנדרוני, חי כחמשים שנה אחרי חורבן בית שני</i> וחבריו, הודו ולא בושו שאין אתם יודע עד מה. וכן אין ביניהן יודע במופת ישר מדת החדש, וכמה בין מולד למולד אמתי, כי הפליגו בחשבונותיהם וטרחו ויגעו התבוננו והשכילו, וברוב הימים מצאו המדה הקרובה לא המצומצמת, כי אין זה בכח בינת האדם. אע"פ שהוא מדרכי הבינה כי גבול נתן ה' לבינת האדם לא יעברנה לעד, כמו שיתבאר בספר "מעין גנים", ובהיותינו מסכלים מדת שנת החמה ומדת חדש הלבנה, מן הנמנע להשוות חדשי הלבנה עם שנות החכמה בדרך קבוע לתקן המועדים באמת כמצות השם ב"ה. אבל לישראל מסר הסודות האלו. כי אלהי עולם ה' בתתו תורתו למשה גלה סודו לעבדו ומסר לו בנבואה אופן תקופות השמים והמאורות. והודיעו סוד העבורין והנלוה לזה. ומשה ע"ה מסר הכל לאנשי דורו כמו שאר הדברים שקבל בפירוש התורה ופרטיה מן השם ב"ה. ונשתלשלו הסודות האלו בקבלה איש מפי איש עד היום, כדרך כל דברי החכמה שהשתלשלו מדור לדור כמבואר למעלה (חדר ו' חלון א'). ולכן נאמר (דהי"א יב, לב) "ומבני יששכר יודעי בינה לעתים לדעת מה יעשה ישראל". והם היו הקובעים חדשים והמעברים שנים בעצתם ובבינתם. ואין ספק שהיו יודעים סודות רבים בחכמת תקופות ומזלות, לא יִוָדעוּ מדרכי השכל והבינה שבנפש האדם. אך בעו"ה מיום גלינו מעל ארצנו בטל זיו החכמה ממנו, כמו שאבדנו כל מחמדינו ותפארתנו.<sup class="footnote-marker">2</sup><i class="footnote">לשון רמב"ם: "לפי שאומתנו אומה חכמה שלמה, כמו שפירש ית' וכו' 'רק עם חכם ונבון הגוי הגדול הזה'. אלא כאשר כילו טובותינו רשעי העמים הסכלים, והשמידו חכמותינו וספרינו, והאבידו חכמינו עד שחזרנו להיות סכלים" (מורה נבוכים ח"ב סוף פרק יא. והזכיר זאת בקצרה בח"א תחילת פרק ע"א)</i> ולא נשאר ממנה בידינו זולתי דברים מעטים הצריכים לתקוני המועדים. והוא המחזור של י"ט שנה שבמספר זה מן השנים ישתוו חדשי הלבנה עם שנות החכמה. וקבלה בידינו כמה עבורים, וכמה פשוטים וחסרים בכל מחזור ומחזור. וכן מדת החדש מכ"ט יום, י"ב שעות ותשצ"ג חלקי שעה מתתר"ף לשעה. ומדת שנת החמה משס"ה ימים ושעות ידועות, כמו שכתב ראב"ע בפירוש החומש (שמות יב, ב). והיתה קבלה בידם שלעולם יקבע בית דין שבע שנים בכל י"ט שנה, שהם רל"ה חדשים והם ו' אלפים יום, גם תתק"לט גם שתי שלישיות יום, גם תקצ"ה חלקים ואלו הם י"ט שנות החמה בלי תוספת ומגרעת. וכמה תמה בטולמיאו"ס על החשבון המצומצם הזה ממדת החדש וממדת השנה, ומקביעות המחזור של י"ט שנה, והודה שהוא ענין אלהי, וראיה על הנבואה שהיתה בישראל. וכמו שאמר דון יצחק אברבנאל ז"ל בפירוש התורה פרשת החדש הזה לכם. והנה העמים הרואים התבונות האלו שתכללם שתי התורות, ובא האות והמופת על אמתתן. וההודאה השכלית שלא נמצאו בכח בינת האדם אלא בנבואה מן השם ב"ה. וכמו שהודה בטולמיאו"ס התוכן הגדול, יביאום לדעת במופת שתורת משה רבינו ע"ה מן השמים ותכריח דעת האדם שכל חקותיה ומשפטיה הן הן החכמה והבינה הגמורה וכדרך שבארנו למעלה (חלון ב'):

Window 6

על זה אמרו רבותינו ז"ל בתלמוד (שבת עה, א) "מנין שמצוה לחשוב בתקופות ומזלות? שנאמר (דברים ד, ו) 'ושמרתם ועשיתם כי היא חכמתכם ובינתכם לעיני העמים'. איזוהי חכמה ובינה שהיא לעיני העמים? הוי אומר לְחַשֵׁב תקופות ומזלות". ודבריהם חן ושכל טוב, שדקדקו דברי הכתוב האומר שתורת ה' הן חכמה ובינה לעיני העמים. ותפול השאלה ששאלנו כי אין על חקי התורה מופתי השכל. ומה יניע לב העמים להודות שהן חכמה ובינה? ואע"פ שהערכנו התשובה מן הפסוק הסמוך לו שאמר (דברים ד, ז) "כי מי גדול אשר לו אלהים קרובים אליו". כל זה טוב לפרש למה יגדלונו וישבחונו העמים בעבור תורתינו. אבל לשון הכתוב שהחקים שיעשו ישראל, מעשייתן יראו בעיניהם שהן חכמה ובינה, יפה שאלו. איזה מצוה מכל המצווֹת המעידה על עצמה לעיני כל רואיה שהיא חכמה ובינה עד שיודו עליה העמים בעבור עצמותה? וכמו שאמרנו (חדר ששי חלון ב') שכל חקי התורה ומשפטיה יתוכח שכל האנושי כנגדן. והשיבו זהו לחשב תקופות ומזלות שהן חכמה ובינה. "בינה" להבין סוד העבור, מדת השנים והחדשים והמחזורים. ו"חכמה" לעניין ההנהגה, כי בהן תלויין מועדי ה' ימים האסורים במלאכה וימים המותרין, יום עונג ויום צום וכיוצא בדברים אלו. המנהגים שיש בכל ענין דבר והפוך-הדבר. וכן מנהג המנין. אם למנות לחמה לבדה כדרך אומות העולם. מה יועיל מדת החודשים? ואם המנין ללבנה, מה יועיל מדת שנות החמה? כמו שעושין הישמעאלים. ואם למנות לשתיהן? יתבלבל העם בעיניהן. וצותה תורת השם למנות לשתיהן. והודיע דרך בינה, להשוות ביניהן בחשבון מצומצם, כל שומעיו יתפלאו ויודו על אמתו. ולכן מצוה לחשב תקופות ומזלות לְפַאֵר כבוד התורה בעיני כל העמים ולנצח דעותיהם שיודו כי התורה מן השמים וכל דבריה חכמה ובינה. וישובו ליראה את ה':

Window 7

ועוד אתן לך מופת שני מן התורה עצמה שהיא מן השמים. כתוב בתורה (ויקרא יא, ב-ג) "זאת החיה אשר תאכלו מכל הבהמה אשר על הארץ. כל מפרסת פרסה ושוסעת שסע פרסות, מעלת גרה בבהמה אותה תאכלו". ובספר "משנה תורה" פרט שמות המינים הטהורים ואמר (דברים יד, ד-ה) "זאת הבהמה אשר תאכלו שור שה כשבים ושה עזים. איל וצבי ויחמור ואקו ודישון ותאו וזמר". והם עשרה מינים, וכולם בעלי שני סימנים טהורים, מפריסי פרסה ומעלי גרה. וכל המינים האחרים הרבים אין להם סימנים טהורים. וחזר והודיע טעם היתר עשרה מינים אלו, בעבור שהן מפריסי פרסה ומעלי גרה. ואמר (יד, ו) "וכל בהמה מפרסת פרסה ושוסעת שסע שתי פרסות, מעלת גרה בבהמה אותה תאכלו". והנה המוצא בהמה או חיה ואינו מכיר אותה אם היא מעשרה מינים טהורים, אין לו רק לבדוק אם היא מפרסת פרסה ושוסעת שסע שתי פרסות ומעלת גרה, בידוע שהיא מעשרה מינים טהורים. ואם אין בה שני סימנים אלו, בידוע שהיא מן המינים האסורים. אחר כן אמר שבכל מיני החיות והבהמות הרבות נמצאים ארבעה מינים שיש בשלשה מהן סימן טהרה אחד, שהם מעלה גרה. ובאחד מהן סימן טהרה אחר שהוא מפריס פרסה. ואסר אותם באכילה שנאמר (ויקרא יא, ד-ז) "אך את זה לא תאכלו ממעלי הגרה וממפריסי הפרסה את הגמל כי מעלה גרה הוא וגו' ואת השפן כי מעלה גרה הוא וגו' ואת הארנבת כי מעלת גרה היא ופרסה איננו מפריס. ואת החזיר כי מפריס פרסה הוא" וגו'. ונכפלה האזהרה הזאת ב"משנה תורה". ואין לך מופת גדול מזה שהתורה מן השמים. כי לולי כן מי הודיע למשה רבינו ע"ה שלא נמצאו בכל המון החיות והבהמות שהן מקצה הארץ עד קצהו, ובאיי הים הרחוקים עד אפסי ארץ, רק ארבעה מינים שיש בהן סימן טהרה אחד? ואיך ערב לבו לכתוב בתורתו דבר כזה. ומחר יבא החולק ובידו מין חמישי, בעל שתי סימנים טהורים. או בעל סימן אחד. ויעיד החוש דבריו בטלים ח"ו? כי הארבעה שהזכיר שהן בעלי סימן טהרה אחד. והם גמל שפן ארנבת וחזיר, הם מן המפורסמות לכל. וכשיביאו מין חמישי שאיננו מהם, יתברר לכל כי מלבו הוציא דבריו ובאומד הדעת. האם תאמר שהיה משה ע"ה נוסע בכל המדינות והיערים והמדברות לארבע רוחות השמים ובדק את כל המינים? אין זה אלא דברי הוללת. ומאין ידע שמצא כולם? "ולא ראינו אינה ראיה" (עדיות ב, ב). ומיום נגלתה תורת משה רבינו ע"ה עד היום הזה, קמו מכל האומות אנשים זדים ממציאים טענות והיקשים לבטל דברי התורה. ואין ספק שבתוך המספר הרב מן הכופרים שהיו בכל קצוי ארץ ואיים רחוקים, היו מוצאים בהמה או חיה בעלת סימן אחד של טהרה. ומי היה יכול לעמוד כנגדם, אחר שהוא טענה שהחוש מעיד עליו? אבל עד היום הזה לא מצאו. ועד נצח לא ימצאו בהמה או חיה כזאת. כי אדון התורה ב"ה, הוא יוצר הכל ית' שמו, והוא יודע מספר מיני החיות והבהמות שיצר. דמותן ותבניתן סימניהן וסגולתם. וזה באמת מופת ישר על היות התורה מן השמים.
וכאשר עמדתי על דבר זה, אחרי כן מצאתי בדברי קדמונינו ז"ל, שגם הם עמדו עליו. והתנא האלהי החכם השלם ר' עקיבא בן יוסף ע"ה הזכירו. אמרו בספרי פרשת ראה (ויקרא יא, ד) "אך את זה לא תאכלו ממעלי הגרה וכו' אמר ר' עקיבא וכי משה קניגי ובלסתר היה? מכאן תשובה לאומרים אין תורה מן השמים". ע"כ. ופירושו ברור ממה שדברנו.
גם בגמרת חולין (ס, ב) אמרו "אמר רב חנין בר אבא, שסועה זו חיה שיש לה ב' גבין וב' שדראות. וכי משה קניגי ובלסתר היה? מכאן תשובה לאומרים אין תורה מן השמים". וכתבתי זה לפי שראיתי לרבותינו בעלי התוספות ז"ל פירוש רחוק בהלכה זו. כי חשבו ששאלת וכי משה קניגי ובלסתר שב על שסועה. והקשו דבפרק המפלת אמרינן בין לרב בין לשמואל שסועה נולדת מבהמה טהורה. והיאך מוכח שהתורה מן השמים? ושמא היה למשה ע"ה בהמה טהורה בעדרו וילדה לו שסועה? ונדחק רבנו תם ז"ל לתרץ שאע"פי שהיא נולדת מבהמה טהורה, אינו דבר מצוי. וזה מן התימה בעיני וכי בשביל שאינו מצוי יאמין החולק שהתורה מן השמים? ושמא שמע משה ענין השסועה מפי אחר כמו שהיה נודע לרב חנין בר אבא ולרב ולשמואל? ויותר תימה שבתורה לא נזכר חיה שיש לה ב' גבין וב' שדראות. ומיותרא דשסועה מפקינן לה, ופשטא דקרא בארבעה מינין שיש להן סימן טהרה א' קא מיירי, ובמפרסת פרסה ושסע פרסות עסיק. ולמי אנו משיבין? לאפיקורוס האומר אין תורה מן השמים, ופשיטא שלא יאמין בדברי חכמים שאמרו "שסועה" היא חיה שיש לה ב' גבין וב' שדראות. ואם כן "ערביך ערבא צריך".<sup class="footnote-marker">1</sup><i class="footnote">סוכה כו, א</i> ועוד דלרב דאמר שסועה בריה בעלמא ליתא. וכי אגמריה רחמנא למשה במעי אמיה אגמריה. אמאי לא מותיב עליה מדברי ר' עקיבא דאמר וכי משה קניגי ובלסתר היה. משמע דאינהו משכחי לה ביער ובמדבר. ושמע מיניה דשסועה איתא בריה בעלמא? ועוד תימה שיאמר רב חנין בר אבא שהוא אמורא בשמו דבר שנשנה בברייתא בשם ר' עקיבא. אבל עיקר הדבר שהן שתי שמועות בתלמוד, רב חנין בר אבא אמר שסועה היא חיה שיש לה ב' גבין וב' שדראות. והדר סתמא דתלמודא קבע הברייתא השנויה בספרי, וכי משה קניגי ובלסתר היה? ולאו אדרב חנין קאי. אלא מלתא באנפי נפשה ור' עקיבא היא. ומשום דעסיק בקרא דאך את זה לא תאכלו וכו', מייתי נמי הך דקניגי ובלסתר. ועל ד' מינין שיש להם סימן טהרה האחד קא מהדר. ושפיר הוי תשובה נצחת לאומרים אין תורה מן השמים וכדפרישית. וכה"ג אשכחן טובא בתלמוד. ולהכי קאמר התם אמר ר' יצחק ז"ל "כתוב באגדתך קניגי ובלסתר ופרשה". כלומר כתוב לך הברייתא הזאת בתוך האגדות היקרות שאתה כותב לעצמך, כי דבר יקר יש בה. ואתה תפרש דבר הברייתא ותגלה אופן המופת. לא כמו שפירוש רש"י ז"ל, שיכתוב קניגי ובלסתר לפי שהן לשונות צחות. וזה תימה. גם לא הבנתי מה צחות יש בלשונות הללו. ואם היו מלות הלקוחות מלשון הקדש החרשתי. אבל הצער הגדול שהן לשון לועז לשון עלגים. אחר כן מצאתי בספר הנקרא פסיקתא זוטרתי, חברו איש חכם וגדול בתורה ונזכר שמו כמה פעמים בתוך הספר, רבינו טוביה בר רבי אליעזר זצ"ל, שכתב: אך את זה לא תאכלו ממעלי הגרה. אמר ר' עקיבא וכי משה קניגי היה? אלא מכאן תשובה לאומרים אין תורה מן השמים. השסועה אמרו חכמים בשחיטת חולין<sup class="footnote-marker">2</sup><i class="footnote">צ"ל אלו טריפות, עיין חולין ס, ב</i> בריה שיש לה שתי שדראות וב' גבין. ע"כ. מסדר דבריו אתה למד שהבין השמועה בשחיטת חולין על דרך שפרשנוה. לא כדברי בעלי התוספות ז"ל.
ואמנם הזכיר לא תעשה על ארבעה מינים אלו שיש בהן רק סימן טהרה אחד. כדי לדון בקל וחומר לתת לא תעשה על כלל המינים שאין בהם סימן טהרה כלל. וכן אמרו בת"ורת כהנים ובספרי בלשון זה "אותה תאכלו ואין בהמה טמאה באכילה. אין לי אלא בעשה. בלא תעשה מנין? ת"ל הגמל והארנבת והשפן והחזיר מבשרם לא תאכלו. אין לי אלא אלו בלבד, שאר בהמה טמאה מנין? ודין הוא, ומה אלו שיש בהן סימני טהרה הרי זה בלא תעשה על אכילתן. שאין בהן סימני טהרה אינו דין שיהיו בלא תעשה על אכילתן! נמצאו הגמל והארנבת והשפן והחַזיר מן הכתוב. ושאר בהמת טמאה בקל וחומר. נמצא מצות עשה שלהן מן הכתוב. ומצות לא תעשה שלהן מקל וחומר. ע"כ. ועוד כמה טעמים ודרשות יוצאות מפסוק זה. וכמו שכוון לכל המַדָעוֹת האלו, כן היו כוונות השם ב"ה להזכיר בפרט בעלי הסימן האחד. לקבוע מופת ישר לכל חכמי תבל, למען דעת כולם כי דברי התורה הזאת הם דברי אלהים חיים ומלך עולם. ויתברר בשקול הדעת שדבריה וחקותיה הן החכמה והבינה:

Window 8

הצגתי לפניך שני עדים נאמנים מן התורה עצמה, המעידים עליה לעיני כל העמים שהיא עליונה ואצולה ממרומים. ומי שנתן לו ה' לב לדעת יוסיף לקח ויביט נפלאות רבות בתורה. שֶׁבְּהִוָדְעָם יעידו כל שומעיהם שהן ענינים אלהיים ומופתים נאמנים על אמתת התורה. ועל זה בקש המשורר האלהי ואמר (תהלים קיט, יח) "גל עיני ואביטה נפלאות מתורתך". ובעבור היות בם ענינים מופתים ימצאום חכמי לב, בקש (קיט, מג) "ואל תצל מפי דבר אמת עד מאד". ובעבור שכל חכמי הגוים יודו על אמתתן ולא יתוכחו נגדן, לא יבוש פי המדבר אותם. אמר אחר זה (קיט, מו) "ואדברה בעדותיך נגד מלכים ולא אבוש". ואין כונתי להאריך בדרושי התורה, רק לברר כל כלל וכלל במשל אחד או בשתים. ומן המבואר תקיש על הכל. והנה בְּהִוָדַע לאדם כי התורה עליונה, כבר יקבל החקים והמשפטים הכתובים בה ותהיינה בעיניו נאמנות יותר מן הדברים שלמד בחכמת למודיות ובחכמת מלאכת מעשה שבא על כל דבר ודבר מהן האות והמופת השכלי. ואע"פ שאין בכח בינתו לברר כל חוק וחוק במופת, ולא יוכל לפלס ארחות חיים, כמבואר למעלה (חדר ו' חלון ז'). ולאיש כזה הכל שוה בין דברי בינות הכתובים בתורה שהן מתבררים במופת מדעי כמבואר למעלה (חלון ד'), בין דברי חכמה הכתובים בה המתוקים לדרכי שכלו ובינתו, בין דברי חכמה הכתובים בה שאין לשכלו ולבינתו מבוא בהן כלל, בין לדברי חכמה הכתובים בה שהן נגד דרכי שכלו ובינתו. הנה יאמין בכולם ויקבלם בלב טוב, בעבור היותו יודע במופת על דרך כלל שהן דברי השם ב"ה. וש"אין חכמה ואין עצה ואין תבונה לנגד השם".<sup class="footnote-marker">1</sup><i class="footnote">משלי כא, ל</i> ודרך זה נקרא בספרי הנביאים "דרך אמונה". ובדרך זה דָרכו הנביאים וחכמי לב, והיה השם קרוב אליהם כי נוצר אמונים ה'. ועל זה אמר המשורר האלהי (תהלים קיט, ל) "דרך אמונה בחרתי משפטיך שויתי". פירוש אינני חפץ לפלס בשכלי ארח חיים. כי אם כה אעשה אקבל החקים והמשפטים הטובים בעיני שכלי, ואשר לא ייטבו לי אניחם ואעזבם? וזה פשע גדול. אבל "דרך אמונה בחרתי" לקבל עלי את כל דברי התורה באמונת הלב, בעבור שידעתי שהן מן השמים ואני מאמין כי צדיק ה' וכל משפטיו צדק ואמת. ובלכתי בדרך זה "משפטיך שויתי". כולם שוין לי. בין אותן הנעימים לשכל, בין אותן שאין לשכל מבוא בהן, ובין אותם המנגדים לשכל, את כולם יאהב לבי:

Window 9

מלבד דברי המופתים הנמצאים בתורה המעידים על היותה תורת השם ב"ה, יש עוד ענינים נכבדים לאלפים המחזקים אמונת החכם והמְאַמְצִים הלב הטוב, להאמין על צדקת המשפטים והחקים הכתובים בתורה, והכל בדרך אמונה כמבואר למעלה. כי כל אמונה קרובה לשקול המדעי. כי האמונה והמדע ענינים קרובים כמו שיתבאר בספר שני [של "גן נעול"] בדַבְּרֵנוּ על שרש "אמן". ובספר שלישי בְּדַבְּרֵנוּ על שרש "ידע" בעז"ה. כי אם תבחין הספורים הרבים שבאו בתורת ה', מה שקרה מיום כרת ברית את אברהם אבינו ע"ה ענין האבות הקדושים, מכירת יוסף ורדת בני ישראל למצרים, גלותם ועבדותם, צאתם לחרות באותות ובמופתים, לכתם ארבעים שנה במדבר במופתים גדולים, בואם אל ארץ צבי, והמלחמות הקשות עם ל"א מלכים שיעד עליו בתורה, רשתם את הארץ ושבתם בה תת"ן שנה, עניני המלכים שקמו בישראל. ומשפט הנביאים והחסידים והנזירים והכהנים והלוים. ובנין המקדש. צורותיו ותבניתיו וחדריו ואלמיו, גלותם מעל ארצם. היותם עבדים למלך בבל. צאתם מגלותם ברשיון מלך פרס, בואם שנית אל ארצם, שבתם בה ת"ך שנה, גלותם השניה, היותם עבדים למלכי הארץ עד היום הזה, תמצא שכולם מתאימות. אין סתירה ואין התנגדות בעניניהם לא באופני המקרים. ולא בזמני המקרים. וכל אלה הענינים קרו בפומבי לעיני כל. ולא תמצא חולק ומערער אליהם מכל העמים ללשונותם לגוייהם, אע"פ שהכופרים יכחישו מעשה הנפלאות ויאמרו שהיו מדרכי התחבולות ומעשה ידי אדם, עליהם להביא ראיה. כי כל דבריהם בלי טעם ובלי מופת, וכל משענתם על הֶשְׁחֵת צורתם, כי לא יאמינו כי השם משגיח על יצוריו ופועל ישועות בקרב הארץ. אבל לא תמצא מי שיביא ראיה שלא קרו הדברים האלו בזמניהם. ונהפוך הוא שכל דברי ספרי הימים הראשונים שהיו לאומות צור, הנקראות ווענעליער, ולכשדיים ולפרסיים ולרומיים מלאים ספורים המעידים על המאורעות שאירעו בימים ההם, על דרך שהם כתובים בספרי הנביאים. וכמו שהעתיק יוסף בן גוריון הכהן הרבה מדבריהם בספרו שכתב לרומיים. וכל המאורעות האלה נרמזו בתורת ה', מה שיקרה בכל דור ודור. וכמעט הוא ענין מופתי לא יוכל לבטלו, זולתי מי שבטל ממנו צורת האדם:

Window 10

עוד תבחין כי תורת ה' תאיר עיננו, להודיענו סדר הזמנים מיום ברוא אלהים אדם על הארץ. ואחריה ספרי הנביאים, כולם משלימים הסדר עד יום גלות הארץ ולכתם לבבל ושובם לארץ. ומזכירים דור אחר דור הכל בסדר ישר ובקוצר נפלא, ותורת ה' לבדה תודיע זאת. כי המודיע הוא ראשון והוא אחרון ה' צבאות שמו. ולא תמצא בכל קצוי הארץ ספר דברי הימים הנכתב קודם מתן תורת משה רבינו ע"ה. גם אחרי כן לא היו כותבים עד בוא הצורים ואחריהם כשדים ופרסים, והיה זה לערך בימי מלכות דוד המלך ע"ה. ודעת האדם תכריחנו לרומם כבוד התורה ולהאמין בכל דבריה בעבור כל זה.
ועוד תבחין ענין הקבלה והשתלשלותה מדור לדור, שהיא חזקה מכל חזקת המופתים. כי נוכל לחשוב סדר הקבלה מימות משה ע"ה עד עכשיו.<sup class="footnote-marker">1</sup><i class="footnote">כפי שהעתיק רמב"ם בפתיחה לספר"משנה תורה" עד זמן חתימת התלמוד</i> כי עד עזרא הכהן מפורשים הדורות ואנשי הקבלה בכתובים. וממנו ואילך היה המקבל הראשון משיירי אנשי כנסת הגדולה שמעון הצדיק הכהן הגדול. ומלבד התפרסם ענינו בתוך האומה הישראלית, הנה כתוב [ענינו] על ספרי היונים.<sup class="footnote-marker">2</sup><i class="footnote">ספרו של יוסיפון, על תולדות עם ישראל</i> ומה שקרה לו עם המלך הגדול אלכסנדר מוקדון בלכתו לכבוש את ירושלים (יומא סט, א) ואחריו אנטיגנוס איש סוכו. ואחריו יוסי בן יועזר איש צרידה ויוסי בן יוחנן איש ירושלים ושאר הזוגות המפורשים במסכת אבות.<sup class="footnote-marker">3</sup><i class="footnote">בפרק הראשון</i> ואחריהם רבן יוחנן בן זכאי אחר החורבן, ואחריו חמשה תלמידים שהיו לו המפורשים באותה המסכתא.<sup class="footnote-marker">4</sup><i class="footnote">פרק שני</i> ואחריהם ר' עקיבא בן יוסף וחבריו. ואחריהן ר' מאיר ור' יהודה וחבריהן. ואחריהן רבינו הקדוש ובית דינו. ואחריהן דורות האמוראים המפורשים בתלמוד. ואחריהן דורות רבנן סבוראי. ואחריהן דורות הגאונים ואחריהן דורות הרבנים. כמו שכתוב הכל באמת ובצדק בספר קבלת הראב"ד ז"ל. והיה זה כמו לפני שמונה מאות שנה. ואחריהן חכמים בכל דור ודור, כמו הרמב"ם ז"ל, ואחריו בעלי התוספות ז"ל ואחריהן הרשב"א ז"ל. ואחריו הרא"ש ז"ל. ואחריו בנו ר' יעקב בעל הטורים, ואחריו תלמידיו דור אחר דור עד יום גלות ישראל מארץ ספרד. הכל כמו שכתוב ב"ספר יוחסין".<sup class="footnote-marker">5</sup><i class="footnote">של ר' אברהם זכותא, דוס ראשון קושטא שכ"ו, אח"כ קראקא ש"מ</i> ואחר כן דור אחר דור חכמים בארץ המזרח ובארץ פולוניא ואשכנז ובעהמען<sup class="footnote-marker">6</sup><i class="footnote">בוהמיה</i> ועסטעררייך<sup class="footnote-marker">7</sup><i class="footnote">אוסטריה</i> יש לנו ספרים שחברו. האחד מעיד על חבריו שהיו בדורו. כולם קבלו זה מזה עד למשה מפי הגבורה. והשתלשלות כזה חזקה כברזל. אין חולק על זה זולתי העז פנים ואיש משחית. ועוד תבחין כי התורה נאמרה לששים רבוא בני אדם חכמים וצדיקים גבורים ואנשי חיל, מלבד פחותים מבן עשרים, ויתרים מבן ששים, מלבד הנשים והטף. ואין האבות הרבים דור שלם מורישין שקר לבניהם אחריהם, ולא יקבלו כל בני הדור מפי משה דבר שהיו יודיעם בטולו ח"ו. ולפי שנכתבו בתורה האותות והמופתים שקרו לעיני כל ישראל במצרים ועל הים ובמדבר, אילו לא היו יודעים בני הדור ההוא שכן קרה להם באמת, איך היו מקבלים כולם כאחד דברים המפורסמים להם לשקר והיו מורישים אותם לבניהם? ויותר מכל הפליאה הגדולה ממתן תורה, הכתוב בתורה שלא היה בזה צד תחבולה ומעשה ידי אדם, כי שמעו קול אלהים חיים. ראו כבודו וגדלו, וההר עָשֵׁן ובוער באש. גם נחה עליהם הרוח הטוב להשכילם ולהבינם. ומשה אומר (דברים ה, ד) "פנים בפנים דבר יי' עמכם בהר מתוך האש". (ה, ג) "לא את אבותינו כרת יי' את הברית הזאת כי אתנו אנחנו אלה פה היום כלנו חיים". שמא תעלה על דעתך שכל זה לא קרה? ואיך היו שותקים כל אנשי הדור ההוא, והיו סובלים [לשמוע] דברים כאלו והורישום לבניהם אחריהם? החושב כן בשגעון ינהג. אבל המעמד הנבחר שראו בעיניהם וידעו אמתו, קבלו עליהם ועל זרעם אחריהם להקים את כל דברי התורה שיצאה מפי הגבורה, ודור לדור הודיעוהו אב לבנים ספרוהו. כמו שנאמר (דברים ד, ט-י) "והודעתם לבניך ולבני בניך, יום אשר עמדת לפני יי' אלהיך בחורב" וגו'. ומן האבות נמשך לבנים נשתלשל עליהם דור אחר דור עד היום הזה.
ומי שיש בו דעת אדם, יירא כבוד האבות שהיו בכל דור ודור עד האבות הראשונים שהיו כולם אנשים טובים וצדיקים, ומגמתם להטיב עם בניהם, ולהודיעם דברי אמת. וכמו שאמרה תורה (דברים לב, ז) "זכור ימות עולם, בִּינוּ שנות דור ודור. שאל אביך ויגדך זקניך ויאמרו לך". ועל משפטי התורה והמצוה והקבלה הנאמנה שבכל דור ודור אמרה (דברים יז, יא) "לא תסור מן הדבר אשר יגידו לך ימין ושמאל". והמלך שלמה אמר ברוח הקדש (משלי א, ח) "שמע בני מוסר אביך ואל תטוש תורת אמך". וכל זה בכלל (ויקרא יט, ג) "איש אמו ואביו תיראו". ו[כל אלו] בכלל סעיף היראה הנטועה בשקול הדעת כמבואר למעלה (חדר ו' חלון ז'). ואם ימצא איש אחד בדור, המעיז פניו נגד קבלת האבות והזקנים כולם בזדון, הוא משחית נפשו ומכחיש בשקול דעתו. ולפי שהוא ענין מדעי לבני ישראל שקבלו אמונתם מאבותיהם דור אחר דור. לכן אחר שהודיע [הקב"ה] שיהיה התורה חכמת ובינת ישראל לעיני העמים, בעבור שיראו העמים כי ה' קרוב אליהם בכל קראם אליו כמבואר למעלה, וידע כי לא יאריך הדבר הזה עד עולם. כי מַהֵר יסורו מן הדרך ויגלו מעל אדמתם, ויהיו בהסתר פנים. וחשש פן בדורות הגלות יעזבו בני ישראל את התורה, כי יאמרו מאין נודע לנו כי התורה עליונה ושהנוהגים בה [הם] חכמים ונבונים? הלא עינינו רואות כי תופשי התורה הולכים שבי לפני צר, ואין כבוד ואין הדר בישראל. חזר הכתוב לדבר עם ישראל, ואמר להם מה שאמרתי שהתורה תגדלכם ותרוממכם, וגדולתכם ותפארתכם יעידו על תפארת התורה שהיא עליונה. אין זה רק בעבור העמים, כי אם תישרו ארחותיכם, מלבד שאתם תהיו העם אשר בחר לו השם לכבוד ולתהלה, אבל גם העמים ישובו ליראה את ה' בראותם תפארת אנשי התורה הזאת, וכמבואר למעלה (חלון ב'). אבל אתם בני ישראל חייבין לשמור התורה וללכת בדרכיה, גם בעת שפלותכם ובצר לכם. כי אתם יודעים שהיא תורתי ושנתונה לכם מן השמים, שהרי פנים בפנים דברתי עמכם, כאשר ספרו אבותיכם הרואים לבניהם, ובניהם לבניהם עד עולם. ומי בכם איש דעת ידע זאת באמת. ועל כן סמך ואמר (דברים ד, ט-י) "רק השמר לך ושמור נפשך מאד פן תשכח את הדברים אשר ראו עיניך ופן יסורו מלבבך כל ימי חייך והודעתם לבניך ולבני בניך. יום אשר עמדת לפני יי' אלהיך בחורב". כלומר אע"פ שאמרתי מגדולתכם המעידה על התורה, השמרו לכם משכוח המדע הזאת שקבלתם מאבותיכם, והוא ששמעתם בחורב את דברי ובעבור כן תדעו שהיא עליונה. לא בעבור גדולתכם, כי אם תרדו מגדולתכם לא תשמרוה עוד, ואתם חייבים בשמירתה לעד לעולם, בעבור דעתכם כי היא תורת השם ב"ה. ולכן הזכיר אחרי כן פרשת (דברים ד, כה) "כי תוליד בנים ובני בנים". ונזכר הגלות והשפלות, והודיע שבכל זאת יתחזקו בתורת ה' כמו שאמר (ד, כט) "ובקשתם משם את יי' אלהיך ומצאת". כלומר שישובו לתורה ולעבודה. ונאמר אחריו (ד, לב-לה) "כי שאל נא לימים ראשונים וגו' השמע עם קול אלהים וגו' אתה הראת לדעת" וגו'. כלומר מדרך המדע חייבין אתם להיות מחזיקים בתורת ה':

Window 11

ועוד תבחין הצווין והאזהרות הכתובות בתורה איך הם מתפשטים על כלל הדיעות המדות והמנהגים, לא חסר דבר, מה שאין הפה יכול לדבר ולא האזן לשמוע. דבר דומה לדבר. ודבר נלמד מדבר. כי מעשה אלהים הוא, אין חקר לתבונתו. וכל דבריה חן ושכל טוב, וכל אנשי דעת יודו שאין בתורת ה' דבר המנגד לשקול הדעת. אע"פ שאין על מצותיה מופתים מדעיים כמבואר למעלה הנה אין בה סתירה לדרך המדע. והחקים הנכתבים בה כמו שעטנז ופרה אדומה וכיוצא בהן, אינן נגד דעת האדם אבל רחוקים הם מן הדעת כי אין לבינת האדם מבוא בהן כלל. ולא תגיע מן המעשים שתצוה עליהן נזק לאדם, ולא חרפה ולא כלימה. ואיש הדעת יאמר "טעם מצוה זו נעלם מדעתי", לא שיאמר "סותר לדעתי". וכלל החכמים ובעלי השכל ימצאו בכל משפטי התורה ומצותיה טעמים יקרים ונכבדים מסכימים עם השכל הישר, מועילים לקיבוץ המדיני וחברת בני אדם, משמרים בריאות האדם הגוף והנפש. עד שהנלוזים מדרכי התורה והולכים בשרירות לבם הזונה, באחריתם ימצאו נגע וקלון ויתחרטו ממה שעשו. וכדרך שאמר המלך החכם (משלי ה, יא-יג) "ונהמת באחריתך בכלות בשרך ושארך. ואמרת איך שנאתי מוסר ותוכחת נאץ לבי. ולא שמעתי בקול מורי ולמלמדי לא הטיתי אזני". ומזה המין הם כל טעמי המצווֹת שבארו חכמי ישראל דור אחר דור בספריהם, זכר כולם לחיי עולם הבא. כל טעמיהם יעידו עדות נאמנה על יושר משפטי התורה ומצותיה. כי מגמתה להטיב עם בני אדם, לתת להם אחרית ותקוה. היא תלמדם דרכי הקדושה והפרישות. היא תלמדם יראת ה' ואהבתו. היא תלמדם דרכי הענוה ויראת חטא. היא תלמדם דרכי שמחת הלב ומשוש הנפש. עמוד והתבונן בכל הספרים הרבים שחברו הפילוסופים הקדמונים שהיה ראשיתם בזמן החורבן הראשון, ואחריהם חכמי הגוים בכל מדינה ומדינה, המצרים והרומים והפרסיים והערבים. ואחריהם בעלי הדתות החדשות בני אדום וישמעאל וחכמיהם. ותראה שֶׁכִוְנוּ כולם לישר המדות והתכונות האנושיות ולהורות המעשים הנכבדים. וכבר בארנו (חדר ו') שכל דבריהם ישא רוח. כי אין בכח נפש האדם לחוקק חקי חכמה. ובכל זאת נשענו כולם על כל דרכי התורה, ודברו על המדות והתכונות הטובות שתצוה התורה עליהן. והזהירו על המדות המגונות שהזהירנו התורה מהם. והמעט שנמצא בדבריהם אמת וישר, גנוב הוא אתם מתורת ה' ומדברי הנביאים. כי מימים הרבים נעתקה התורה וספרי הקדש, והתפשטה בכל המדינות. והם ברוב חקירותיהם ונסיונותיהם, ראו כי דרכי התורה הן המעגלות הישרות לאדם, אלא שהוסיפו וגרעו כפי העולה על רוחם ביד שכלם ובינתם. ולפני זה היו בני האדם בתכלית ההשחתות, ודומים לפראים וחית השדה. כמו שנמצאים עד היום אומות גדולות הדומות לבהמות ולחית יער, כמו רוב אנשי האפריקא והאינדיאני ואין צריך לומר לפני ג' אלפים שנה. וכבר בעת ההיא זרחה אור התורה פתאום, תורה נפלאה מקובצת כל סגולות הדעות והמדות והמעשים הרצויים. ונבקעו כשחר המון החכמות והתבונות בשנה אחת, בצאת בני ישראל מארץ מצרים. וקמה גם נצבה למופת ולתפארת עד היום הזה וכן תעמוד לעד. וא"כ מי שיש בו דעת אדם ואזן לשמוע, איך יסבול לחשוב על התורה הזאת שיצאה מלב אחד מבני האדם. כל זה מנגד לשקול המדעי:

Window 12

ועוד תבחין כי התורה תלמדנו דברים קדושים אלהיים. כמו מעשה בראשית וסוד השם ודרכיו. וענין הצבאות והמלאכים והנוראות והנפלאות וגלוי שכינה ומראה דמות כבוד ה', וכיוצא באלה לרבבות דברי מדע ובינה. יראו לבעלי האור, ויסתרו מן ההולכים בחשך. לא עטרה עטרות של דברי גוזמא לדבריה, ולא הפליאה הענינים מן הדעת. ולא דברה בלשון מדברת גדולות, אך הכל נכתב בלשון צח ובדרך ברור יבינום כל אדם, כל אחד כפי דרכו; החכם כפי חכמתו, המשכיל כפי שכלו, והמבין כפי בינתו, והנער והפתי והסכל והנשים והקטנים, כולם יקחו חלקם ממנה לטוב להם. כי היא כמראה מלוטשת ובהירה, יראה בה כל אחד צורתו. וזה מופת גדול שהיא ענין אלהי ושכוונת מחוקקה ית' היה להטיב לכל ההמון הרב גדולים וקטנים, כי כולם אהובים לו כי מעשה ידיו כולם. ויותר מזה יראה החכם והנבון שקבל דרכי התורה ומפתחותיה, והמדות שהיא נדרשת בהן, איך היא כוללת בדברים קצרים כל דברי תורה שבע"פ. אין קץ לחכמה. הדינים והמשפטים וההלכות הרבות. וכן כשיבין בסתרי הלשון הקדוש שנכתבים בו התורה וספרי הנביאים, המליצות העמוקות הנשגבות מכל שגיאה. ואיך השרש הנכתב במקומות רבים קבוע בכל מקום בדרך אמת. והוא עצמו מה שאנו מכַונין אליו לבארו בספרים אלו בחמלת ה' עלינו. אנא ה' הושיעה נא ותורתך חנני! וקיים בי מקרא שכתוב (שמות ד, יב) "ואנכי אהיה עם פיך והורתיך אשר תדבר". כי אם יעלה בידינו כהוגן, יהיה הענין הזה כמופת לרבים. כל רואה יעיד על קדושת המליצות העליונות שנכתבו בנבואה מן השם ב"ה.
ומלבד הבחינות האלו עוד יש בחינות רבות נאמנות, שבהקבץ כולם בלב החכם תהיינה מופתים מדעיים על כבוד התורה. לדעת כי היא מה' אלהי ישראל. ואנכי לא באתי לחבר "דרשות", רק להציג משָׁלים וראיות להבין מהן הכונה ולאמת הכללים שיסדנו ולכן יספיק המעט שכתבנו. ואחתום דברים אלו עם דבר-בינה שמצאתי כתוב בספר יוסף בן גוריון, שכתב לרומיים דבר בשם אומרו. כשמספר בספרו ענין בלעם ומה שנבא על ישראל, הוסיף מדעתו ואמר מן הענין הזה יעלה המופת כי לא כתב אדונינו משה ע"ה דבר מלבו. כי לא תמצא בכל התורה נבואות גדולות כוללות כל עניני האומה עד היום האחרון, כמו בדברי בלעם. ואם היה משה ע"ה כותב תורה לכבודו, מדוע כתב הנבואות היקרות האלו בשם בלעם הרשע, ולא כתבן משמו להיות לעצמו לכבוד ולתפארת לעד לעולם? אבל זה משה האיש עניו מאוד מכל האדם. וכתב התורה באמונה כאשר דבר ה' אליו. לא סר ימין ושמאל מכל אשר צוהו ה'. וזה מופת ישר שהתורה מן השמים:
כללו של דבר כל הענינים שדברנו בחלון זה, הן דרכי אמונה הקרובה לשקול המדעי כמבואר למעלה. ויוצא מזה כי החכמה נשענת על האמונה ועל היראה. ולכן על הדור הרע שעבדו ע"ז ומאסו בתורת ה' נאמר (דברים לב, כ) "כי דור תהפוכות המה בנים לא אמון בם". וקודם לו נאמר (לב, יט) "וירא ה' וינאץ". לפי שהם מנאצי אל, וכמו שבארנו למעלה (חדר ששי חלון ו'). ומי שאין אמון בו לא תועילנו היראה. והאמונה יסוד הכל. אבל האמונה לבדה לא תועיל בהיותו עז פנים וסר מחקות השם בגאות לבו. וכדרך שאמר ירמיה ע"ה (ירמיה ח, ח) "איכה תאמרו חכמים אנחנו ותורת ה' אתנו", וכמו שפרשנו למעלה (חלון ג'). ולכן יסוד הלמוד והשמירה והעשייה היא היראה. וכמו שאמר (איוב כח, כח) "ויאמר לאדם הן יראת אדני היא חכמה". וכבר בארנו דבר זה, ובמקומותיהן יתבאר עוד בעז"ה. תמו דברי החדר הזה:

Chamber 8



Window 1

<small>החדר השמיני ובו יו"ד חלונות יבאר כי בינת האדם תלאה לדעת סוד ההנהגה העליונה. אין שנוי רצון אצלו ית'. ארחות החכמה ישתנו נוכח דרכי המקבלים. מדרך החכמה שהעליונים הם צורות טהורות לא ישתנו לעד. ושצבאות השמים קבועים ועומדים על דרך אחד לעולם. ושהארץ וצאצאיה משתנים תמיד. הבדל בין זרע יעקב לכל העמים בענין ההנהגה וכן בשכר ובפרעון. הבדל מצב נפש המלך והשופטים העליונים, ממצב שאר הנפשות. יפרש פרשת (במדבר טו, ל) "והנפש אשר תעשה ביד רמה" וגו' שהיא פרשה סתומה בתורה. הבדל מצב נפשות הכהנים והלוים משאר הנפשות. מצב הנפש הכהן הגדול. הבדיל השם ב"ה בין האנשים והנשים ובין הגדולים והקטנים. כל חקי התורה נערכו במשקל ישר, לא יכבדו על נפש מן הנפשות:</small><br>דע כי סוד דרכי ה' והנהגתו את עולמו אינן נודעים לדעת האדם ולבינתו. ואין הרצון<sup class="footnote-marker">1</sup><i class="footnote">יש כאן קוצר לשון ואולי רצונו לומר "לדעת כל הדברים הנעלמים"</i> בזה שטעם אלו הדרכים נעלמים. על דרך משל למה תקנה החכמה העליונה חקים ומשפטים כאלה ולא בחרה בדרכים אחרים? ולברר במופתים שרק הדרכים שבחרה בהן הן דרכי חכמה. והדרכים והחקים הזולתיים הן דרכי סכלות. כי זאת היא סוד החכמה עצמה הנעלמת מעין כל חי. ואינה נודעת בידיעה ברורה נשגב מדרך המופת זולתי ליוצר הכל ית' וכמו שבארנו (בחדר ב' חלון א) ובמקומות רבים מספר זה. ועל זה אמר (איוב כח, כג) "אלהים הבין דרכה" וגו'. אבל מה שאנו מדברים עליו עתה, הוא שגם אם נקבל חקי חכמת השם ב"ה באמונת הלב, ותהיינה אלו החקים קבועים בדעתנו שהן דרכי החכמה, ותאמר אם כן שהיוצר ב"ה נוהג עולמו על פי החקים האלו, וכדרך שצוה בתורה ואמר (דברים כח, ט) "והלכת בדרכיו". להודיענו שאלה הדרכים שצוה עליהן בתורתו, הן דרכי השם ב"ה, ועל פיהן נוהג עולמו. וכדרך שפירשו קדמונינו ז"ל (שבת קלג, ב) "מה הוא רחום אף אתה היה רחום" וכו', ויתבארו מקצת דברים אלו בחדר העשירי. אם כן כבר נוכל לעמוד על אופן הנהגתו את בריותיו. אין הדבר כן. שאע"פי שאין ספק שהוא מנהיג עולמו בחכמה, על דרך שיתבאר בחדר זה, אין כח בדעת האדם לעמוד על אופן ההנהגה הזאת. ולפי שאי אפשר לו לעמוד עליו, ידמה לו כאילו ח"ו יש חסרון בהנהגתו ית'. וכמו שבארנו (בחדר ד' חלון ה'). שהנביאים שעמדו בסוד ה' יותר מכל בני האדם, גם הם לא יכלו לעמוד על עיקר דברים הללו. וכמו שאמרו קדמונינו ז"ל (ברכות ז, א), שבקש משה רבינו ע"ה לדעת מפני מה יש צדיק ורע לו, רשע וטוב לו. וכן צעק ירמיה (ירמיה יב, א) "מדוע דרך רשעים צלחה?" וגו'. וחבקוק אמר (חבקוק א, יג) "למה תביט בוגדים תחריש בבלע רשע צדיק ממנו". והמשורר האלהי אמר (תהלים עג, ג) "כי קנאתי בהוללים שלום רשעים אראה". וכל תלונות איוב בצרותיו היו על ענין הזה. וחלק גדול מספר קהלת מדבר מענין זה. אמר (קהלת ח, יד) "יש צדיקים אשר מגיע אליהם כמעשה הרשעים, ויש רשעים שמגיע אליהם כמעשה הצדיקים". והודיע במקומות רבים מִסִפְרוֹ שאף החכם שבחכמים, לא יוכל לדעת תכלית סוד הדברים. והביא עצמו למשל שהיה חכם מכל אדם, ולא יכול להבין, אף כי זולתו מבני אדם. וכמו שתראה בבית השני שיובאו בו רוב דבריו ויתפרשו בענין זה.
וכמו שהדבר קשה בפרטי בני אדם ובמקריהן, לדעת בדרך ישר למה קרה לזה מקרה כזה, ולאחר מקרה כזה. שלא היו ראויין גם שניהם למקרים כאלו לפי משפט שכלנו. כל שכן שיקרה כן בכללים. ולא נדע על מה אומה ידועה תצליח ותשב בשלום ובהשקט. ואומות אחרות תשפילנה שֶׁבֶת, והן במהומה ובמבוכה. וכן העונשים והצרות הכלליות שתגיענה לאומה ואומה. כמו המלחמות הקשות, ורעש הארץ והתחלואים הרעים, דֶבֶר ודין ומשלחת חיה רעה, וכל כיוצא בזה, הן תעלומות לעינינו. ואין בכח בינתינו לשפוט בארח מישור, שבעבור מנהגי העם הזה היה ראוי לפי דרכי החכמה שתשיגם טובה או רעה זו. אבל תמיד ועל הרוב תסתר בינתנו להתבונן בכמו אלה, בעבור שלא נמצא דרך ומבוא לדעתם. ומן המבואר תשכיל בנקל, שאי אפשר להיות דבר זה באופן אחר. בהיות שהנפשות נבדלות מתחלת אצילתן אלו מאלו, כמבואר (חדר ב' חלון ב'). וכפי משקל כחות הנפש נערכים הדברים שהן מחוייבין לעשותן, ושהן חייבין להשתמר מהן. וכן נערכים כנגדן הגמול והעונש אם יקיימום או יעברום. וכן מתחלפים מזגי הגויות ותמורותיהן אלו מאלו. וכמו שבארנו (בחדר ששי חלון כ'). וגם נגד ההתחלפות הזה נערך הגמול והעונש. וכן יתבאר בחדר זה שיש הבדל בין החוטאים, גם כשיחטאו חטא אחד. הכלל כפי הכוונה הפנימית ויצר המחשבה שממנו הסתעף המעשה. וכמו שהוא בענין החטאים ועונשיהן, כן הוא לעניין מעשה הצדקות ותגמולם. הכל כפי כונת המעשה כדרך (תהלים לג, טו) "היוצר יחד לבם המבין אל כל מעשיהם". ויתבאר בספר "מעין גנים". ובשלשתן אי אפשר לנו לעמוד עליהן. כי אנו מסכלין משקל הכחות הפנימיות שבכל נפש ונפש כמבואר למעלה (חדר ה' חלון יב). ועל כן נסכל ג"כ משפט כל אחד ואחד לטוב ולרע. וכן אנו מסכלין תכונות המזגים כפי מה שהן. וכמו כן אנו מסכלין לדעת יצר מחשבת האדם ותוכן לבו ורוחו. ומלבד כל זה, אע"פי שהשם ב"ה נוהג עולמו בדרכי החכמה, הנה פעולות אלו הדרכים, אינן דומים לפעולות בני אדם המסתעפים מדרכים אלו. ויקרה שיש איש שינהג השם ב"ה עמו במדת החסד. וגם בני האדם הצדיקים ינהגו עמו כפי חכמתם בדרך חסד. ואע"פ כן תהיינה המפעלות המסתעפים משני החסדים הנזכרים, הפוכות זו מזו. על דרך משל שבני האדם יעדיפו עליו מטובם ויתנו לו די מחסורו. והשם ב"ה ימנע ממנו גם עושר גם נכסים ואפילו היותר הכרחי לו לא יעניקנו. ושתיהן בדרך חסד. אלא שהראשון כפי דרכי חסדי בני האדם, שבהכרח יהיה על אופן זה. והשני כפי חסדי השם ב"ה הנפלאים מדעת הסכלים. כי רב חסד הוא ודרכי חסדיו נשגבים ורמים מאד, כי בידו חיי עולם והטוב הצפון לצדיקים והאור הגנוז ליראיו. ובכלל זה השכר הגדול שנאמר עליו (ישעיה סג, ג) "עין לא ראתה אלהים זולתך יעשה למחכה לו". וכן בידו כל טובות עולם הזה. חיים ארוכים, ובריאות הגוף והנפש, ונחלת הבנים, ומנוחת הלב וההשקט. ועוד ענינים אין קץ להם. והוא ב"ה שוקל מעשה בני אדם. ולעמת זה מעריך השכר והפרעון. והוא יודע משקל נפש הצדיק שהזכרנו. ומעשה מפעלותיו טובים ורעים. ובסדר משפטיו וארחותיו יבין כי טוב למנוע מזה האיש ההכרחי לו מן הממון והנכסים, ושע"י הצער הזה יגיע לכלל הצלחה אחרת גדולה לאין שיעור, מן הצלחת הממון והקנינים וכדומה.
וכמו שהוא בארח החסד ופרטיו, כן הדין בכל מדה ומדה כמו מדת הרחמים, מדת החנינה, אריכות אפים, רב חסד, ואמת נוצר חסד לאלפים. וכן במדת קנאתו ית' אפו וזעמו וכל כיוצא בהן. ולעמת זה הכין השמים והארץ הכל במדה במספר ובמשקל, וכמו שבארנו למעלה (חדר ב' חלון ח') לשלם לאיש כמעשהו, אין חקר לנפלאותיו ואין קץ לדרכי חכמתו. ובני אדם נבדלין בידיעת דברים אלו. וכפי רוחב לב החכם יבין מקצת דרכי ה', וכפי רוב צדקתו חכמתו, כי יערה עליו השם רוח ממרום להבין צפונות תעלומות מפעלותיו. כדרך שאמר צופר לאיוב (איוב יא, ה-ו) "מי יתן אלוה דבר וגו' ויגד לך תעלומות חכמה כי כפלים לתושיה". ויתבאר היטב בבית השני בעז"ה. ואמר (הושע יד, י) "מי חכם ויבן אלה, נבון וידעם כי ישרים דרכי ה'". והמשורר האלהי כשספר מקצת דרכי ההנהגה העליונה בשירו, חתם דבריו (תהלים קז, מג) "מי חכם וישמור אלה ויתבוננו חסדי יי'". וכמו שענה השם ב"ה למשה ע"ה, שבקש ג"כ לדעת עניני הדברים הללו. (שמות לג, יט) "אני אעביר כל טובי על פניך וקראתי בשם ה' לפניך וחנותי את אשר אחון ורחמתי את אשר ארחם". הודיעו במעמד הנורא הזה כל מה שתוכל דעת האדם להשיג בסוד דרכיו ית', להבין מפעלותיו בעולמו. ובדרך שבקש המשורר (תהלים כה, ד) "דרכיך יי' הודיעני ארחותיך למדני". אבל שיבין האדם סוד כל הדברים מראשית עד אחרית, זה דבר בלתי אפשר. ודומה למי שמבקש לכנס כל מי הים בכד קטן, שלא יכילם כלל. ואולם כפי רוב הידיעה בהן תגדל נפש היודע. ויתואר בתאר "גדול" בעבור גדולת נפשו המבינה בסוד דרכי ה', שזה מופת על רוחב כח הדעת, וציורי הבינה הנטועים בה, ומשקל שאר כחות יקרות שבנפשו. כי בכל דבר ודבר יש גדולה. כדרך (ירמיה י, ו) "גדול אתה וגדול שמך בגבורה". ובענינים האלו התהללו החכמים והנביאים לפי שראוי לאדם להתהלל בתבונות כאלו. וכמו שאמר (ירמיה ט, כג) "כי אם בזאת יתהלל המתהלל השכל וידוע אותי" וגו'. וכמו שבארנו בחדר הרביעי כשדברנו על טובת מדות הגבהות שכתוב על יהושפט הצדיק שֶׁגָבַה לבו בדרכי ה'. ובכלל הענינים הללו הן יסורי צדיקים ושלות הרשעים, והנסיונות שהקב"ה מנסה בהן את הצדיקים, דרכים נפלאים בסוד חכמתו העליונה. והכל צדק משפט ומישרים. וכמו שאמר (דברים לב, ד) "הצור תמים פעלו וגו' אל אמונה ואין עול צדיק וישר הוא". ובארנו מקצת דברים אלו בפירושינו למסכת אבות בפרק בעשרה מאמרות,<sup class="footnote-marker">2</sup><i class="footnote">יין לבנון, תחילת פרק חמישי (מהד' תשס"ג עמ' 352)</i> ובספר "רוח חן".<sup class="footnote-marker">3</sup><i class="footnote">חכמת שלמה, פרשה יב פסקא טז, עמ' 185</i> אבל אין דעתי נוטה להכנס בספר זה בדרושים ובמאמרים רחבים, זולתי להציע הצעות קצרות כפי יכלתינו. ועל כן במה שדברנו יתמו דברי החלון הזה. ונתחיל בחלון אחר לבאר בו מה שרמזנו עליו בראש הספר. והוא שהחכמה אחת ולא תשתנה. והשנוי מצד המקבלים:

Window 2

כלל גדול רמזנו עליו (חדר ב' חלון ז'), שהחכמה אחת ולא תשתנה. אבל היא עומדת להשתנות כפי המקבלים. ואני רואה הכרחי לבאר הענין הזה. דע כי השנוי הגמור הוא המשנה מרצון לרצון. על דרך משל מה שאהב היום ישנא מחר, או מה ששנא אמש יאהב היום, מבלי התחדש ענין בדבר האהוב שבעבורו ישנאהו, ומבלי שהתחדש ענין בדבר השנאוי שבעבורו יאהבהו. רק שנוי החפץ והרצון להמיר האהבה בשנאה והשנאה באהבה. ואע"פ שאמש נתן טעם למה שנא דבר זה, ועכשיו נתן טעם למה אהבו. וכן להפך. כל זה שנוי רצון ומסוג הפחיתיות הנתלים באדם, בעבור היותו חלוש ההרכבה וקצר השכל והבינה והדעת ובעל היצרים הרבים. פעם רוח עולה מלובש במדה זו ומושל עליו. פעם רוח עולה מלובש במדה שכנגדה ומושל עליו. וכמו שבארנו (חדר ה' חלון ג') ומכל אלה באים השינויים לאדם. וזה מוכרח מעצמו. כי אם המיר האהבה בשנאה או השנאה באהבה בלי סבה כלל, רק מנטיה צפונה המושלת לפי שעה, הרי זה סכלות גמורה ואות כי הוא חסר לב ואין לו ממשלה על נפשו כלל. ואם המירה מפני סבה וטעם, על דרך משל אמש ראה אדם עושה פעולה נכבדת ומדבר דבר חן, והתחיל לאהבו ולספר בשבחו. ומחר ראה או שמע שהאדם הזה הוא כסיל ורע מעללים, ודבריו ופעולותיו הטובים הם להיות חנף ומרע לרמות את הבריות, ועל כן החל לשנאו, או להפך, הרי סבת השנוי מקוצר רוח בינה, שהיה טועה ולא הבין ענין האיש ההוא. וכן אם עד הנה אהב צדיקים והיטב עמהם, ועתה נהפך להם לאויב. או להפך. הנה יסוד השנוי בעבור הציורים המושלים בנפשו שהתגברו עליו, והשתנה מרצון לרצון. וכן בכל הכחות הנפשיות יקרה שנוי בנפש האדם, מצד שהוא אדם חסר, וכחותיו בכח<sup class="footnote-marker">1</sup><i class="footnote">בפוטנציה, ביכולת ולא בפועל</i> לא בפועל או מצד קוצר השכל והבינה. וכן לעניין הכחות הפועלות בגויה. כולם על דרך אחד במקרה השנויים. וכן לעניין הכחות שאין כדמותן בנפשות שאר בעלי החיים. אין צריך לומר באדם כסיל, שהכחות היקרות האלו עבדים לכחות העולות מאליהן, כמו שבארנו (חדר ד' חלון ה') כי הם משתנים עמהם במקרה. אבל גם באיש חכם יקרה שנוי בהרבה דברים, בעבור קוצר כח מן הכחות האלו. היום מתבונן בענין מן הענינים על דרך זה, ומחר יבין הטעות. כי שמע בינתים הקדמה חדשה שהיא צריכה להבנת הענין על אמתו או שמעה מזולתו. או שנתברר לו טעותו מדרך השכל, והתבונן עתה על דרך אחר וכיוצא בזה. וכל מיני השנוים האלו לא תמצאנה בעניני החכמה ובמנהגיה הרבים בהיות כל חכמה אלהית, כמבואר למעלה (חדר ו' חלון ה') ומחוקקה ית' הוא אלהי האלהים ואדוני האדונים, מרומם על כל תהלה ונשגב מכל חסרון, אין קץ ואין חקר לתבונתו. חלילה חלילה ליחס לו שינוי רצון! על זה נאמר (מלאכי ג, ו) "כי אני יי' לא שניתי". ואין דרך לומר בדור זה אוהב צדיקים ועתה אוהב כסילים, או להפך. מי שחושב כן בזדון, הוא מִכַּת המינים. וכן אין ליחס לו שנוי ח"ו בעבור טעות וכיוצא. כי הוא ית' חוקר לב ובוחן כליות, אין דבר נעלם ממנו ואין נסתר מנגד פניו. ועל זה נאמר (ירמיה כג, כד) "אם יסתר איש במסתרים ואני לא אראנו? נאם יי', הלא את השמים ואת הארץ אני מלא". ואמר (משלי כ, כז) "נר יי' נשמת אדם חופש כל חדרי בטן". הוא ב"ה יודע הכל ומבין הכל. כמו שנאמר (תהלים לג, טו) "היוצר יחד לבם המבין אל כל מעשיהם". (דהי"א כח, ט) "וכל יצר מחשבות מבין". וגם לא יקרהו שנוי בעבור הזמנים ותמורותיהן. כי הוא ב"ה צופה מראשית אחרית, ויודע כל המקרים טרם תהיינה. כמו שנאמר (ישעיה מו, י) "מגיד מראשית אחרית". ונאמר (מל"א יג, ב) "הנה בן נולד לבית דוד יאשיה שמו". ונאמרה נבואה זו בכמו ג' מאות שנה קודם לידתו. וכל התורה וספרי הנביאים מלאים מענין זה. ולכן היסוד שיסדנו אמת והיא שהחכמה אחת ובעינה תעמוד ולא תשתנה לעד:
ואולם תשתנה נוכח המקבלים, וזהו כפי ארחות החכמה. על דרך משל מדרך החכמה להטיב עם הצדיקים, ולהרע עם הרשעים. ויש הבדל בין הצדיקים. ויש הבדל בין הרשעים. הכל כפי מצב נפש ונפש. וכפי ציורי הצדק או הרשעה המושלים בהן. ותתהפכנה הנפשות לטוב ולרע באלפים ורבבות תהפוכות ותמורות, הן בענין הטוב, הן בענין הרע. שים לבבך על מה שדברנו למעלה (חדר א' חלון ב') שהנפשות נבדלות בכחותיהן בין רב למעט. ויש יצדק בכח אחד הרבה. ויש מעט. וכן לענין הרשעה. וכן דברנו (חדר ה' חלון ב') על ענין צאת ציורי הנפש מן הכח אל הפועל. ויש שהוציא הרבה ויש מעט. וכן לענין הרשעה. וגם דברנו (שם חלון יו"ד) על התחלפיות המזגים והגויות שהן לאין מספר. ובעבור כל אלה יש הבדלים רבים בין מצב נפשות בני אדם לטוב ולרע. ונגד כל מצב ומצב חקקה החכמה ארח קבוע ומשפט צדק. הן לעניין הפעולות והמעשים שיתחייב בהן לעשותן בעל הנפש שהוא במצב זה, והאזהרות והמשמרים שישתמר מהן מעשותן. ופעולות ומעשים אחרים שחייב בהן בעל הנפש שהוא במצב אחר, וכן כולם. הן לעניין השכר הטוב, שיקבל בעל הנפש שהוא על מצב ידוע בעבור מעשיו ופעולותיו הטובים, ובעבור השמרו מכל רע. והשכר שיקבל בעל הנפש שהוא על מצב אחר בעבור מעשיו והשתמרו מהן. הן לעניין הפרעון והשילום שיפרע מן בעל הנפש שהוא על מצב ידוע בעבור עברו על המצוה שהצטוה עליו, ובעבור עשותו רע שהוזהר עליו. והפרעון שיקבל בעל הנפש שהוא על מצב אחר, וכן לכל נפש ונפש. והנה אין קץ לחכמה, וכל הארחות והדרכים קבועים ותמימים, לא ישתנו לעד לעולם. כי בעל מצב זה שהיה בדור הראשון. אם יקרה בעל מצב כמוהו בכל דור ודור עד היום האחרון תהיינה חובת מעשיהם שכרם ופורענותם הכל שוה. אם ישוו בצדק או ברשעה. ובדברינו (חדר ב' חלון ז') פרשנו פסוק (דברים לב, ד) "הצור תמים פעלו כי כל דרכיו משפט". להורות שהטוב והרע הבאים לעולם, כולם כפי ארחות קבועות בחכמה. כי כל דרכיו כפי משפט החכמה. ובני אדם משתנים מיום ליום ומשעה לשעה, לטוב או לרע. כי כן חפץ השם ב"ה כמפורש למעלה (חדר ג' חלון י'). וכן ישתנה כנגדן ארחות החכמה הקבועה כי מיד בעמדו על מצב אחר, הוכן לקבל משפט ארח החכמה המקבילה עם מצב כזה לטוב או לרע. ועל דרך הזה נשתכללו כל מעשה שמים וארץ. כמו שאמר נעים זמירות ישראל (תהלים קד, כד) "כולם בחכמה עשית" וכמבואר למעלה. ועוד יתבאר בחדר זה בעז"ה:

Window 3

על דרך זה צוה השם ב"ה לכל מעשיו עליונים ותחתונים, מעשים ידועים וחקים ידועים כפי מצב המקבלים, הכל כפי משפט חכמתו עליונה. וברא העליונים צורות טהורות, מרכבות לרבבות. מחנות שרפים ואופנים וחיות הקדש, תרשישים אראלים וחשמלים, וגדודים מלאכים ובני אלהים. אמר הכתוב (איוב כה, ג) "היש מספר לגדודיו". ודניאל אמר בנבואה (דניאל ז, י) "אלף אלפין ישמשוניה, ורבוא רבבן קדמוהי יקומון". חילק לכל אחד מהן כבוד, והפקידו על ממשלה ידועה, מהם לחסד, מהם לדין וכיוצא בזה. לא יסבו בלכתם. כי מגמת פני כולם לעשות רצון קונם באימה וביראה. וכל עניניהן מדעיים קבועים בלי השתנות, כמו שבארנו למעלה (חדר ג' חלון ח'). ועליהן אמר דוד ע"ה (תהלים קג, כ) "ברכו יי' מלאכיו גבורי כח עושי דברו לשמוע בקול דברו". והנה בהיותם תמיד משרתיו עושי רצונו, כבוד ה' חופף עליהם כל אחד כפי מעלתו ונהנין מטוב ה' לעד לעולם. ועומדים לנצח, כמו שגזרה חכמתו יתברך מראשית כאשר בראם. וכמו שאמרנו שארחות החכמה לא ישתנו אם אין השתנות בנבראים:

Window 4

וכן יסד השמים וצבאותיהן השמש והירח וכל כוכבי אור, גדודים רבים לאין מספר, ופקד דרכו על כל אחד ואחד מהן. על דרך משל השמש יסוב גלגלו בשס"ה ורביע יום. והירח בכ"ט יום ושעות ידועות. וכן לכל כוכבי נבוכה<sup class="footnote-marker">1</sup><i class="footnote">ענינו כוכבי לֶכֶת, כלשון ספר העיקרים, ח"ד פ"ב</i> ולכל מזלות השמים. ונתן לכל אחד משטר ידוע לפעול פעולתו בארץ. וגם המה פועלים פעולתם על דרך אחד תמיד בלי השתנות. כל חפצם לעשות רצון קונם וכמבואר למעלה (חדר ג' חלון ט'). ועליהן אמר דוד ע"ה (תהלים קג, כא) "ברכו יי' כל צבאיו משרתיו עושי רצונו". ולפי שלא ישתנו ולא יסורו מעבודתם. לכן ארח החכמה העליונה קבוע לעומתם, וכאשר גזרה החכמה העליונה עליהם מאז כן יעמוד לעד. כי מיום נבראו השמים וצבאותם הלכו על מנהגם עד היום הזה, וככוחם אז כוחם עתה. אין בהם חסרון ולא ליאות ולא שינוי מנהג. כדרך שאמרו קדמונינו ז"ל, "הראית מימיך חמה עולה במערב ושוקע במזרח?" [עיין עירובין נו, א, "לא יצאה חמה"]. והמלך דוד ע"ה אמר עליהם (קמח, ו) "ויעמידם לעד לעולם חק נתן ולא יעבור". לפי שארחות החכמה לא ישתנו, אם אין השתנות המצב במקבלים:

Window 5

וכן יסד הארץ וצבאותיה תבל וצאצאיה. ומלת "ארץ" כוללת בלשונינו הקדוש כל אשר תחת השמים; הרוח והמים והעפר וכל אשר בהם, והוא כמו שם המין. ויש "ארץ" על שם פרטי. והוא על חלק היבשה הנגלה מן המים. ולכן נאמר במעשה בראשית (בראשית א, י) "ויקרא אלהים ליבשה ארץ", לתת כלל על הזכרת מלת "ארץ" בתורה שמדבר על היבשה, שלא נטעה לומר שמדבר על המציאות בכללו שתחת השמים. ומטעם זה נזכר הקריאה הזאת אל ארץ. וכן שאר הקריאות הכתובים במעשה בראשית, יתבארו כן לפי דעתי, ובמקומותיהן אחקור עליהן בעז"ה. והנה הארץ כולה גם היא עשויה בחכמה. וכפי ארחות החכמה גזר שתהיינה כל צבאותיה בעלי התמורות והשנויים; תהפוכות לאלפים ביסוד הרוח והאויר ותהפוכות רבות במים וכן בעפר. והיה צריך להיות כן בעבור שהכין הארץ כולה בעבור האדם כי הוא מושל בכל העולם התחתון כמבואר למעלה (חדר ג' חלון ג'). והאדם נברא להיות משתנה במצבו לטוב ולרע. ואין מספר להשתנות מצבי בני אדם כפי נטיות הנפשות הנבדלות בכחותיהן, ומהן מסתעפים השנויים הרבים. הכל כמבואר למעלה (חדר א' חלון א'). וכל עת ועת כל אחד ואחד מבני אדם, נכון לעמת ארח מארחות החכמה הקבועות לטוב או לרע. ולעמת זה התמורות הרבות בצבאות הארץ, לשלם לאיש כמעשהו, והכל בצדק כפי דרכי החכמה העליונה. ולפי שנעשה כל המציאות מראש ועד סוף בחכמה אמר שלמה ברוח הקדש (משלי ח, כב) "יי' קנני ראשית דרכו קדם מפעליו מאז". פירוש החכמה ראשית דרכי אל, ועל פיה יסד מפעליו והלכו דרכיו. כאילו תאמר החסד והרחמים והחנינה והגבורה והעוז וההדר ומעשה התושיות הרבות, כולם כפי החכמה קבועים לעד לעולם. לא יסורו ממה שגזר בחכמתו העליונה ית' שמו לעד. אין קץ לארחות החכמה. ואין קץ למעשה השם ב"ה. וכבר בארנו קצת דברים אלו למעלה (חדר ב' חלון ז' ח'):

Window 6

ובעבור הבדל הנפשות בכחותיהן מתחלת אצילותן, כן יש הבדל ביניהן לעניין המעשים והפעולות, שהן חייבין לעשות ולקיים, והמניעות והאזהרות שהן חייבין להשתמר מהן. הכל כפי סוד החכמה כמבואר בחלון ראשון. ואין הכונה לדרוש עכשיו בפרטי דברים אלו, אך יתבארו קצתן בחדר העשירי. ולא נזכיר פה רק ההבדלים הנודעים לגדול ולקטן וזה אותן המפורשים בתורה. ודע כי ההבדל היותר גדול שבבני אדם, הוא ההבדל שהבדיל ה' זרע יעקב מכל העמים אשר על פני האדמה. כי לכל העמים צוה ה' שישמרו מצות ידועות וישתמרו מעבירות ידועות. וכלל כולם הם שבע מצות עם הפרטים הכלולים בהם. והן שקראו קדמונינו ז"ל (סנהדרין נו, ב) שבע מצות בני נח. אבל לזרע יעקב צוה תורה ומצות חקים ומשפטים וכלליהן תרי"ג מצות; מן רמ"ח מצות עשה ושס"ה מצות לא תעשה, עם הפרטים הרבים הכלולים בהם, כולם כפי דרכי החכמה העליונה שקבעה וגזרה כן על העם הנבחר הזה. וצדיק וישר ה'. כי ז' המצווֹת שנצטוו עליהן כל העמים, כולם נטועים בשקול המדעי הנטוע באדם. והאדם אע"פ שנפשו עליונה, יצירתו כלולה בכלל כל מעשה בראשית. כמו שנאמר (בראשית ב, ז) "וייצר יי' אלהים את האדם עפר מן האדמה ויפח באפיו נשמת חיים ויהי האדם לנפש חיה". ועל כן לא נתחייבו בני האדם לעשות רק הדברים הנטועים בשקול הדעת האנושי המוטבע בטבע הנפש העליונה, החלה על כל בני אדם מיום ברא אלהים אדם על הארץ בימי בראשית. אבל זרע יעקב, שגזרה החכמה העליונה להוציאם מכלל כל מעשה בראשית, להבדיל אותם להיות לו לעם, כמו שמפורש בתורה. וקרא אותם בשמות רבות המורים על הִשָׂגְבָם מכל הנמצאים האחרים כמו (שמות יט, ח) "והייתם לי סגולה". (יט, ו) "ואתם תהיו לי ממלכת כהנים וגוי קדוש". (שם ד, כב) "בני בכורי ישראל", וכדומה להן. ובעבור כן גזר עליהם מעשה התורות והמצווֹת, הנשגבות כולם משקול הדעת האנושי ויוצאים מדרכי הטבע המוטבע בנמצאים מששת ימי בראשית.<sup class="footnote-marker">1</sup><i class="footnote">רעיון זה כתב גם מהר"ל, גבורות השם, פרק מ"ה (עמ' קעג)</i> ובכלל זה כל החקים והמשפטים שאין לבינת האדם מבוא בהן כלל, וכל הנתלה בשלשה חלקי הכחות, הכל כמבואר למעלה (חדר ששי חלון ב').
ולעמת זה תנהג החכמה העליונה עמהם עם כלל העמים כפי מצבם ועבודתם; ועם זרע יעקב כפי משפטם ועבודתם. הוכן לכל אחד מהם הגמול והפרעון על הטוב ועל הרע בארחות קבועות. ועל דרך כלל כל העמים בהצטדקם, ואם ישמרו מצות ה', יגמול להם טוב בדרכי הטבע המוטבע בששת ימי בראשית. ונתן זרע לזורע ולחם לאוכל, מטר וגשמים בעתם, וישמור ארצם משדפון וירקון ארבה וחסיל וּמֵחַיָה רעה. יְבַלוּ ימיהם בטוב. ועויליהם כצאן ירקדון.<sup class="footnote-marker">2</sup><i class="footnote">מליצה ע"פ איוב כא, יא</i> ישאו תוף ועוגב חליל וכנור, וכיוצא באלו. ואם ירֵעו וישחיתו, יגמול להם רע בדרכי הטבע המוטבע בששת ימי בראשית. ועצר את השמים ולא יהיה מטר, ונתן יְגיעם לארבה ולחסיל, כל נגע כל מחלה, יציק להם האויב בשעריהם, וכדומה להן. אבל זרע יעקב אם ישמרו חקיו ותורותיו, יגמול להם טוב שהוא למעלה מדרכי הטבע המוטבע מימי בראשית. על דרך משל האותות והמופתים הנפלאים מדרכי הטבע, שעושה השם ב"ה בשביל ישראל. שריית השכינה בתוכם. וּרְבוּת הכבוד וההוד וההדר והגבורה הנפלאה שלבשה להולכים בתמים, אור הנבואה ורוח הקדש וההשגות האלהיות, והענין המלאכותי<sup class="footnote-marker">3</sup><i class="footnote">הדומה למלאך</i> שהיו נמצאים באנשי הסגולה מן העם הזה. והן טובות גדולות לאין שיעור, מכל הטובות המוטבעות בטבע העולם. ואין דמוי ביניהם בשום פנים. וכן בטובת הארץ ובברכותיה, התבואות והפירות, הכל למעלה מן הטבע בדרך פלא. וכן רבוי הזרע והבריאות הנפלא והיופי והחן, גם אלו למעלה מענין הטבע. וכמו שמפורסמים הברכות האלו בספר התורה ודברי הנביאים. וכן לעניין הפרעון והעונש, יגמול השם להם גמול על עונותם ועל עברם את התורה ומצוה, שאין עמים אחרים נענשים עליהם. וגם זה למעלה מן הטבע. יסתיר פניו מהם, ויסלק שכינתו מתוכם, ולא יאיר פניו אליהם. ומצאום צרות רעות ורבות. ויתן מורך בלבבם. וינוסו מאה מפני אחד מן האויבים. ויתמכרו לעבדים ולשפחות ואין קונה. ויהיו למשל ולשנינה לחרפה ולביזה בארצות אויביהם, וכיוצא בהן המפורסמים בספרי הקודש (ויקרא פרק כו; דברים פרק כח). הכל בארח חכמה ובמשפטיה והענין נפלא מאד. ועל ידו יתבארו צפונות רבות והלכות גדולות. רק שאין פה המקום להכנס בדרושים.
ולבד תדע שמטעם זה מתואר היוצר ב"ה "אלהי ישראל", אע"פי שהוא מלך כל הארץ ומלך כל הגוים. הנה בעבור שהוא מנהיג ישראל באופן נפלא ונשגב מאד, ממה שהוא מנהיג שאר העמים, נתיחד שמו על ישראל בפרט. כדרך "אלהי השמים ואלהי הארץ". וידוע כי הוא ב"ה אדון הכל. ואולם יאמרו תמיד "אלהי השמים" בעבור היות דבקות הודו והדרו רב מאדם בשמים. כדרך (תהלים ח, ב) "אשר תנה הודך על השמים". ואולם לחקור ולמצוא סוד הענין המבדיל בין נפשות העמים לנפשות זרע יעקב, ולמה נבחרו הם לבדם להיות מונהגים בהנהגה הנפלאה הזאת. אע"פי שנוכל להבין מקצת דבר, ועל דרך שפרשנו למעלה (חדר ה' חלון י) מענין חלף המזגים והכשר גויות נפשות בני ישראל אל החכמה, בעבור צאתם ומקורם שהיה מזרע נבחר סגולת ה' האבות הקדושים, ולכן נקראו "זרע אמת" כל זה נכון בעצמו. אבל עוד יש הבדל בין הנפשות, וראויים הנפשות הזַכות והטהורות לחול בזרע יעקב בעבור שהוא זרע אמת. וההבדל הנפשי הזה ויוקר סגולתה, לא יִוָדַע לעיני בשר בלתי לה' לבדו. וכמו שכתבנו (שם חלון יב). ודי לנו בהיותינו יודעים, כי חפץ השם ב"ה שהעם הזה לבדו יהיה שומר התורה והמצוה, ושיהיה מונהג על דרך פלא. כי כן גזר כפי ארחות חכמתו, בצדק ובמישרים. ויש בידי להאריך בענין זה ולפרש ענינים עמוקים בפרשיות התורה והנביאים הנוסדים על השרש הזה. אבל אין כונתי רק לפרש הכללים שאנו צריכין לְמַה שאנו מכוונין לבאר, והן פירוש המליצות. אבל בספר "רוח חן"<sup class="footnote-marker">4</sup><i class="footnote">חכמת שלמה, פרק טו פסקא א (עמ' 252-260)</i> הרחבנו לדבר בדרוש זה:

Window 7

וכן הבדיל השם ב"ה בין זרע יעקב עצמו. וגזר על מקצתן תורות ומצות ידועות שיתחייבו לעשותן, ואזהרות ידועות שישתמרו מהן, שאין זולתן מן הזרע הזה חייבין בהן. והכל בחכמה, בעבור מצב נפשותיהן הנבדל ממצב שאר הנפשות שבזולתן. וממין זה מה שצוה התורה בעניני המלך (דברים יז, יח-יט) "וכתב לו את משנה התורה הזאת וגו' והיתה עמו וקרא בו כל ימי חייו". (שם יז, טז-יז) "רק לא ירבה לו סוסים וגו' ולא ירבה לו נשים ולא יסור לבבו, וכסף וזהב לא ירבה לו מאד". ושאר הפרטים עשין ולא תעשה הכלולים בהנהגת המלוכה בישראל. כי גזר בחכמתו מנהגים ידועים למלכים ולמושלים לרוזנים ולשופטים, לא יֵאוֹתוּ לאנשים זולתן להתנהג בהן, בעבור הבדל עניני הנפש שביניהן. וכמו שאמרנו (חדר ה' חלון יב) שאין נפש הנביא ונפש המלך שוה לנפש אחד העם, ושם בארנו דבר בטעמו. ולפי שעניני המלוכה ומשפטיה מסתעפים מכחות יקרות המצויירות בנפש המלך היקרה, ואין זה נודע לעיני בשר, זולתי למי שהוא בוחן לבות ויוצר הנפשות ית', על כן הוזהרנו מהקים עלינו מלך כפי רצונינו איש אשר נבחר בו ואשר הוא טוב בעינינו. כי אולי איננו בעל הנפש הראוי למלוך? אבל יהיה המלכתו כרצון השם ב"ה, האיש אשר יבחר בו ה'. כי הוא יודע מצפוני הנפשות סודן ויסודן. כמו שנאמר (דברים יז, טו) "שום תשים עליך מלך אשר יבחר יי' אלהיך בו". כלומר לא כמו שאמרת "אשימה עלי מלך". אלא על פי ה'. וכן אמר ראב"ע ז"ל, "אשר יבחר על פי נביא או משפט האורים. והטעם לא אשר תבחר אתה". ע"כ. וכן תמצא כי המלך הראשון נבחר ע"פ ה', והוא שאול בחיר ה'. ואחריו הומלך דוד ע"פ השם, ונבחרו זרעו אחריו במצות השם.
ונבדלו מנהגי המלכים ממנהגי שאר העם מאד, מלבד המצווֹת ואזהרות המפורשות בתורה. והיה משפט המלוכה נודע אצלם איש מפי איש, כמו שגזרה החכמה העליונה, וכמו שנזכר בספר שמואל בתשובתו לעם ששאלו מלך. ועיקר המלכת מלך בישראל, הוא בעבור היכולת והממשלה להעניש במשפט המלוכה שלא כדין תורה, לא לעבור על דברי תורה אלא לעשות סייג לתורה. ואלה העונשים הם מדרכי התורה. ואם [אמנם] לא נתפרשו בכתוב. ונכללן כולם במצות עשה (דברים כח, ט) "והלכת בדרכיו". כי יש כתות מן העוברים שלא יספיקו להן משפטי התורה ודיניה, והן חייבים עונשים גדולים גם על עבירות קלות שיעשו.<sup class="footnote-marker">1</sup><i class="footnote">עיין "דרשות הר"ן", תחילת דרוש י"א</i> אבל לא נמסר המשפט הזה לשופטי הערים והשערים. כי הם לא ישפטו רק כפי שורת דין התורה, לא ביכולת החלטי, לפי שאין בכחם לעמוד על ברור הענינים, להבין על דרך ישר מי ומי הם הראוים להענש שלא כדין תורה. כי להבין ולעמוד על דבר זה צריך רוחב לב, וגלוי ציורים מדעיים צחים מאד, וכח בינה רחבה וגדולה, וכח אהבת השם ב"ה בהפלגה רבה, וחפץ ההדמות והשווי אל דרכיו, ועוד שאר כחות נפשיות נפלאות; שבהקבצם יחד בנפש תצא דבר משפט ישר בענינים הללו. ובהחסר אחת מן הנפש, יצא משפט מעוקל, ויהי חבר לאיש משחית. כמבואר למעלה (חדר ב' חלון ג') כי עניני המשפטים האלו אינן מתבארים מתוך יתר דברי המשפטים הקצובים המפורשים בתורה. אבל יתבארו למבין ביראת ה' ותפארת דרכיו וסוד הנהגתו ית' עולמו בחכמה. כי הוא יקבל חקי החכמה בענינים האלו מן השם ב"ה ומפי הנביאים והחכמים הגדולים, וכמו שארמוז (בחדר זה עוד). והוא בכלל אמרו (משלי ב, ט) "אז תבין צדק ומשפט ומישרים כל מעגל טוב". כלומר תבין מהו דרך הצדקה בכל ענין וענין והמשפט והיושר. ואחר שקבל החקים האלו יבינם ממליצות התורה, וימצאם כתובים בתורה. וכמו שאמרנו (חדר ה' חלון ד') מענין הָעֵזֶר האלהי שהוא מלוה לאדם רוח שכל ובינה, ויבין העמוקות והנסתרות בתורה ודברי החכמים. ומי שאינו מבין ביראת ה', גם אם ישמע לא יבין בעבור דקות וצחות הענינים. ודרכי הבינה בנויים על ציורי המדע. ולכן כפי רוב גלוי ורוחב ציורי המדע שבנפש, כן רוב ההשגה וההבנה בענינים האלו. ועוד צריך המלך להבין תכונת הנפשות בשיעור רב שלא יטעה במצב בעל המעשה. כי אם יטעה, יעניש (הוא) [זה] על לא חמס בכפו, והשם לבדו בוחן לב ויודע משקלי הציורים שבנפש. ולכן לו לבדו יאות לבחור מי ימלוך על עמו.
ואציג לפניך משל. ידוע כי מדרכי החכמה הם הרחמים והחנינה ואריכות אפים והחסד והאמת וכיוצא בהן. וזה מפורש בתורה (שמות לד, ו) "אל רחום וחנון ארך אפים ורב חסד ואמת". והם דרכי השם ב"ה שכן אמר (תהלים קג, ז-ח) "יודיע דרכיו למשה וגו' רחום וחנון יי' ארך אפים ורב חסד". הרי כי הרחמים והחנינה ודומיהם הם דרכיו ית'. וידוע שכל דרכיו נוהגים כפי החכמה שהיא ראשית הכל. שכן נאמר (דברים לב, ד) "כי כל דרכיו משפט". וכל משפט בחכמה. וכמו שהתהללה החכמה (משלי ח, כב) "יי' קנני ראשית דרכו" וכמבואר למעלה (חדר ב' חלון ח'). ולפי שדרך השם לרחם ולחנן ימחול ויסלח לפשעים ולעונות. וייטיב גם עם החוטאים, ויאריך להם ברחמיו, ולא כעונותיהם יגמול עליהם. ויש מקצת מן החוטאים שלא ינהג עמהם באלו הדרכים, אך יקנא לשמו הגדול ב"ה וישפטם באפו ובחמתו. כמו (נחום א, ב) "אל קנוא ונוקם יי', נוקם יי' ובעל חימה, נוקם יי' לצריו ונוטר הוא לאויביו". ולא בעבור כי אלה חטאו חטאים גדולים, ואלה עברו על מצות קלות. אלה עברו פעמים רבות, ואלו פעם או שתים. אבל אפשר שיהיה זה הנשפט בחסד וברחמים, מחלל שבת ונואף וגנב, ועבר על הפשעים החמורים האלו פעמים רבות. והנשפט באף ובחימה, בטל מצות ציצית ותפילין או שלוח הקן ורק פעם אחת. ואם ישפטו במשפטי התורה המפורשים יהיה מחלל השבת והנואף בני מות. והגנב ימכר בגנבתו. והמבטל ציצית ותפילין ושלוח הקן [פטור] בלא כלום. כמו שאמרו (יומא פו, א) "עבר על מצות עשה ושב, אינו זז משם עד שמוחלין לו". וכפי משפטי השם הבוחן לבבות ירחם על מחלל השבת והנואף. ויאריך להם זמן לשוב בתשובה, ויפרע מהן מעט מעט כדרכי טובו. וינקם מן מבטל הציצית וכיוצא. לפי שהפשעים והעונות ותגמולם, נערכים עם הסבות הפנימיות שמהן הסתעף המעשה. תדע כי המזיד חייב. והשוגג פטור. וזה בדין תורה, ואע"פי ששניהם עברו. וכן יש הרבה מערכות בנפש שכנגדן נערכים הגמול לטוב ולרע. על דרך משל יש חוטא מתגבורת היצר לפי שעה. ולבו עליו דוי על עברו את פי ה'. ויש יתברך בלבבו כי רחום וחנון ה'. וכיוצא בהן. ועם אלו וכיוצא בהן, נוהג בחסד וברחמים גם על החטאים הגדולים, ומענישם בקצב ובמשפט מעט מעט. ומדריכם בדרך תשובה וכדומה לזה.
[=ההבדל הראשון]
ויש חוטא בגאות הלב, מתעתע בצדק ובמשפט. והן כת "החכמים בעיניהם והנבונים נגד פניהן". שבארנו עניניהם למעלה. והוא עובר על המצווֹת בעבור שאינן מצות וחקות ישרות בעיניו. הם המתקוממים והנצבים על ה' ועל יראיו. על המשחיתים האלו תשתנה ארחות המשפט העליון, לדונם גם על קל שבקלות בעונשים חמורים. לא בעבור רוע המעשה, אבל בעבור רוע מחשבת-און שהגבירה והשיאה אותו לעשות בפועל מה שחשב. (משלי כא, כט) "העז איש רשע". (תהלים יד, א) "אמר נבל בלבו אין אלהים". ולכן החָמור והקל שוין אצלו ונדון על שתיהן בדין קשה. זהו דרך ה'. והוא דרך ישר תאמתהו דעת האדם ובינתו מטעמים הנודעים משקול הדעת, כי גם דעת האדם תבדיל ביניהן הבדלים עצמם. האחד, כל העוברים האחרים אינן מחללין כבוד שמים וכבוד התורה ואנשי החכמה. אך מיחסים העבירה לשפלות מצבם שאינן יכולים לכבוש יצרם ולהתנהג בחכמה. וה"חכם בעיניו" דובר סרה על ה' ומלעיג על התורה והחכמים, אין פחד אלהים לנגד עיניו, ואינו נותן כבוד לתורה. ולכן אין הבדל באלו בין מעשה קל לחמור. כי בעיניו הכל מותר, ואם יקרה מחר ההעברה על עבירה חמורה, יעבור עליה בשאט בנפש, כמו שעבר על הקל, לכך נענש כמו על החמור. ומלבד זה הם כת מנאצי אֵל ורעים מאוד מעובדי ע"ז. ובכל דבר-פשע שעושים הם מחללים השם, זה כה וזה כה. קצתם מכחישים אלוה ממעל, וקצתן מכחישים בהנהגה העליונה, וחושבים שהכל במקרה, וקצתן אומרים אין תורה ואין נבואה מן השמים. וקצתן אומרים (קהלת ג, יט) "ומוֹתר האדם מן הבהמה אין". וכמו שפרשנו יפה בפירוש למסכת אבות.<sup class="footnote-marker">2</sup><i class="footnote">יין לבנון, פ"ג משנה יא (מהד' תשס"ג עמ' 210-220)</i>
ובחדר השביעי יעדנו לפרש עוד תאר "נבונים נגד פניהם". ודע עתה כי מלת "פנים" על צורת הנפש ועצמותה. כדרך (שמות כ, יז) "ובעבור תהיה יראתו על פניכם לבלתי תחטאו". וכמו שרמזנו (חדר ו' חלון ח'). וכן (משלי יז, כד) "את פני מבין חכמה". ועל דרך משל הושאל לבורא ית'. ואמר (דברים ד, לז) "ויוציאך בפניו בכחו הגדול ממצרים". וכן (שמות לג, כג) "ופני לא יֵרָאוּ". וצורת נפש האדם היא כח הדעת הנטועה בה. ולכן מי שחולק על האמת הנטוע בדעת כל אדם, ומעיז פניו לבטל האמת בטענות והיקשים רעועים מתואר "נבון נגד פניו". כי תבונתו המדומה מנגד לאמת הנטועה "בפניו", בצורת נפשו. ועל זה אמר (משלי כא, כט) "הֵעֵז איש רשע בפניו". כלומר שהרשע מעיז לעמוד על דעתו, אע"פ שבפניו מצוייר הדבר להפך. ועל זה שנינו (אבות פרק ה) "עז פנים לגיהנם". ויפה פרשנוהו בפירוש למסכת זאת.<sup class="footnote-marker">3</sup><i class="footnote">יין לבנון, פרק ה משנה כ (מהד' תשס"ג עמ' 494-496)</i> ותלמד מזה כי אין תואר יותר גרוע, מתאר "נבון נגד פניו".
[ההבדל השני]
ההבדל השני, העוברים האחרים לא יעברו רק בעת הִגָבֵר עליהן היצר, ובשאר העתים יקיימו המצווֹת כי הם יראים השם וחפצים לעבדו. והאפיקורוס הזה ה"חכם בעיניו" יעבור על המצווֹת בין בתאוה בין שלא בתאוה, כי אינן מצות בעיניו, כי הם כצחוק בעיניו. וכפי רצונו אינו נמנע רגע מֵעֲבוֹר עבירה, והמניעה אינה רק משכחה או מעצלה או שלא באה עבירה לידו, לכן נחשב לו כאלו עבר פעמים הרבה בכל שעה ושעה על התורה. וכל האחרים לא ימנו להן רק מספר פעמי העבירות שעברו לא יותר. כי הם נמנעים מרצונם מֵעֲבוֹר עליהן.
[ההבדל השלישי]
ההבדל הג', כל האחרים אפשר שישובו מדרכם הרעה ויהיו צדיקים גמורים. כאשר יקרה שישכילו ושיבינו מעט ביראת ה', ויתנו יראת השם על לבבם אז ישליכו מעליהם פשעיהם ויעשו להם לב חדש ורוח חדשה. ולכן השם מאריך להם ברחמיו כפי דרכי חכמתו. על זה אמר הנביא (יחזקאל יח, כח) "ויראֶה וישוב מכל פשעיו אשר עשה, חיו יחיה לא ימות". ומלת "ויראֶה" על מראה השכל. וכבר רמזנו עליו למעלה (חדר ה' חלון ח') כי השכל ישיב האדם מפשעיו. ואין כן ה"חכם בעיניו והנבון נגד פניו". שדרכי שכלו ובינתו הן הם המשחיתים. ובמה ישוב אל אלהים? ובאמת אין להת תקנה וכמו שאמר (ע"ז דף יז, א) על האפיקורסות (משלי ב, יט) "כל באיה לא ישובון" וגו' אבל יאבדו מן הארץ כגודל חטאתם וכמו שבארנו.
והדרך האלהי הזה כתוב בתורה. ושמע דבר יקר. אמר הכתוב (במדבר טו, ל-לא) "והנפש אשר תעשה ביד רמה מן האזרח ומן הגר את יי' הוא מגדף ונכרתה הנפש ההיא מקרב עמה. כי דבר יי' בזה ואת מצותו הפר הכרת תכרת הנפש ההיא עֲוֹנָהּ בה". והמליצות האלו סתומות מאד. אמר "אשר תעשה" ולא זכר הדבר שעשתה. ומלת "ביד רמה" קשה כי אינה על הזדון. ולא מצאנו המליצה הזאת על הזדון במקום אחר. ולמה אמר "את יי' הוא מגדף"? ואם דבר מן המגדף ומברך השם היה לו לומר "והאיש המגדף את השם יכרת מעמיו". ומה טעם להזכיר "כי דבר יי' בזה"? והוא ג"כ תמוה, וכי יעלה על הדעת שהמגדף את השם יכבד דבריו? וכן יקשה על "את מצותו הפר", כי אין ספק שהבוזה דברי ה' לא יקיים מצותיו. ועל מה חזר פעם שנית וכפל "הכרת תכרת", וכבר אמר ונכרתה? ועל איזה ענין הוסיף ואמר "עֲוֹנָהּ בה"? והפירוש נפלא מאד. כי לפני כן אמר שהנפש החוטאת בשגגה, אפילו תעבור על חמורה שבחמורות כמו ע"ז, תביא קרבן על שגגתה ונסלח לה. גם אם יחטאו הקהל וכל עיני העדה בשגגה, על חמורה שבחמורות יכפר עליהם הכהן בקרבן. ועיני העדה הם מורי התורה ובעלי הנפשות היקרות, גם החטיאו כל הקהל, והיתה חטאם מן החמורות, אין בכך כלום לפי שהיתה בשגגה, כמבואר למעלה (בחלון זה) הטעם. אבל העובר בזדון, אפילו יהיה הנקלה שבעָם, וחטא לבדו, ועבר על עבירה קלה, לא יועיל הקרבן. אלא [על ידי] תשובה, מלקות או מיתה או כרת וכיוצא בהן. ואם אין עדים והתראה, יענש בידי שמים וישפט בדרכי טובו ית', וידריכהו בדרך תשובה כמו שבארנו. אח"כ הודיע כי יש כת חוטאים שנענשים בדין שמים נגד שורת הדין הכתוב בתורה. כי בעברם על קל שבקלות שאין עליו משפט בית דין כלל, ישיגם עונש קשה כעובר על כל התורה כולה. ולא זו בלבד אלא יחשב להם כאילו עברו פעמים רבות על העבירה. והכת הזאת הם ה"חכמים בעיניהם", העוברים על המצווֹת בעבור הלעיגם על תורת השם, ומתקוממים להכחיש דברי ה' בטענות ונצוחיים. ומלת "יד" בלשון הקודש נאמר גם על גבורת השכל והבינה המנצחים בטענותיהם. כמו (משלי א, כד) "נטיתי ידי ואין מקשיב". (איוב ט, לג) "ישת ידו על שנינו". ויתבאר בספר "מעין גנים" בעז"ה. ומלת "רמה" על גובה הלב. כמו (דברים ח, יד) "ורם לבבך" וגו'. והוא שאמר "והנפש אשר תעשה ביד רמה" פירוש: הנפש המרשעת, שתעשה עבירה בגבה לבה בטענות השכל, בין שיהיה מן האזרח בין מן הגר, כשיהיה מגדף את השם כדרך ה"חכמים והנבונים בעיניהם", משנאיו ומנאציו, ונכרתה הנפש ההיא על מעשיה אפילו לא עשתה רק מן הקלה שבקלות. ומטעם זה לא זכר מה עשתה, וְסָתַם "אשר תעשה" כלומר כל מה שתעשה, וכמו שבארנו. ובא הכתוב השני ללמדנו דברי בינה. ושָׂם שלשה ההבדלים שהודיענו בין שאר העוברים ובין העושה ביד רמה, להודיענו יען-מה קצף השם קצף גדול על הכת הארורה הזאת. ואמר "כי דבר יי' בזה". וזהו ההבדל הראשון שאמרנו. שהעוברים במזיד מתגבורת היצר אינן בוזים דבר ה' תורתו ומשפטיו. כי יאמינו שהן אמת וארח חכמה. אך מיחסים זדונם לשפל מצבם וחולשת קדושתם, שאינן יכולים לכבוש את יצרם. אבל המשחיתים בוזים דברי ה'. כמו שאמר שלמה (משלי א, ז) "חכמה ומוסר אוילים בָּזוּ". ו"אוילים" הם מושחתי הדעת כמו שיתבאר בעז"ה. וכן ה"חכמים בעיניהם" מָשְׁחָתָם בם כמבואר. ואמר עוד "ואת מצותו הפר", וזהו ההבדל השני שאמרנו. ומלת "הפר", על בטול הדבר והסרתו כמו (במדבר ל, ט) "והפר את נדרה". כלומר שאר המזידים מתאוה ומסכלות, אינן עוברים רק לפרקים בעת תוקף היצר. ובעת שאין יצרם תקפם, יקיימו העשין ויזהרו מן הלאוין, בעבור שהשם צוה עליהן. ולכן כמספר חטאיהם ילקו לא יותר. והארורים הללו מפירים המצוה, ואומרים שאינן כלום. ולכן בין לתאבון בין שלא לתאבון יעשו כל התועבות. ועל כן אפילו לא יעברו רק פעם אחת, נחשב להם כאלו עברו פעמים אין מספר, וכנגדם יקבלו גמול רעתם. ועל כן חזר "הכרת תכרת הנפש ההיא", כלומר כריתות אין מספר. והנה לא עשתה רק מעשה קל אחד, ונענשת כאילו עשתה חמורות פעמים הרבה.
ואמר עוד "עֲוֹנָהּ בה". וזהו ההבדל השלישי שאמרנו. כי האחרים אפשר שישובו בתשובה, כאשר יחל כח השכל לצמוח. ויראה כח הבינה במראות אלהים שהן יסודות הנפש המסירים גלוליה. מה שאין כן הכופרים הגמורים, העוברים בְּהֶשְׁחֵת השכל והבינה, אין תקנה להם גם אם יאריכו ימים רבים. ולכן אמרו בתלמוד (סנהדרין לח, ב) על מה ששנינו, "ודע מה שתשיב לאפיקורוס. הני מילי אפיקורוס נכרי, אבל אפיקורוס ישראל כל שכן דפקר טפי". ובפירוש למסכת אבות הארכתי לפרשו יפה.<sup class="footnote-marker">4</sup><i class="footnote">יין לבנון, פרק ב משנה יד (מהד' תשס"ג עמ' 170-171)</i> ועל כן בשאר החוטאים, אין החטא בסתר הנפש ובפנימיותה, רק נחשב כדבר חוץ לנפש, תאות הבשר והדם. ובהתעורר הרוח הפנימי בשכל ובבינה, ישוב מחטאו. אבל האפיקורוס העובר ביד השכל, "עֲוֹנָהּ בה", עון הנפש בפנימיותה. ועל כן "הכרת תכרת" בעונשים ידועים, כי לא תשוב מדרכה הרעה. שים דברי זה על לבבך, כי הוא מגלה צפונות ותעלומות רבות בספרי הקדש. ובספרי "רוח חן" הארכתי בענינים אלה.<sup class="footnote-marker">5</sup><i class="footnote">חכמת שלמה, פרשה יב פסקא יז (עמ' 186-190)</i> אבל פה למשל נאמרו הדברים, להבינך שיש דרכים ותעלומות חכמה, שאינן מפורשין לעיני-כל בתורה. והן דרכי ה' שבהן מנהיג עולמו ו"משפטי ה' אמת צדקו יחדו",<sup class="footnote-marker">6</sup><i class="footnote">תהלים יט, י</i> הנגלים בתורה והנעלמים. אין דבר האחד סותר את השני. רק "הנגלות לנו ולבנינו"<sup class="footnote-marker">7</sup><i class="footnote">דברים כט, כח</i> משפטים קצובים לכל עובר ועובר. יש נדון כך, ויש כך, והכל בחכמה. ו"הנסתרות ליי' אלהינו",<sup class="footnote-marker">8</sup><i class="footnote">שם</i> כי הוא בוחן לבב ומבין סבת החטאים והעונות. ואין זה ביד השופט היושב בשער, שאינו יודע משקל כחות נפש ונפש, והנטיות הצפונות וגודל הַהֶשְׁחֵת ואופניו. אבל נמסרו רבים מהם לשרי קדש מלכי ישראל אשר בעם ה', ההולכים בדרכיו ומתבוננים בהם. ונלוה אליהם העזר האלהי בשעור רב, להוציא ציורי מַדָעָם הצחות והטהורות, ולהרחיב בינם ושכלם. ובאמצעותם יבינו כוונות התורה, ואופני צדק משפט ומישרים, ומבינים תכונת נפשות בני אדם, וה' אתם להדריכם במעגלי צדק. והם ישפטו כפי המשפטים האלה כפי דרכי ה'. וכן השופטים שהיו בישראל, כמו עתניאל בן קנז, שמגר בן ענת, ועלי הכהן, ועמהן בית דין הגדול. שהעיד הכתוב שהיה ה' עמהם. ונלוה להם הענין האלהי לשפוט ביכולת מוחלט. וכן בכל דור ודור שהיה בית דין הגדול בירושלים, ועמהם הכהנים והלוים, היה רוח אלהים בתוכם והוציאו לאור משפטים עליונים. ועליהם אמרו בתלמוד (סנהדרין מו, א) "בית דין מכין ועונשין שלא כדין תורה, לא לעבור על דברי תורה אלא לעשות סיג לתורה. ומעשה באחד שרכב על סוס בשבת והביאוהו לבית דין וסקלוהו. ומעשה באחד שהטיח באשתו תחת התאנה והביאוהו לבית דין והלקוהו. לא מפני שהדין כך, אלא שהשעה צריכה לכך". כלומר שקרה זה בשעה שרבו מינים בישראל בימי היונים הרשעים, ועברו עבירות בפרהסיא בקלות הדעת, ועמהם תשתנה משפט התורה לדונם בדינים קשים. ומאת ה' למדו כן, כי הוא ב"ה נוהג עולמו במדה זו. והיא דרך התורה בארח נעלם.
מזה המין עונש קרח וכל עדתו. ואצלם נאמר (במדבר טז, ל) "וידעתם כי נאצו האנשים האלה את יי'". וכבר בארנו שאין מנאץ, רק מי שהוא מִכַּת הבוזים דבר ה' ה"חכמים בעיניהם". ואע"פי שהיה משה עניו מכל האדם, ראה כי נכון לעשות רושם בחוטאים כאלו והלך בדרך ה'. מזה המין שליחת העדה את פינחס בן אלעזר ועשרה נשיאים עמו אל בני גד ובני ראובן (יהושע כב, יג-יד) להודיעם שיעלו עליהם לצבא בעבור המזבח שבנו. ואף על פי שמדין תורה השוחט בחוץ דינו מסור לשמים, ראו בחכמתם שלא דברה תורה בענין כזה שהי' מרד ומעל בפומבי, וכבוזה דבר ה'. מזה המין עלות בני ישראל לבא על גבעה ובני בנימן כולם (שופטים כ׳:ז׳). בעבור שהיה במעשה ההוא אפקורסות, ודנום כמתקוממים נגד חק התורה.<sup class="footnote-marker">9</sup><i class="footnote">עיין "מורה נבוכים", ח"ג פרק מ"א</i> וממה שבארנו תקיש על כלל המשפטים הנמסרים למלכים ולבית דין הגדול, שהן ענינים נבדלים באופני ההנהגה מהנהגת שאר העם ושופטיו. והכל בעבור הבדל הנפשות. הלא תראה שכאשר נמשח שאול למלך, אמר לו שמואל (שמואל א י, ו) "וצלחה עליך רוח יי' והתנבית עמם ונהפכת לאיש אחר". ונאמר (י, ט) "והיה כהפנותו שכמו ללכת מעם שמואל ויהפך לו אלהים לב אחר". והוא הרוח הטוב, רוח הקדש רוח נדיבה, שבארנו מקצת ענינים למעלה (חדר ה' חלון ד'). וכן כשנמשח דוד ע"ה למלך נאמר (שמואל א טז, יג) "ותצלח רוח יי' אל דוד מהיום ההוא ומעלה". וכן שלמה ושאר המלכים הטובים, כולם בעלי הנפשות היקרות הראויות למלוכה. וקבעה להם החכמה העליונה ארחות קבועות, מה שיעשו ומה שישתמרו מהן, שכר ופרעון. הכל נפלא מדרך שאר העם מזרע הסגולה. וזה מופת על סגולת נפשותיהם, כי אין רוח הקדש שורה על הנפשות זולתי בהיותן בעלת הציורים הנכבדים בחכמה ובדעת. וכפי משקל הכחות כן משקל הרוח, וכמבואר למעלה (שם). ועל זה אמרה החכמה (משלי ח, טו-טז) "בי מלכים ימלוכו, ורוזנים יחוקקו צדק. בי שרים ישורו ונדיבים כל שופטי ארץ". כמו שבארנו (חדר ב' חלון ג') שהחכמה תחוקק למלכים מנהגי המלוכה, ולרוזנים מנהגי הצדק, לשרים לנדיבים ולשופטים מנהגי השררה הנדיבות והמשפט. והנה בכל דור ודור קבלו הנגידים משפטי התורות ומנהגי המלוכה הרבים, מפי אבותם וחכמיהם שקבלו מרבם, ורבם מרבם עד הלכה למשה מסיני. כי כל זה בכלל ה"חכמה", דבר והפך-הדבר. וכן נאמר (במדבר כז, כג) "ויסמוך את ידיו עליו ויצוהו". כי צוה משפטי המלוכה והנגידות. ועל כן אמרו קדמונינו ז"ל (מובא ברש"י, במדבר יא, יז. פסקתא דרב כהנא, טז) "דע שטרחנים הן, סרבנים הן, על מנת שתקבל עליך". להורות שלמדו הנהגת הנגיד בעם ה', איך ינהיג עמו. ואיך יצא ויבא לפניהם במלחמה ובשאר עניני העם. וכן לענין המשפטים וכיוצא. ועוד נזכיר הדברים בחדר העשירי בעז"ה, כפי הצריך להשלמת כונתינו:

Window 8

וכן הבדיל השם ב"ה בארח החכמה בין מקצת המשפחות מזרע יעקב ושאר משפחותיו. וְחִייֵב למקצתן תורות ומצות ידועות לעשותן, ואזהרות ידועות שישתמרו מהן, מה שלא צוה ולא הזהיר לשאר המשפחות. והן משפחת הכהנים בני אהרן ומשפחת הלוים. כמו שנאמר (דהי"א כג, יג) "ויבדל אהרן להקדישו קדש קדשים הוא ובניו עד עולם להקטיר לפני יי' לשרתו ולברך בשמו עד עולם". ואמר משה לקרח בהצותו על יי' (במדבר טז, ט) "המעט מכם כי הבדיל אלהי ישראל אתכם מעדת ישראל להקריב אתכם אליו לעבוד את עבודת משכן ה' ולעמוד לפני העדה לשרתם?". הזכיר בדבריו "אלהי ישראל" גם מ"עדת ישראל". בעבור הבדיל השם ב"ה בין זרע ישראל ובין כל העמים אשר על פני האדמה. וצוה לכולם מצות ידועות יעבדוהו בו. וזרע ישראל הקריב לעבודתו לעבדו ולשרתו בעבודות נשגבות מדרך הטבע המוטבע בששת ימי בראשית כמבואר למעלה (חלון ו'). ולכן נקרא "אלהי ישראל" וזה חבה יתירה. ויותר ממנה בהיות מקצת משפחות העם החביב הזה נבדלים לטובה משאר משפחותיהן כמו משפחות שבט לוי. ויפה אמר, "המעט מכם", הסגולה הדבקה במשפחותיכם, כי הבדיל השם אתכם לתהלה ולכבוד משאר העדה, שהן נבדלים לתהלה ולתפארת מכל העמים אשר על פני האדמה. ונאמר עוד (דברים י, ח) "בעת ההיא הבדיל יי' את שבט הלוי לשאת את ארון ברית יי'". וההבדלות האלו כולם כפי ארחות החכמה העליונה המבדלת בין המעשים המצווֹת והאזהרות והשכר והפרעון, כפי הבדל נפשות המקבלים, כמו שהבדילה החכמה במעשיה שמים וארץ בנתינת הצורות כפי הבדלי מקבליהן. כמו (בראשית א, ד) "ויבדל אלהים בין האור ובין החשך". (א, ז) "ויבדל בין המים אשר מתחת לרקיע ובין המים אשר מעל לרקיע". והעיד המשורר האלהי שהיה זה בחכמה כי אחר שהזכיר כל מעשה בראשית אמר (תהלים קד, כד) "כולם בחכמה עשית" וכמו שרמזנו למעלה (חדר ב' חלון ה'). וכן לעניין צאצאי תבל האדם וכל אשר עליה, הבדיל ביניהן בחכמה. ואין ספק כי זרע אהרן הכהן ע"ה, מוכשרים לקבל הנפשות שנאצלו בהן כחות יקרות ידועות בשעור רב, מה שאין זרע המשפחות האחרות מוכשרין אליהן. וכן משפחות הלוי. וכפי הבדל הנפשות נבדלו בענין המעשים והעבודות, כפי ארחות החכמה המקבילות נגד הנפשות שהן על מצב זה. על דרך משל נאמר שנאצל בנפשותיהן כח קדושה בשעור רב, שממנה תלויין הפעולות הנצרכות למשרתי ה' שישתמרו מכל טומאה ומכל מחשבת הבל ועניני העולם. ולא תדבק מחשבתם עם עניני הבית והאשה והבנים, כי הם צריכין לעמוד במקדש ה' להקריב קרבנות העם ולכוין לבם לשמים לכפר על עדת ישראל. וכן כח הזריזות בשעור רב, שלא תכבד עליהם העבודה הקדושה הזאת, אם מרבים העם להביא עולות ושלמים, שלא יתעצלו ויעשו ברפיון ידים. וכן הטהרות והטבילות. וכן צריכין להיות בעלי הציורים המדעיים בהגלות גדולה ובשעור רב. ובעלי בינה גדולה להבין ביראת ה' בעבור שהן חייבין לדעת משפטי העבודות ולעמוד בסוד ה' לכוין הכונות הנאותות לכל קרבן וקרבן, והוידוים והתפלות והתהלות ליוצר הכל ב"ה, כי באמצעות כל זה יהיה המשרת רצוי והקרבן לרצון לפני ה'. וכל זה בדרכי המדע והבינה והשכל הטוב כמבואר למעלה. וכן לעניין [ידיעות] התורות והחקים והמשפטים, כי להם יאות להורות הוראות בישראל. כמו שנאמר (דברים יז, ט) "ובאת אל הכהנים הלוים". ונאמר (דברים לג, י) "יורו משפטיך ליעקב ותורתך לישראל". ונאמר (ויקרא י, י-יא) "ולהבדיל בין הקדש ובין החול ובין הטמא ובין הטהור. ולהורות את בני ישראל את כל החקים אשר דבר יי' אליהם ביד משה". ומזה תקיש על הכל.
ומתוך כל המשפחה היקרה הזאת בחר השם באחד מהן שיהיה הראש. והוא הכהן הגדול. וצוהו מצות ידועות ואזהרות ידועת בארחות החכמה, מה שלא צוה ולא הזהיר לכל אחיו הכהנים. והוא דומה בענינו להבדלת המלך מכל אחיו. רק שהמלך נבדל מכולן לעניין המלוכה והנהגת העם, בדברי הרשות ועשות הדין והמשפט המוחלטת. והכהן הגדול נבדל מכולן לעניין שמירת המקדש והשירות לאלהיו בעבור היות נפשו עוד נבדלת מכל אחיו הכהנים, בכחותיה היקרות בקדושה ובהשכל ובבינה וכיוצא. ולפי שגדולתו תלוייה בכחות יקרות פנימיות נעלמות מעיני בשר, ואינן נודעות כפי מה שהם, זולתי ליוצר הכל ית', גם הוא יהיה נבחר על פי ה' על פי נביא. וכן מצינו בעוד שהיתה הנבואה בישראל, נעשו הכהנים הגדולים על פי נביא במצות ה'. משה רבינו ע"ה משח את אהרן הכהן ע"פ ה'. כמו שנאמר (שמות כח, א) "ואתה הקרב אליך את אהרן אחיך". אחרי מותו צוהו השם ב"ה שיקים אלעזר בנו לכהן גדול תחתיו. כמו שנאמר (במדבר כ, כה-כו) "קח את אהרן ואת אלעזר בנו ופשט את אהרן את בגדיו והלבשתם את אלעזר בנו". ואצל עלי נאמר (שמואל א ב, ל) "אמור אמרתי ביתך ובית אביך יתהלכו לפני עד עולם". הרי שהשם ב"ה בחר בו, והיה מבני איתמר. ועל צדוק נאמר (שמואל א ב, לה) "והקמותי לי כהן נאמן כאשר בלבבי וכנפשי יעשה ובניתי לו בית נאמן" וגו'. וכן נאמר בהמלכת שלמה (דהי"א כט, כב) "וימשחו ליי' לנגיד ולצדוק לכהן". והיו זרעו אחריו כהנים גדולים כל ימי הבית, ונתן הנביא משח אותו על פי ה'. והנביאים שבכל דור ודור הקימו אחד מבניו במצות השם. וכמו שאמר (שמואל א ב, לה) "ובניתי לו בית נאמן". ועל כן אמרה התורה (ויקרא כא, י) "והכהן הגדול מאחיו". ומלת "גדול" תאר לכהן, והוא על גדולת עצם הכהן כי נפשו יקרה וגדולה, ובעבורה גדול מאחיו. לא שהוא גדול מאחיו בעבור שהוקם-על, ובחרוהו שיהיה נשיאם וגדולם, והן שוין אליו או טובים ממנו בענינים הנפשיים. שאם כן היה ראוי לומר והכהן אשר גדלהו אחיו.
וקדמונינו ז"ל בתורת כהנים אמרו: "והכהן הגדול מאחיו. שיהא גדול מאחיו בנוי בעושר בכח בחכמה ובמראה". והמדרש הזה יקר מאד. הזכירו חמשה ענינים אלו בעבור שהבינו ענין עמוק בכתוב. כי אצל המלך לא הזכיר שיהיה גדול מאחיו. ואע"פ שהמלך גם הוא גדול מכל העם בכחותיו הפנימיות עד להפלא, כמבואר למעלה (חלון ג'). לפי שלא היה צריך להזכירו. כי כבר אמר (דברים יז, טו) "אשר יבחר יי' אלהיך בו". ולפניו ית' גלוי הכל, והוא יבחר הגדול מכל אחיו. והנה תאמר הכהן גם הוא נבחר ע"פ ה', ואעפ"כ כתב "הגדול מאחיו". על כן דנו כי הכתוב מדבר גם על העתים הבאים על ישראל, שלא יהיה נביא בתוכם, והם כל ימי הבית השני. שהיו כהנים גדולים ולא היו נביאים, והיו נבחרים בעצת אחיהם הכהנים. וכבר אמרנו שמשקל הכחות הפנימיות וסגולתן, אינן נודעות באמת זולתי ליוצר הכל ית'. אבל האדם יראה לעינים. לכן אמרו "בנוי בעושר בכח ובמראה," ואלו הגדולות נודעות לעיני בשר. וכן החכמה. שאסף חקי התורה יותר מכל אחיו. וזה נודע לכל. כי כל מקום ששואלין אותו משיב כהלכה, גם בענינים שאחיו הכהנים לא ידעו להשיב. וצותה התורה כי אם ימצאו ביניהן גדול באלה הגדולות יקימוהו עליהם לראש. והשם ב"ה יודע כי הכהן שנדבקו בו הגדולות האלו, הוא האיש בעל הנפש הזַכָּה מקובצת הסגולות הפנימיות, יותר מכל אחיו, והודיע זה לסימן לעיני האדם, וכן הוא סימן גם בהיות הנבואה בישראל. ולכן לא אמר "אשר יבחר יי' אלהיך בו" כמו שאמר אצל המלך, בעבור שלענין הכהונה יש לנו סימן טוב לדעת מי הוא האיש אשר בחר בו ה'. ואמנם אצל המלך ג"כ דברה תורה על עתים שתבאנה, מבלי היות הנבואה בישראל והם ימי הבית השני שהיו מלכים לא נביאים. ועל זה אמרה (דברים יז, טו) "מקרב אחיך תשים עליך מלך לא תוכל לתת עליך איש נכרי" וגו'. הפסוק הזה לפי דעתי רומז על מלכים שיקומו על ישראל בזמן העדר הנבואה. כי בהיות נביא, מה צורך לצות על הדבר הזה שיהיה מקרב בני ישראל ולא איש נכרי? הלא אין הקמתו בעצת העם, רק במצות השם. כי כן אמר (שם) "שום תשים עליך מלך אשר יבחר יי' אלהיך בו". והוא ב"ה יבחר הטוב בעיניו חכם וצדיק מקרב ישראל. אבל רומז על המלכים שישימו עליהן ישראל בימים הבאים. אך לא נתן להם סימן מי האיש הראוי למלוכה כמו אצל הכהן, בעבור שהקמת הכהן מצוה וענין הכרח כפי התורה ומבלעדו לא תכון עבודת ה'. כי הוא יקריב בכל יום מנחת כליל פעמים, הוא לבדו יעבוד ביום הצום ויכנס ארבעה פעמים בקדש הקדשים, ושאר העבודות והתפלות והוידויים וההקטרות. והוא עובד בח' בגדים, וביום הצום בבגדי לבן. אבל הקמת המלך רשות. ולא חפץ ה' במלכים שמלכו כל ימי בית השני והיה יותר טוב אילו היה נשאר ההנהגה ביד הכהנים ומורי התורה כמו שהיה מתחלת בנין הבית עד עמוד בני החשמונאים, שענדו עטרת מלכות בראשם, ואחריהם הורדוס רועה-אויל וזרעו אחריו. ולכן לא נתנה התורה סימן טוב על הראוי למלוכה כשיבחרו מעצמן המלך כי ידעה כי יֵצֶר להם הנהגת מלכיהם. ורק צותה חוק ומשפט לעד שלא יהיה המושל איש נכרי, אלא מקרב אחיהם.
ואיני רואה צורך לבאר המצווֹת והאזהרות שנבדלו בהן הכהן הגדול ואחיו הכהנים מכל העם כי הם המפורשים בתורה, ובחדר העשירי יתבארו מקצת דברים אלו. וכן הרבה [מצוות ודינים] המקובלים בתורה שבעל פה, וכנגד זה השכר והפרעון. וכמו שנאמר בנבואה (מלאכי ב, ח) "בריתי היתה אתו החיים והשלום וגו'. (שם ב, ו-ז) "תורת אמת היתה בפיהו ועולה לא נמצא בשפתיו בשלום ובמישור הלך אתי ורבים השיב מעון. כי שפתי כהן ישמרו דעת ותורה יבקשו מפיהו כי מלאך יי' צבאות הוא". הודיע שכרו הגדול חיים ושלום. והודיע מצב נפשו שהוא מלאך יי' צבאות, איש אמת ואין עול, הולך בשלום ובמישור, ומשיב ישראל מעונותיהם, מלא דעת ותורה. וכן אמר המלאך ליהושע בן יהוצדק הכהן הגדול (זכריה ג, ז) "ונתתי לך מהלכים בין העומדים האלה" שהוא השכר העליון לנפשו היקרה. וכן לעניין הפרעון כשיבחר ברע וכמו שמפורש שם בענין, הכל בארח חכמה הקבועה לעמת הנפשות הזַכּוֹת האלו. וכן נבדלו משפחות הלוים מכל ישראל. ונתנו להם מצות ידועות ואזהרות ידועות. והם השוערים במקדש, והמשוררים בכל כלי שיר להודות ולהלל לה'. וגם זה אינני צריך לבאר. כי הכל מפורש בתורה ובספרי הנביאים. כי המשפחה הזאת מוכשרה לקבל נפשות יקרות בעלי שכל טוב, ומוכנים לשפע הרוח הקודש. תראה מה שנאמר בדברי הימים (דהי"א כה, ה) "כל אלה בנים להימן חוזה המלך בדברי האלהים להרים קרן ויתן האלהים להימן בנים ארבעה עשר ובנות שלש". הנה השר הזה לבד העמיד י"ד בנים בעלי הרוח הטובה. ועוד נאמר (דהי"ב ל, כב) "וידבר יחזקיה על לב כל הלוים המשכילים שכל טוב ליי'" וגו'. והיו בנפשותם כחות יקרות, מוכנות לרוח הנבואה ולתבונת השיר ולהיות שוערי השערים ומתקדשים מכל טומאה, ומשרתי הכהנים וכל ישראל. סוף דבר ישרים דרכי ה' נפלאותיו ומחשבותיו. הכל בארח ישר כפי החכמה:

Window 9

וכן הבדיל השם ב"ה בין זרע יעקב וכל משפחותיהן, בין הזכרים ובין הנקבות. ונצטוו הזכרים על מצות הרבה שלא נצטוו עליהן הנשים. הכל בחכמה בעבור ההבדל שבין נפש האיש ונפש האשה. ומענין זה מה שאמרו קדמונינו (קידושין כט, א) "כל מצות עשה שהזמן גרמא נשים פטורות מהן". ואולם (פסחים מג, א) הושוו אשה לאיש לכל עונשין שבתורה, בעברם על האזהרות שהוזהרנו מהם, כמו שנאמר (במדבר ה, ו) "איש או אשה כי יעשו מכל חטאת האדם וגו' ואשמה הנפש ההיא". וכן הבדיל בין מקצת נשי זרע יעקב ומקצתן. והן נשי הכהנים, שהתיר להן מן הקדשים שישראל חייבין עליהן מיתה. וכן הבדיל בענין הפרעון. כמו (ויקרא כא, ט) "ובת איש כהן כי תחל לזנות וגו' באש תשרף". וכן קבעה החכמה העליונה חקים ומשפטים לעבדי ישראל, קנין כספם שקנו מן העמים. וכמו שאמרו "כל מצוה שהאשה חייבת בו עבדים חייבין בו". וגזר למול אותם. וכן קבעה חוקות קבועות לגר תושב. והוא הגר בארצנו מן העמים, ולא נכנס בברית מילה. וכן ההבדל שבין הקטנים והגדולים. כי לא חייבה התורה את הקטן מישראל קודם שהגיע לי"ג שנה ויום אחד, לעבוד העבודות והמצווֹת, ולא קבעה לו השכר והפרעון, כמו שצותה וקבעה לאנשים. בעבור הבדל מצב נפשות הקטנים ממצב נפשות הגדולים. כי כחות נפש הקטן עודם בהעלם ובסתר. הן הכחות הפועלת בגויה, הן הכחות הפועלות במדות, ואין צריך לומר הכחות שאין כדמותן בנפשות שאר בעלי החיים וכמו שרמזנו למעלה (חדר ד' חלון א'). והנה בכל ההבדלים שדברנו, יש לכולן דברים ידועים וארחות קבועות, בסוד נתיבות החכמה העליונה, שהיא ראשית דרכי אל. עשוים באמת וישר. ועומדים לעד לעולם, כמבואר בחלון הראשון:

Window 10

הנה בארנו בקצרה ההבדלים האלה שנבדלים בהן המלכים והכהנים והלוים משאר אישי העם הזה. והנה מצות התורה ואזהרותיה חקותיה ומשפטיה הרבים, מתפשטים על כלל זרע יעקב. כדרך (דברים לג, ד) "תורה צוה לנו משה מורשה קהלת יעקב". לכל הקהל כולו, מה שחייב האחד לעשות, חייב כל זולתו. ומה שהוזהר האחד ממנו, הוזהר כל זולתו. ונכללין בזה ההמון מלכיהם שריהם וכהניהם ולוייהם נביאיהם ושופטיהם. לפי שכל נפשות בני ישראל הן מן הזרע הטהור שהוכשרה לקבל הנפשות היקרות, המוכנות במצבן לעמת החקים והארחות האלו, לעשות מה שיחוקקו לעשות, ולהזהר ממה שהוזהרנו ממנו. וכן נאמר (במדבר טו, טז) "תורה אחת ומשפט אחד יהיה לכם ולגר הגר אתכם". ואין דבר נפלא מזה, לצווֹת תורה אחת ומשפט אחד להמון מבני אדם בלי מספר, ותעמוד לדורי דורות; דור הולך ודור בא, אלפים מבני אדם עד הדור האחרון. ושיהיו נערכים במשקל ובמדה הנאותה לכל נפש ונפש, שלא תהיה מצוה ממצותיה וחוק מחקותיה יוצא מגדר האפשרי משום נפש. וכבר ידעת חלוף מצבי הנפשות בכחותיהן, וחילוף הֶמְשֵׁל ציוריהן, וחילוף מזגי הגויות. שכפי מספר בני אדם, כן מספר החלופים האלו. ואין אחד מהן יוכל לומר "קיום דבר זה, אצלי מסוג הנמנעות". או "להזהר מדבר זה, הוא אצלי מסוג הנמנעות". כי אם היה מאמר כזה נאמר כפי האמת, איך היה אומר "תורה אחת ומשפט אחד יהיה לכם"? והשוה כל ההמון במעשה המצווֹת ובאזהרות ובעונשיהן? ולא יצוה האל מה שאי אפשר קיומו בחק אחד מבני האדם. ולא יזהירהו ממה שאי אפשר בחקו להזהר ממנו. (איוב לד, י) "חלילה לאל מרֶשע ושדי מֵעָוֶל!" אבל באמת מצות התורה ואזהרותיה הם אפשרי הקיום מכל הנפשות, ועל דרך שיתבאר בחדר העשירי. ודע כי לפי שהתורה עליונה ומאת השם ב"ה אדון הכל ויוצר רוח אדם בקרבו, לא יפלא ממנו דבר. חקק חקים ומשפטים צדיקים ערוכים ושמורים לכל נפשות זרע יעקב, וכמו שאמרנו שהם נערכים במשקל ובמדה הנאמנה לכל נפש ונפש. ומי האיש ירא את ה', בין קטן בין גדול, ר"ל בין שהוא בעל נפש יקרה ובין שהוא בעל נפש פשוטה, יוכל לשמור חקיו ומשפטיו לעשותם. כי אין בכל המצווֹת נפלאות ורחוקות מטבע האדם ומדעתו, ולא דברים מכבידים ומעמיסים עול כבד שלא יסבלו מקצת הנפשות.<sup class="footnote-marker">1</sup><i class="footnote">וכן כתב רמב"ם, מורה נבוכים, ח"ב סוף פרק לט</i> ולא ענינים מפחידים וממיתים כלל. אבל כל מצות התורה הם דרכי החיים. כמו שאמר (ויקרא יח, ה) "ושמרתם את חקותי ואת משפטי אשר יעשה אותם האדם וחי בהם". וכן אמר על קרבת הענינים עם נפש האדם (דברים ל, יא-יד) "כי המצוה הזאת אשר אנכי מצוך היום לא נפלאת היא ממך ולא רחוקה היא. לא בשמים היא וגו' ולא מעבר לים היא וגו' כי קרוב אליך הדבר מאוד בפיך ובלבבך לעשותו". כלומר אין במצותי ענין שמימי ומלאכותי,<sup class="footnote-marker">2</sup><i class="footnote">ענין של מלאכים</i> שתאמרו מי יעלה השמימה ויראה שם הענין שנצטוינו עליך ויקחה וישמיענו אותה מה היא ואז נעשנה? כי לא צויתי אתכם לעשות מעשה מלאכים או מעשה מאורות השמים שנעלם מכם ענינם. וכן אין במצותי ענין ארצי הרחוק מכם, לא ידעתם מה הוא, שתאמרו מי יעבר לנו אל עבר הים לראות שם הדבר שנצטוינו עליו, ויקחה וישמיענו אותה ואז נעשנה? אבל כל הדברים אשר צויתי אתכם, ידועים לכם וקרובים אליכם. וכולם תלויים בכם. אם תלמדום בפה, ותשמרום בלב לעשותם. כלומר הם אפשרי הלמוד והשמירה והעשייה. ולפי שיצרתי בכולכם עין רואה ואזן שומעת ולב מבין ושומר, וכח הממשלה לבחור בטוב. מעתה אין הדבר תלוי אלא בכם. ואם תתור בעין הלב ותדרוש בכל מצות התורה, תמצא שכל זה אמת נגלה מאוד. ולכן נציע בחדר הסמוך מצות התורה על דרך כללים. ובכל מצוה ומצוה או אזהרה מאזהרותיה, שיש פתחון פה לנפש מן הנפשות לערער או לדבר עליה שיש בה קושי או מעמס לנפש לשמרה או להזהר ממנה, אבאר בקצרה שאין הענין כן:

Chamber 9



Window 1

<small>חדר תשיעי ובו י"ב חלונות בס"ד יחלק תרי"ג מצות התורה למחלקות. ויבאר שאין בהם גם אחת, המנגדת לטבע נפש מן הנפשות. קצתן הנראות קשות לקיימם. יברר בקצרה שאין הענין כן:<sup class="footnote-marker">3</sup><i class="footnote">עיין דברי "מורה נבוכים", ח"ב פרק לט, "איזון שאין בהם קושי"</i></small><br>כבר בארנו בחדר השמיני, שחקות התורה עשין ולא תעשה שקולים כולם בפלס החכמה העליונה לעמת נפשות בני אדם. באופן שלא תכבד גם אחת מהן על שום נפש מן הנפשות עד שתהיה קיומה בלתי אפשר. אלא כולם אפשרי הקיום מכל הנפשות. והכרח הענין מאלצני להציג פה בקצרה כל תרי"ג מצות התורה, ולחלקם למחלקות. מבלי שאוסיף דברים לדרוש ולתור בטעמי החקים ולהשכיל בעניניהן, כי אין זה הכונה בחבור הספר הזה. לבד אותן המצווֹת שנראות קשים לקיימם, אודיע בקצרה שאין הענין כן למי שהוא בכלל המאמינים בה' ובתורתו. והנני בא להזכיר בתחלה העשין ואח"כ הלא תעשה. ואלו הן:
מצות עשה *אנכי יי' אלהיך וגו'. וכן *וידעת היום והשבות אל לבבך כי יי' הוא האלהים וגו'. וענין שתיהן לדעת שהוא ב"ה מצוי מציאות אמתי. ואין עוד מלבדו. *שמע ישראל יי' אלהינו יי' אחד. *מצות את יי' אלהיך תירא. *ואהבת את יי' אלהיך. *ובו תדבק. והיא כוללת קרבת אלהים וההתדבקות בו. שהן סגולות נפלאות לנפשות הזכות. ואולם יש בה פרטים שנצטוו עליהן ההמון כלו. וכמ"ש קדמונינו ז"ל (רמב"ם, ספר המצווֹת, מ"ע ו, על פי הספרי) "הדבק בחכמים ובתלמידיהם", ומעלה אני עליך כאלו נדבקת בי. ועוד יתבארו המצווֹת הנזכרות בחדר העשירי בעז"ה. *והלכת בדרכיו. המצוה הזאת רחבה מאד. וכוללת דרכי ה' שרבים מהם נשגבים ונפלאים מבינת ההמון מבני אדם. ואולם יש בה פרטים רבים הכוללים לכל ההמון, גדוליהם וקטניהם. וכמו שבא בקבלתם ז"ל (שבת קלג, ב) מה הוא נקרא רחום, אף אתה הֶיֵה רחום מה הוא חנון אף אתה הֶיֵה כן. *ונקדשתי בתוך בני ישראל. גם המצוה הזאת כוללת ענינים גדולים. ומפרטיהן, להלל ולשבח ולקדש שמו הגדול ית' בקדושות ובהודאות ובתושבחות, ולפרסם כבודו ותהלתו בארץ. ויוכל כל אדם לעשות כן כפי כחו וכפי ידיעתו. *מצות תלמוד תורה, ללמוד וללמד. והיא מצוה גדולה ושקולה כנגד הכל, לפי (קידושין מ, ב) שגדול התלמוד שמביא לידי מעשה. בעבור שהיא מטהרת הנפש ממחשבות און ועון וחטאה, מחכימת פתי, משמחת הלב ומאירה עינים, וכל אדם יוכל להגות בה כפי כחו. ועוד יתבארו המצווֹת שהזכרנו בחדר העשירי בביאור יותר רחב. *מצות תפלה. לקרוא אל השם ב"ה בכל עת ולבקש מלפניו צרכו, טרפו וחוקו, כי בידו נפש כל חי, ויוכל למלאת משאלות כל שואל. *מצות הרִנָה והזעקה בכל עת צרה, לבקש ישועת ה'. כי הוא ב"ה רב להושיע ורואה ומשגיח בצרות בריותיו. *מצות קריאת שמע פעמים ביום, לקבל עליו עול מלכות שמים בלב ובפה. *מצות ברכת המזון אחר כל סעודה, לתת ברכה והודאה לשמו הגדול הזן אותנו בטובו. *מצות ספור יציאת מצרים בכל שנה בליל פסח, לספר נפלאותיו וחסדיו אשר גמלנו וגאל אותנו מעבדות לחירות, להיות לו לעם קדוש מכל העמים אשר על פני האדמה. *מצות זכירת מעשה עמלק בכל יום, כדי לחזק השנאה בלבנו, לפי שהתקוממו נגד השם ב"ה ובקשו להשחית הנפשות שיאמרו בלבם "אין אלהים". כדרך (תהלים קלט, כא-כב) "הלא משנאיך יי' אשנא ובתקוממיך אתקוטט, תכלית שנאה שנאתים לאויבים היו לי". וכמו שבארנו מקצת ענין זה בחדר השמיני. ויש לנו עוד בזה דברים נכבדים, יתבארו במקומות רבים מספרים אלו. *מצות קדוש היום. והוא לקדש יום השבת בכניסתו על היין, לזכור שנבראו שמים וארץ בששת ימים, וששבת ה' ביום השביעי, ושקדשנו מכל העמים לתת לנו יום זה למנוחה ולעונג. *מצות הוידוי והתשובה. כי אין אדם צדיק בארץ אשר לא יחטא, ונצטוינו לשוב מן החטאים והעונות להתודות עליהם, ולבקש מלפניו ית' מחילה וסליחה עליהן. *מצות התוכחה. שנודיע השגגות והזדונות לזולתינו בעברם עליהם. הן מה שיחטאו לאלהים. הן במה שיחטאו לבני אדם. ולברר להם כי לא טוב הם עושים, ולהזהירם שישובו מאולתם. *מצות ואהבת לרעך כמוך. והוא כלל גדול בתורה. וכולל כל המנהגים שבין אדם לחבירו. לאהבו ולחוש על כבודו ולחמול עליו ועל קניניו ועל אנשי ביתו, לדבר על לבו ולנחמו וכיוצא בזה. ואל תחשוב שיש במצוה זו ענין שאי אפשר לטבע נפש האדם לקיימו. ותאמר איך אפשר שאאהוב כל אדם כאהבת נפשי? דע כי בחדר העשירי אדבר על זה ברחבה, ושם תראנו עיניך פירוש מצוה זו בדרך אמת, ויתברר לך כי נקל קיומה ביד כל אדם. *מצות אהבת גרים. כי המאמין בה' יודע כי לה' המלוכה. וכלנו גרים ותושבים עמו. ושכל איש הנלוה אלינו מן העמים לשם ה' שוה עמנו. וכמו שיתבאר עוד בחדר העשירי. *מצוה לשמוע לדברי הנביא ולקבל באמונת הלב מה שיאמר הנביא הדובר אמת בשם ה', בין שיצוה בדבר מצוה או בדברי הרשות. ואע"פי שאין אתנו נביא בזמן הזה הנה תכלול המצוה זאת לקבל דברי ספרי הנביאים הקדושים אשר אתנו, ולהאמין בכל מה שדברו אלינו, הן בפירוש המצווֹת כמו שהבינו ברוח קדשם כמו ספר משלי וכיוצא. הן להאמין בהבטחות ויעודים שהבטיחו ושיעדו אותנו. כל המפקפק על דבריהם עובר על מצוה זו וענשו גדול, כי התורה אמרה על האיש אשר לא ישמע לדברי הנביא (דברים יח, יט) "אנכי אדרש מעמו". *מצות כבוד אב ואם. *מצות מורא אב ואם. *מצות כבוד חכמים וזקנים, להדרם ולקום מפניהם. *מצות לקדש זרע אהרן הכהנים. ארבעתן תסכים דעת האדם עליהן. כי האבות ראוים לכבוד וליראה אותם, בעבור שהולידוהו וגדלוהו והטיבו עמו ולמדוהו מוסר ויראה. ויותר מהן החכמים והזקנים. כי הם יודעים דרך ה' ומדריכים אותנו בדרך ישרה, ומצילים נפשותינו מִשַׁחַת. והכהנים מזרע אהרן, בם בחר ה' לשרתו ולברך בשמו, ועל ידיהן יברך השם ב"ה את עמו. הנה בארנו בקצרה המצווֹת שדעתו של אדם מכרעתן. וכלל כולם עשרים וארבעה. ותשכיל שאין בשום אחד מהן, ענין שהוא מעמס לנפשות או דבר מנגד לדרכי השכל האנושי. ועוד ידובר על הנזכרים בחדר העשירי בעז"ה:

Window 2

וצונו *לשבות ביום השבת. שיהיה לנו עונג ושמחה. ובחר ביום זה מכל הימים בעבור ששבת בו מכל מלאכתו. *ומצות שביתה ביום הצום. *ויום ראשון של פסח. *ויום שביעי. *ויום הבכורים. *ובאחד לחדש השביעי. *יום ראשון של סכות. *ובשמיני בו. וביד כל אדם לעשותן, שהן בשב ואל תעשה. *לשמוח ברגלים. *מצות שופר. *סוכה. *ארבעה מינין. *השבתת חמץ ושאור. *אכילת מצה. *להניח תפילין של יד. *תפילין של ראש. *ועשו להם ציצית. *מזוזה. *להיות לכל איש ממנו ספר תורה. *מצות ספירת עומר. *לקחת אשה ולהוליד בנים ובנות, לקיים המין האנושי. *מצות קידושין כדת משה וישראל. *ושהנושא אשה יהיה שנה נקי לביתו לשמח אשתו אשר לקח. *שתהיינה המשקולות והמדות נערכים כפי הצדק. *ושנסיר מבתינו כל המכשולות והנזקים, כמו סולם רעוע וכיוצא, והבונה בית יעשה מטעם זה מעקה לגגו. כל אלו הם מצות שדעתו של אדם נוחה אליהן, כשיקרא טעם כל דבר בתורה. ואין בהם טרח ולא חסרון כיס. *וכן צונו מצות שחיטה ומשפטיה. *ומצות כסוי הדם. ומצות *בדיקת סימני בהמה וחיה. *סימני העוף הטהור. *סימני חגבים טהורים. *סימני דגים טהורים וגם אלה קלים לקיימם ואין בהם חסרון כיס, וכלל כולם שלשים ואחד מצות וחקים. אין בכולם ענוי ואבדן הקנינים, ולא דבר מנגד לשקול הדעת:
וצונו *לענות נפשותינו ביום הכפורים. ומשפטי הענויים מבוארים בקבלה. והוא רק פעם אחת בשנה. וידוע כי צום יום אחד בשנה לא תפסיד הבריאות מן הבריא. ואולם החולה המסתכן מן הצום, הנה הוא פטור מלצום, כי משפטי התורה הן דרכי החיים לאדם, וכמו שאמר (ויקרא יח, ח) "אשר יעשה אותן האדם וחי בהם". וכשיהיה חשש סכנה במצוה ממצותיה, יפטור המסתכן ממנה. ונתנה התורה קצבה לענוי היום הקדוש הזה כמפורש בתלמוד (יומא פב, א). והמוסיף נקרא מתחכם ולא יֵרָצֶה לפני ה'. ועם כל זה הבטיחה התורה הטובה הגדולה המסתעפת מן הענוי המוגבל הזה, ואמרה (ויקרא טז, ל) "כי ביום הזה יכפר עליכם לטהר אתכם מכל חטאתיכם" וגו'. היש תרופה יותר קלה מזאת? ואם היו אומרים לאדם המאמין בה' וירא מזעמו, שיעשה כך וכך מן הענויים והעבודות הקשות והליכות הדרכים הרחוקים, ואז ימחול לו השם על פשעיו וחטאיו, ודאי היה שמח לעשות מה שהוקצב עליו בקלות ובמהירות, וכל שכן הענוי הקצוב הזה, שאין בה צער וטרח יותר מדאי:
וצונו *להלוות ממונינו לעניי ישראל. *ומצות הצדקה. ובאלה השתים יש חסרון כיס. ומי שהוא כילי בטבע נפשו, תכבדנה עליו קיום המצווֹת הללו. אבל תבחין שבכל המצווֹת שיש בהן אבדת הקנינים, נשמרה התורה במליצותיה, וכתבה מתן שכר בצד המצוה לחזק לב הכילי, שלא תתגבר כח הכילות על לבבו וימנע מן המצוה. ופרשה מתן השכר שיהיה בתוספות הקנינים שיתברכו בגלל המצווֹת האלו. כאילו אמרה לאיש הכילי "אינך חסר דבר אם תלוה לעניי עמך ולא יפרעו לך. ואם תתן להם בתורת מתנה וצדקה. כי אני אשלם לך הרבה מאוד ממה שנתת". שכן אמר (דברים טו, ח) "כי פתוח תפתח את ידך לו והעבט תעביטנו די מחסורו אשר יחסר לו". בפסוק זה צוה על הצדקה. ועל ההלואה אמרה (שם טו, י) "ולא ירע לבבך בתתך לו כי בגלל הדבר הזה יברכך יי' אלהיך בכל מעשיך ובכל משלח ידיך". ואם בגלל תתו אחת, יתברך בחמש ובעשר. הנה ישמח לעשות המצוה. ושמא תאמר פן יחרף לבבו ולא יאמין בהבטחה זו? כבר אמרנו שהאמונה בה' ובדברי התורה, דעת האדם תכריחנו עליו. ומי שאינו מאמין, הרי הוא כבוזה דבר ה' ומִכַּת המתחכמים, ועמהם לא דברה התורה. ואולם כבר קבלנו מאבותינו שעור הצדקה והמתנות, הכל בדרכים מוגבלים וכולם למשה מסיני. ודברה התורה על השעורים האלו. הנה המצווֹת הנדמות להיות קשים על מקצת נפשות ההמון הם שתים.<sup class="footnote-marker">1</sup><i class="footnote">להלוות ממון, ולתת צדקה לעניים</i> והתבאר שגם הם ביד כל אדם לקיימם אם רב ואם מעט, כאשר חננו ה'. וכל המצווֹת שבארנום בחלונות הללו, מספרם נ"ח. והם מצות מחויבות בכל זמן לכל אדם הנוהג במנהגי בני אדם, והוא בריא ויושב בבית ואוכל המאכלות כפי מנהג בני אדם:

Window 3

ואלו הן המצווֹת הנוהגות בזמן הזה בכל מקום. אבל אינן מחויבות. כי אפשר שיעמוד אדם כל ימיו, ולא תקראנה לו ענינים לקיים אחת מהן. וענין המצוה שאם יקרה לאדם כך וכך, יעשה כך וכך. וכולם מצות שהדעת נוטה אליהן, ואין בהם צער ומעמס, ולא חסרון הרבה שתוכל מידת הכילות להתגבר על הנפש בעבור קיומם. ואלו הן. כל מי שיצטרך לקיים דבר באמת בבית דין או כיוצא בזה, צונו (דברים י, כא) *"ובשמו תשבע". והיא מצוה מדעית. כי המקיים בכל דבר זולתו, מיחס לאותו הדבר הקיום האמתי, וזה כפירה גדולה, כי אין עוד מלבדו. אם קבלנו על נפשנו נדר או שבועה וכיוצא, צונו (דברים כג, כד) *"מוצא שפתיך תשמור". *אם אסרנו על נפשנו דבר בנדר או בשבועה, ואנו חפצים בבטולו, צונו משפטי הפרת נדרים כדת וכהלכה. *אם אנו יודעין עדות לזולתנו לְאַמֵת ענינו נגד בעל ריבו, צונו להעיד בבית דין. *אם גזלנו ועשקנו וגנבנו וכיוצא, כשנעשה תשובה לפני ה', צונו להשיב את הגזלה או את העשק, כשיהיה בביתנו וכיוצא. פועל יום, צונו (דברים כד, טו) *"ביומו תתן שכרו". ואמר הטעם "כי וגו' ואליו הוא נושא את נפשו". *כשיהיו לנו קרקעות ויעבדו השכירים בהן, צונו שנעזוב אותם לאכול כדי שבעם מן הקמה ומן הפירות. וזה דבר מועט. *כשנראה בהמת חברנו יְגֵעָה במשאה, צונו לעזור אותה לפרוק מעליה המשא. *וכן כשנראה חברנו יגע להקים המשא על בהמתו, צונו לעזרו ולהקם עמו. *כשנמצא אבדת אחינו, צונו להשיבה אל בעלה. *כשיקרה לפנינו קן צפור בדרך, צונו לשלח את האם כשלקחנו את הבנים. *כשיקרה שימות האח וזרע אין לו, צונו ליבם אשתו. והמצוה הזאת לפעמים תכבד על נפש מן הנפשות, והיא נפש בעלת השנאה הגדולה, ויקרה שאשת המת שנואה אליו במאוד. או מטעמים אחרים שאינו חפץ לקחתה. ולכן צונו מצות החליצה ומשפטיה. *וכן כשיקרה לאחד ממנו שישנא את אשתו, ואינו חפץ שתשב עוד בביתו, צונו מצות הגרושין ומשפטיה. *כשתוליד אשה מנשותינו בן בכור, צונו לפדותו בחמשת שקלים ולתתם לכהן, מטעם המבואר בתורה. והוא דבר מועט. ואם הפודה עני ביותר, יוכל הכהן להחזירם לו במתנה. ועוד כי העני יקבל הצדקה, וממנה יתן כמבואר למעלה. *מצות "את הנכרי תגוש", *מצות "לנכרי תשיך", *כשילוה לאביון על המשכון והוא כלי מן הכלים שהוא צריך לו, כגון כלי מלאכתו ומעשהו, צונו להשיב העבוט ביום ולמשכנו בלילה. ואם הוא מן הכלים הצריכים ללילה, כמו הכסת והמכסה, שישיבהו בלילה וימשכנו ביום, והוא מדרכי החנינה הנטועה בנפש, שכמעט היא קרובה לשקול הדעת. כמו שאמר (שמות כב, כו) "היא שמלתו לעורו, במה ישכב?". ולפי שהוא דבר מועט, והמונע מעשותו דומה לעושה נגד השקול המדעי, נצטוו עליו הכלל כולו. ואמר שהאיש אשר לא יעשה כן יענש. שכן נאמר (שם) "ושמעתי כי חנון אני". הזכיר תאר חנון, בעבור שהמצוה הזאת פרט מדרכי החנינה. *ואם יקרה שאנס איש בתולה לא אורשה, צונו שתהיה לו לאשה כל ימיו. *וכשיקרה איש מוציא שם רע בשקר על אשתו, צונו שילקה ותהיה לו לאשה. *וכשיקרה שיפתה איש בתולה לא אורשה, צונו שישלם חמשים כסף לאביה. *וכשנראה איש רודף אחר חברו, צונו להציל הנרדף מידו של רודף. ויש בזה פרטים רבים, ועוד נדבר עליו:
וצונו *שאם יולד לנו בן זכר, למול בשר ערלתו לשמונת ימים. ואין במעשה זה סכנה ולא חסרון אבר. כי הערלה מאוסה וחרפה היא לאדם, כמו שמבואר בתורה ובנביאים ובדברי קדמונינו ז"ל. גם הרופאים העידו על זה. ואין בה חסרון כיס. ואם תאמר שהיא מנגדת לטבע הנפש בעלת כח הרחמים, שירחם על יוצאי חלציו לעשות חבורה בבשרם. הנה המצוה בהיות הילד בן שמונת ימים, ולא יצא מתורת נפל, ועדיין אין רחמי האב עליו בטבע. ולפי שיודע שאין סכנת נפש במעשה זה, לא יחוש עליו. ואין לך עדות ברורה מן החוש, תראה שדורי דורות ישראל עושין מצוה זו בשמחה, ואין אחד מהם מונע בעבור התגברות הרחמים. ויוצר הנפשות ב"ה ידע כל זה מאז. וכלל המצווֹת שמנינו בחלון זה, הם כ"ג. ומדברינו התבאר שהן כולם קרובים לדעת האדם. ואין בהם אבדת הבריאות או הממון. או עמל וצער יותר מדאי:

Window 4

ואלו הן המצווֹת הנוהגות גם בזמן הזה. אבל לא נמסרו לכל הקהל כולו זולתי לחכמיהם ולנבוניהם, והם הדיינים והשופטים. שהן בעלי נפשות יקרות שאספו חקי החכמה, ומשכילים ומבינים בהן. ואלו הן, *מצות חקירת העדים ודקדוקיהן. *מצות קדוש חדשים ועבור שנים. *מצות "בצדק תשפוט עמיתך". וכוללת ענינים רבים. *מצות דין שומר חנם. *מצות דין נושא שכר ושוכר. *דין השואל. *דיני מקח וממכר. *דיני טוען ונטען. *מצות "אחרי רבים להטות". *דין השור. *דין הבור.*דין המבעה. *דין המבער. *דין החובל. *דין הגנב. *משפט עדים זוממין. *משפט הנחלות. והן ששה עשר מצות. ומקצתן אינן נוהגים אלא בזמן שיש סמיכה בישראל, והם דיני קנסות. ואין המצווֹת הללו כוללות לכל ההמון, כי לא נצטוינו להעמיד עצמנו לשופטים לשפוט בין איש ובין רעהו. כמו ששנינו (אבות, ד) "החושך עצמו מן הדין, פורק ממנו איבה וגזל ושבועת שוא". אבל הם מצות על אנשים מיוחדים, שהקימום העם לשופטים בעבור חכמתם ותבונתם, והן יכולים להוציא לאור המשפט. ונצטוו לשפוט כפי חקי הצדק שנאמרו בתורה ונמסרו בקבלה פה אל פה:

Window 5

ואלו הן המצווֹת שאינן נוהגין אלא בזמן הבית. לפי שהן תלויין בארץ אחוזתינו ובעיר ירושלים הקדושה, ובבית המקדש ובקדשים שהקריבו בו, ובכהנים ששרתו בו ובטהרת אפר פרה. ואחר שבעו"ה אבדנו כל מחמדינו, בטלו המצווֹת הללו מהיות נעשים, עד ישוב ה' לרחם עלינו כמקדם. אבל יתבאר לך שגם בהם אין אחד שתכבד על נפש מן הנפשות. ונזכיר תחלה המנין<sup class="footnote-marker">1</sup><i class="footnote">רבינו מתכוין כאן למנין המצווֹת שמונה במחלקה זו</i> שהיו מחויבים להעשות מכל איש ואיש שהיה בזמנים האלו. כשהיה יושב בביתו עם אשתו, והיה לו שדה אחוזה נחלת שדה וכרם. ואלו הן. *מצות פאה. *מצות לקט. *מדת עומר השכחה. *מצות עוללות. *מצות פרט הכרם. והן לעניים. וההפסד דבר מועט. וגם באלה אִמְצָה התורה לבב הכילי. כמו שבארנו למעלה (חלון ג'). והודיעה שבגלל המתנות המעוטות שיעזוב לעניים יברכהו השם ב"ה בכל קניניו. שכן כתוב אצל עומר השכחה (דברים כד, יט) "למען יברכך יי' אלהיך בכל מעשה ידיך". ויצא מן הכלל ללמד על כולם כי יבואו בקל וחומר מעומר השכחה. *מצות מעשר עני בשלישית ובששית. וגם במצוה זו הודיעה התורה לאמיצי לב שבגלל הדבר הזה יתברכו קניניו. שנאמר (שם יד, כט) "למען יברכך יי' אלהיך בכל מעשה ידך אשר תעשה". *מצות הפקר צמחי שנת השמיטה. *לשבות מעבודת הארץ בשנת השמיטה, אין חריש ואין קציר. *מצות שביתת הארץ בשנת היובל. ובעבור שתכבדנה המצווֹת הללו על אנשים חלושי הנפש בעלי הפחד, כי יאמרו אם לא נזרע ולא נקצר מה נאכל? לכן נשמרה התורה במליצותיה וחזקה לבב החלושים, והודיעם שיצוה אתם ברכה להוסיף התבואה לרוב, שכן נאמר (ויקרא כה, כ-כא) "וכי תאמרו מה נאכל וגו' וצויתי את ברכתי לכם בשנה הששית ועשת את התבואה לשלש השנים". *מצות דין בתי ערי חומה. *מצות שוב השדות ביובל. ואין במצוה זו חסרון כיס. כי הקונה לא פרע מעות השדה. רק התבואות כפי מספר השנים עד היובל. כמו שנאמר (כה, טז) "כי מספר תבואות הוא מוכר לך". *מצות בכורים וניתנין לכהן. *מצות תרומה גדולה לתתה לכהן. *מצות חלה לתת לכהן. *ראשית הגז לכהן. *לתת זרוע ולחיים וקיבה. *מצות מעשר ראשון מן התבואות ללוים. והן ממתנות כהנה ולויה, ואינן דומות לשאר המצווֹת שיש בהן חסרון כיס, כמו ההלואות והצדקות והפאה והעוללות וכיוצא. כי המתנות האלו הם חלק שבט לוי ומשלהן הם לוקחין, כי ארץ כנען מורשה לכל זרע יעקב. והם י"ב שבטים. ולקחו כולם אחוזה בארץ, זולתי שבט לוי שלא נתנה להם חלק בארץ. כמו שנאמר (דברים יח א-ב) "לא יהיה לכהנים הלוים כל שבט לוי חלק ונחלה עם ישראל וגו' ונחלה לא יהיה לו בקרב אחיו". ונאמר (במדבר יח, כ) "בארצם לא תנחל וחלק לא יהיה לך בתוכם". ונתן השם להם תמורת זה, התרומות והמעשות וכיוצא מן המתנות המפורשות בתורה. ואם תסתכל תראה איך המתנות האלו נערכות עם החלק שהיו ראויין לקחת בארץ כשאר השבטים, לא פחות ולא יותר. ולא באתי הנה לכתוב טעמי תורה ומצוה, רק מה שצריך לעניננו. אבל ארמוז לך שאם היו נוחלין בארץ, היה מגיע לחלקם חלק מי"ב בארץ. וכנגד זה נתן להם הָעִשׂוּר מכל התבואות. וזה עודף על חלק השנים עשר. אמנם הסר שבט לוי מן הַמְעַשְׂרִים, והסר תרומת מעשר שחייבין בני לוי להפריש ממעשרותיהם לתתו לכהן. והוא מעשר מן המעשר. אז צא לחשבון ותמצא כי ישרים דרכי יי'.<sup class="footnote-marker">2</sup><i class="footnote">כי בסופו של ענין הלויים מקבלים בערך חלק א' מן י"ב</i> *מצות מעשר בהמה. *מצות וידוי מעשר. *מצות מקרא בכורים. *מצות מחצית השקל בכל שנה בין דל בין עשיר. והיא מתנה מעוטה, ומהן יתנו התמידין והמוספין ושאר קרבנות הצבור שהן לכפר על כל ישראל. *שמיטת כספים בשביעית. וכבר בארנו למעלה, כי ענין המצוה הזאת תכבד על נפש הכילי. ויאמר איך אלוה ממוני לזה, ומחר יבוא השמיטה ואפסיד הממון? ומפני כן נשמרה התורה במליצתה ואמר (דברים טו, ט-י) "השמר לך פן יהיה דבר עם לבבך בליעל לאמר קרבה שנת השבע שנת השמיטה ורעה עינך באחיך וגו' נתן תתן לו וגו' כי בגלל הדבר הזה יברכך יי' אלהיך", כמבואר למעלה. *מצות מעשר שני והוא לבעלים, ונאכל הוא או ממונו בירושלים, ואין בזה חסרון כיס רק שיאכלנו בירושלים. והירא את ה' ישמח לעשות כן. כי יאכל לחמו בעיר הקדש כלילת היופי משוש לכל הארץ. וכבואו שמה יראה קבוץ הנבחר מן הכהנים והלוים והשופטים החסידים הקדושים והנביאים. ומהם ישמע דברי חכמה ובינה המשמחים הלבבות. וישאל על ספקותיו שהיו לו כל השנה בביתו ובעירו, והם יגידו לו משפט דרך החיים ועבודת השם לטוב לו כל הימים. ועל זה אמרה תורה (דברים יד, כג) "למען תלמד ליראה את יי' אלהיך כל הימים". כלומר כבואך שמה תלמד ליראה את ה' כל הימים, כי כן תעשה שנה בשנה. *מצות שלש פעמים בשנה יראה כל זכורך וגו'. וגם במצוה זו אין בה חסרון כיס, זולתי המתנה המעוטה שיביא עמו לקרבן, כמבואר בתורה ובתלמוד חגיגה (דף ב, א). אבל יש דאגה אחרת בקיום מצוה זו מה שאיננה בעלותו לירושלים עם מעשר שני שלו. כי העלאת מעשר, אין לו זמן קצוב בשנה. כל אחד יעלנו בזמן שהוא פנוי מעניניו ומעסקיו. והנה מקצתן יעלוהו בשבוע זה ואחרים בזמן אחר. אבל לעלות לרגל ולראות פני ה', זמן אחד קצוב לכל. ובו יעזבו כל ישראל בתיהם ועריהם ויעלו לעיר הקדש. ופן יאמרו רכי הלבב "עתה יבואו אויבינו והעמים אשר סביבותינו ויקחו ארצנו מידינו לבטח. כי אין איש בביתו לעמוד כנגדם". ולכן נשמרה התורה במליצתה והודיעה (שמות לד, כד) "כי אוריש גוים מפניך, והרחבתי את גבולך ולא יחמוד איש את ארצך בעלותך לראות את פני יי' אלהיך שלש פעמים בשנה". כלומר אתה תנחל ארץ אויביך, ותרחיב גבולך. והנה יש לך אויבים המבקשים להנקם ממך. ובכל זאת אני מבטיח אותך שבעלותך לירושלים לא יחמוד איש מהם את ארצך, ולא יבואו עליך למלחמה בעת ההיא. וכבר אמרתי שדברה התורה עם המאמינים בו ובתורתו. *מצות לקדש בכורי בהמה והם לכהן, ומתנות כהונה שדברנו מהם למעלה. *מצות פדיון פטר חמור בשה ולתתו לכהן. וגם זה ממתנות כהונה. *מצות "ואם לא תפדה וערפתו". *מצות יראת מקדש. *מצות קרבן פסח. *מצות חגיגת הרגל. *מצות אכילת הפסח בליל טו בניסן. *מצות מעשר בהמה, האֵמוּרִין למזבח, והבשר נאכל לבעלים כמו מעשר שני, ומטעם האמור. *להביא כל הקרבנות לבית הבחירה, פסח וחגיגה ומעשר ושאר קרבנות חובה ונדבה. *לפדות קדשים שיש בהם מום. *להטפל גם בקדשי חוץ לארץ ולהביאם לבית הבחירה. *מצות "תמים יהיה לרצון". *מצות "שבעת ימים יהיה עם אמו ומיום השמיני והלאה ירצה לקרבן". כל אלו אין בהם צער ומעמס. ואינן מנגדות לכחות הנפשיות ולדרכי המדע הנטועים בה. ואין בהם חסרון כיס זולתי דבר מועט מאד. *מצות נטע רבעי שתהיינה פירות האילן שלש שנים ערלים ובשנה הרביעית קדש הלולים, כדין מעשר שני שיאכלנו בירושלים ובחלק הלא תעשה נדבר עליו. *מצות מניית מלך ואין זה ביד העם, אבל שתהא אימתו עלינו לשמוע אליו. והיא מצוה מדעית. כי צריך איש שיגדור בעד פרצת הזדון כמו שבארנו (חדר ז' חלון ז'). ושנינו (אבות, ג) "הוי מתפלל בשלומה של מלכות, שאלמלא מוראה איש את רעהו חיים בלעו". *מצות לשמוע לבית דין הגדול. ועיקר המצוה על שופטי ישראל שבכל עיר ועיר. וגם מצוה זו ראויה למנותה בכלל המצווֹת הנוהגים בזמן הזה. וכדרך שבארנו אצל מצות "אליו תשמעון" הנאמר אצל הנביא. כי אנו חייבין לקיים התקנות והגזרות שגזרו בית דין הגדול על ישראל בכל דור ודור. וכן הקבלה ופירוש המצווֹת שמסרו לנו באמונה. *מצות הַקְהֵל במוצאי שמיטה ביום שני של סוכות, לקראות באזניהם קצת פרשיות ממשנה התורה. וכן ראויה להמנות בכלל המצווֹת המחויבות למלך ישראל. כי עליו מוטל לקרוא באזניהם וללמדם ליראה את ה' אלוהיהם. וכלל המצווֹת שהתבארו בחלון זה, הם ארבעים ואחד. ותבין שאין אחד מהם המנגדת לדעת האדם, או שיש בה טרח ועמל שאין בכח אחד מן החלושים מבני אדם לעשותם, או המנגדות לבעל אחת מן הכחות המתגברות על הלב, ולא חסרון כיס הרבה. אבל כולם נעימים ויקרים. והירא את ה' ומאמין במצותיו רק כדרך בני אדם מן ההמון שאינן בעלי השכל והבינה הגדולה, ישמח במעשה המצווֹת האלו. ודע כי יש מחלוקת בין הרבנים הקדמונים במקצת המצווֹת האלו שמנינו בחלון זה. ודעתם שהן נוהגין גם בזמן הזה בארץ ישראל. כמו לקט שכחה ופאה ומעשרות. אבל לא באתי בספר זה להורות הלכות. רק לפרש מליצות התורה והנביאים. וסמכתי על דברי הרב הגדול רמב"ם זצ"ל. וכפי סברתו חלקתי מחלקת המצווֹת האלו:

Window 6

והמצווֹת הנוהגת בפני הבית שאינן מחויבות כמו הראשונים. וענין המצוה בהם כשיקרה כך וכך תעשה כך וכך אלו הן. י"ג מצות במשפט טומאה וטהרה שאם קרה לאדם טומאה מן הטומאות האלו שיטמא בם, ואסור לאכול קדש או להכנס למקדש עד שיטהר. ופרטן *טומאת נבלה. *טומאת שמונה שרצים *טומאת אוכלין ומשקין. *טומאת נדה. *טומאת יולדת. *טומאת צרעת איש. *טומאת בגד מנוגעת. *טומאת בתים מנוגעים. *טומאת זב. *טומאת קרי. *טומאת זבה. *טומאת מת. *משפט מי חטאת לטמא ולטהר. ושלשה מהן נוהגים גם בזמן הזה לעניין המשכב. והן נדה זבה ויולדת. *מצות הטבילה. וגם היא נוהגת בזמן הזה לעניין שלשה שאמרנו. *משפט טהרת צרעת. *מצות תגלחת צרוע. *מצות "בדד ישב". ד' מצות בדיני ערכין כשיאמר "ערך דבר זה עלי", ופרטן. *ערכי אדם, *ערכי בהמה* ערך בתים, *ערך שדות. *דיני חרמים, כי יחרים איש מכל אשר לו. *כשיקנה עבד עברי שש שנים יעבוד, ובשביעית יצא לחפשי חנם, ויתר משפטיו. ואין המצוה הזאת מנגדת למִדַת הכילי האומר מדוע אשלחנו חפשי, ואבדתי שכר עבודה שנתתי לו? כי מתחלה לא קנהו רק עד שנת השבע. ולא פרע לו יותר. וכדרך שאמרנו אצל חזרת שדות ביובל. ואם העבד איש יקר ויודע במלאכות יקרות, וקנהו האדון במחיר הרבה יותר מכדי המגיע לשש שנים שכר עבודה. כי אמר בלבו היטב איטב עמו ויאהבני ולא יצא מעמי עד שנת היובל. וכמו שאמרה תורה (שמות כא, ה-ו) "ואם אמר יאמר העבד אהבתי וגו' ועבדו לעולם". וכשכלו שש שניו לא אבה העבד להיות עמו עוד, ויקרה שיקשה בעיני האדון לשלחו ולאבד ממונו, לכן נשמרה התורה במליצתה ואמרה (דברים טו, יח) "לא יקשה בעיניך בשלחך אותו חפשי מעמך כי משנה שכר שכיר עבדך שש שנים וברכך יי'". וכדרך שבארנו אצל מצות הלואה וצדקה ודומיהן. *ליעד אמה עבריה. ומצוה זו תכבד לפעמים על בעלי כחות ידועות. וכמו שאמרנו אצל מצות יבום. ולכן באה *מצות וְהֶפְדָהּ, אם לא יעדה. והפדיון שתצא חפשי בשש שנים או לפני זה אם תרצה, אבל יגרע מן המעות שנתן בעבודתה כמספר השנים שקדמה לצאת. ואין בזה חסרון כיס. *מצות הענק תעניק. וההענקה כפי עושר האדון, מעט מכל אשר לו. שכן נאמר (דברים טו, יד) "הענק תעניק לו מצאנך ומגרנך וגו' אשר ברכך יי' אלהיך". וקבלנו כמה נותן לו מכל מין ומין, והוא דבר מועט לפי עושר האדם. ובכל זאת הוסיפה התורה ואמרה (טו, טו) "וזכרת כי עבד היית בארץ מצרים ויפדך יי' אלהיך, על כן אנכי מצוך את הדבר הזה היום". כלומר אם התגברה בך מידת הכילות עד מאד ויקשה בעיניך להיטיב עם העבד גם בדבר המועט הזה. אני מצוך שתכריח עצמך לעשותו בעבור יראתי, ורק תזכור שהיית עבד במצרים ופדיתיך, ונתתי לך ארץ הכרמל לשבוע מטובה ומפריה. ויספיק הזכרון הזה, שתתן לעבדך היוצא מאתך, מעט מן הטוב שנתתי לך. וכאלו יוצר הנפשות ב"ה מעיד על עמו המאמינים בו ובנפלאותיו שעשה עמהם, שיש ביכלת כולם לעשות המצוה הזאת מבלי התנגדות היצר הנוטה אל הרע. *מצות "לעולם בהם תעבודו".
*כשיקרה שיחטא האדם באחת מן העברות, צונו להביא קרבנות ידועות לכפר עלינו. והנה בדבר מועט כזה יֵרָצֶה לפני ה' ונסלח לו מחטאתו. וכן על טומאות ידועות המסובבות בעבור עונות שקדמו. והן ח' מצות. *חטאת קבועה. *קרבן עולה ויורד. *קרבן אשם תלוי. *אשם ודאי. *קרבן יולדת. *קרבן זב. *קרבן זבה. *קרבן מצורע. *מצות התמורה, כשימיר אדם בעבירה קדש בחולין או חולין בקדש, תהיה גם תמורתו קדש. *מצוה לשלם חומש מי שמעל מן הקדש. *ומי שהיה טמא או בדרך רחוקה בחדש הראשון, צוה שיעשה פסח שני. *וצוה לאכול בשר פסח שני. *ואם ינדור או ינדוב אדם קרבן, או יתחייב קרבן על חטא, צונו שיקריבם ברגל ראשון הבא. *ואם ידור האדם בנזירות, צונו שיגדל שער ראשו. *מצות תגלחת שער נזיר. *ומצות יפת תאר אם יקחנה במלחמה. וכל המצווֹת האלו הם מ"ג. והתבונן שאין גם בהם אחד הסותר לדרך הדעת, או שהוא עמל גדול ומעמס לנפשות, ולא אבדת קנינים הרבה, רק דבר מועט שאין לחוש עליו כלל. גם אין בהם דבר המנגד לדרכי הכחות הנטועים בנפש:

Window 7

והמצווֹת הנוהגות בפני הבית ולא נמסרו לההמון זולתי לבית דין הגדול וראשי ישראל ומלכיהן בעלי הנפשות היקרות, אנשי המדע והבינה והשכל הטוב, הגבורים והקדושים והחסידים. אלו הן כל דיני הנפשות ופרטיהן. *דין מלקות ארבעים. *דין מכה נפש בשגגה להוציאו מעירו אל עיר מקלט. *מיתת חנק. *מיתת סיף. *מיתת שריפה. *מיתת סקילה. *מצות תלייה. *מצות קבור תקברנו ביום ההוא. *משפט עיר נדחת. *משפט הסוטה. *משפט עגלה ערופה. *פר העלם דבר של צבור. *משפט מלחמת הרשות. *מצות העמדת כהן משוח מלחמה. *ויד תהיה לך. *ויתד תהיה לך. *להרוג שבע אומות. *להכרית זרע עמלק. *לאבד ע"ז ומשמשיה. *להכין שש ערי מקלט. *לתת ללוים ערים לשבת. *למנות שופטים ושוטרים ובית דין הגדול. *לשלח הטמאים מחוץ למחנות. *למנות שמיטין. *לקדש שנת היובל. *לתקוע בשופר ביובל ביום הכפורים כדי שיצאו העבדים חפשים. *ולהקים מלך על ישראל, אבל הבאנו מצוה זו למעלה, שהיא נוהגת גם להמון כולו, ולכן לא יִמָנֶה פה. *ולבנות בית הבחירה לכפר על כל עונותינו. וכלל כולם כ"ז. ופרטי המצווֹת האלו רבות, והם דברים קשים ונפלאים מן הקהל כולו, כי צריך להן שכל ובינה ודעת הרבה. ויסוד הכל החכמה, קרבת אלהים ורוח קדשו, ורוח נדיבה גבורה ואומץ הלב. שהן כחות נפלאות לא נאצלו בכל הנפשות על דרך אחת, ולכן נמסרו לבד לאנשים אשר בחר בם ה', כי הוא יודע תעלומות לב. ואולם כל ישראל צריכין לשמוע אליהם ולעשות כאשר יְצַוּם. וזה דבר שהדעת תורֶנו. כמבואר למעלה:
והמצווֹת שנצטוו בהן הכהנים אלו הן. *שישמרו המקדש מבפנים והלוים מבחוץ. שיעשו כל עבודת המקדש *מעשה העולה כמשפט *מעשה מנחה. *מעשה חטאת. *מעשה אשם. *מעשה שלמים. *לאכול בשר חטאת ואשם שהן קדש קדשים במקדש. *להבעיר אש על המזבח תמיד בכל יום. *להדליק הנרות לפני ה' תמיד. *להקטיר קטרת בכל יום. *לשום לחם פנים לפניו תמיד. *להסיר הדשן בכל יום מן המזבח. *שילבשו בגדי כהונה. *ושירחצו ידיהם ורגליהם לעבודה. שיאכלו שירי המנחות. *שישרפו קדשים שיטמאו. *ולשרוף הנותר. לעשות פרה אדומה כהלכתה. *לשום מלח על כל קרבן. *שיקרבו קרבן מוסף לז' ימי פסח. *להקריב העומר. *ושתי הלחם. *וקרבן מוסף בראש השנה. *ומוסף יום הכפורים. *ומוסף לז' ימי סוכות. *ומוסף לשמיני עצרת. *קרבן תמיד בכל יום בבקר ובערב. *מוסף שבת. *מוסף ראש חדש. *מוסף שבועות. *לתקוע בחצוצרות על הקרבנות. *שיעבדו הכהנים והלוים ברגלים למשמרותיהן כולם. ושתים הנוהגות גם בזמן הזה והם. *לברך את ישראל. *ושיטמאו לקרוביהם, ובכלל זה מצות אבלות לכל אדם, וכלל כולם ל"ד מצות:
ונוסף עליהם כהן גדול שמיוחדים לו ד' מצות. ואלו הן, *שיהיה נמשח בשמן המשחה. *שיקריב בכל יום מנחה. *שיעבוד הוא כל עבודת יום הכפורים. *ושישא בתולה מעמיו לו לאשה:
ושלש מצות התיחדו בהן הלוים. *שישאו הארון בכתף. *ושיהיו שוערים ומשוררים בבית ה'. *ושיפרישו מעשר מן המעשר הַנִתַּן להם, ויתנוהו לכהנים בני אהרן:
ומצות עשה אחת נצטוה עליה המלך בפרט. והיא *וכתב לו את משנה התורה על ספר מלפני הכהנים הלוים. וכלל אלה המצווֹת שמונה. ובין כולם הם רמ"ח מצות עשה שבארנום בקצרה כפי שיטת הרמב"ם ז"ל. ויש בכל מצוה ומצוה פרטים רבים ודקדוקים נפלאים. והן ההלכות שבתורה שבע"פ. כולם קצובים ומוגבלים כפי ארחות החכמה העליונה שחקקה חקים ומשפטים צדיקים בכל דבר ודבר:

Window 8

ועתה אחלק בקצרה מחלקות מספר הלא-תעשה. והם כולם בשב ואל תעשה. והם יותר קלים ונוחים להזהר מהם. לפי שקיומם תלויה ביושב ובטל. וכל האזהרות הם בענינים שאינן הכרחיים לחיי הגוף ולקיומו ולא בשום דבר שאי אפשר לאחד מבני האדם להזהר ממנו. אבל הנזהר מהם מְשַׁמֵר בריאות גופו ומנוחת נפשו, ומוסיף חן וכבוד לעצמו, וכמו שיתבארו אחד לאחד. ואותן שיוכל החולק לפקפק עליהן, אבאר ענינן:
האזהרות הנוהגות גם בזמן הזה אלו הן. /שלא להאמין באל אחר במחשבת הלב. /לא תעשה פסל לעבדו. /לא תעשה פסל לזולתך העובד אותו. /לא תעשה פסילים אפילו לנוי, והן צורות ידועות האסורות, ומבואר הכל בתלמוד (ע"ז דף מד, א). /לא תשתחוה לאל זר ולא תזבח ותקטר ותנסך לו. /לא תעבוד ע"ז בשאר מיני עבודות אם דרכה בכך. /לא תתן מזרעך למולך. /לא תפנה אל האלילים. /לא תקים לך מצבה. /ואבן משכית לא תתנו. /לא תחמוד כסף וזהב ונויי האלילים. /לא תביא תועבה אל ביתך. /לא תנבא בשמה. /אל תשמע למתנבא בשם ע"ז. /שם אלהים אחרים לא תזכירו, להשבע או לקיים בשמם דבר. /לא תדיח את העם מעל ה' אלהיך ללכת אחרי אלהים אחרים. /לא תסית אחיך לעבוד ע"ז. /לא תשמע לדברי המסית אותך ולא תאהבנו כשאר בני עמך, שנא' עליהן ואהבת לרעך כמוך. /לא תאבה למסית, ותנטור לו איבה. /לא תחוס עיניך עליו ולא תצילנו בהיותו בסכנת נפש. /לא תחמול עליו ללמד עליו זכות נגד הקמים עליו. /לא תכסה מללמד עליו חובה כדי להאבידו מן הארץ. /לא תלך בחקות הגוים. /לא תעשה מעשה אוב. /ולא תהיה ידעוני. /לא תהיה קוסם קסמים. /לא מעונן. /לא מנחש. /לא מכשף. /לא חובר חבר. /לא תשאל אוב. /לא תשאל אל המתים. /לא תקיף פאת ראשך. /לא תשחית פאת זקנך. /לא תעשו קרחה בין עיניכם למת. /ושרט לנפש לא תתנו. /וכתובת קעקע לא תתנו בכם. /לא תחון עובדי ע"ז. /לא תתחתן בם. /לא תתורו אחרי לבבכם ואחרי עיניכם. /לא תעשון כן לה' אלהיכם, לבזות או למחוק או לאבד ח"ו השמות והמכתבים הקדושים וכיוצא בזה. /אלהים לא תקלל והוא "מברך השם". /לא תשא שמו לשוא. /לא תשבעו בשמי לשקר. /ולא תחללו את שם קדשי. והאזהרה הזאת כוללת הרבה, והוא ההפך מקדושת השם שדברנו ממנה למעלה (חלון א'). /לא תנסו את ה' אלהיכם. ואף היא כוללת מדעיים רבים, לדעת יכלתו הבלתי בעל תכלית והשגחתו על יצוריו ושהוא צדיק וישר. ומי שהוא מטיל ספק באחת מאלה, מנסה את השם ועוד יתבאר בעז"ה. /לא תנבא בשם ה' בשקר. כל האזהרות האלו תלויין כולם בשקול דעת האדם. כי הירא את ה' ישתמר מאד מחטוא באחת מהן, והן נמאסים ומתועבים בעצמותן. קצתם הם כמו מושכלות ראשונות. וקצתן תולדות המושכלות הראשונות, יבינום כל אדם. אין בהם מעמס וצער כי קיומם תלוי ביושב ובטל ואין בהם חסרון כיס. וכלל כולם הם מ"ז אזהרות. ומסתעפות מאמונת הלב ודעת אלהים:
וכן הזהרנו מהמאכלות האסורות. ואלו הן. /לא תאכל בהמה וחיה טמאה. /לא דגים טמאים. /עופות טמאים. /שרץ העוף. /שרץ הארץ. /לא תאכל רמש האדמה. /לא תאכל שרץ פירות וזרעים כשפרשו והלכו על הארץ, אע"פי שחזרו למקומם. /אל תשקצו את נפשותיכם בכל אלה. /לא תאכל נבלה. /לא טרפה. /אבר מן החי. /גיד הנשה. /דם. /חלב בהמה טהורה. /לא תאכל בשר בחלב-אמו. /לא תאכל לחם חדש עד י"ו בניסן. /קלי. /כרמל. /ערלה בא"י. /כלאי הכרם. /יין נסך. /לא תהיה זולל וסובא. /שלא לאכול חמץ בפסח. /שלא לאכול תערובתו. /לא תאכלנו בי"ד בניסן אחר חצות. /לא יראה לך. /לא ימצא. כלל כולם כ"ז אזהרות וקיומם ביד כל אדם. כי רוב האסורים הללו, נפשו של אדם קצה בהם בטבע, וכמו שאמרו קדמונינו ז"ל (יומא לט, א) והם מטמטמין הלב ומעכרים הדם ומרבים הפסד בגוף. ואולם המותרים לנו, הם מן המינים הנמצאים בכל המדינות, כמו השור והשה והגדי איל צבי ויחמור, והתורים ובני יונה וברבורים אבוסים והתבואות והפירות כולם. והן המעדנים והממתקים היותר טובים. והמסתפק מהן כראוי, מְשַׁמֵר בריאותו ומתענג בכל הטוב. והנה אין במצות הללו מעמס ולא חסרון כיס. כי החֵלב ואם הוא אסור באכילה, הרי הוא מותר בהנאה למכרו בדמים ולעשות בו כל מלאכה, כמפורסם בתורה. וכן הנבלה והטרפה. כמו שנאמר (דברים יד, כא) "לגר אשר בשעריך תתננה וַאֲכָלָהּ או מכור לנכרי". וכן הבהמות והחיות והדגים האסורים, כמו הסוס והגמל והחמור וכיוצא מותרין לכל מלאכה ולעשות בהן סחורה ולמכרם בדמים. וכן החמץ מותר למכרו בי"ג בניסן טרם בא זמן אסורו.
ואולם בשר בחלב וכלאי הכרם אסורים בהנאה, הנה אנו גורמים ההפסד בידינו. כי אסור לנו לבשלו ולנטוע אותו. לא נשאר מכולם שיש בהן חסרון כיס זולתי הערלה שאסורין לנו בהנאה פירות האילן שלש שנים הראשונים. ואולי תתגבר מדת הכילות באיש הכילי וימנע מזה? ולכן נשמרה התורה במליצתה כדרכה בכל מקום שצותה על ענין מן הענינים שיש בו חסרון כיס, והבטיחה שההפסד הזה יהיה לבעליו לברכה שכן נאמר (ויקרא יט, כח) "ובשנה החמישית תאכלו את פריו להוסיף לכם תבואתו אני ה' אלהיכם". כאומר "אתה הכילי, אל תדאג שאתה מפסיד פירותיך ד' שנים הראשונים. כי בגלל זה אברך עץ השדה. ויוסף לך תבואתו בשנים הבאים על אחת כמה וכמה". וכן מצאתי לקדמונינו ז"ל שאמרו (מדרש תורת כהנים, פרשת קדושים) בפסוק זה, "ר' עקיבא אומר, דברה תורה כנגד היצר. שלא יהיה אדם אומר הרי ארבע שנים אני מצטער בו חנם. לכך נאמר להוסיף לכם תבואתו" ע"כ. וכמה נכבד המאמר הזה! ומתבאר מדברנו. ורק אצל ערלה הוצרך להודיע זה. לא בשאר האסורים, וכמו שבארנו הטעם והבן. /וכן צונו שלא לאכול ולשתות ביום הכפורים. וכבר בארנו למעלה (תחילת חלון ב') שגם באזהרה הזאת אין כובד ומעמס על הנפשות. קחנו משם כי לא אכפול הדברים שלא לצורך:
וכן הזהירנו אזהרות פרטיות, שאינן תלויין בדרכי המדע ולא בדברים האסורים מן תועבה ושקץ. אבל הם חקי השם וגזרותיו. וכולם דברים שאינן סותרים דרכי המדע הנטוע באדם, ואין בהם מעמס וצער שהן בשב ואל תעשה. ואין בהם חסרון כיס ואלו הן. /לא תלבש שעטנז. /שדך לא תזרע כלאים. /לא תזרע תבואה או ירק בכרם. /בהמתך לא תרביע כלאים. /לא תחרוש בשור ובחמור יחדו. /לא תחסום שור בדישו. /לא תקח האם על הבנים. /לא תבשל גדי בחלב אמו. /לא תעשה שמן כמתכונת שמן המשחה שעשה משה במדבר. /שלא לסוך משמן כזה. /לא תרקח קטרת כמתכנתה. /אותו ואת בנו לא תשחטו ביום אחד. ועוד שתים. /לא תשחוט קרבן מחוץ למקדש. /לא תעלה בחוץ. והם קרובים למ"ח האזהרות הראשונות שמצינו. כי התורה אמרה הטעם. (ויקרא יז, ז) "ולא יזבחו עוד את זבחיהם לשעירים" וגו'. כי השוחט והמעלה באחד הבמות בכל מקום, קרוב להכשל שיהיה זובח לע"ז. ואין פה המקום לבאר זה. וכלל כולם י"ד אזהרות:

Window 9

והזהירנו אזהרות רבות בדברים שבממון ובקנינים. וקצתן בדברים שבלב ובמדות הנפש, וגם הם כולם יקרים אין בהם ענין יוצא מהיקש נפש מן הנפשות, ולא דבר תנגד בהחלק לאחת מהן. ואלו הן. /כספך לא תתן בנשך. /אסור ללוות ברבית. /אסור להיות מצטרף עמהם בין עֵד בין עָרֵב בין סופר וכותב השטר, והמצווֹת הללו הם היותר קשים לקיימם מכל שאר המצווֹת שבתורה, כי יצר לב האדם מנגדתן וחמדת הממון הנטועה בו תנגדנו. וישאל, "אני מלוה ממוני וזה נושא ונותן בו ומרויח? והנה אספתי רכוש וקנינים לזולתי לא לעצמי. כי אסור לי לקחת מאומה מידו". וכן הלוה היודע לישא וליתן ולהרויח וחסר ממון, ובא אצל חברו ומבקש ממנו. והוא אומר לו, "לא כי גם אני צריך לממוני לשאת וליתן בו. ואם אתנהו לך יהיה בטל?" והלוה יודע בעצמו שיוכל להרויח חמשים כסף בממון זה, ואם יתן למלוה עשרה או חמשה עשר כסף בשביל הממון המונח בטל, יאבה לתתו לו. וישמחו גם שניהם בטובה. ועתה שנאסר עליו הדבר נזוקים שניהם. וכן העד והערב והסופר כולם טוענין כן, מה אנחנו עושים אם המלוה והלוה שניהם שמחים? ובאמת לא מצאתי בכל מצות התורה גם אחת, שהיא קשה על האדם כמו המצוה הזאת. וכבר בארנו כי נצטוינו להלוות מממונינו לעניי עמנו ולאחינו כשיהיה ביכלתנו, ולא נחוש פן לא יוכל הלוה לשלם. והודיע התורה שבגלל זה יתברכו קנינינו. וכן נשמרה במליצתה כשהזהירה על הרבית והוסיפה ביאור במשנה תורה באמרה (דברים כג, כא) "למען יברכך יי' אלהיך בכל משלח ידך על הארץ אשר אתה בא שמה לרשתה". להבטיחנו שבגלל הדבר הזה יתברכו קנינינו. ונבדלה המצוה הזאת משאר המצווֹת התלויות בממון. כי ההלואות לעניים והצדקות, הלקט השכחה הפאה ומעשר עני ודומיהן שבארנום למעלה, אין בהם חשש רק שתתגבר מדת הכילות, ולא יניח לבעליו לחסר מאומה מקניניו. וזולת זה תהיה דעתו נוטה לעניין המצוה וטעמה, שהיא לחזק ידי הנחלשים ולהחיות נפשות רעבות וצמאות. וגם מי שעינו רעה בשלו, יהלל חברו המקיים המצוה. כי מדת הרחמים והחנינה הנטועים בנפש יגזרו על מעשה הצדקות והחנינות. אבל איסור הרבית למלוה וללוה, רחוקה מדעת האדם. וכמו שאמרנו שהלוה חפץ לתת הרבית המועט, כי ירויח הרבה בממון. והמלוה בטבע לא יחוס ולא יחמול. כי יאמר אם הוא מרויח מאה, מדוע לא יתן לי חמש או עשר ויהיה ממוני בטל?
ולכן מלבד ההבטחה שבגלל כן תהיה הברכה בקניניו הוסיפה התורה מליצה אחרת בפרשת בהר סיני. ואמרה (ויקרא כה, לח) "אני יי' אלהיכם אשר הוצאתי אתכם מארץ מצרים וגו' להיות לכם לאלהים". כלומר אל תהרהרו אחר מצותי וחקותי. אני היודע ועד שהן חקים צדיקים וישרים. צויתים לזרע יעקב אשר הוצאתי מארץ מצרים באותות ובמופתים למעלה מדרך הטבע, "להיות לכם לאלהים", ומנהיגם למעלה מן הטבע. והם חייבין לקבל עליהם עול מצותי, שהן למעלה משקול דעת האדם.<sup class="footnote-marker">1</sup><i class="footnote">רעיון זה כתב ג"כ מהר"ל, גבורות השם, פרק מ"ה (עמ' קעג)</i> וכמבואר למעלה (חדר שמיני חלון ו'). כי הוא ב"ה יודע כל המקרים שתבאנה, ואם (התיר) [היה מתיר] לקחת או לתת נשך ותרבית, פעמים שהיה הלוה נותן הרבית בשמחה, בחשבו שירויח עם הממון כפלי כפלים. והוא אחד מן הדברים שאין האדם יודע, כמו שאמרו ז"ל (פסחים נד, ב) "אין אדם יודע במה משׂתכר", והיה מחזיק בממון כמה שנים הכל על דעת שירויח. ולבסוף היה הרבית הולך ומתגבר ויתמוטטו נכסיו ויעני. וכיוצא בזה הרבה טעמים, הנודעים לאדון כל המעשים ית' שמו ולכן אסור הדבר בכל ענין. והמהרהר על זה ככופר בכל התורה כולה וביציאת מצרים. ואתה רואה שקדמונינו ז"ל בארו דבר זה בתורת כהנים (בהר, פרק ו, פסקא עז), אמרו שם כל המקבל עליו עול ריבית מקבל [עליו] עול שמים. וכל הפורק ממנו עול ריבית פורק ממנו עול שמים. 'אני ה' אלהיכם אשר הוצאתי אתכם מארץ מצרים' על תנאי כך הוצאתי אתכם מארץ מצרים. על תנאי שתקבלו את התורה ומצות ריבית. שכל המודה במצות ריבית מודה ביציאת מצרים. וכל הכופר במצות ריבית כאילו כופר ביציאת מצרים". ע"כ. והדברים ברורים ומפורשים ממה שדברנו.
ואמרו בספרי פרשת כי תצא (דברים כג, כא) "למען יברכך יי' אלהיך בכל משלח ידך" קבע לו הכתוב ברכה בשליחות ידיו, ע"כ. כלומר ירדה תורה לסוף דעת הכילי. ולכן קבעה ברכה בשליחות יד והן עושר וקנינים שיתוספו בקיום מצוה זו. והבן כי מליצות התורה מפרשים זה את זה. בתורת כהנים מדבר נגד הכופר ברבית בעבור שנדמה לו כי המצוה הפוכה משקול דעתו, ולכן הזכיר מלכות שמים ויציאת מצרים. ובמשנה תורה מדבר עם המאמין הכילי שאל יחוש, כי יתברֵך בגלל זה.
ודע כי השם ב"ה צופה מראשית אחרית. וראה כי בהיותנו שרויין על אדמתינו תרבה גדולתנו העושר והכבוד. ויהיה ביכלתנו להלוות למקצתינו עניים או עשירים די מחסורם, ולא נצטרך לנשך ותרבית. כי אין זה כבוד ישראל והתורה שילוו עם ה' מן הגוים אשר סביבותיהם בנשך ובתרבית. ובגלותינו המר שֶׁדַל כבוד ישראל וגברה העניות, אין לחוש. שבהיות העושר מעט, ולא יוכל בעל הממון למלאת די מחסור הלוה בלי הרויח בנשך ובתרבית, כי יוכל הלוה ללות מבני המדינה שרים וסוחרים אשר לא מבני עמנו בנשך ובתרבית הקצוב מטעם המלך וגדוליו, חמש או שש למאה בכל שנה ושנה. ואם הלוה עני ולא יאמינו לו, אחד מאחיו הנאמנים להם יהיה ערב בעדו. כי התורה התירה להיות ערב על שטר שכתוב בו נשך ותרבית, על מעות הנלוה מן העכומ"ז. ואולם אין לחוש לכבוד ישראל שצריכין ללוות מן העמים, כי כן ראוי לנו בגלות. כמו שאמר בתוכחות (דברים כח, מד) "הוא ילוך ואתה לא תלונו". ודי בזה לפי ענינינו.
/לא תלין פעולת שכיר. בארנוהו למעלה. /לא תשכב בעבוטו. מבואר ג"כ. /לא תבא אל ביתו לעבוט עבוטו. ועל אלה אמר (שם כד, יג) "ולך תהיה צדקה לפני יי' אלהיך. ולא אמר שיברכהו ה' בתוספת קנינים, בעבור שאין במצות האלו אבדן קנינים והתגברות כח הכילות. והן מדרכי החנינה שדעתו של אדם מכרעת עליה כמבואר למעלה. והודיע שבכל זאת תחשב לו לצדקה. /לא יחבול ריחים ורכב, ואמר הטעם כי נפש הוא חובל. /לא תחבול בגד אלמנה. כי צריך להשיב עבוטָהּ. והוא משיאה שם רע בלכתו אצלה יום יום כמו שאמרו קדמונינו ז"ל (בבא מציעא קטו, א). ואין בזה חסרון כיס כי על הבגד הכר והכסת לבד ידבר. /לא תהיה לו כנושה. כי אם אין לו לשלם די לו בצערו ובחרפתו. ולמה יתבענו יום יום וירבה לדבר אליו קשות וישפוך דמיו? ואין בזה חסרון כיס. כי אם אין לו לשלם לא יועילו דברי ריבות וכלימות. אבל היא מדרכי החנינה והרחמים. /לא תונו איש את עמיתו במקח ובממכר. /לא תונו איש את עמיתו בדברים. /וגר לא תונה בדברים. /ולא תלחצנו במקח ובממכר. ובארנוהו למעלה. /וחרמש לא תניף על קמת רעך. /ואל כֶּלְיְךָ לא תתן. שתיהן בפועֵל מדבר. /לא תוכל להתעלם מאבדת אחיך. /וחדלת מעזוב לו. /פריקה וטעינה. /לא יהיה בכיסך אבן ואבן. /לא תגנוב נפש. /לא תגנוב ממון. /לא תגזול. /לא תעשוק. /לא תכחש. /ולא תשקר בשבועה על הממון שכחשת. /לא תענה ברעך עד שקר. /לא תעמוד על דם רעך כשהוא בסכנה, תצילהו ולא תניחהו. /לא תשים דמים בביתך כמו גג בלי מעקה, וסולם רעוע וכיוצא. /לפני עור לא תתן מכשול, בעצה וכיוצא. /אלהים לא תקלל, והוא הדיין. /ונשיא בעמך לא תאור. /לא תקלל חרש. /לא תקלל אב ואם. /לא תכה אותם. /לא תהיה סורר ומורה. /לא תלך רכיל. /לא תקום. /ולא תטור את בני עמך.
שתי האזהרות האלו אולי תכבדנה על מקצת הנפשות בעלי כח הנקימה והנטירה. דע כי לא באה התורה לחסום מפעלות שתי הכחות הללו, כי נשמרה במליצתה ואמרה "את בני עמך", והם זרע יעקב יראי ה' וחושבי שמו. אבל הם נבדלים בנפשותיהן. יש בעל כילות. ויש בעל [רוח] נדיבה. וצריכין מקבלי התורה למחול אלו לאלו על מקצת מנהגיהן הפחותים, וללמדם הדרך הטוב ויראת ה'. אבל לא ינהגו זה עם זה מיד במדת הדין. ויאמר בעל הנדיבות אל בעל הכילות "כשם שנהגת עמדי בצרות עין, כן אעשה עמך ואנקם ממך". או "אטור לך איבה". אך צריך לתת הודאה על חלקו שנתן לו השם נפש טהורה בעלת הנדיבות. ויחמול על חברו שהוא צר עין, וילמדהו דעת, ואחר משפט לתקן המעוות. ואם התירה התורה להשתמש בשתי מדות אלו בכל דבר, היתה המשטמה רבה בישראל. ומן הדבר הקטן היו באים לבסוף אלו עם אלו באכזריות חימה. כי כח הנקימה קשה, ומתעורר גם לעומת הדבר הקטן. על דרך משל אם יאמר העשיר לעני הלוני סלע לפי שעה, והעני צר העין ולא יאבה. מחר יבקש העני מן העשיר ויחר אפו בו ויוציאהו מביתו. ותתעורר מזה קטטה ומריבה ושנאת חנם, ולבסוף תצא תקלה גדולה. וכן בכל דבר ודבר. וזה שאמרו קדמונינו ז"ל (ילקוט שמעוני, ויקרא יט, רמז תרי"ג) "לא תקום. עד היכן היא כחה של נקימה? אמר לו 'השאילני מגלך' ולא השאילו. למחר אמר לו, 'השאילני קרדומך'. אמר לו 'איני משאילך, כשם שלא השאלת לי מגלך'. לכך נאמר לא תקום. לא תטור. עד היכן כחה של נטירה? אמר לו 'השאילני קרדומך' ולא השאילו. למחר אמר לו, 'השאילני מגלך'. אמר לו 'הא לך, איני כמותך שלא השאלת לי קרדומך'. לכך נאמר לא תטור". ע"כ. ולא אמרו "עד היכן כחה של נקימה. אמר לו השאלני זה או זה אמר לו לא. למחר יצא ופצעו והכהו". אבל רצו ז"ל לפרש שכח הנקימה תתעורר גם על המקרה היותר קטן, כמו השאלת המגל, וכן כח הנטירה. וזה שאסרה תורה. אבל הרודף אחר חברו, והרשעים הגמורים העוברים בזדון הלב וחוטאים לשמים ולבריות, גם רעיהם הוכיחום פעם אחר פעם ומאנים לשמוע. ומתלוצצים בחכמים ובאנשי הצדק, על כיוצא בזה לא נזהרנו. כי מצוה לרודפם וכמו שאמרו קדמונינו ז"ל (יומא כג, א). ואין דברי התורה אמורים אלא בדבר שבממון וכיוצא בו, שהן מפחיתות המדות שראוי לרחם ולחמול על בעליהן וללמדם הדרך הטוב. ואמרו עוד (ילקוט שמעוני, בראשית כב, רמז צ"ה) "לא תקום ולא תטור את בני עמך. אבל נוקם אתה ונוטר לאחרים". ע"כ.
וכבר בארנו שכל כחות הנטועות בנפש הם לתשמישי החכמה. והשם ב"ה יודע משקלי כחות כל הנפשות. ולעומתן נתן תורה ומצות והפירוש המקובל עליהן, שבהן שוין כל הנפשות. /לא תשנא את אחיך בלבבך. גם זו תקשה על נפש מן הנפשות בעלת כח השנאה. ונשמרה התורה במליצתה ואמרה "בלבבך". שנאה שבלב אסור. אבל אם מודיע לו שכך וכך עשה, ובעבור זה שונא אותו, אינו עובר. ואפילו מקללו ומסטרו אינו עובר. וכן אמרו קדמונינו ז"ל (ערכין טז, ב) "לא תשנא. יכול לא תקללנו ולא תכנו ולא תסטרנו? ת"ל בלבבך. לא אמרתי כי אם בשנאה שבלב". ע"כ. ואל תאמר איך יקללנו? ונאמר "לא תקלל חרש". ואיך יכנו ויסטרנו? ונאמר 'פן יוסף להכותו'. ונאמר 'לא תקום ולא תטור'. כי אין הכונה שמקללו בשם. אלא מקלהו בדברים, וכן מכהו ומסטרו לא להנקם ולא להענישו. אבל עושה כן למונעו מן העבירה מכאן ואילך על דרך המוסר. וזה לא אסרה תורה. /ולא תשא עליו חטא להלבין פניו ברבים. /"כל אלמנה ויתום לא תענון". /לא תעבוד בו עבודת עבד בבזיון. /לא ימכרו ממכרת עבד על אבן המקח בשוק. /לא תרדה בו בפרך להכאיב לבו שלא להנאתך ולצורכך. /[אמה העבריה] לא ימשול למכרה. /שארה כסותה ועונתה לא יגרע. /לא תחמוד. /לא תתאוה. אין הכונה שאם רואה בית חברו ועבדו ושדהו וחמורו וכלי-בית הטובים שלא ייטיבו בעיניו. כי איך יצוה השם על זה? והוא סותר לטבע נפש כל אדם. או יעשה שקר בנפשו לחשוב על טוב ונאה שהוא רע ומכוער, אבל בא הפירוש בקבלתם ז"ל [עיין רמב"ם הל' גזילה פ"א הלכות י-יב], "לא תתאוה" הוא תאות הלב על הדבר שרואה ובלבו מחבל תחבולות כיצד יקנהו. "ולא תחמוד" הוא המפתה חברו בדברים ובתחבולות עד שמוכר לו השדה או הכלי שהתאוה לו ואפילו בדמים מרובים. והנה החמדה בעושה מעשה, והתאוה בלב. ולכן החומד עובר על שתיהן. והמתאוה סוף בא לעבור גם על "לא תחמוד". ויאמר ראב"ע ז"ל "רבים יתמהו על זאת המצוה, איך יהיה אדם שלא יחמוד דבר יפה בלבו כל מה שהוא נחמד למראה עיניו. ועתה אתן לך משל. דע כי איש כפרי שיש לו דעת נכונה והוא ראה בת מלך שהיא יפה. לא יחמוד אותה בלבו שישכב עמה, כי ידע כי זה לא יתכן. ואל תחשוב זה הכפרי שהוא כאחד מן המשוגעים שיתאוה שיהיה לו כנפים לעוף השמים, ולא יתכן להיות, באשר אין אדם מתאוה שישכב עם אמו אע"פ שהיא יפה. כי הרגילוהו מנעוריו לדעת שהיא אסורה לו. ככה כל משכיל צריך שידע כי אשה יפה או ממון לא ימצאנו אדם בעבור חכמתו ודעתו, רק כאשר חלק לו השם. ואמר קהלת (ב, כא) 'ולאדם שלא עמל בו יתננו חלקו'. ואמרו חכמים (מועד קטן כח, א) 'בני חיי ומזוני לאו בזכותא תליא מלתא אלא במזלא'. ובעבור זה המשכיל לא יתאוה ולא יחמוד. ואחר שידע שאשת רעהו אסרה השם לו, יותר היא נשגבה בעיניו מבת מלך בלב הכפרי. על כן הוא ישמח בחלקו ולא ישים על לבו לחמוד ולהתאות דבר שאינו שלו. כי ידע [כי מה] שהשם לא רצה לתת לו, לא יוכל לקחת בכחו במחשבותיו ובתחבולותיו. על כן יבטח בבוראו שיכלכלנו ויעשה הטוב בעיניו", ע"כ. ודבריו בהשכל. ויוצא מזה שהרואה בית חברו וכליו היפים. ותמה בלבו על יָפְיָם, אינו עובר על "לא תתאוה" ולא על "לא תחמוד". כל זמן שאינו חושב מחשבות ומתנכל בלבו כיצד יעשה להביא הדברים היפים שראה אל רשותו ואל ידו. /לא תסור מן הדבר אשר יגידו לך [חכמי הסנהדרין]. ומבואר למעלה. /לא תוסיף על מצות התורה. /לא תגרע. /לא תשכח בלב מה שעשה לנו עמלק. ומבואר למעלה. /ולא יחל דברו נדר או שבועה. /לא תקפוץ את ידך מלתת לעני, ובארנוה למעלה. וכלל המצווֹת האלו הן חמשים ושש. ותראה שאין בהם גם אחד יוצא מן ההיקש השכלי וטבע הנפש, ולא מעמס וצער ולא חסרון כיס באמת:
וכן הזהירנו אזהרות רבות בעניני הנשואין וקחת הנשים. וגם הם אינן צער ומעמס. אבל הפורש מן הנשים שאסרתן התורה, מוסיף חיים וטובה לנפשו, והפורש מדרכי התורה פורש מן החיים. ואלו הן. /ערות אמך לא תגלה. /אשת אב. /אחותו. /בת אשת אב שהיא אחותו. /בת הבן. /בת הבת. /ערות הבת. /אשה ובתה. /אשה ובת בנה. /אשה ובת בתה. /אחות האב. /אחות האם. /אשת אחי האב. /אשת הבן. /אשת האח. /אחות אשתו בחיי אשתו. /הנדה. /ערות אשת איש. /ובכל בהמה לא תתן שכבתך. /ואשה לא תעמוד לפני בהמה לרבעה. /ואת זכר לא תשכב משכבי אשה. /ערות אביך לא תגלה. /ערות אחי האב. /לא תקרבו לגלות ערוה, כל המביא לידי גלוי ערוה. /לא יבא ממזר. /לא תהיה קדשה בבנות ישראל. /לא יבוא פצוע דכה. /ובארצכם לא תעשו. /לא ילבש גבר שמלת אשה. /לא יהיה כלי גבר על אשה. /לא יבא עמוני ומואבי. /לא תתעב אדומי. /לא תתעב מצרי. /לא תהיה אשת המת החוצה. /לא יוכל בעלה הראשון אשר שלחה לשוב לקחתה. /לא יוכל לשלחה, באונֵס. /לא יוכל המוציא שם רע [על אשתו] לשלחה כל ימיו. /לא תבעל אשה בלי כתובה וקדושין. /לא תשכנו בארץ מצרים. וכלל כולם ל"ט אזהרות:
ועוד הזהירנו בעניני מועדי ה' ושבתות. /לא תעשה כל מלאכה בשבת. /אל יצא איש ממקומו אלפים אמה. /לא תעשה מלאכה ביום ראשון לחג המצות. /בז' בו. /ביום העצרת. /בראש השנה. /ביום הכפורים. /בא' לחג הסוכות. /בשמיני בו. /שלא לאכול ולשתות ביום הכפורים. וכבר בארנוהו בחלק העשין. וכלל כולם ט' אזהרות. ובין כולם הם מאה ושבעים אזהרות:

Window 10

והאזהרות הנוספות על הנזכרים למעלה שהיו נוהגים בזמן הבית, בשבתנו על אדמתנו וירושלים בנויה על תלה, ובה המקדש והכהנים והלוים על עבודתם אלו הן. /לא תכלה פאת שדך. /לקט קצירך לא תלקט. /כרמך לא תעולל. /פרט לכרמך לא תלקט. /לא תשוב לקחת עומר השכחה. /שדך לא תזרע בשביעית. /כרמך לא תזמור. /ספיח קצירך לא תקצור. /ענבי נזירך לא תבצור. /לא תזרעו ביובל. /לא תקצרו ספיחיה. /לא תבצרו נזיריה. וכבר בארנו טעמם למעלה (חלון יג) כי דברה תורה בהם נגד יצר הרע. /לא יגוש את רעהו בשביעית. /"השמר לך פן יהיה דבר עם לבבך בליעל" שלא תלוה בעבור בוא שנת השביעית. /השמר לך פן תעזוב את הלוי. /לא תשלחנו ריקם בעבד עברי. ומבוארים למעלה. /לא תסגיר עבד אל אדוניו. /לא תוננו. /לא ירדנו בפרך לעיניך, אבל יגאל העבד העברי מיד הנכרי. /ומכר לא תמכור יפת תאר. /לא תתעמר בה. /לא תסיג גבול בא"י. /מלאתך ודמעך לא תאחר. /לא תאחר לשלם נדרים ונדבות ושאר קרבנות חובה. /לא יראו פני ריקם. /לא תאכל מעשר שני של דגן חוץ לירושלים. /ולא מעשר שני של תירוש. /ולא מעשר שני של יצהר. /לא תאכלנו בטומאה. /לא תאכלנו באנינות. /לא תוציא דמיו רק במאכל ובמשקה. /לא תהנה מבשר שור הנסקל בבית דין. /לא תאכל טבל. /כל זר לא יאכל תרומה. /תושב כהן ושכיר לא יאכל בו. /ערל לא יאכל. /כל זר לא יאכל מקדש הקדשים. /טמא לא יאכל קדש. /קדש שנטמא לא יאכל. /לא תאכל פגול. /לא תאכל נותר. /לא תאכל קדשים אחר זמנם. /טמא לא יכנוס למחנה שכינה. /טמא לא יכנוס למחנה לויה. /וזר לא יקרב לעבוד עבודה. /כל אשר בו מום לא תקדישו. /לא תשחוט אותו. /לא תתן מום בקדשים. /לא תביא אתנן זונה ומחיר כלב. /לא יחליפנו ולא ימיר. /לא ימיר קרבן בקרבן לעשות מעולה שלמים וכיוצא. /בכור שור לא תפדה. /"לא יגאל" במעשר בהמה. /"לא תעבוד" בבכור שורך. /ולא תגוז בכור צאנך. /לא תשחט על חמץ הפסח. /לא תותירו ממנו. /עצם לא תשברו בו. /לא תוציא מן הבית. /אל תאכל ממנו נא ובשל מבושל במים. /תושב ושכיר לא יאכל בו. /ערל לא יאכל בו. /לא תותירו מבשר פסח שני. /עצם לא תשברו בו. /לא תותירו מבשר תודה חגיגת י"ד. /לא יאכל מבשר קדשים קלים קודם זריקת דם. /הנודר בנזיר לא ישתה יין ותערובות יין או חומץ יין. /לא יאכל ענבים לחים. /ולא ענבים יבשים. /ולא חרצנים. /ולא זגים. /לא יטמא למת. /לא יבא באהל המת. /[הנזיר] תער לא יעבור על בשרו. /לא יעבד ולא יזרע בנחל איתן . /המצורע לא יגלח הנתק. /השמר בנגע הצרעת, שלא יתלוש סימני הטומאה. ולא תוכל לתת עליך איש נכרי למלך או לשופט ומנהיג. וכל המצווֹת האלו שמנינו בסוג זה, אין בהם מעמס וצער לנפשות. ולא חסרון כיס. ומתקיימים כולם בשב ואל תעשה. וכלל כולם ע"ט אזהרות.

Window 11

והאזהרות התלויות בדייני ישראל שופטיהן וסנהדריהן ומלכיהן וראשיהן, בעלי הנפשות היקרות אנשי השכל והבינה והעזר האלהי. קצתן הנוהגים גם בזמן הזה, וקצתן שנהגו לפני הבית. אלו הן /לא תגורו מנביא השקר. /לא תכרות ברית לז' אומות. /לא תחיה [מהן] כל נשמה. /לא תדרוש בשלום עמון ומואב בהלחם אתם. /לא תעשו עול במשפט. והוא מדות הקרקעות כי המודד נקרא דיין. וכתב רמב"ם ז"ל (ספר המצוות, לא תעשה, סי' רעא) "אמרו במדה זו מדת הארץ, ר"ל מדידתה וחלוקתה שיעשו בה כפי מה שיחייבוהו מופתי התשבורת מִצֶדֶק המדות וידיעת האופנים האמתיים בהם. ולא יתעסק בזה במעשה דמיונים כי אין אמתות להם, כמו שיעשו רוב העם" ע"כ. וכתבתי זה למען האמת. כי הרב ז"ל אמר בהלכותיו (הל' סנהדרין פ"ב ה"א) שהסנהדרין צריכין לדעת חכמת החשבון. והגיה עליו רמ"ך ז"ל לא ידעתי למה הם צריכין לדעת חכמה זו [עכ"ל]. והרי לך הכרחיות ידיעה זו שבלעדה יעשו עול במשפט מדידת הקרקעות. /לא תעשו עול בדין. /לא תקח שחד אפילו לדון אמת. /לא תהדר פני גדול. /לא תגורו מפני איש. /ודל לא תהדר בריבו. /לא תטה משפט אביונך בריבו. /לא תחוס עיניך. /ובערת הרע מקרבך. /לא תטה משפט גר יתום. /לא תשא שמע שוא, וכולל הרבה ומפורש בתלמוד (פסחים קיח, א). /לא תהיה אחרי רבים לרעות, כמו שבא הפירוש בקבלה כי מדבר בדיני נפשות. /לא תענה על ריב לנטות, והפירוש בקבלה (סנהדרין יח, ב). /לא תכירו פנים, במניות הדיינים. /אל תשת ידך, וכולל פסולי עדות. /לא יומתו בנים על אבות, וכולל פסולי עדים מקרובים. /לא יקום עד א' באיש. /לא תהרוג נקי וזכאי, והוא בכלל "לא תרצח", והאזהרה לכל אדם. /נקי וצדיק אל תהרוג, באומד הדעת. /ועד אחד לא יענה בנפש למות, שלא יצטרף במנין הדיינים לדיני נפשות כשהוא עד בדבר. /לא ימות הרוצח עד עמדו לפני העדה למשפט. /"לא תחוס עיניך" על הרודף. /ולנערה לא תעשה דבר, ובכלל זה כל האנוסים שפטורין מדין בית דין. /לא תקחו כופר לנוס אל עיר מקלטו. /לא תקחו כופר לנפש רוצח אשר הוא רשע למות. /מספר מ' יכנו ולא יוסיף. /מכשפה לא תחיה. /לא תבערו אש ביום השבת, כולל איסור עשות דין ביום השבת. /וחתן לא יצא לצבא ולא יעבור עליו לכל דבר. /לא תטע אשרה כל עץ בעזרה. /ועיר הנדחת לא תבנה עוד. /לא ידבק בידך מאומה מן החרם. /לא ישבו בארצך פן יחטיאו אותך לי. /ביום מלחמה לא תערוץ מפניהם. /לא תשחית עצה אם תצור על עיר. /לא תבנה אתהן גזית. /ולא תעלה במעלות על מזבחי. /על בשר אדם לא ייסך. /לא יקחו שבט לוי נחלה בארץ. /לא יקחו חלק בביזה. /והארץ לא תמכר לצמיתות. /ושדה מגרש עריהם לא ימכר. והמלך נצטוה /לא ירבה לו סוסים. /לא ירבה לו נשים. /וכסף וזהב לא ירבה. וכלל כולם מ"ח אזהרות:

Window 12

והאזהרות הנוספות על הכהנים, אלו הן. /אל יבא בכל עת אל הקדש. /שלא יתעצלו הכהנים והלוים בשמירת המקדש. /"אך אל הפרוכת לא יבא" כהן בעל מום. /כהן בעל מום קבוע לא יגש להקריב. /כהן בעל מום עובר לא יגש להקריב כל זמן שהמום בו. /הכהנים לא יעבדו עבודת הלוים. והלוים לא יעבדו עבודת הכהנים. /יין ושכר אל תשת וגו', וזה נוהג גם בזמן הזה לשופטים בשביל ההוראה. /וינזרו כהנים טמאים מן העבודה. /וטבול יום לא יחלל. /לא תכבה אש מעל המזבח. /לא תעלו עליו קטרת זרה במזבח פנימי. /[בדי הארון] לא יסורו ממנו (שמות כה, טו). /(שפת מעיל של כהן גדול] לא יקרע (שמות לט, כג). /לא תזרוק דם בעל מום. לא תקטיר אותו. /ולא יקריב בעל מום עובר. /ומיד בן נכר לא תקריבו בעלי מומין. /כל שאור וכל דבש לא תקטירו. /ולא תשבית מלח. /לא ישים עליו שמן. /לא יתן עליה לבונה במנחת חטא. /לא יצוק עליה שמן. /לא יתן עליה לבונה במנחת סוטה. /(קרבן העוף) לא יבדיל (ויקרא א, יז). /כל חרם לא ימכר. /חרמי ארץ לא יפדה. /לא ילין חלב חגי עד בקר. /לא ילין מן הבשר, בחגיגה. /לא תאפה חמץ שירי מנחות. /כהן טמא לא יאכל תרומה. /בתרומת הקדשים לא תאכל חללה. /מנחת כהן לא תֵאָכֵל. /לא יאכל מחטאת פנימיות. /לא תאכל תועבת פסולי המוקדשין. /לא תאכל בשר אשם וחטאת חוץ לקלעים. /לא תאכל בשר העולה. /לא יאכל כהן בשר בכור תמים חוץ לירושלים, וכולל לאו לזר שלא יאכלנו בין קודם זריקת דמו בין לאחר זריקה והקטרה. /לא יאכל כהן בכורים קודם הנחתן בעזרה. /לא יקח כהן זונה. /לא חללה. /לא גרושה. /ראשיכם אל תפרעו. /ומפתח אהל מועד לא יצאו בשעת עבודה. ועוד אחת הנוהגת גם בזמן הזה והוא אזהרת /לנפש לא יטמא בעמיו:
נוסף עליהן כהן גדול שהוזהר עוד. /לא יזח החשן מעל האפוד. /אלמנה לא יקח. /לא יקרב אליה אפילו בלי לקוחין. /ועל כל נפשות מת לא יבא. /לא יטמא. וכלל כולם מ"ט אזהרות לכהן הדיוט ולכהן גדול. ובזה נשלמו מספר שס"ה מצות לא תעשה. והעשין והלאוין בין כולם תרי"ג. ובזה השלמנו בקצרה מה שרצינו לבאר בענין זה. והוא שהמצווֹת בכללם עשין ולאוין, כולם שקולות בפלס ישר עם ערכי נפשות בני אדם לאות ולמופת על מעלת התורה שהיא עליונה. ושמחוקקה הוא יוצר כלל הנפשות את זה לעמת זה. ובמעטים מהן שיש צד קושי וכבדות על מקצת הנפשות, נכתב בצדו מליצה המישרת הנפש הנלוזה להדריך אותה אל דרך החכמה. וכמו שבארנו ברמז בכל מצוה ומצוה. בִּין תבין את אשר לפניך. חקור ודרוש והושב כל דבר על מכונו.<sup class="footnote-marker">1</sup><i class="footnote">מליצה ע"פ ספר יצירה פ"א</i> כי (תהלים יט, י) "משפטי ה' אמת צדקו יחדו":

Chamber 10



Window 1

<small>חדר העשירי ובו עשרים ואחד חלונות יבאר איך קיום המצווֹת תבדלנה כפי הבדל הנפשות. יבאר מצות קבלת מלכות שמים. מצות הייחוד. מצות היראה. מצות האהבה. מצות הדבקות בו ית'. מצות והלכת בדרכיו. מצות תלמוד תורה. מצות קדושת השם. יבאר כי שמונה אלה נוהגים בכל עת ובכל רגע. הן עמודים לקיום שאר המצווֹת. יבאר מצות תפלה קריאת שמע וברכת המזון. ספור יציאת מצרים וקדוש היום וזכירת מעשה עמלק. יבאר מצות התוכחה. מצות התשובה והוידוי. מצות ואהבת לרעך כמוך. מצות אהבת גרים. מצות כבוד חכמים וזקנים. מצות כבוד אב ואם ומורא אב ואם. ומצות לקדש זרע אהרן הכהן:</small><br>בחדר התשיעי בארנו שהשם ב"ה נתן תורה ומצוה ומשפט אחד, לזרע יעקב ולגר הגר בתוכם. ולא הבדיל ביניהן במעשה המצווֹת והתורות והאזהרות בשום הבדל. זולתי קצת המצווֹת והאזהרות שנתיחדו בהן משפחות הכהנים והלוים, וקצתן שנצטוו עליהם המלכים. וזולת זה אין הבדל בין הנפשות בקיום התורה. ושבעבור כן נערכים חקי התורה במשקל צדק לעמת כל הנפשות כדי שלא תכבדנה על שום נפש, וכמו שהראנו בברור מכלל המצווֹת והאזהרות שהצגנו בחדר הנזכר. ואולם כבר אמרנו שיש הבדל בין הנפשות בכחותיהן. ואם תשאל אם הנפשות נבדלו בכחותיהן, ומה שיכבד על הנפש הזאת יקל על נפש אחרת, איך יתכן שצוה השם ב"ה החקים והמשפטים והתורות, שקיום כולם מסתעף מן הכחות הנטועות בנפש לכלל ישראל על דרך אחד ועל משפט אחד, ויש בינהן כת נביאים, כת חסידים, כת קדושים, כת חכמים נבונים ומשכילים, גבורי כח גבורי חיל וכדומה להן? ואיך יתכן שתהיינה הנפשות היקרות הללו שוין בעבודתם לאל עליון, לעבודת איש אחד מן הפחות שבהמון? כי תדע שכל המצווֹת והאזהרות כתובות בתורה בלי גדולות ובלי הפלאות, רק בלשון רכה הסובלת כל מדרגת ההמון. וכמו שאמרנו (חדר ז' חלון יב) כי התורה כמראה מלוטשת ובהירה, יראה בם כל אחד צורתו. ואחד מן ההמון המסתכל במצוה ממצותיה, יסתכל בה כפי דרכו וכפי כחו. והגדול ממנו יסתכל באותה המצוה עצמה כפי גדולתו. והגדול עוד ממנו כפי גדולתו, הקדוש כפי קדושתו, והצדיק כצדקתו, החסיד כפי (חסדו) [חסידותו], והחכם כפי חכמתו, והנבון כפי תבונתו, והגבור כפי גבורתו, והנביא והמלובש ברוח הקדש כפי רוחו הטובה, והמלך והנגיד כפי הודו והדר נפשו. וכן שאר הכתות כולם ובעלי הנפשות המתחלפות, כולם עושים מעשה מצוה אחת ונזהרים מאזהרה אחת, וכל אחד כפי דרכו. ועל זה שב המאמר (במדבר טו, טז) "תורה אחת ומשפט אחד יהיה לכם ולגר הגר אתכם". כי החסיד שבחסידי ישראל והנביא אשר בתוכם, שוה במעשה התורה והמשפט, לא לבד עם האזרח מישראל מדלת עם הארץ הכורמים והיוגבים, אבל גם עם הגר הנלוה אל ה' לעבדו מעמי הארצות. וכן נאמר באמת (דברים לג, ד) "תורה צוה לנו משה מורשה קהלת יעקב" כי כל הקהל שוין במצות התורה ואזהרותיה. ואולם הקטן שבהם, יעשה כפי פשט המצוה הכתוב בתורה, והגדול כפי גדלו. ולכן הנני בא בחדר הזה לברר כונתינו ולהציג קצת מן המצווֹת לדוגמא, ולהאריך מעט בביאור ענינם להעמידך על תוכן הענין היקר הזה. ולולי כי תלאות הזמן ועול בני אדם מעכבים, הייתי תר ומחפש בכל מצוה ומצוה ובכל אזהרה ואזהרה שבתורה, לברר ענינה ואיך היא נבדלת בקיומה כפי הבדל נפשות מקיימיה. אבל לא הספיק הזמן בידי לדרוש ולחקור על כולם. ולכן יספיק המעט שנכתוב בעניניהן, להיות לאות ולמופת על חביריהן שלא יתבארו עתה. ואם יצוה ה' עלי חסדו ויניח לי מסביב, אוסיף שנית ידי לגמור הענין כולו בעזרו ית'. וקצתן שיתבארו, אערוך בכל מצוה משל או שתים, שעל ידיהן יפורש הדבר. וכנגד המשָׁלים שאערוך, אסדר איזו מליצות שהשתמשה בה התורה, לחזק אמתת המשָׁלים שהערכתי. וכבר הזכרנו למעלה (חדר ט' חלון א') כלל המצווֹת הנטועות בשקול הדעת או הקרובות לשקול הדעת. וקצתן תולדות שניות יוצאין מן המושכלות הראשונות הנטועות בדעת. ובאלה יבדלו בני אדם כפי הבדל משקל ציורי דעתם, ומשקל כח בינתם ושכלם. וההבדל הזה הוא להם מתחלת אצילות נפשותיהן כמו שבארנו (חדר ד' חלון ב'). ועוד נבדלים בהן כפי רוב צאת ציוריהן מן הכח אל הפועל. וכמו שבארנו (שם חלון א' וחדר ה' חלון ב'). ולכן כפי רוב משקל הכחות האלו ורוב צאתן אל הפועל, כן גודל קיום המצוה והתפשטותה בלב ובמעשה בערך זולתו, שהכחות האלו חלושים בנפשו ומיעוט צאתן אל הפועל. שאע"פ ששניהן יעשו המצוה ושתיהן ישתמרו מן האזהרה, יתחלפו ויתרחקו מרחק רב בענין הקיום ובענין השמירה. וכמו שיתבאר:

Window 2

מצות (שמות כ, ב) "אנכי יי' אלהיך אשר הוצאתיך מארץ מצרים", וכן (דברים ד, לט) "וידעת היום והשבות אל לבבך כי יי' הוא אלהים בשמים ממעל" וגו' וכיוצא, המצַוים על ידיעת מציאות השם הנכבד והנורא. דע כי בכלל מצוה זו פרטים רבים ותבונות גדולות. היא כוללת שממציאותו ב"ה נתהוו כל המעשים מראשית ועד אחרית, שהוא עשה את השמים ואת הארץ וצבאותיהם מן האין והאפס המוחלט, כמבואר במעשה בראשית. שהוא ב"ה משַׁנה כל היצורים כחפצו, ועושה נפלאות בשמים ובארץ. ועל הוראה זו אמר "אשר הוצאתיך מארץ מצרים" כי אז הראה כחו וגבורתו הבלתי בעל תכלית ועשה נפלאות למעלה מן הטבע. הוא ב"ה משגיח ממכון שבתו על כל יושבי הארץ ושופט בריותיו בכל עת. ועל הוראה זו אמר "והשבות אל לבבך כי יי' הוא אלהים". לא אמר "כי ה' אמת" וכיוצא במליצות המורות על מציאותו הנעלה והנשגב. ובאמרו "כי יי' הוא אלהים", מורה כי השם הנכבד והנורא המצוי האמתי, הוא אלהים בשמים ממעל ועל הארץ מתחת, כלומר דיין ושופט בעליונים ובתחתונים, אין אחד מהם יוכל לעשות דבר זולתי אשר חפץ בו האלהים, והוא דיין ושופט על מעשיהם. שהוא ב"ה אלהי ישראל, מנהיגם למעלה מארחות הטבע הנהוג, כי הם עמו ונחלתו. וחייבים לשמור ולעשות חקים ומשפטים, שהן למעלה מדרכי הדעת הנטועים בטבע נפשות בני אדם, כמבואר למעלה (חדר ח' חלון ו'). ועל הוראה זו אמר "אנכי יי' אלהיך", לא אמר "אנכי ה'" סתם, אלא אני ה' אלהי כל הארץ ואני אלהיך בייחוד, כי הוצאתיך מארץ מצרים. ומעיקר הגדול הזה תלויים שמירת התורה והמצווֹת כולם. והוא קבלת עול מלכות שמים שהזכירו קדמונינו ז"ל (ברכות יג, ב). כי אנו חייבין לקבל אלהותו ומלכותו עלינו על דרך אחר ממה שמחויבין לקבל כל גויי הארץ. לפי שהוא אלהינו מנהיגנו על דרך אחר, ממה שהוא מנהיג זולתינו. ואין אנו יכולים לומר "בני איש אחד נחנו עם כל גויי הארץ, ומה נשתנינו מהם?". כי כבר קבלנו עלינו ברצוננו עול מלכותו, בהיותנו עבדים לפרעה במצרים. ועל הוראה זו אמר "אשר הוצאתיך מארץ מצרים", להזכירם כי שָׁם קבלו עליהם מלכותו ברצון. וכן אמרו קדמונינו ז"ל (מכילתא, פרשת בשלח, בחודש, פרשה ו), משל למלך שנכנס במדינה, אמרו לו עבדיו 'גזור עליהם גזירות', אמר להם 'לאו. תחלה יקבלו מלכותי ואח"כ אגזור עליהם גזירות. שאם מלכותי אינן מקבלים, גזרותי היאך מתקיימות?' כך אמר להם הקב"ה לישראל, 'אתם הם שקבלתם עליכם מלכותי בארץ מצרים?' אמרו 'הן'. [אמר הקב"ה] 'קבלתם עליכם מלכותי, קבלו עליכם גזרותי'. [עכ"ל] והוא מאמר נכבד מאד. פרשתיו בספרי "רוח חן".<sup class="footnote-marker">1</sup><i class="footnote">חכמת שלמה, פרשה טו, פסקא א (עמ' 265)</i> ופה בקצרה נלך. ולטעם זה יבוא ענין זה במספר המצווֹת. כי חדוש הוא שנתחדש במתן תורה שצוה על ישראל עול קבלת מלכות וסדר עבודתו. ומטעם זה חייבין ישראל על השתוף<sup class="footnote-marker">2</sup><i class="footnote">מה שאין כן אומות העולם לא נצטוו באיסור השיתוף, כדעת רבינו (וכן רמ"א באו"ח סי' קנ"ו)</i> ועל העבודה לצבאות ולשרים העליונים, אע"פי שיודו כי הוא ב"ה אלהי האלהים ואדוני האדונים כמבואר שם. ועוד ידיעות גדולות הנכללות במצוה זו. אבל כבר אמרתי שלא אפרש רק מקצת הדברים למשל ולדוגמא. והנה בכל אחד מן המדעות האלו יש פרטים רבים. הא', סוד האלהות הנשגב והמופלא ממחשבת הלב. ובעל הנפש היקרה ישכיל שכל טוב באמתת מציאות השם ב"ה, כדרך (דניאל ט, יג) "ולהשכיל באמתך". והם מחשבת הסגולה אנשי הרוח העומדים בסוד ה'. הב', לדעת בסוד המציאות הכולל העומד בכח השם, ואיך נשתלשלו הדברים, ואיך הם קשורים זה בזה. הג', להבין בסוד ההנהגה העליונה, בענין הידיעה וההשגחה בעליונים ובתחתונים. וכן [הד',] בסוד התיחד שמו הגדול על ישראל, ואופני ההנהגה עמהם, והתחבר הכבוד עמנו, ושכון הרוח העליון בקרב אנשי סגולתנו, וכדומה לזה. שהן ענינים צחים ובהירים מאד, שָׁרְשָׁם קבועה בדעת, וענפיהם יצאו בכח הבינה, ופרחם יעלה בכח השכל הטוב. והן ענינים אין קץ להם, לא ידעם בעל הנפש שדעתה חלושה ובינתה קצרה ושכלה מעט, אבל יוכל לדעת על דרך כלל המצוה הזאת. והוא שיש מצוי עליון נשגב מכל יצור. כי בראותו עולם בנוי למראה עיניו, ידע שהיה לו יוצר יְצָרוֹ. כי נטוע בשקול דעת כל אדם, שאין הדבר עושה את עצמו. ויצטרף עם זה אמונת הלב וקבלת האבות. וכן ידע כי הוא ב"ה שופט ודיין בעולמו. כדרך (דברים לד, ז-ח) "זכור ימות עולם בינו שנות דור ודור וגו' בהנחל עליון גוים" וגו'. כי מפורסם בין כולם מה שקרה לדור המבול ולאנשי הפלגה, לסדום ולעמורה ולארץ מצרים, ומה שקרה מן הטוב לאבותינו במצרים ובמדבר ובארץ ישראל. וכדרך שבארנו למעלה (חדר ז' חלון י'). גם הוא קרוב לשקול הדעת להאמין, כי לא עזב השם את עולמו אחרי הבראו למקרים ולרצון בני אדם. וכן יקבל עול מלכותו עליו, בעבור שהוא מזרע המאמינים בה' מן האנשים שהוציא השם את אבותיהם מארץ מצרים. והנה הקטן והגדול שומרים המצוה הזאת, אבל כרחוק מזרח ממערב הם באופן הקיום והשמור. ולכן לא נכתבו הענינים האלו בתורה עם המצוה. אבל נכתבה המצוה כפשטה, וכפי שיוכל לסבלה הקטן שבקטנים, והניחה השרשים היקרים והענפים הרחבים היוצאים ממנה, סתומים וחתומים לבעלי האור. כל אחד יראה אור כפי כחו. וכפי כח נפשו חייב לראות באור הזורח לעיניו. ובאלה יבדלו בעלי הנפשות כולם. ואינו דומה אמונת הכורמים והיוגבים, לאמונת החכמים אנשי הלב; או אמונת החכמים, לאמונת הנביאים אשר עמדו בסוד ה', וראו במראה הנבואה התמונות הנפלאות והחזיונות הנוראות. ולפי שבעל הנפש היקרה חייב לשמור המצוה כפי כחו. ולא יתכן אם ידמה עצמו<sup class="footnote-marker">3</sup><i class="footnote">ישוה את עצמו</i> לזולתו שאין בו נפש יקרה כמוהו. לכן תמצא בנביאים שהבינו תכונת הנפשות הרבה,<sup class="footnote-marker">4</sup><i class="footnote">כלומר הבינו הרבה בענין תכונת הנפשות</i> שצוו לבעלי הנפשות היקרות המצווֹת שכתובין בתורה, שנצטוה בהן הקהל כולו, אבל הוסיפו בדבריהם רמזים ומליצות נאותות לנפשות שדברו כנגדן. ומזה המין אמר דוד לשלמה בנו (דהי"א כח, ט) "ואתה שלמה בני דע את אלהי אביך ועבדהו בלב שלם ובנפש חפצה, כי כל לבבות דורש ה' וכל יצר מחשבות מבין. אם תדרשנו ימצא לך, ואם תעזבנו יזניחך לעד". כמה יקרים המליצות האלו! וכל מליצה ומליצה מפסוק זה, כוללת ענין עמוק אין ראוי לצותו לכל אדם. <b>האחד,</b> "דע את אלהי אביך", וכולל כל המדובר למעלה. והנה השם הוא אלהי ישראל, ומכל ישראל בחר עוד בדוד ובזרעו אחריו. כמו שאומרים [בברכת הפטרה בקריאה לשבת] "מגן דוד". ורמזוהו קדמונינו ז"ל (פסחים קיז, ב). ולכן אמר "אלהי אביך", ולא אמר "דע את ה'" כלשון הכתוב בתורה. וכבר אמרנו כי השם ב"ה אע"פ שהוא מלך כל הגוים, נקרא בייחוד "אלהי ישראל", בעבור דבקות השגחתו בם להנהיגם למעלה מארחות הטבע הנהוג. ועל דרך זה נקרא עוד בייחוד "אלהי אברהם אלהי יצחק ואלהי יעקב", בעבור התחבר הכבוד עמהם וכרת עמם ברית, ועל דרך זה אמר "אלהי אביך". כי היתה השגחת השם דבקה בו בדרך נפלא, עד שכרת עמו ברית שימלוך הוא וזרעו אחריו לעולם. ולכן צוהו שבדרך הפלא הזה ידעהו ויאמין בו, ולא יתכן לצווֹת כן להמון בני אדם. <b>השני</b> "ועבדהו בלב שלם". ולא נכתב כן בתורה אבל "בכל לבבכם" (דברים יא, יג). ויש הבדל בין שתי המליצות הרבה. ומליצת "בלב שלם" נאותה לנפש שלמה. <b>השלישי,</b> "ובנפש חפצה". ובתורה נאמר "ובכל נפשכם". ויש הבדל ביניהן. ומליצת "בנפש חפצה" ראויה להאמר לשלמה, כי "לב שלם" מורה על היות כח השכל והבינה שבנפש הולכים הלוך בדרך ישרה להשכיל באמתו ולהבין דרכי ה', עד שנפשו משגת דרכי ה', וחפץ להשתוות אליהן. והיא סגולה נפלאה רמזנו עליה למעלה (חדר ח' חלון א'). ואין כן "בכל לבבכם" שהוא מורה שיקבל האדם דרכי ה', אע"פי שאין דרכי שכלו ובינתו משתוים להם. "ובנפש חפצה", מורה היות כל הכחות הנפשיות מתוקנות כפי ארחות החכמה, עד שקבל הלב טבע שני לחפוץ בדרכי החכמה, מבלי שיצטרך להתאמץ נגד טבע היצר. והיא סגולת חכמי-לב ובארנוהו ג"כ (חדר ח' חלון ג' ד') ואין כן "בכל נפשכם" הכתוב בתורה, שמוֹרה לבד שיעשה הכל כפי החכמה ושיתאמץ נגד יצרו. <b>הרביעי,</b> "כי כל לבבות דורש יי'". כלומר שוקל ורואה צאת הציורים מן הכח אל הפועל בלב. כמבואר למעלה (שם חלון ג'). <b>החמישי,</b> "וכל יצר מחשבות מבין". לא בלבד המחשבה. אבל גם יצר המחשבה, והיא נעלמת מבעל הנפש עצמו. ולכן אמר "מבין", ויתבאר בספר "מעין גנים". <b>הששי,</b> "אם תדרשנו ימצא לך". והוא העזר האלהי שדברנו ממנה למעלה (חדר ה' חלון ד'). <b>השביעי,</b> "ואם תעזבנו יזניחך לעד". כי אם אין האדם עושה את שלו תחלה, לא נעזר מן השם ב"ה, וגם זה בארנוהו (שם חלון ג'). וכן תמצא רזים ומליצות רבות בתורה ובספרי הנבואה, הכלולות במצוה זו ר"ל ידיעת וקבלת האלהות. ונכתבו כולם במשקל קדוש, שלא יזיקו לההמון חלושי הציורים הנכבדים, וקצרי השכל והבינה. ושיועילו לנפשות הזַכּוֹת, כל אחת ואחת כפי כחה ואורה. ומן המעט שדברנו על זה תקיש על הכונה כולה:

Window 3

מצות הייחוד באמרו (דברים ו, ד) "שמע ישראל יי' אלהינו יי' אחד". כָּלַל תחלה קבלת מלכות שמים במאמר "שמע ישראל יי' אלהינו". כלומר זה השם הנכבד והנורא אדון כל הארץ, הוא אלהינו בייחוד. ולכן אנו חייבין לעבדו בתורותיו ובמצותיו. ואחר כן אמר "יי' אחד". כלומר זה השם שהוא אלהינו, הוא לבדו האלהים יחיד ומיוחד, "אין עוד מלבדו". והוא מלך כל הגוים, ואדון העליונים והתחתונים. ואין אלוה אחר המושל על עַם זולתנו. אך הבדיל אותנו להיות לו עם נחלה, בענין ההנהגה שהוא מנהיג אותנו על דרך אחר, כמבואר למעלה.<sup class="footnote-marker">1</sup><i class="footnote">חדר ח, חלון ו</i> ובענין התורה והמצוה צונו לעשותו, מה שלא נצטוו עליהן שאר העמים. וגם בכלל מצוה זו פרטים רבים ותבונות גדולות. לדעת סוד אחדותו ית', שאיננו כאחד המנוי ולא כאחד המחובר או שאר מיני האחדים שלא יתכנו להדמותם לאחדותו ית'. שהוא מעמיד בכחו כל הנמצאים כדרך (נחמיה ט, ו) "ואתה מחיה את כולם". ואם חלילה יאסף רוחם אליו, יגועון כולם יחד כרגע. שהוא נפלא ונשגב מכל רעיון ומכל הרהור מחשבה. ושהתוארים שהוא ב"ה מתואר בהן בתורה ובנביאים, כולם למשל נאמרו ועל דברת בני אדם (מליצה ע"פ קהלת ג, יח). כי המדבר אדם. והשומע אדם. וצריך להמשיל הענין להשמעת האזן מה שהיא יכולה לשמוע. אבל באמת הוא חי ולא בחיים. חכם ולא בחכמה. מבין ולא בבינה. גבור ולא בגבורה. וכן כל שאר התוארים הוא נשגב מכולם ומרומם על כולם, כדרך (נחמיה ט, ה) "ויברכו שם כבודך ומרומם על כל ברכה ותהלה". ואמר המשורר האלהי (תהלים סה, ב) "לך דומיה תהלה". ובתורה נאמר (שמות טו, יא) "נורא תהלות". כלומר הוא נורא על כל תהלה. ובכלל זה סוד השם הנכבד והנורא ושאר השמות הקדושים והכנויין. ושהוא פועל כל הפעולות מראשית ועד אחרית. ו[הוא פועל] התמורות לאלפים ולרבבות. ומחדש בכל יום מעשה בראשית. והכל בלי שינוי ובלי פרוד. והן סודות נשגבים ועליונים, לא יציירם רק אנשי השם, השרידים אשר ה' קורא. אבל בעלי הציורים החלושים וקצרי הבינה והשכל, לא יעמדו עליהם ולא יבינום. ורק יאמינו וישמרו המצוה הזאת על דרך כלל. והוא כי ה' אחד יחיד ומיוחד, ואין לדמות אחדות אל אחדותו. והידיעה הזאת קרובה לשקול הדעת, כי ראינו שהוא מושל בשמים ובארץ. וכל הנמצאים קשורים אלו באלו, כדמות איש אחד בעל האברים הרבים. וזה מופת שכולם מונהגים מרועה אחד אין עוד מלבדו. ומן המעט שבארנו תקיש על הפרטים כולם:

Window 4

מצות היראה. (דברים ו, יג) "את יי' אלהיך תירא". ובארנו למעלה (חדר ו' חלון ז'), כי סעיף אחד מכח היראה הנטועה בנפש, והוא לירוא את השם הנכבד והנורא, נטוע בשקול הדעת. אבל יתחלפו הנפשות בקיום מצוה זו. כי היא כוללת ידיעת מעשה השם ב"ה בשמים ובארץ, הודו והדר גאונו. יש אשר שם על לבו להתבונן המעשים שהם למראה עין, היבשה וצאצאיה, מיני הבעלי חיים למיניהן, והבדלי עניניהן, הבהמות החיות והעוף והדגה והרמש, לא תשבע עין לראות. ונפלא מכולם מי שנתברר לו הרכבת האדם ויצירתו הנפלאה. כמו בעלי הנתוח והיא חכמת האנאטאמיא. וכן המתבונן בהרים וגבעות והעמקים. ובעניני הצמחים והפרחים. שכפי רוב הבחינה בהם ועוצם קבוצת הידיעות הללו, כן תגדל היראה בנפש. וכן המתבונן במעשה הים וכל אשר בו. ואיך החול גבול לים, יבין נוראות השם ב"ה. ועל היראה הזאת צוה הנביא ע"ה ואמר (ירמיה ה, כב) "האותי לא תיראו נאם יי' וגו' אשר שמתי חול גבול לים". ואין זה יראת פחד פן ישובו מי הים לכסות את הארץ. ומלת "האותי" לעֵד. כמו שבארנו למעלה (חדר ו חלון ט). אבל דבר על עוצם הפליאה והיא יראת רוממותו ית' כי גאה לעשות. וכן המתבונן בתהלוכות הרוחות והסערות והעננים והמטר והגשם והשלג והברד והכפור והטל והרעמים והברקים. כפי רוב ההתבוננות בהם וקבוץ הידיעות והזכירה עליהם, כן רוב היראה בנפש. למעלה מזה המתבונן במעשה השמים והמאורות. לא כאשר יראה הסכל, אבל [מי ש]למד חכמת מלאכת השמים. ויודע במופתי הדעת תקופותיהן, ומהלכי המאורות, ויתברר לו גודל מרחבי הגלגלים. ושהארץ כולה בערך גדלם כגרגיר חרדל בים. ושהשמש גדולה מן הארץ יותר ממאה ושבעים פעמים. וגודל הירח ושאר כוכבי אור. ושהשמש מקיף המרחב הגדול הזה בכ"ד שעות. וכן שאר הכוכבים, ושברגע אחד ירוץ השמש הגדול הזה כמה אלפים מילין,<sup class="footnote-marker">1</sup><i class="footnote">לפי מדע אסטרונומיה, האור עובר 150,000 ק"מ בשניה אחת, ואעפ"כ אורֵך זמן של שמונה דקות עד שאור השמש יגיע לכדורהארץ</i> כמבואר במופתי חכמת החשבון, והוא ענין מבהיל לב האדם והיה מכזבו במחשבתו לולי שאמתו המופת הנאמן. וכן תכונת מצביהם ויושר מהלכם למשול ביום ובלילה. ולסדר חדשים ושנים ומועדים רבים. ובראותו הצבא הגדול מן הכוכבים הנראים, והרבבות שאינן נראים, שהעידו הנביאים עליהם. כדרך (דברים א, י) "והנכם היום ככוכבי השמים לרוב". (דהי"א כז, כג) "להרבות את ישראל ככוכבי השמים". (בראשית טו, ה) "כה יהיה זרעך". ויתבאר בדברנו על שרש "ידע".
ובהתבוננו על משטרם בארץ, כדרך (דברים לג, יד) "וממגד תבואות שמש וממגד גרש ירחים". וכן לכל כוכב וכוכב שָׂם משטר ידוע בארץ. ואין משטרם נודע זולתי ליוצר הכל ב"ה, שהטביע בכל אחד מהם כח ידוע במשקל ובמדה, וכפי כחו מושל על דבר ידוע בארץ. ואמר על זה (ישעיה מ, כו) "שאו מרום עיניכם וראו מי ברא אלה, המוציא במספר צבאם לכולם בשם יקרא". כלומר ראו המתנה הגדולה מן הכוכבים. וכל כוכב עולם בפני עצמו מרוב גדלו, כידוע לבעלי החכמה הזאת, ואינם משמשים בערבוביא כמו שידמה הסכל. אבל השם ב"ה מוציא במספר צבאם, הוא יודע מספרם הרב כמה הם. וזה נעלם מלב כל אדם. וכן לכל אחד יקרא בשם הראוי לו כפי כחו שנתן בו, וכפי עבודתו ומשטרו. כדרך (שמות לא, ב) "ראה קראתי בשם בצלאל בן אורי". כמו (חדר ה' חלון יב) שאמרנו שהוא ב"ה יודע משקלי הכחות והשעור הנכון הראוי לְהִתָּאֵר באחד מן התוארים. וכפי רוב ההתבוננות בכל אלה, ימלא לב המבין יראת ה' וכבוד, ויתן כבוד למלך הכבוד. ולמעלה מזה בעל הציורים הצחים, המסתכל והצופה בעין-לבו בעולמות הנעלמים ממראה העין, ונסתרים ממחשבת הסכלים, ונגלים בלב כל חכמי לב אנשי השם. מחנות המלאכים העליונים משרתי השם ועושי רצונו. גבורי כח, כתות שרפים ואופנים וחיות הקדש אראלים ותרשישים ואופנים ובני אלהים. מרכבות לרבבות.<sup class="footnote-marker">2</sup><i class="footnote">עיין זהר ח"א קנט, א וח"ב מג, ב; נ, ב; קנט, א; רכז, ב ועוד</i> ובכלל זה כל מעשה בראשית ומעשה מרכבה הנמסרים לחכם ומבין מדעתו. ורק ראשי פרקים ורמזים קצרים וכללים מקובלים באמת ובאמונה, איש מפי איש עד הלכה למשה מסיני. והמבין מדעתו יבין האמת, בהיות בו ציורי הדעת בשלמות, ונטוע בו כח בינה גדולה, וזולת זה אי אפשר. כי הפירוש הארוך לא יועיל לבעל נפש החלושה, כי הענינים מסתתרים ומתעלמים ממנו. ומי שבכחו להבין במראות אלהים הנטועות בשקול הדעת. יירא את השם יראה גדולה ויתבושש מגדולתו. וממה שבארנו תבין איך יתחלפו הנפשות בקיום מצוה זו. כל הקהל יראים את השם, אבל רחוקה יראת האחד מיראת השני מרחק בלי שעור. והיראה שנצטוה עליה החכם ומבין מדעתו, לא יאות לצוֹתה לאחד העם. וכן אם יירא בעל הנפש היקרה את השם על דרך שייראנו בעל הנפש החלושה או קצת יותר ממנו, כבר הוא עתיד ליתן את הדין. לפי שקיום המצווֹת תתחלף כפי הנפשות הנושאות אותן. ויפה אמרו קדמונינו ז"ל במדרשם (מדרש משלי, פרק י), ששואלין את האדם ביום הדין הגדול "צפית במרכבה שלי? שאין לי הנייה בעולמי אלא כשתלמידי חכמים יושבין ועוסקים ושואלין במעשה מרכבה". ודברים נאים נאמרו שם, אבל אין הכונה להאריך בפירוש מאמרי רבותינו ז"ל מבלי הכרח. ולמדונו ז"ל כי הנפשות היקרות הם סגולת זרע יעקב. ומי שיש בו נפש יקרה ואינו עובד את השם כפי כחו, יתן את הדין. ולכן אמרו [במדרש הנ"ל] "אין לי הנייה בעולמי (וכו') [אלא בשעה שתלמידי חכמים יושבים ועוסקים בדברי תורה, ומציצין ומביטין ורואין והוגין המון התלמוד הזה. כסא הכבוד היאך הוא עומד" וכו'].<sup class="footnote-marker">3</sup><i class="footnote">מדובר בלימוד מעשה מרכבה</i> כי העסק הנכבד הזה יקר מכל. והוא מעשה הסגולה. ולפי שנבדלים הנפשות בדרכי היראה, ויראת הנפש האחת לא תתכן להיות בנפש השני. לכן סָתְמָה התורה ואמרה (דברים ו, יג) "את יי' אלהיך תירא". ולא פֵּרְשָׁה דרכי היראה כי ענין המצוה לכל הקהל כולו, ולא יאות לצותם על דרכים הנעלמים מלבם והנמנעים מכחם. והיתה המליצה לבדה (דברים י, יד) "הן ליי' אלהיך השמים ושמי השמים הארץ וכל אשר בה", והוא דבר שוה לכל נפש. כי השמים והארץ וכל אשר בהם, נראים לכל רואי השמש, ויספיקו להביא יראת השם ורוממותו בכל הנפשות, כפי שהן צריכין למעשה המצווֹת המסתעפים כולם מן היראה כמבואר למעלה. וכמו שיראת הנביא והחסיד והנבון גדולה מיראת זולתן; כן מעשה המצווֹת המסתעפים מהן, גדולים מאד ממעשה המצווֹת המסתעפים מיראת ההמון. וכמו שיתבאר. ודרכי היראה הגדולים והנפלאים, מסרה תורה לחכמי לב, כל אחד יכין בנפשו יראת השם כפי כחו. ראה מה שנאמר על הנביא עובדיה (מל"א יח, ג) "ועובדיהו היה ירא את יי' מאד" כי היה נביא. התמה בדעתך כשצותה התורה על היראה שלא הודיעה נפלאות ונוראות ממעשה בראשית ומעשה מרכבה, המְיַראוֹת נפש האדם. ולא תוכל לומר שאינו נכון לגלות סתרי תורה בפירוש, לפי שהתורה ביד כל אדם. הרי בא יחזקאל הנביא וכתב בספרו מעשה מרכבה. וכן ישעיה ע"ה. והספרים האלו גם הן מסורים לגדולים ולקטנים, ובאו מקצה ארץ ועד קצהו. אך התורה במה שהיא תורה, קבעה דבריה לכל הקהל כולו לא פרשה הענינים הנפלאים האלו. כי אם היו מפורשים עם המצוה, היה ענינים בדרך חוק ומצוה. ויודע השם ב"ה שלא יתכן לצות זרע יעקב גדוליהם וקטניהם, שישמרו המצוה הזאת בשעור זה. אבל בפירוש התורה פנים אל פנים מסר אדוננו משה ע"ה סוד הדברים. והשומע ישמע. וצוה (דברים יז, יא) שלא נסור מדברי אנשי הקבלה<sup class="footnote-marker">4</sup><i class="footnote">ענינו כאן מסורת תורה שבעל פה</i> ימין ושמאל כמבואר למעלה. וכן צוה על הנביאים שקמו אחריו בכל דור ודור, ואמר (דברים יח, טו) "אליו תשמעון" כמבואר. כי הם אנשי החכמה והבינה שהגיעה עליהם הקבלה הנאמנה, הם ילַמדו לישראל משפטי המצווֹת וסודם, לכל אחד כפי דרכו. וכן עמדו הנביאים ופרשו הסודות הללו, וכתבום על ספר ברוח הקודש ברשיון השם ב"ה. כי ביד המלך שלמה ע"ה נכתב ספר משלי המגלה תעלומות רבות בפירוש המצווֹת, ואמר בפירוש המצוה הזאת (משלי ב, א) "בְּנִי, אם תקח אֲמָרַי" וגו'. (ב, ה) "אז תבין יראת יי' ודעת אלהים תמצא". הודיע כי היראה עמוקה מי ימצאנה? זולתי בהופיע רוח בינה ודעת אל האדם. אז יבין יראת ה', כי יצפה בעין הלב גדולותיו ונוראותיו של יוצר בראשית. ובא ישעיה ע"ה וגלה סודות המרכבה. ואחריו יחזקאל ע"ה שכתב פרשה שלמה. והמכתב ברוח השם. לא יבינהו זולתי מי שחנן אותו השם ב"ה דעת בינה והשכל. ולא כתבוהו בלשון חוק ומצוה כולל לכל הקהל כולו, רק בלשון הודעה וספור. וכן שאר הנביאים רמזו רמזים כאשר נצטוו מפי השם, וכפי השעור שחפץ בו שיהיה נכתב לדורות. וזה אמת:

Window 5

מצות האהבה. אמר (דברים ו, ה) "ואהבת את יי' אלהיך בכל לבבך ובכל נפשך ובכל מאדך". ובארנו למעלה כי סעיף מכח האהבה הנטוע בנפש והוא אהבת השם ב"ה, קרובה לשקול הדעת. וגם בה יתחלפו הנפשות. כי המצוה הזאת כוללת פרטים רבים. יש אדם יאהב חברו לפי שגמל עמו חסד, והעדיף עליו טובו. וכל שכן שיאהב את השם במין אהבה זו. שֶׁיְצָרוֹ והוציאו מרחם אמו, ונפח בו נשמת חיים ונותן לו לחמו ומימיו וכל צרכיו, ומעמידו כל רגע בחיים. ואולם האהבה כזאת חסרה.<sup class="footnote-marker">1</sup><i class="footnote">כלומר לפעמים היא נעדרת</i> כי בְּהָצֵר לו ויהיה בעירום ובחוסר כל ויבחר מות מחיים, תמוט האהבה. יש אהבה למעלה מזה, שיאהב את השם בעבור שנתן בו נשמה העומדת לעד, ובעבורה נכון לקבל שכר עליון אחר המות ולעולם התחייה, אם ישמור מצותיו וחקיו. וזהו אהבה קיימת יותר, לפי שהיא תלויה בדבר שאינו בטל לעולם. אבל גם היא איננה מספקת לכל הדברים הצריכים להמשך מאהבת השם ב"ה. לפי שסבתה תלויה באמונת הלב לבד, שמאמין בגמול טוב לעולם הבא. ושמא לפעמים ירך לבבו לחשוב שהוא לא יהיה במספר הכתובים לחיים, ואז תחלש האהבה בלבו.
והאהבה הגדולה היא אהבה שאינה תלויה בדבר הנוגע לעצמו כלל. אלא שאוהב בעבור אמתת כבודו ית', וזאת היא אהבת הנשמה וכלות הנפש והטותה באהבה עזה אל הדבר האהוב אליה, מבלי שהיא מקבלת טובה מן הדבר שהיא אוהבת. על דרך משל כמו שיאהב האדם דבר מפואר ויקר וימצא חן בעיניו, ואם<sup class="footnote-marker">2</sup><i class="footnote">למרות</i> איננו שלו. יאהב החכם איש הדעת גם אם איננו מקוה ממנו טובה וגמול. כי כשיכירהו יאהבהו בלבו ואע"פי שהוא בעיר אחרת רחוקה ממנו. ואוהב את בעל המעשים הטובים והמתחסד עם הבריות, בעבור טוב מדותיו וחין ערכו,<sup class="footnote-marker">3</sup><i class="footnote">כמו שאהב יהונתן לדוד, אחרי שעשה מעשה נפלא במלחמתו נגד גלית הפלשתי (שמואל א יח, א)</i> לא בעבור שחפץ בחסדו ומקוה לטובו. ועל דרך זה יש מיני אהבה הרבה וכולם אמת. ואולם לא תתכן אהבה כזאת מבלעדי ההכרה וההשויה. וענין ההכרה וההשויה אפרש לך. והוא כי האוהב החכם בעבור חכמתו, אות [היא] שהכיר סגולת החכמה והכיר נפש החכם שהיא מלאה חכמה. כי לולי כן איך יאהבנו בעבור החכמה הנפלאת והנעלמת מדעתו מהשגתו? וזאת היא ההכרה. וכן צריך שגם הוא אוהב חכמה כמוהו. והם שוים במדה זו. כי אם הוא בטבעו שונא חכמה, איך יאהב את החכם בעבור חכמתו השנואה לו? וזאת היא ההשויה. וכן האוהב דבר מפואר ויקר, אות [היא] שהכיר והתבונן בתפארת הדבר ההוא וצורתו ותבניתו. וּמִטִבְעוֹ לאהוב צורה שהיא על מצב כזה, כי אלולי כן לא יאהבנו. וכן בכל דבר שיאהב האדם צריך שיכיר בטיב הדבר ההוא, ושיהיה בטבע נפשו אוהב ענין כזה. כי אין אהבה אלא בשוים ודומים. ועל זו הדרך נצטוינו לאהבה את השם ב"ה אהבת נפש עזה מאד, בעבור הכרתנו משפט ה' ר"ל אמתת כבודו וגדלו דרכיו ומדותיו ית', ושתהיה כדמות המשפט הזה אהוב בטבע נפשו, ואז תתכן האהבה. וזולת זה אי אפשר. והנה תבין שכפי רוב ההכרה וההשויה כן תגדל האהבה. ולכן תתחלף קיום מצוה זו כפי התחלפות הנפשות בכחותיהן. כי החכם שאסף חכמה ורואה סגולתה ואהב חכמה, וגם נתברר לו כי השם ב"ה אדון החכמה ומאצילה, ושחכמת כל החכמים נבעה ממנו, ושכולם כאין נגדו, הנה יאהב את השם אהבה גדולה מאד, בעבור ההכרה וההשויה. וכן המבין המתבונן בכח בינתו, והוא שמח בהפיקו תבונות, ויכיר כי אצלו ית' מקום בינה ואין חקר לתבונתו, מיד יאהבנו אהבה גדולה. וכן האוהב חסד. ומכיר כי השם ב"ה רב חסד, וגדול מעל שמים חסדו, יאהבנו אהבה גדולה. וכן בעבור הגבורה. ובעבור המלוכה והממשלה. ובעבור התפארת וההוד. וכיוצא [בזה] דברים, מדות ודרכים בלי תכלה, כי אין קץ לגדולת השם ב"ה. וכאשר (יאסף) [יוסיף] האדם להכיר דרך מדרכיו ויהיה כדמות הציור הזה אהוב אליו בנפשו, יוסיף אהבה לשם ב"ה. וזולתו שחסר ציור זה ואינו מכירו, או שמכירו ואינו אהוב אליו לפי שהתגבר בלבו הציור שכנגדו, לא יעבוד את השם ב"ה במדה זו מאהבה.
ועתה התבונן בדברינו שדברנו על מצות ידיעת מלכות השם ב"ה. ומצות היחוד. ומצות היראה. ההבדלים שיש בין הנפשות בקיומם, שכמו כן הוא לענין מצות האהבה, שכפי רוב צחות הדעת והשגת הענינים הנשגבים והעליונים כן רוב האהבה. ואולם האהבה נוספת על היראה. כי תמצא נפש שהתגברה בה מדה מן המדות, על דרך משל שמושל בקרבה ציור הנקימה ואיננה נוטה בטבעה למחול ולעבור על פשע. ובכל זאת תכריח מדתה שלא תִּקוֹם בעבור מורא השם ב"ה. כי תבוש ותכלם מעשות דבר לא חפץ בו אלהים בזכרו מה נורא האדון ה' המזהירו מעשותו, אבל לא יעשה ענין זה מאהבה. בעבור שחסרה ממנו ההשויה. וכן בעניני השכל והבינה ובכל דבר ודבר. אפשר שיקיים המצוה באימה וביראה. אך לא בטוב לב. אבל כשיאהב גם הוא הדרך הזה, מלבד שהוא ירא מלעבור את פי ה' עוד יוסף בו אהבה בעבור המצוה עצמה האהובה לנפשו. ואולם לאהוב בטבע הנפש כל פרט ופרט מן הדרכים והמדות כפי שנצטוינו עליהן, עד שתכלה הנפש בטבעה לעשות ענין או להזהר מענין, בעבור אהבתה או שנאתה אל הענין ההוא, קשה ויקר מאד להמצא, כמו שתבין ממה שבארנו עד הנה ומה שיתבאר עוד. ואמנם הענין כך הוא, בהתחזק אהבת השם בלב האדם תתפשט על כלל הכחות כולם. וכפי חוזק האהבה כן חוזק ההתפשטות לעשות מצותיו באהבה, גם מקצתן שאין נפשו נוטה אליהן.
ואתן לך משל. מי שיודע בחברו שהוא משכיל ומבין עד מאד, וראה אותות ומופתים שהדברים היותר קשים וחתומים מכל אדם יבינם כרגע, הבין חידות, גלה עמוקות ונסתרות וכיוצא בזה, ואהבו בעבור זה אהבת נפש; וקרה מקרה שקראו שניהם בספר לשון הסובל פרושים מתחלפים. ונדמה לו שכך הפירוש. וזה המבין הגדול אמר לו שכך הפירוש, אע"פ שאין דבריו נראין לו יבטל דעתו נגדו. ויאמין בעצמו שטעה. וכל זה באהבתו אותו ע"י שהתברר לו רוחב בינתו. וכן האוהב חברו בעבור מדת טובו וחסדו, וראה אותות ומופתים שהוא מפליא להתחסד עם כל אדם, וידבר רכות גם למבקשי רעתו וייטיב עמהם וכיוצא בזה. וקרה שבא עני על פתחו ולא שמע לתחנוניו. הנה באהבתו אותו יחשוב עליו טוב, ויאמר בלי ספק טעמו אתו למה מנע טובו מן העני הזה. ואם כך המדה בין בני אדם שאפשר בהם הטעות, והמבין שבבני אדם אפשר שיסכל ענין מן הענינים, וכן הטוב שבבני אדם אפשר שימשול בו רגע ציור אכזרי. כי האדם בעל השנויים בכמה אופנים כמבואר למעלה (חדר ח' חלון ב'). כל שכן מי שהתגברה בנפשו מדת האהבה לאהוב את השם ב"ה, בעבור היותו אדון החכמה כולה, ובעבור היותו אדון התבונה כולה. ומצא האיש הזה בחכמתו ובתבונתו אותות ומופתים על יושר משפטי השם ב"ה ומעשיו הנפלאים בשמים ובארץ, שיקבל בלב טוב גם מקצת הענינים שנדמים בעיניו הפוכים מדרכי שכלו ובינתו. וידע בעצמו שהוא טועה, ושדרך השם ישר בחכמה ובתבונה. וכן מי שהתגברה בו אהבתו ית' בעבור היותו טוב ורב חסד, וברוב ידיעותיו נתברר לו כל זה; שיקבל בלב טוב משפטי השם ב"ה וגם מצותיו הנדמים לעיניו, שהן חלילה וחס מלהזכיר, בדרך שנאה ונקמה. כי האהבה העזה שבנפשו, תביאהו לדון שיש במשפטים האלו הרבה מארחות החכמה והתבונה ודרכי החסד בדרך נעלם ומופלא מדעתו ולהשיגם. כי הוא ב"ה (דברים לב, ד) "תמים פָּעֳלוֹ" ולא ישַנה מרצון לרצון כמבואר למעלה (שם חלון א'). אמר המלך שלמה בחכמתו (משלי י, יב) "ועל כל פשעים תכסה אהבה". כלומר אפילו יפשע איש לרעהו, אם הוא אוהבו, תכסה האהבה על השנאה, בַּעֲבוֹר על פשעיו ולא יזכרם לו. ואם כך מן האדם לאדם, מה רבה היא האהבה מן האדם להשם ב"ה יתברך ויתרומם! שאינו בא בטרוניא עם בריותיו, ואינו עושה רע לשום בריה, אוהב כולם וחומל על כולם! ולכן מי שהתגברה בו אהבת השם כראוי, תתפשט על כלל הפרטים כולם בין שהוא דומה להם בין שאינו דומה להם. ותבין מזה חלופי האהבה בנפשות. החכם בחכמתו. הנבון בתבונותיו. והנביא בעבור רוח אלהים ומראות הנבואה היקרות לנפשו. והגבור בגבורותיו ובנדיבות לבו. והצדיק בצדקותיו. ובעל הענוה בענוָתו. וכן כולם כפי גודל ציור הנפש בענין מן הענינים הנפלאים האלו האהובים לנפש. ובהכירה גדולת יוצר הכל ית', שהוא אדון על כל ושממנו נאצלו כל כבוד וכל יקר, הנה יאהב האמת בעבור שהוא אמת. ואע"פ שתבאנה עליו עתים לרעה, שלא תעמוד לו חכמתו ותבונתו וגבורתו וכיוצא. יחלה ויחלש ויאבדו קניניו והדומה לזה, הנה יוסיף אהבה למקום ב"ה. כי האמת קיים בעצמו לא ישתנה. וכפי סבת האהבה כן חוזק האהבה. כי אינו דומה למי שאוהב את השם בעבור רוחב בינתו ודעתו, המשמחות הלב המאירות העינים, או בעבור חסדו. מי שאוהבו בעבור שלשתן, או בעבור אחד מהן. סוף דבר הכל כפי רוב הציורים הטובים המושלים בנפש, וכפי משקל כח האהבה הנטועה בנפש מתחלת אצילותה:
ודע כי יש סגולה ביראה שאיננה במדת האהבה; ובמדת האהבה שאיננה במדת היראה. מדת היראה כוללת כל חלקי הנפש. כי הירא את ה' יודע רבונו שהוא רב ושליט<sup class="footnote-marker">4</sup><i class="footnote">לשון זהר ח"א דף יא, ב</i> ומתבושש ממנו. יעשה כל מעשיו ומצותיו ומשפטיו ביראתו בין שתכבדנה עליו או לא, בין שיבינם או לא, בין שינַגדו דרך בינתו או לא. כי אי אפשר לומר דבר זה אעשה ביראת ה'. ודבר זה אע"פ שצונו לעשותו, לא אעשה בעבור יראתו. כי איך יהיה זה? וְהַמְצַוֶה על שניהם הוא אדון אחד. ואם הוא ירא באמת, איך ימלאנו לבו לעבור על דבריו? וכמו שאמרנו (חדר שביעי חלון יב) שהיראה היא יסוד הלמוד השמירה והעשייה. כי הוא מוכרח בכל דבר מדעתו. ומדת האהבה אפשר שלא תהיה כוללת במקצת הנפשות כל חלקי הנפש, וכמו שבארנו. ולכן אם תצייר שיעשה האדם מעשיו באהבת השם, וישכח ביראתו שהוא רב ושליט, יעשה רק המעשים האהובים לנפשו שקנה בהם דרך האמת. על דרך משל שאמרנו למעלה, שילך בדרכי השם במדת החסד והחנינה, ולא יעסוק בתורה ולא יתבונן בענינה, בעבור שאין דרכו שכלו ובינתו משתוים אליהן, ואינו מוצא קורת רוח ואהבה בהגיונם. וכן בכל הדברים. ומטעם זה הבדילה התורה והנביאים במליצתם בין יראה ואהבה. ואמרה התורה אצל האהבה (דברים ו, ה) "בכל לבבך ובכל נפשך ובכל מאדך". (שם יא, יג) "לאהבה את יי' אלהיכם ולעבדו בכל לבבכם ובכל נפשכם". וכן (שם יג, ד') "הישכם אוהבים את יי' אלהיכם בכל לבבכם ובכל נפשכם" וכיוצא בהן. ולא תמצא כן בשום מקום אצל היראה. ולא נאמר "ליראה את יי' בכל לבבכם ובכל נפשכם", וכדומה במליצות האלה. ותמיד נאמר סתם (שם ד, י) "ליראה אותי כל הימים". (שם יד, כג) "למען תלמד ליראה את יי' אלהיך". והטעם ברור. כבר בארנו (חדר ה' חלון א') שמלת "לב" הונח בלשוננו הקדוש, על כח הממשלה הנטוע בנפש, שהיא באמצעות הכחות שאין כדמותן בנפשות שאר בעלי החיים. וכן כח החכמה והמדע והשכל והבינה והנלוה עמהם. ומלת "נפש", על כלל הכחות כולם שהן לפעולות בני אדם, כל הכחות הפעולות במדות והפועלות בגויה. ולפי שאפשר שתהיה מדת האהבה שלטת רק במקצת חלקי הנפש לא בכולן, הוצרכה התורה להוסיף "בכל לבבך ובכל נפשך". להודיע כי ראוי לאדם לאהוב את השם בענינים השכליים ובענינים המעשיים. וכבר אמרנו שתתכן האהבה הזאת אע"פי שאין בטבע המדות כולם ההשתוות. כי בהיותה חזקה תתפשט על הכל. ולפי שהיראה בהכרח תתפשט על הכל כמבואר, לא יתכן להוסיף ביאור "בכל לבבך ובכל נפשך". כי אם הוא ירא באמת, לא תצוייר על דרך אחרת.
ויש עוד ענין אחר ביראה שאיננה באהבה. והוא שהיראה רושמת רושם גדול בנפש ועומדת נגד כל הציורים החזקים המחטיאים את האדם. בהיות היראה על פי הנפש תבוש ותכלם מחטוא. כי מורא השם וגדולתו על פניו, וכדרך (שמות כ, יז) "ובעבור תהיה יראתו על פניכם לבלתי תחטאו". ומלת "על פניכם", על פני הנפש, וכמו שבארנו (חדר ו' חלון ח'), ואין כן האהבה לבדה. כי היא איננה מסבבת הבושת והחרדה, אבל תסבב השמחה והחשק לקיים את הדברים. ולכן לעת תוקף הציור הרע כשיבטל השמחה והאהבה, יבא לחטוא. ובעבור כן יסדה התורה מדת היראה שהיא יסוד החכמה וקיום המצווֹת כמבואר למעלה (חדר ז' חלון יב).
ויש במדת האהבה שאיננה במדת היראה. והוא שאם יבחר ברע יום יום, וישכח יראת השם עד שיחל לצמוח כח העזות בנפש, אפשר שבתוקף היצר יעיז פניו מעט מעט וישמע לדברי המהבילים וטענות הרשעים, עד שיסור לבבו מה' ולא ייראנו עוד ח"ו. ואין כן האהבה, כי אם הוא אוהב דבר מן הדברים, אין בכחו לשנאו בזדון. כי טבע הנפש תכלה ותכסוף אל הדבר הנאהב אליה. ולכן מי שהתגבר בו מדת אהבת השם, ילך בטח. והוא ישמור מצותיו וחקותיו בשמחה, ולא ידאג מטענות הרשעים כלל, כי לבו שמח ונכסף במעשיו. ובעבור כן צותה התורה על שתיהן. והיראה בהכרח קודמת לאהבה. כי אי אפשר שיאהב את השם אם לא יבין תחלה משפטיו וארחותיו וגדולותיו שהן עמודי האהבה כמבואר (בחלון זה) והן הן עצמם יסודות היראה ופרטיהן, כמבואר למעלה. וכמו שאמרו קדמונינו ז"ל (ספרי, פרשת ואתחנן, פסקא לג) "'ואהבת את יי' אלהיך'. איני יודע כיצד? כשהוא אומר 'והיו הדברים האלה אשר וגו' על לבבך'. מתוך שאתה לומד תורה אתה מכיר מעשיו, ואתה אוהב למי שאמר והיה העולם". [עכ"ל] הא למדת כי עמודי האהבה, הן הן ההכרה וההשויה, ושמבלעדיהן לא תתכן להיות כלל.
ועל כי מעלת העושה מאהבה, כפולה מהעושה מיראה. כי האוהב ירא, והירא אפשר שלא הגיע למדרגת האהבה. ומדרגת האהבה גדולה שעושה בשמחה ובטוב לב, ואין כן הירא כמבואר; אמרו קדמונינו ז"ל בספרי "'ואהבת את יי' אלהיך'. עֲשֵׂה מאהבה. הפריש הכתוב בין העושה מאהבה לעושה מיראה. העושה מאהבה שכרו כפול ומכופל. אמר הכתוב 'את יי' אלהיך תירא ואותו תעבוד'. יש לך אדם כשהוא מתירא מחבירו. כשהוא מטריחו מניחו והולך לו. אלא אתה עֲשֵׂה מאהבה. ע"כ. ודברי חכמים מרפא, שהעושה מיראה לבדה, אם יהיה עליו לטורח גדול יניח והולך לו. והעושה מאהבה. בוז יבוז לכל טורח ולכל עבודה קשה, ועושה הכל בשמחת הלב. אמרו עוד: "בכל לבבך", "שלא יהיה לבך חלוק על המקום". ע"כ. הורו כי מלת "לבבך" על השכל והבינה הנטועים בנפש. ואמרו: "בכל נפשך" "אפילו הוא נוטל את נפשך". ע"כ. הורו כי מלת "נפשך" על הדרכים והמדות. וכל כך תאהבהו בדרכי נפשך, שאפילו נוטל את נפשך תסבול באהבתו.
ותוכל לפרש שאמר "בכל לבבך ובכל נפשך ובכל מאדך" נגד מה שאמר שלשה שמות בפסוק שלפניו. ה'. אלהינו. ה' אחד. הראשון, על אמתת כבודו הנעלם. השני, על מלכותו עלינו ביותר, שבחר בנפשות ישראל לעַד לעולם. והשלישי, על אחדותו שאין עוד מלבדו, ושכל הנעשה בשמים ובארץ, נעשה בחפצו. התמורות, מטוב ועד רע, הכל ממנו. ועל שלשתן אנו צריכין לאהבו. על הראשון בעבור אמתת כבודו לאהוב האמת מפני שהוא אמת. ועל זה אמר "בכל לבבך", שהוא השכל והבינה המשכילים באמתו. ועל השני בעבור הנשמה העומדת לעַד ומזומנת לחיי עולם, אמר "בכל נפשך" והוא נפש הישראלי. ועל השלישי בעבור שהכל מאתו, הגוף והקנינים וכיוצא, אמר "ובכל מאדך", והוא הממון והקנינים. וכבר אמרנו שאהבת הממון והנפש, אין להם העמדה גמורה. ושעיקר האהבה היא הצומחת מן השכל והבינה כשישכילו באמתת מציאותו. וכפי גודל ההשכלה. צפיית הלב, וזכות ההשגה, כן תרבה אהבתנו אליו ית'. ומן המבואר תבין מרבית ההתחלפיות בנפשות בענין קיום מצוה זו: ובפרושנו למסכת אבות (פרק ה), פירשנו<sup class="footnote-marker">5</sup><i class="footnote">יין לבנון (מהד' שנת תשס"ג עמ' 461-464)</i> משנת "כל אהבה שהיא תלויה בדבר" וכו' על פי היסודות הללו:

Window 6

מצות הדבקות האלהי. אמר (דברים י, כ) "ובו תדבק". והמצוה הזאת גם היא מדעית וכוללת ענינים נשגבים קרובים לדרכי המלובש ברוח הקדש ולמי שנאצל עליו האור העליון. שמחשבתם דבקה כל עת באור החיים, כמו דור דעה שבאו לארץ אמר עליהם (דברים ד, ד) "ואתם הדבקים ביי' אלהיכם חיים כולכם היום". לא היה צריך לומר "חיים כולכם היום", כי עם החיים הוא מדבר. אבל פירש ענין הדבקות שהם חיים ממש. כדרך (משלי טז, טו) "באור פני המלך חיים". ועיקר המצוה היא לחכמי לב ולנבוני דבר שיכינו עצמם כל עת להדבק באור העליון, ולחשוב מחשבות טהורות באהבת השם ויראתו עד שתגבר עליהן מחשבת אמת, ויהיו מתרוממים מכל מחשבת עולם, וכאלו כבוד השם חופף עליהם. וזה דרך הנביאים ותלמידיהם שהכינו לבבם להיות משכן טהור<sup class="footnote-marker">1</sup><i class="footnote">לשון "מסילת שרים" (פרק כ"ו) "אך הקדוש הדבק תמיד באלוהיו, ונפשו מתהלכת בין המושכלות האמתיות באהבת בוראו ויראתו, הנה נחשב לו כאילו הוא מתהלך לפני ה' בארצות החיים עודנו פה בעולם הזה. והנה איש כזה הוא עצמו נחשב כמשכן, כמקדש, כמזבח"</i> לאור הנאצל עליהם. מהם זכו לרוח טובה, מהם לרוח נדיבה, מהם לרוח קדש, ורוח נכון, ורוח אלהים בחכמה בתבונה ובדעת, ומן המופלאים שבהם זכו לנבואה כפי מדרגותיהן. ותבין מזה שאין ענין המצוה לכל הקהל כולו. כי "מי יעלה בהר ה' ומי יקום במקום קדשו?"<sup class="footnote-marker">2</sup><i class="footnote">תהלים כד, ג</i> אם לא האיש אשר יראת ה' היא אוצרו, האוהב השם בכל לב והוגה בתורה ועובד את השם בכל נפשו, ומשכיל ומבין ביראת ה' ובמליצות החכמה וקבץ תבונות רבות, והתגברו עליו מחשבת אמת עד למאד. (ומאי) [ומפני זה] יתחייב להכין עצמו להיות דבק בה' ועליו נאמרה המצוה, כל אחד כפי כחו. והוא עצמו ענין ההתבודדות, שיבדיל האדם עצמו לעתים מכל אשר תחת השמש, ויתבודד כח שכלו ובינתו מבין שאר הכחות הנפשיות, ויעלה מרומים לחזות בנועם ה'. הנביא בדרכי הנבואה, החכם בדרכי החכמה, והנבון בדרכי התבונה, והחסיד בדרכי החסידות. כל אחד כפי תארו ומצב נפשו. כי בהפנות הלב מכל המחשבות ולא יתעסק זולתי בענינים האלהיים בדרך אמת, והוא קשור בהם, אז נקרא "דבק" שהיא הדבקות הנפשי שכל מחשבות הלב משוטטים לבד בענינים האלהיים, אין להם הקשר בענינים האחרים. ועל דרך זו יתפרשו כל לשונות של "דביקה" כשהן נזכרים אצל ענין נפשי. וממין זה אמר (בראשית לד, ג) "ותדבק נפשו בדינה בת יעקב". פירוש, כל מחשבות לבו היו משוטטים בדינה בת יעקב, מרוב אהבתו אותה ולא חשב עוד על דבר זולתה. והשם ב"ה אמר (ירמיה יג, יא) "כן הדבקתי אלי את כל בית ישראל ואת כל בית יהודה נאם יי' להיות לי לעם ולשם ולתהלה ולתפארת". כביכול כל עִסְקִי עמהם. כמי שפונה מכל עסקיו להטיב עם ישראל. וכן אמר (תהלים מ, ו) "רבות עשית וגו' נפלאותיך ומחשבותיך אלינו". פירוש עשית רבות בשמים ובארץ. וכל הנפלאות והמחשבות בעבור ישראל. וכן (בראשית ב, כד) "ודבק באשתו". שכל עניניו יהיה עמה, לא עם אבותיו וקרובים כמו קודם לזה. אמר המלך דוד ע"ה (תהלים סג, ט) "דבקה נפשי אחריך, בי תמכה ימינך". פירוש נפשי פנויה מכל דבר, ורק היא דבקה אחריך כי בי תמכה ימינך. והוא העזר האלהי שדברנו ממנו (חדר ה' חלון ד'). כמו (תהלים יח, לו) "וימינך תסעדני". ולפני כן אמר (תהלים סג, ג) "לראות עוזך וכבודך". והדברים מלמדים זה על זה.
ויש דבקות גופני והוא דבקות גוף בגוף. כמו (ירמיה יג, יא) "כאשר ידבק האזור אל מתני איש". (שמואל ב כג, י) "ותדבק ידו אל החרב", והוא דבקות דבר בדבר ממש. והנה המין הראשון מן הדבקות שהיא הדבקות הנפשי, לא יתכן לצווֹת לכל הנפשות כמו שאמרנו. ועל כן בא בקבלת אבותינו ז"ל בספרי, "וכי אפשר לו לאדם לעלות במרום ולהדבק בו? והלא כבר נאמר (דברים ד, כד) 'כי יי' אלהיך אש אוכלה הוא'. ואמר (דניאל ז, ט) 'כורסייה שביבין די נור, גלגלוהי נור דליק'. אלא הִדָבֵק בחכמים ובתלמידיהם ומעלה אני עליך כאילו עלית למרום ונטלתה" ע"כ. ואל תחשוב שנעלם מהם ענין הדבקות הנפשי. אבל דברו בחכמה. כי ראו קושי הדבר שיצוה השם ב"ה את ההמון על הדבקות שהיא מתת אלהים ליראי ה' ולחושבי שמו, ואיננה בידו של אדם כמו הציווים הקודמים: (דברים י, כ) "את יי' אלהיך תירא. אותו תעבוד" שאפשר קיומם ביד כל אדם. ואם תפרשהו כפשוטו דבקות גופני, לא יתכן זה אצל השם ב"ה. כי הוא ב"ה שוכן מרום ונמשל לאש אוכלה, אפילו "כורסיה שביבין די נור וגלגלוהי נור דליק". ומי יוכל לגשת? או מי יערב לבו לגשת? ולכן אמרו שאעפ"כ הוא כפשוטו דביקה ממש. וענין המצוה שידבק בחכמים ובתלמידים ומעלה עליו הכתוב כאלו נדבק בשכינה, וההדבק בחכמים ובתלמידים ביד כל אדם, וכמבואר למעלה (חדר ט' חלון א'). וטעם הדבר כי החכמים הקדושים הם בעלי הרוח הטובה, והם הדבקים בה' אלהיהם באמת. והדבק עמהם ושומע תוכחת חיים מפיהם, בְּאוֹרָם יראה אור. וזה דבר מפורסם שבאמצעות המוכן יקבל הבלתי מוכן מעט מִשִׁפְעוֹ. תמצא כן בנבואה כשהיה חזון נפרץ בישראל, וקם נביא נאמן, היה כמו מראה מלוטשת שבזרוח עליה השמש תבריק לכל פנה. וכן הנביא האיר על נפשות התלמידים באורו הגדול, וקבל כל אחד חלק מן הטוב מה שלא היה מוכן אליו מעצמו. תמצא כן בשמואל. וכן בשאול כשפגע בלהקת נביאים והתנבא עמהם (שמואל א י, י-יא). וכן בני הנביאים ואלישע (מל"ב ב, ג), ידעו כי השם לוקח את אליהו ז"ל לפי שחסרו משפעם ודנו כי קרוב העת שיסתתם המקור בארץ. וכן הולך הענין בין רב למעט עם חכמי לב והנבונים. שֶׁהַדָבֵק עמהם ורואה פניהם ושומע דבריהם יאצל עליו מן הרוח אשר עליהם. וקדמונינו ז"ל אמרו (עירובין יג, ב) "האי דחכימנא מחבראי משום דחזיתיה לר' מאיר מאחוריה. ואי חזיתיה מקמיה הוי מחדדנא טפי". וזו עדות גדולה. ולכן אמרו שמצות התורה להדבק תמיד בחכמים ובתלמידים, ועל ידם תקבל נפשו קצת מן האור הנאצל עליהם וידבק בו. ואע"פ שמהם יקבל אור, מעלה עליו הכתוב כאלו עלה למרום ונטל, כלומר כאילו משך רוח על עצמו בדבקות מחשבתו בעליונים. ועל זה אמר התנא האלהי הנשיא יוסי בן יועזר איש צרידה (אבות, פרק א), "יהי ביתך בית ועד לחכמים". ויפה פרשנו משנתו בפירושינו למסכת אבות.<sup class="footnote-marker">3</sup><i class="footnote">יין לבנון, פרק א משנה ד (מהד' תשס"ג עמ' 67-72)</i> אמרו עוד: (ספרי, פרשת עקב, פסקא מט) דורשי רשומות אומרים, רצונך שתכיר מי שאמר והיה העולם? למוד הגדה שמתוך כך אתה מכיר את הקב"ה ומדבק בדרכיו, ע"כ. למדונו כי דבקת המחשבה תתכן במי שמכיר את השם ב"ה ואוהבו וירא אותו. כי על ידי כן תדבק נפשו בדרכי השם ב"ה ותשוטט מחשבתו בעניניהן. והכרת השם יגיע לאדם מן התלמוד. כשילמד בהגדות הנפלאות הממשיכות לב האדם לעבודת השם ולאהבתו, ועל זה צוה "ובו תדבק", שידבקו בדברי הגדה וכמו שבארנו (חלון ד') והכל אמת. ודי בזה:

Window 7

מצות ההליכה בדרכיו. אמר (דברים כח, ט) "והלכת בדרכיו". והמצוה הזאת רחבה מאד וכוללת כל המנהגים וכל הדרכים הנטועים בנפש האדם שיש בכל אחד מהן דבר והפוכו. וצונו שתהיה ההלכה כדרכיו. כלשון המורגל בתלמוד, כשחולקין בדבר מעשה שיש בו שתי דרכים, שאומרים "הלכה כפלוני", כלומר הלכה למעשה היא בדרך שבחר פלוני. וכן בכל המדות שיש בהן שתי דרכים, דרך אמת וצדק ודרך שקר, אמר "והלכת בדרכיו", כי דרכי השם ב"ה הן הן דרכי הצדק והיושר, ולכן אנו צריכין לעשות כמוהו ית'. כלומר כדמות הפעולות שאנו רואין בההנהגה העליונה דבר והפוכו לעמת מצב המקבלים, כמו שבארנו (חדר ב' חלון ז') וכן נעשה אנחנו. לא כמעשים ההם עצמן, כי אין ביד הנבראים כח לעשות כאלה. ואפילו ברב ובמעט לא יתחלפו, כי גם החלק היותר קטן אין ביד האדם לעשותו. על דרך משל הוא ב"ה רחום ומרחם על כל בשר, ומפעולות רחמיו לתת מטר בעתו, ונתן זרע לזורע, להוריד גשמים וטללים, ולהשיב רוחות וכיוצא, והן מפעלות תמים דעים. ולא תסתעפנה פעולות כאלה מכח הרחמים הנטועה בנפש האדם. אבל צונו שנשתמש במדת הרחמים כמוהו ונעשה הפעולות המסתעפות מכח הרחמים הנטועה בנו. על דרך משל לכסות ערומים ולהשׂביע רעבים ולרוות צמאים. כמו שהוא ב"ה נוהג עולמו במדת הרחמים ועושה מפעלות רבות בשמים ובארץ כדרכי רחמיו. ולפי שהמצוה הזאת כוללת כל נושאי החכמה הנטועות בנפש, בנקל תשכיל שתתחלף קיומה ברב ובמעט, כפי חלוף הנפשות במשקלי הכחות ובהֶמְשֵׁל ציוריהן וגלוי נתיבותיהן ורוב השכל והבינה והדעת. ולכן המצוה הזאת היא משלמת כל הציווין והאזהרות שלא נכתבו מפורש בתורה שנכללין כולם במאמר "והלכת בדרכיו". וכן (דברים י, יב) "ללכת בכל דרכיו ולאהבה אותו". וכן (שם יג, ה) "אחרי יי' אלהיכם תלכו". וכן (שם יא, כב) "ללכת בכל דרכיו ולדבקה בו". וזהו מצות חובת הלבבות, וְהֶמְשֵׁל הציורים הנכבדים, ולעשות כל עניניו ע"פ הדרכים האלו. וכבר אמרנו שהנפש כוללת כחות כל מעשה בראשית, והן בלי ספורות. וכן בכל כח וכח אם יזכה ילך בדרך ה' בארח חכמה. ואם לא, ילך בדרך סכלות. ולא פרטן הכתוב לצות עליהן בפירוש, לפי שלא יתכן לצות הקהל כולו על הדרכים הרבים הנפלאים מדעת האדם הפשוט, שכמעט לא ימצא בנפשו ציור כזה כלל. וכן על הרוב ימשול ציור שכנגדו. גם לא יבין אם הולך בדרך נכונה או לא, וכמו שיתבאר. ולכן סָתַם הכתוב ואמר "והלכת בדרכיו". ויכול כל אחד לקיים המצוה בדרכים שנודעו לו, וכפי משקלי ציוריו וכפי שכלו ובינתו. והגדול ממנו יקיימנה ע"פ דרכו, וכן כולם. וכמו שבארנו בתחלת חדר זה. והנה פרטי מצות חובת הלבבות והמעשים המסתעפים מהם, אין להם מספר ומתחלפים בהם בני אדם כפי מצבי נפשותיהן. כי הדרך שחייב ללכת בו בעל נפש שהוא על מצב זה, אינו חייב ללכת בו בעל נפש אחרת, כמו שבארנו (חדר ד' חלון ח') ואינן דומים למספר המצווֹת והחקים הכתובים בתורה שבהן נתחייבו הקהל כולו, כמבואר למעלה (חדר ח' חלון יב). וכבר פרשנו שהן במשקל ישר ואינן בסוג הנמנעות משום אדם. וכן אע"פ שיש בהן דבר והפוכו, כמעט כולם נתלים בכחות הפועלות בגויה. כמו בעניני המאכלים, ובעניני הבגדים והלבישות והמנוחות והשביתות, ובקנינים בשדות ובתבואות ובממון וכיוצא. אבל הדרכים הם יושר המשפט בכחות הפועלות במדות, ועליהן נצטוינו על דרך כלל במאמר "והלכת בדרכיו". ולכן לא פרטה התורה מעניניהם רק מעטים. כמו "לא תקום לא תטור", "לא תשנא את אחיך בלבבך", "לא תחמוד", "ולא תתאוה", וכיוצא. והמפורשין בלבד נתחייבו בהן כל הקהל חיוב גמור כקטן כגדול. וכמה מן התבונה אנו רואין מסדר המצווֹת האלו! כי התורה בעבור שמגמתה להועיל לקבוץ המדיני ומשא ומתן של בני אדם זה עם זה ולעשות שלום בעולם, פירשה מקצת המצווֹת שהן חובת הלבבות וצותה עליהן בפירוש. ולא הניחה גם אלה סתומות וכלולות בכלל מאמר "והלכת בדרכיו". לפי שאם תעדר קיום מצוה מאלו המפורשות רק מיחידים מן ההמון והקטנים שבהן, בנקל היה מסתבב מן ההעברה עליהן הפזור וההֶשְׁחֵת בתוך הקבוץ כולו, ולכן נצטוו עליהן הקהל כולו בפירוש. ואחר שצוה עליהן, שוב אין לחוש על הנזק וההפסד שיסבבו שאר התכונות הרעות בפעולותיהן. לפי שהפעולות הרעות שיסובבו על ידיהן, רצוני לומר מה שיסבבו הפסד לזולתן, כבר אנו מוזהרים מעשותן על ידי מקצת הלאוין המפורשים בתורה.
ועל דרך כלל תדע שכל הרעות שיוכל אחד ממנו לסבב לזולתו, יהיה או שיסבב רעה לנפשו או לגופו או לקניניו; ובכלל זה אשתו ויוצאי חלציו קרוביו ורעיו ביתו שדהו עבדו ואמתו שורו וחמורו כספו וזהבו ויתר המטלטלין. ועל כולם נזהרנו בפירוש. התבונן כי להמנע מֵהָרֵעַ לזולתינו בגופו, באו עליו לאוין מפורשין "לא תרצח", "פן יוסיף להכותו", "לא תעמוד על דם רעך", "לא תלך רכיל בעמיך", "לא תקום ולא תטור". ובכל אלו ודומיהן כלולים כל מיני רעות הכאות וחבלות וכל מה שנוכל להרע לזולתינו בגופו. וכן להמנע מהרע לזולתינו בנפשו. הנה נזהרנו בפירוש המסית אחינו לעבוד ע"ז. ובכלל זה אזהרה על כל מיני הסתות למעשים רעים ודעות זרות המשחיתים הנפש והמבלבלים הדעת הנטועה באדם. כדרך ה"חכמים בעיניהם והנבונים נגד פניהם" משנאי ה' ומנאציו. כמו (משלי יב, יח) "יש בוטה כמדקרות חרב" וגו'. ובארנוהו בפתיחתנו לספר זה. וכן להמנע להרע לזולתינו בקניניו, בא לאו על כל פרט ופרט. "לא תנאף". "לא תגנוב". "לא תענה ברעך עד שקר". "לא תגזול". "ולא תכחשו ולא תשקרו". "לא תחמוד". "ולא תתאוה". "לא תעשוק". "לא תלין פעולת שכיר". וכיוצא בהן. ולפי שההעברה על אחת מאלה גורם הפסד הקבוץ. וגם מהקטנה שבהם אפשר שתסובב ממנה רעה גדולה, תגרום ההֶשְׁחֵת הכללי, הוצרכה התורה להזהיר על כל דבר בפירוש. בִּין בדבר וראה! שאם לא הזהירה התורה על הנקימה והניחה הענין סתום במאמר "והלכת בדרכיו", הנה הסכל שבטבעו להנקם, היה מתיר הדבר לעצמו. כי כפי דרך בינתו נכון הדבר שינקם ממי שהרע עמו כמו שבארנו על נכון (חדר ו' חלון ב'). וכשהיה חבירו עושה עמו רעה, היה הולך בסתר ומצית אש בביתו, בקמתו או בגרנו וביקבו ואין רואה. וכן היה עושה כל אחד לחברו יום יום, בלי פחד אלהים ובלי מורא. כי יתברך בלבבו לאמר נכון דרכי בעיני ה' וכמו שאמרנו פעמים רבות שאין על דרכי החכמה מופתי הדעת וכמו שאמר החכם (משלי כא, ב) "כל דרך איש ישר בעיניו". וע"י כן לסוף יהיה ההֶשְׁחֵת בקהל כולו. ולכן הוצרכה התורה להזהיר בפירוש לההמון כולו מהנקם לבני עמינו! והוסיפה להזהיר מטעם זה על הנטירה בלב. כי לולי שהזהיר עליה בפירוש, היה כל אחד נוטר המשטמה בלבו. ויודע השם ב"ה שע"י כן ינקם לבסוף כשתהיה היכולת בידו, או כשיתחזק ציור המשטמה בלב ולא יהיה מעצר לרוחו להשתמר מהנקם. ובכלל זה השנאה בלב, אם לא הזהירה התורה עליה בפירוש, היתה גורמת התקלה האמורה כשתתגבר בלב ותעורר מדנים דם ורצח. כמו אבשלום עם אמנון (שמואל ב יג, כב), לא לחנם נכתב מעשה זה לדורות. התבונן באותו הספור וראה מה שקרה ממנו. כמעט שע"י כן גברה ההשחתה בכל הקהל. נלחמו אלו באלו ובאו לידי תקלות גדולות,<sup class="footnote-marker">1</sup><i class="footnote">במלחמת אבשלום נהרגו אז עשרים אלף איש (שמואל ב יח, ז). וצ"ע כיצד משייך רבינו מעשה זה לשנאת אמנון? אלא צריך לומר כי אח"כ הרג אבשלום לאמנון, והצטרך לברוח אל מדינת גשור (פלשתים) ושהה שם שלוש שנים (שמואל ב יג, לח). ולמד שם ממעשיהם ומתכונותיהם, ואח"כ בא למרוד באביו ונהרגו מישראל כנ"ל. והרי עבירה גוררת עבירה.</i> כמו ששנינו (אבות ד, ב) "עבירה גוררת עבירה".
והמעשים האלו עדים נאמנים על יושר משפטי התורה ולמה בחרה באזהרות ידועות בדרכי המדות להזהיר עליהן לכל הקהל כולו, ועזבה את האחרים ולא הזהירה עליהן בפירוש רק במאמר סתום והלכת בדרכיו. כי אותן שצותה עליהן הן צריכין להתקיים מן הגדול והקטן. וכן הזהיר על (ויקרא יט, יז) "לא תשנא את אחיך בלבבך" בפירוש, בעבור הרעה שתסתבב ממנו לנפש זולתו. שאם לא הודיעה התורה האזהרה הזאת אולי היינו מתירין לעצמנו לשנוא אחינו בלבבנו כְּשֶׁהֵרַע עמנו, או כשמעשיו מקולקלים ועובר עבירות בתאותו הרעה. כי טעינו לחשוב שראוי לנו לשנאו בלב כל עוד שאין אנו עושים לו רעה בפועל, כי [רק] על זה נזהרנו בפירוש, ולכן הודיעה התורה שלא יתכן דרך זה בעיני ה'. שאע"פ שלא נגרום לו רעה בגופו ובקניניו יסתבב מזה רעה לנפשו. כי שנאת הלב גורמת שלא נדבר עמו לשלום וכמו שהעיד על אבשלום, שבשנאתו את אמנון בלב נאמר (שמואל ב יג, כב) "ולא דבר אבשלום עם אמנון למרע ועד טוב כי שנא אבשלום". וע"י כן לא נוכיחהו על פשעיו ואולתו, וישאר תמיד בפשעיו ולא ינחם עליהן. ואולי אם נוכיחהו ירחק מפשעיו וישוב מהן ונציל נפשו משחת. ולכן כשהזהיר "לא תשנא את אחיך בלבבך" סמך לו "הוכח תוכיח את עמיתך, ואהבת לרעך כמוך". וכמו שיתבארו מצות התוכחה ומצות האהבה בחדר זה. ומדברנו תבין ענין הפסוק, שרצונו לומר שתחת שנאת הלב טוב לברר לו פשעיו וחטאתיו ולדבר על לבו להשיבו מהן. וכמו שאמר דוד (תהלים נא, טו) "אלמדה פושעים דרכיך וחטאים אליך ישובו". הא למדת שהוצרך להזהיר בפירוש על הנקימה ועל הנטירה ועל השנאה שבלב. כי לולי האזהרות היו ההמון מסכלים וחושבים שאין בהן רעה כלל. ושלשתן הן רעות גדולות המסבבים תקלות והשחתת הכלל כולו. וכמו שהוצרך להזהיר על שלשה אלו, כך הזהיר על התאוה והחמדה. שאם לא הזהיר עליהן היו ההמון טועים לחשוב שאין בהם רעה והיו מתירין לעצמן לחמוד ולהתאוות. ותבין זה מן המבואר למעלה (חדר ט' חלון ט') שאמרנו שאזהרות החמדה היא על המפתה חבירו בדברים ובתחבולות שימכור לו קניניו החמודים שחמד עליהן. ולפי שהחומד משלם אותו הדבר במיטב כספו, היה חושב שאינו עושה בזה רע כלל. וכמו שבא בתלמוד בבא מציעא (ה, ב). "לא תחמוד" לאינשי "בלא דמי משמע להו".
וכן אסר ההתאוות בעבור החמדה וכמו שאמרנו (חדר ט חלון ט) כמו שהזהיר על הנטירה בעבור הנקימה. וגם משתי אלו יוצאין תקלות גדולות, כמו שיוצאין מן הנטירה והנקימה. ונכתב ג"כ בכתבי הקדש סיפור-ענין ללמדנו מה רע ומר ההשתמשות במדת התאוה והחמדה בדרך סכלות, והוא מעשה אחאב עם נבות היזרעאלי. שהודיע הכתוב שהתאוה וחמד אחאב כרם נבות, ואמר לו (מל"א כא, ב) "תנה לי את כרמך ויהי לי לגן ירק כי הוא קרוב אצל ביתי ואתנה לך תחתיו כרם טוב ממנו. אם טוב בעיניך אתנה לך כסף מחיר זה". וכשלא אבה נבות לעשותו, נתגלגל ממנו שפיכת דם נבות, ושהעידו עליו עדי שקר, ושלקקו הכלבים דם אחאב. ובנקל תבין שאם היה נבות בעל זרוע בערך אחאב, מלבד הרעות הנזכרות עוד היה מסתבב מזה מלחמות קשות וְהֶשְׁחֵת הקבוץ כולו. ולכן נכתבו המעשיות האלו לדורות, להודיע שהמדות הרעות שהזהירה התורה עליהן כשאנו משתמשין בהן שלא כדעת התורה הם כמו מקור מָשְׁחָת נובע רעות גדולות.
וכן הזהירה בפירוש על הרכילות ולשון הרע. לפי שהיא קלה בעיני ההמון, כמו שיחת יושבי קרנות ובתי משתאות, ולולי האזהרה עליהן כמעט היה נחשב בעיניהם להיתר גמור. וכבר ידוע התקלה הגדולה היוצאת מזה. וכמו שאמרו קדמונינו ז"ל (ערכין טו, ב) ש"לשון הרע שקולה כנגד ע"ז גלוי עריות ושפיכת דמים". ואמרו לשון הרע הורגת שלשה. מדברינו תלמד שכל האזהרות התלויות במדות הלב שהזהירה התורה עליהן בפירוש, הוא מפני כי לולי שפירוש חומר הדבר היו העם מסכלים ענינם. ושמכל אחת ממה שהוזהרנו עליהן, בעברינו עליהן תסתבב לפעמים הֶשְׁחֵת הקבוץ כולו. וכן כל הדברים שהזהירה עליהן, ענינן גלוי ומפורסם לכל ההמון. כי כולם יודעים ענין הנטירה וענין הנקימה וענין השנאה וענין התאוה וענין החמדה. ולא יוכל אחד ממנו להטעות נפשו בהיות ציור אחת מהן מושל בלבו לחשוב שהוא נעדר ציורו. עד שיהיה הנוקם או הנוטר מדמה בנפשו שמעביר על מדתו ומוחל לחברו, או שידמה השונא רעהו בלב, שאיננו שונאו או שאוהבו, או שידמה המתאוה והחומד שאין נפשו רוצה באותו הדבר; כי כל זה אי אפשר. ובעבור שהדבר כן הוא, היה ראוי שיהיו כל ההמון מוזהרין עליהן. מה שאין כן כל המדות הרעות האחרות אע"פ שרובן הן תועבות גדולות, כמו הגאוה והעקשות המתוארים תועבות בכתבי הקדש, וכמו שהארכנו לדבר עליהן למעלה (חדר ד חלונות ז-ח) וכן הקנאה והכעס ודומיהן, ותמצא בספרי הנביאים שהזהירו בתוכחותיהם את האדם להשתמר מהן. בכל זאת לא באו עליהן לאוין מפורשין בתורה, אלא הניחה כל אלו הענינים סתומים וכלולים במאמר "והלכת בדרכיו". לפי שאין בכח כל הנפשות להשתמר מהן וכל בעליהן מוטעים בנפשם וחושבים שהן זכים וטהורים ממדות הרעות האלו, וכמו שיתבאר לפנינו. וכן בעליהן המשתמשים בהם לרעה, את נפשותיהם הם חובלים, לא נפשות זולתן. ועל כן אין לחוש שעל ידיהן ישחת הקבוץ כולו.
ואתן לך משל להבין הענין הזה הגאוה רעה וכן הגאון, וכן גבה הלב. ובנבואה מפורש שהן תועבות גדולות וכמבואר למעלה (שם שם). אבל עומדין בעצמן, והמתגאה והמגביה לבו משחית נפשו אבל אינו חובל זולתו. מה תוכל לומר? שהוא רודף אחר הכבוד ומבקש להשתרר על זולתו ובלבו הוא גדול מכולם? הנה רעיו החכמים והטובים ילעיגו עליו ויהיה לקלון. מה תוכל לומר אם לא ישמעו אליו, ינקם מהם ויעשה אתם רעה? כבר הזהיר (ויקרא יט, יז) "לא תשנא את אחיך בלבבך". (יט, יח) לא תקום ולא תטור. ובכלל זה כל מה שהוא בדרך נקמה ושנאה לא כדרך המשפט.<sup class="footnote-marker">2</sup><i class="footnote">כלומר לא כדרך הראוי להיות</i> וכן הקנאה רעה מאד. והוא ענין מפורסם אבל עומדת בעצמה.<sup class="footnote-marker">3</sup><i class="footnote">כלומר מזיקה לזה האדם המקנא, ולא לזה שמתקנא בו</i> כי המקנא אוכל את בשרו, כדרך (משלי יד, ל) "ורקב עצמות קנאה". מזה תוכל לומר שלפי שהוא מקנא ישנא רעהו בלבבו וידרוש רעתו? כבר נאמר "לא תשנא". ואם בקנאתו יקח הדבר שמקנא בו כבר נאמר (ויקרא יט, יא) "לא תגנובו" (יט, יג) "ולא תגזול" וכיוצא בזה. כללו של דבר כל האזהרות התלויות בחובת הלב שאינן מפורשין בתורה לאזהרה, אין בעצמותן הֶשְׁחֵת המדינה או הקהל. ואולם ההֶשְׁחֵת המסובב מהן נכלל במקצת האזהרות המפורשות. והן "לא תשנא". "לא תקום ולא תטור". וכן "לא תגנוב". "לא תגזול". "לא תכחש". "לא תחמוד". "ולא תתאוה". וכן העקשות רעה מאד, אבל עומדת בעצמה. כי עקש הלב מתעתע במחשבותיו ההפוכות משקול הדעת וחושב מחשבת רעה על ה' ועל מעשיו, ועי"כ משחית נפשו ומתעב עצמו לפני השם ב"ה. מה תוכל לומר שישחית גם נפשות זולתו במאמריו הנשחתים ודיעותיו המעוקשות? והנה על זה כבר הזהרנו מהסית אחינו לע"ז או לאחת הדיעות הכוזבות והנשחתות, וכמו שבארנו למעלה.
ואתה אם תשאל למה הזהירה התורה על מקצת חובת הלבבות, והנשארים הניחה סתומים? ולמה לא פירשה כולם ואע"פי שהרעה המסובבת מכל אחת מהן עומדת בעצמה ואינה יוצאה לזולתו מבני אדם? וכי בעבור זה לא תזהיר התורה עליהן לכל איש ואיש מבני ישראל שלא יתעב נפשו בגלולי התכונות הרעות; ויאמר "אל תקנא". "אל תהיה גבה לב". "אל תהיה עקש". וכיוצא בזה כמו שעשו הנביאים בספריהם, וכמו שהזהירה על מעשה הגוף, "לא תאכל דבר זה" ו"לא תלבוש מלבוש זה", אע"פי שהן ענינים שאין רעה מסתעף מהן לזולתו? דע שראה השם ב"ה שאם ירבה אזהרות רבות בחובות הלבבות, יעברו ההמון עליהם בכל עת ובכל רגע. ואם היו עוברין בלא תעשה על כל אחת, כמשא כבד יכבדו פשעיהם. והשם ב"ה צדיק וישר ואינו חפץ במיתתן של בריותיו. כי תדע שרוב דרכי המדות אי אפשר שישתמרו מהן חלושי הנפש וההמון קצרי השכל והבינה, וכמו שאמרנו למעלה שנעלם מבעל הנפש עצמו שהוא שקוע בתכונה הרעה שהוזהר עליה, ולכן אין דרך להזהיר עליהן. ולברר הענין נקח למשל שתי מדות שהן שני קצוות, האחת היא הגאווה שהיא הקצה הא' לרעה. והפוכה לה בקצה השני היא הענוה הטובה. ואם היה מזהיר עליה בפירוש לומר "לא תהיה גבה לב" או "לא תהיה גאה", והיה מצוה על הענוה בפירוש ואומר "והיית ענו". האם תאמר שיוכל חלוש הנפש בעל הגאוה לדעת שיש בו גבה לב ויסור מחטאתו? אין הדבר כן, כי לדעת זה צריך דעה גדולה ובינה רחבה מאד.
וטרם אפרש אודיעך ענין נכבד, והוא שהענוה [היא] ההפוך מגבה הלב והגאון. והן שתי קצות הרחוקות ביותר. גבה לב הוא הקצה האחד לרעה. והענוה הקצה השני לטובה. לא כמו שחשבו בעלי המדות<sup class="footnote-marker">4</sup><i class="footnote">עיין דברי רמב"ם, אבות פרק ד "מאד מאד הוי שפל רוח"</i> כי גבה לב ושפלות הרוח הם שתי קצות הרחוקות זו מזו, והענוה ביניהן דרך אמצעי. ולפי שיטתם מדת שפלות הרוח יקרה מן הענוה. אין הדבר כן. כי אין ענין שפלות הרוח נגד הגאוה כלל, גם אין שפלות הרוח מדה פרטית, אבל היא כוללת המדות כולם והיא הפוכה מ"גבה רוח" שכוללת ג"כ המדות בכללם. אבל הענוה היא מדה פרטית וקצה השני מן הגאוה. והענוה יקרה ממנה במאד. וראייה [לזה] כי משה אדוננו לא נשתבח רק בענוה ואמר (במדבר יב, ג) "והאיש משה ענו מאד". ואם היתה שפלות הרוח יקרה מן הענוה היה ראוי לתארו בו. גם השם ב"ה מתואר בענוה כמו (תהלים יח, לו) "וענוָתך תרבני". וחלילה לסמוך מליצת "שפלות רוח" אצל השם. לא תמצא כן בכל המקרא. ואם היה שפלות רוח ענוה גדולה, היתה המליצה הזאת ראויה להכתב גם אצל השם ב"ה. והאמת כדברנו שהגאוה והענוה הן שתי הקצות. ואין שפלות הרוח מענינם כלל. ובמשנת ר' לויטס איש יבנה (אבות ד, ד) שאמר "מאד מאד הוי שפל רוח" בארנו ענינו.<sup class="footnote-marker">5</sup><i class="footnote">יין לבנון, מהד' תשס"ג עמ' 282-286</i> ושם תמצאנו. ודברים ברורים כתבנו שם. אבל פה אין הכונה להאריך רק להציע כללים להשלמת כונתינו. ואודיעך כי הדרך האמצעי בין הגאוה והענוה היא מדת "אמת". כי מי שאיננו מתגאה, לא בעבור כן יתואר ענו, ומי שאיננו ענו לא בעבור כן יתואר מתגאה. אבל כל אחד כח פרטי, וכמו שבארנו למעלה (חדר ה' חלון יא). ועתה אפרש בקצרה ענין הגאוה וענין הענוה. ואז יתברר שאין נכון להזהיר ההמון על הגאוה, ולצווֹתם על הענוה. כבר אמרנו (חדר ד' חלון ב') שהנפשות נבדלות בכחותיהן מתחלת אצילותן. יש נפש יקרה מנפש אחרת בעבור סגולותיה. וכן לענין הֶמְשֵׁל הציורים הטובים והרעים ומעשה המצווֹת וכיוצא. ואילו היה אפשר לאדם לדעת כבוד נפשו במשקל צדק בלי העדפה ובלי מחסור, והיה מדריך לבו במחשבת "אמת", לחשוב ערכו כי מה שהוא וערך זולתו כפי מה שהוא. ואם יראה שחברו גדול ממנו יעלהו עליו וישימהו לו לשופט לאדון ולרב; ואם הוא גדול מחברו לא ישימהו על עצמו לאדון. אלא אם ישאל חברו ממנו שיהיה הוא אדון עליו להדריכו בדרך אמת, ישמע לו ויתרצה אליו, בעבור שנתברר לו שהוא ראוי להיות אדון לו, וכן כל כיוצא בזה. אז לא היה נקרא גבה לב ומתועב. חלילה לומר כן! כי מחשבותיו ומעשיו בדרך אמת, ואין תקלה יוצא מזה. כי כמו שהוא יודע ערכו שהוא גבוה מערך פלוני שהוא למטה ממנו, ולא יבטל דעתו ורצונו בעבורו, כן יודע שערכו קטן מערך פלוני שהוא נכבד ממנו, ויכנע מפניו. וכל שכן שיהיה נכנע למשפטי התורה ודברי השופטים והחכמים שקבלו באמונה כי הם נכבדים ממנו. וכן בכל דבר אם היה יוכל לשקול כח שכלו ובינתו נגד משקל אלו הכחות הנטועים בשאר הנפשות, והיה רואה שקצתן חלושות מכחותיו, וקצתן עצומות<sup class="footnote-marker">6</sup><i class="footnote">חזקות</i> מהן, והיה מעמיד דבריו נגד החלושים ממנו, ומבטלם נגד העצומים ממנו. ואין בכל זה תקלה ולא דרך עקשות ורעה, אבל זהו מדת הצדק והאמת הנטוע בנו. אבל לפי שאין לנו פלס ומאזני משפט לשקול עליו משקלי הכחות, ואין משקלם באמת נודע זולתי ליוצר הכל ית', אין טוב לסמוך על אומד הדעת. כי המכשול קרוב, כי האורב יושב בסתר הנפש. והוא כח הגאוה והגובה הנטוע בנו המגביה לב אדם על זולתו בשקר, ומדמה לעיניו שהוא נכבד גם ממי שערכו גדול מאד מערך המתגאה. ובהצטייר ציור כח זה בלב הוא כמו סף רעל לכלות בנין הנפש כולו. כי דרכו להגביה ולהעלות בעליו על כל ענין, והכל בארח שקר. הכח הזה הוא עמוד ה"חכמים בעיניהם והנבונים נגד פניהם". (משלי כח, יא) "חכם בעיניו איש עשיר". (משלי כו, טז) "חכם עצל בעיניו". כולם משרש הגאוה יצמחו כי לולי כח מעשה הגאוה וגבהות הלב לא היה אחד מהן משקר בדעת והאמין בכזב. כי מעשה הכח הרע הזה עד להפליא ונגד שקול דעת האדם, עד שהפתי שאין בו ציור גאוה, גם הוא ילעג על ה"חכם והנבון בעיניו" כשישמע דבריו שקריו ופחזותיו. ועל זה אמרו הנביאים שהגאוה תועבה, וכמו (שדה) [שאר] החטאים והעונות, ואפילו המעט ממנה כמבואר למעלה (חדר ג' חלון ז') מפסוק "כל גבה לב". כי המדה הזאת אוסרת בכל שהוא. מיד שיגביה אדם לבו בגאוה ובשקר הרי הוא מתועב. ולכן ראוי לאדם שיהיה תמיד שפל בעיניו. ואם יראה חברו שאינו עוסק בתורה כמוהו, ושאינו עושה מעשה המצווֹת, יחשוב אולי הוא טוב ממנו בענינים אחרים. וכן לעניין השכל והבינה, אם אינו ברור לו כשמש שהוא מבין ומשכיל יותר מאחר, מִסָפֵק יחשוב זולתו למשכיל ולמבין יותר. והכל כדי שלא יבוא לידי גאוה, שיחשוב לעצמו גדולה בשקר ומגאות הלב. ואם עושה כן הרי הוא נוהג במדת הצדק ובמדת האמת.
אבל לא בעבור כן יתואר "ענו". כי הענוה כח נוספת והפוכה מן הגאוה. כי כמו שהגאוה תעלה מעלת האדם יותר ממה שהיא, ויסתעפו מזה כל החטאים והעבירות כמו שבארנו, כן הענוה תשפיל מעלת האדם בעיניו ממה שהיא באמת. לא בארח שקר חלילה, אבל בדרך דעת ובמדת הטוב. כי בעיני בעל המדה הזאת, כל זולתו בעיניו חשובים ויקרים כמוהו. אע"פי שלבו יודע כי הוא רם ומעולה מהם מאד, יסבול עלבון בלב טוב, ירחם ויחון על האומללים, ישא משאם טרחם וריבם. והמדה הזאת נפלאה מאד, וכשתצטייר במשקל ידוע בנפש, תהיה כמו בית אוצר ומשכן לרוח הקדש ולכל המעלות העליונות שהשיגו שרי קדש ושרי אלהים. וכמו שהיראה אוצר לחכמה, כן הענוה אוצר לרוח אלהים והנבואה. והנה אדוננו משה ע"ה היה ענו מכל האדם אשר על פני האדמה. ואמר (שמות טז, ז) "ונחנו מה כי תלינו עלינו". ואמר (שמות לב, לב) "ואם אין מחני נא מספרך אשר כתבת". היעלה על דעתך שהיה אדוננו משה ע"ה מְסַכֵּל לדעת כבוד נפשו ומעלתו? איש אשר נגש אל הערפל אשר שם האלהים. איש אשר עמד בהר מ' יום בלי לחם ומים. איש אשר התיצב לפני מלכים גדולים באותות ובמופתים. איש אשר בקש מאדון העולמים "הודיעני נא את דרכיך", "הראני נא את כבודך". אבל הוא ידע מעלתו. ובכל זאת היה ענו ולפי שלא היה כמוהו בענוה, לא היה כמוהו בנבואה שנאמר (דברים לד, י) "ולא קם נביא עוד בישראל כמשה". ובעבור כן זכרה התורה המדה הזאת לתפארת אדוננו משה ע"ה להורותנו כי צדיק ה' אשר בחר בו להיות אב לנביאים. הנך רואה שהגדולים האלה כמשה ודוד וחבריהם היו יודעים מעלתם, כי נחה עליהם רוח ה', והיו נגידים על עם ה', חכמים ונבונים וכיוצא בסגולות הנפלאות שהתעצמו בהם יותר מכל בני דורם. ועם כל זה היה לבבם שוה ברום ובהתנשאות, אל לב הקטן שבישראל. בעבור היות בם ציור הענוה הגדולה. ולא יתכן לצות על מדה זו להמון מבני אדם. כי אחד מני אלף ישיג חלק קטן ממנה. כי גלוי ציור ענוה בנפש קרוב לרוח הקדש. וכן אמר שלמה (משלי טו, לג) "ולפני כבוד ענוה". ומלת כבוד על הרוח הקדש, וקודם לה [בא] ציור הענוה. וכן אמרו קדמונינו ז"ל (ע"ז דף כ, ב) "ענוה מביאה לידי רוח הקדש". וכן לא יתכן לצותם באזהרה על הגאוה. כי כל מתגאה מוטעה בלבו, והדמיון הכזב ישפוט משפט מעקל, ושנאתו על הנשא ממנו באמת. ובמה ידע שהוא מתגאה עד שיוכל להזהר מזה? ובלבו איננו מתגאה. כי חושב לו נאה ולו יאה התהלה הזאת. אבל נמסרו המצוה על הענוה והאזהרה על הגאוה במאמר סתום "והלכת בדרכיו". והמבין בדרכי ה', מיד יודע לו שהגאוה תועבה, וההענוה דרך הקודש. כי הוא דרך ה' ביען השם ב"ה נשגב ורם ללא תכלה מכל יצורי מעלה ומטה. "וּכְלָא חשיבין קמיה".<sup class="footnote-marker">7</sup><i class="footnote">עיין דניאל ד, לב; זהר ח"א יא ע"ב</i> ועם כל זה מנהיגם בחסד וחולק מכבודו ליצוריו העליונים והתחתונים. הוא נקרא מלך, וחולק מלכות לבשר ודם.<sup class="footnote-marker">8</sup><i class="footnote">כך נוסח הברכה שמברכים על ראיית מלך "ברוך וכו' אשר חלק מכבודו ליראיו" (ברכות נח, ב)</i> הוא נקרא חכם, וחולק חכמה ותבונה לבשר ודם.<sup class="footnote-marker">9</sup><i class="footnote">כך נוסח הברכה שמברכים על ראיית חכם מופלג "ברוך וכו' אשר חלק מחכמתו ליראיו" (ברכות נח, ב)</i> הוא נקרא גבור ואיש מלחמה, וחולק גבורה ועצה למלחמה לבשר ודם. וכן בכל דבר. וכן סובל עלבון הבריות כביכול, מאריך אפו ומקרבם בתשובה, סולח לעונותיהם, רחום וחנון על האמללים ועל הדכים והעניים. (ישעיה נז, טו) "מרום וקדוש אשכון ואת דכא ושפל רוח". כל אלה מדרכי הענוה העליונה. וכמו שאמר דוד (תהלים יח, לו) "וענוָתך תרבני". כי לולי שמדת השם ענוה, איך יבקש האדם גדולה ומלכות ורבנות מלפניו? וכמבואר למעלה. ומי שיש בו יראת השם להשפיל גאון נפשו, ויש בו רוח טוב לגלות ציור הענוה הקדושה, ויש בו בינת הלב להבין בסוד דרכי השם, יתחייב ללכת במדת הענוה. שכן כתוב "והלכת בדרכיו". ומי שחסר אחת מאלו לא יוכל. וכבר ידעת כמה יקר למצוא אדם כולל מעלת יראת השם כפי שציירנוה למעלה, ומעלת הרוח הטובה כמו שדברנו עליה למעלה, וכן מעלת בינת הלב בענינים העמוקים האלו. ולכן ענין המצוה והאזהרה בכמו אלו נכתבו בלשון סתום "והלכת בדרכיו". והמבין יבין הדרכים כדרכו. ומי שאינו מבין לא יוכל ללכת בהן:

Window 8

ראיה לדבר מפרשת המלך. אמרה תורה (דברים יז, יח-כ) "וכתב לו את משנה התורה הזאת על ספר מלפני הכהנים הלוים. והיתה עמו וקרא בו כל ימי חייו למען ילמד ליראה את יי' אלהיו לשמור את כל דברי התורה הזאת ואת החקים האלה לעשותם. לבלתי רום לבבו מאחיו ולבלתי סור מן המצוה ימין ושמאל למען יאריך ימים על ממלכתו הוא ובניו בקרב ישראל". פקח עיניך וראה כי סתומים וחתומים המליצות האלו. אמר שיכתוב את משנה התורה הזאת. מה זה "משנה"? ולמה לא אמר "את התורה הזאת"? כי למלך היו שני ספרי תורות שלמות. אחת המונחת בבית גנזיו. ואחת הנכנסת והיוצאת עמו. כמו שבא בקבלת אבותינו הנאמנה (סנהדרין כא, ב). ועל מה אמר "על ספר"? אין ספק שהמכתב יהיה על ספר כדרך שקבלנו מנהג כתיבת ספר תורה. ולמה צוה שיכתבנה "מלפני הכהנים הלוים"? והן הסנהדראות הגדולות וראשי ישראל. ויש לכל אחד מישראל ספר תורה, וכן למלך עצמו וממנה יוכל להעתיק. כי כל ספרי התורות שוין. ולמה אמר תחלה "לשמור את כל דברי התורה הזאת", שהוא מאמר כולל החקים והמשפטים והעדות והמצווֹת ואחר כן אמר "ואת החקים האלה לעשותם"? אע"פי שהמאמר הראשון על השמירה בלב, והשני על המעשה. לא היה צריך לומר פעם שניה "ואת החקים האלה". רק "לשמור את כל דברי התורה הזאת ולעשותם". כמו (דברים ל, יד) "בפיך ובלבבך לעשותו". ולמה אמר "לבלתי רום לבבו מאחיו" ולא אמר "ולא יהיה גאה" או "גבה לב" כדרך שנכתב במליצות הנביאים? ומלת "לבלתי" קשה. שהוא כמו משך מן המאמר הראשון, וכתולדה היוצאות ממנה. ומדוע לא נכתב בלשון גזירה "ולא ירום לבבו מאחיו"? וסתום מכל, אָמְרוֹ "ולבלתי סור מן המצוה ימין ושמאל". מה חידש במאמר זה? ומה חסר ממאמר "לשמור את כל דברי התורה הזאת ואת החקים האלה לעשותם", שהוצרך לומר פעם שנית "ולבלתי סור מן המצוה ימין ושמאל"? ולמה אמר "מצוה" ולא "מכל המצווֹת"?
ועתה אפרש. לפי שחֻקֵי התורה ומצותיה ואזהרותיה יתחלפו כפי התחלפות הנפשות. הן בענין קיומם, שאע"פי שהם נשמרים ונעשים מכל ההמון, לא תדמה מעשה למעשה כמו שבארנו. וכן בענין הדברים שלא נתפרשו בתורה למצוה ולאזהרה, ונכללים כולם במאמר "והלכת בדרכיו". ואלה הדרכים הנפלאים נמסרו פה אל פה לנביאים ולחכמי לב. והם קבלו משפטי החכמה העליונה בכל דבר ודבר, כדרך שהן קצובים לבעלי הנפשות היקרות, שנאצלו בנפשותיהם הכחות היקרות במשקל גדול, כח שֵׂכֶל ובינה גדולה, כח גבורה, כח ענוה וכיוצא, והם חייבים לקיימם וללכת בהן. והודיעה התורה שתהיה הקמת המלך ע"פ נביא, איש אשר יבחר ה' בו. כי הוא ב"ה יודע האיש אשר בו נפש יקרה ראויה למלוכה, וכמו שבארנו (חדר שמיני חלון ז'). לכן באה המצוה עליו שבשבתו על כסא ממלכתו יכתוב מלפני הכהנים הלוים, הנביאים וחכמי לב שבדורו, שקבלו הדרכים הנפלאים את חקי המלוכה ודרכי הנגיד בעם. ומלת "משנה" הוא חזרת הדבר ופרושו, כי היא שניה לראשונה. ומטעם זה נקרא ספר אלה הדברים "משנה תורה", לפי שהוא מפרש דברי הספרים הראשונים. כמו שכתוב (דברים א, ה) "הואיל משה באר את התורה הזאת". גם אצל יהושע נאמר (יהושע ח, לב) "ויכתב שם על האבנים את משנה תורת משה אשר כתב לפני בני ישראל". פירוש, שכתב משנה וביאור תורת משה שהיא במכתב. שכן צוהו השם בתורה שנאמר (דברים כז, ח) "וכתבת על האבנים את כל דברי התורה הזאת באר היטב". וזה כמו (דברים א, ה) "הואיל משה באר את התורה". והוא פירוש. וקדמונינו ז"ל אמרו (סוטה לב, א) שכתב התורה בשבעים לשון, וזה "באר היטב". ומדבריהם למדנו שפרשו הדברים ובארום. ועל כן נקראו דברי תורה שבעל פה, שהן פירוש תורה שבכתב, ששה סדרים "משנה". כי אלו הששה סדרים הם מפרשים התורה שבכתב. וכן המלך נצטוה ללכת אל הכהנים הלוים, לכתוב מפיהם [את] משנה ופירוש התורה על ספר התורה שבכתב שהוא ביד כל ישראל. והם יגידו לו הקבלה הנאמנה בפירוש המצווֹת וסתרי הדברים הראוים להנהגת המלכים, ואיך יבינו הם אופני שמירת מצות התורה ועשייתם. ועל זה אמר "וכתב לו את משנה התורה הזאת". כלומר פירוש התורה הזאת ודברי הקבלה מלפני הכהנים הלוים על ספר התורה שבכתב. ואמר "והיתה עמו וקרא בו כל ימי חייו". כלומר אע"פי שיש לו ספר תורה בבית גנזיו כמו כל ישראל, הנה המשנה הזאת תהיה עמו תמיד. ויקרא בספר זה שנלוה עמו המשנה כל ימי חייו, למען ילמד ליראה את ה' אלהיו. כי בהיותו נגיד בעם ונפשו יקרה מאד, צריך ליראה את ה' יראה גדולה. ועל כן אמר "יי' אלהיו". כמו (דהי"א כח, ט) "דע את אלהי אביך" ובארנוהו למעלה (חדר ז חלון ב). וכן בארנו (שם חלון ד) שהיראה יסוד השמירה והעשייה. ועל כן אמר (דברים יז, יט) "לשמור את כל דברי התורה הזאת ואת החוקים האלה". והנה סוד היראה כמו שהיא ראויה לנפש יקרה כמוהו ילמד מתוך משנה התורה הזאת. כי הנביאים וחכמי לב ימסרו לו מעשה בראשית ומעשה מרכבה וסוד השם, כי המלך חכם ומבין מדעתו. וכן ילמדוהו הדרכים היקרים שצריך ללכת בהן, שלא באו מפורשים בתורה, אבל נרמזו בתוך דברי התורה. והן המאמרים הכוללים והספורים הרבים הכתובים בתורה, שתוכן רצוף חכמה גדולה ומפיקות תבונה, ומלמדות דרכי ה' הישרים. ומי שנתן ה' לו לב לדעת, ילמד מהן ליראה את ה', וסוד דרכיו ונתיבותיו. ולא נכתבו הענינים האלו בלשון מצוה וחקה מטעם שבארנו שלא יאות לחקקן למצוה לכל הקהל כולו. גם חלוש הדעת והבינה הקורא בתורה, לא יבין הסוד החתום בהם. וכל אלה יכתבו הכהנים הלוים למלך במשנה ופירוש התורה. ועל זה אמר לשמור את כל דברי התורה הזאת. והוא השמירה בלב גם בדברים שאין בהם מעשה בעצמו. כמו סוד מצות קבלת עול מלכות שמים ומצות הייחוד. ומצות היראה ואהבה. ומצות בו תדבק; שבארנום למעלה. שהמלך וכיוצא בו מן בעלי הנפשות היקרות חייבין לשמרם כפי הסוד הנעלם בהם. ואלה הסודות מתפרשים לבעלי החכמה מדברי התורה וסיפוריה. כמו סיפור מעשה בראשית ומתן תורה וכיוצא בהן. והיראה יסוד שמירת הענינים האלו בלב כמבואר, וכן היא יסוד העשייה. והן מעשה המצווֹת בכללם המפורשים בתורה שנצטוו עליהן הקהל כולו. וגם המלך חייב לעשותם כמוהם, ועל זה אמר "ואת החקים האלה לעשותם". ומלת חקים כוללת מצות התורה כולם, כמו (דברים ד, ו) "אשר ישמעון את כל החקים האלה" ובארנוהו למעלה.
וכאשר יצדק לב המלך בכל אלה, אז יִמָשֵׁךְ מצדקתו שיזכה לכתר הענוה שהיא יסוד לרוח הקדש ורוח אלהים שצלחה על המלכים, כמו שאול ודוד ושלמה וכיוצא, כמבואר למעלה. כי בהיותו הנגיד בעם ויושב על כסא המשפט והמלוכה לשפוט משפטים נפלאים ועליונים כפי משקלי העונות והחטאים, וכן להנהיג את העם בצדק ובמשפט, צריך שיהיה בו רוח אלהים. כמו שמפורש בשאלת שלמה המלך, כששאל מאת השם חכמה ומדע. והרוח הטובה הזאת תשכון בלב הענוים. ועל זה אמר "לבלתי רום לבבו מאחיו". לא אמר "לבלתי יתגאה בכבודו ובעשרו". וכן לא אמר "לבלתי רום לבבו" סתם. והוסיף מלת "מאחיו". לבאר כי יצוהו על הענוה. כי בארנו שהגאוה או רום הלבב, הוא המתרומם בלבו בגאוה ובארח שקר, ומגביה ערכו יותר ממה שהוא באמת. ואין כונת הכתוב שהמלך לא יעשה כן. אבל נוסף על זה שיקטין ערכו ממה שהוא באמת. ואע"פי שברור לו כי ערכו רב מערך זולתו מן ההמון, כי הוא מלך ובו בחר ה' מכל ישראל, ובו כח גבורת הלב בעוצם גדול, כח שכל ובינה גדולה והוא שופט לחיים ולמות, בעל העושר והכבוד וכיוצא מן המעלות הנודעות לבעל הנפש באמת. בכל זאת יהיה לבו שוה ברום עם לב הקטן שבישראל. וזאת היא מליצת "מאֶחָיו". ואֶחָיו הם כל ישראל, ובהם כורמים ויוגבים ודלת עם הארץ. וצוהו שלא ירום לבבו מן הקטן שבהם. וזאת היא באמת מדת הענוה הגדולה והנפלאה. וכן נהגו המלכים הקדושים. המלך דוד ידע מעלתו. תמצא שאמר (תהלים פו, ב) "שמרה נפשי כי חסיד אני". (שמואל ב ו, כא) "אשר בחר בי מאביך". (תהלים יח, לה) "ונחתה קשת נחושה זרועותי". וכיוצא מן המעלות שאמר על עצמו. ועם כל זה היה ענו מאד, ואין זה צריך ראיה. וכן שאר המלכים הטובים. ואולם ההנהגה במדת הענוה, היא לבד נגד בני אדם לחון עליהם ולחמול על האמללים, ושיצטער בצרת הקטן שבישראל, ולסבול טרחם משאם וריבם. וְשֶׁיָשִׂים נפשו בכפו להצילם מרע ולהושיעם בכל דבר. ולא יחשוב בגדולתו שאינו כדאי לו לעמול ולהסתכן בעבור הקטנים ממנו מאד. ואין צריך לומר נגד השם ב"ה, ליראה ממנו ולשאת בטוב לב כל מה שיצוהו. כי אין זה בעבור הענוה אלא בעבור היראה. כי בַּמֶה הוא נחשב נגד השם ב"ה?
אבל יש מן הענינים שאסור לו להיות נוהג בענוה להשפיל מעלתו וּלְהַשְׁוֹתָה עם הקטן שבישראל, והם בעניני מצות השם. על דרך משל שהשם ב"ה יצוהו על ידי נביא שיעשה מעשה גבורה גדולה ויהרוג מדינה שלמה, לא יחוס ולא יחמול עליהן. אז יגבה לבו בדרכי ה' כמו שבארנו על נכון למעלה (חדר ד חלון י) קחנו משם. ויאמר בלבו, "לי נאה לעשותו כי בי בחר מכל ישראל ועשה לי את הנפש הזאת היקרה. ואם אחי ועמי רכי הלב. אני לאל ידי לעשות כי גדול אני מהם מאד. ואם אנהג בְּרַכּוּת הלב כמוהם אביא עלי חרון אף ה', והמה ינצלו". כי הפרעון והגמול על המעשים קבעה החכמה העליונה במשקל ובמדה עם משקל יוקר הנפשות, כמבואר למעלה (חלון א'). אבל אם יחשוב גם באלה מחשבת ענוה, ויאמר "מה אני יותר מכל אחי? ואיך אשלח יד לעשות יותר מהם?" הרי הוא חוטא חטא גדול. ולכן אחר שאמר "לבלתי רום לבבו מאֶחָיו", אמר עוד "ולבלתי סור מן המצוה ימין ושמאל". והיא מצות הנביא לפי שעה. כל אשר יאמר יעשה, גם אם יהיה באותה המצוה דבר-כבוד ותפארת וגדולה גדולה המופלא מכח זולתו, לא יניחנה ואל יעזבנה בעבור ענוָתו, ולא ישוה עצמו אל זולתו. אך יגבה לבו בדרכי ה' לקיים המצוה בעבור שהוא גדול מכל אחיו. כי כך דרך השם ב"ה אע"פי שהוא נוהג עם בריותיו בענוה גדולה כמבואר למעלה, לפעמים ילבש גאה וגאון בארח משפט. כמו (ישעיה ה, טז) "ויגבה יי' צבאות במשפט". (תהלים צג, א) "יי' מלך גאות לבש, לבש יי' עוז התאזר". (איוב מ, י) "עֲדֵה נא גאון וגבה". וזה בדרך אמת. וכן המלך או ראשי ישראל ינהגו לעתים כפי המשפט, בדרך גאה וגאון להכניע זדים ולהשפלם.
ואם תשים לבבך על מה שצותה התורה בענין עמלק, ושהיה גמר המצוה כמוס עמו עד הוקם מלך בישראל. ומיד שהוקם שאול, צוהו שמואל הנביא שהוא יעשה נקמת ה' בעמלק, לא יחוס ולא יחמול. והקדים לאמר (שמואל א טו, א) "אותי שלח יי' למשחך למלך על עמו על ישראל, ועתה שמע לקול דברי יי'". תבין שנכתבה המליצה הזאת ונאמרה לשאול לצורך גדול כי רָמז לו על נפשו היקרה, ושהוא חייב יותר מכל ישראל להתגבר ולמלאות דבר ה'. ולכן הזכיר ששלח ה' אותו למָשחו, וזה אות כי נפשו יקרה. כמו שנאמר בתורה (דברים יז, טו) "שום תשים עליך מלך אשר יבחר יי' אלהיך בו". כלומר על פי נביא. ואמרנו הטעם לפי שהאדם יראה לעינים, ולא יבין משקלי הכחות הפנימיות. והשם לבדו מבין האמת. גם הַמְלָכַת מלך בישראל שהם עם ה' איננה שוה עם המלכת מלך על כל עם אחר. כי העמים האחרים צריכין מלך לצאת ולבוא לפניהם במלחמה. ואין כן ישראל. כי ה' מלכם והוא יושיעם מידי אויביהם באותות ובמופתים כמבואר למעלה. גם אינן צריכין למלך בעבור הדת והחקים, כי יש תורה בישראל, ועמהם הכהנים והלוים והשופטים. והם יורו משפטים ליעקב ותורה לישראל. ואולם עיקר המלכת המלך בישראל בעבור דרכי ה' הנפלאים והנשגבים. כי המלך אשר יבחר בו ה', הוא האיש אשר נתן בו נפש גדולה ויקרה לשפוט משפטים נפלאים בארץ, ולהתגבר ולעשות בארץ מעשים נפלאים בעצה ובגבורה כפי דרך ה', ולהכריח העם ביכלתו המוחלט שלא יסור ימין ושמאל מדרך ה'. ועל זה אמר "למשחך למלך על עמו על ישראל". ולפי שאתה בחיר ה', ומלכת על ישראל עם ה', על כן "ועתה שמע לקול דברי ה'" ועשה המלחמה הגדולה הזאת. והחרם את עמלק וכל אשר לו. לא תחוס ולא תחמול, כי יגבה לבך בדרכי ה'. ואם ימצאו בתוך אנשי הצבא רכי הלבב וחומלים שלא כמשפט, אתה תמנעם מחמול (ומהחיות) [ומלהחיות] מהם נפש. או אם ימצאון ביניהם אנשי החמדה, אתה תמנעם מקחת מאומה מן השלל. כי כן יאות למלך ישראל להתנהג. אע"פי שההמון לא ינהגו כן, אין עליהם אשמה בעבור שאינן בעלי התכונות הגדולות כמו המלך. אבל אם אתה תחטא יהיה עליך קצף. והנה חָטָא שאול כמבואר בפרשה. וחמל על אגג ועל מיטב הצאן כמו כל העם. שכן נאמר (שמואל א טו, ט) "ויחמול שאול והעם על אגג ועל מיטב הצאן" וגו'. וידוע כי שאול היה בעל ענוה גדולה כראוי למלך ישראל. שכן אמר (שמואל א ט, כא) "הלא בן ימיני אנכי מקטני שבט ישראל, ומשפחתי הצעירה מכל משפחות שבטי בנימין. ולמה דברת אלי כדבר הזה?" ונאמר עוד (שמואל א י, טז) "ואת דבר המלוכה לא הגיד לו". ונאמר עוד (י, כג) "הנה הוא נחבא אל הכלים". ונאמר עוד (י, כז) "ובני בליעל אמרו 'מה יושיענו זה?' ויבזהו ולא הביאו לו מנחה ויהי כמחריש". הודיע שהיה סובל עלבון בלב טוב. ומדתו הטובה הזאת סבבה לו החטא הגדול הזה, כי חמל גם הוא, ולא חש ליוקר נפשו שראוי לה להתגבר וללכת בדרכי ה', אבל השוה כבודו לכבוד הקטן שבישראל. ולא נכון לעשות כן. כי בענין המצוה צריך שיגבה לבו, ולא יסור ימין ושמאל.
ואתה רואה כי כן אמר לו שמואל הנביא ע"ה כשהוכיחו על חטאו, והיתה המליצה (שמואל א טו, יז-יט) "הלא אם קטן אתה בעיניך, ראש שבטי ישראל אתה! וימשחך יי' למלך על ישראל. וישלחך יי' בדרך ויאמר לך והחרמת את החטאים וגו'. ולמה לא שמעת בקול יי'?". פירוש, ידעתי מאין צמח עונך. כי אתה קטן בעיניך, ואין לבבך רם מאחיך. וזה טוב מאד בדברים שבין אדם לחברו. אבל בכל זאת "ראש שבטי ישראל אתה", הגדול והנכבד שבכולן. וראיה על יוקר נפשך, כי "משחך ה' למלך על ישראל" כמבואר למעלה. והנה על כן שלחך ה' בדרך הזה לעשות הגבורה הנפלאה הזאת. בעבור היות בנפשך כח גדול למלאת דבר ה'. ועתה אשאלך "למה לא שמעת בקול ה'?" והיה לך להשתמש במדת גבה הלב יותר מכל העם. ואם הם חמלו על אגג ועל מיטב הצאן, אתה לא היה לך לחמול ולהחיותם. גם היה לך למנוע את העם מקחת מן השלל, כי מלך אתה מְצַוֶה ונגיד. וחתם דבריו (טו, כג) "יען מאסת את דבר יי' וימאסך ממלך". ואמר עוד (טו, כו) "וימאסך יי' מהיות מלך על ישראל". ובספרי "רוח חן" בארתי הפרשה כולה.<sup class="footnote-marker">1</sup><i class="footnote">חכמת שלמה, פרשה יב פסקא יט (עמ' 199-205)</i> כי היא מלאה מליצות עמוקות, וטוב טעם ודעת. ופה רמזתי בקצרה מה שהיה צריך לעניננו. ועל זה וכיוצא בזה באה המצוה "לבלתי רום לבבו מאחיו ולבלתי סור מן המצוה ימין ושמאל". וכל זה דברי אמת וצדק. ומצאתי לקדמונינו ז"ל דבר בספרי (שופטים, פסקא יט) ראיתי לכתבו פה. אמרו "לבלתי רום לבבו מאחיו. ולא משל הקדש". ע"כ. ואין הדעת נוחה לפרש שלא ירום לבבו מן הקדש חלילה. כי הוא ענין שאין צריך לאומרו, ובא בקל וחומר. אם מבני אדם הקטנים ממנו לא ירום לבבו, כל שכן מן הקדש הרם והנשגב ממנו. ועוד מאין למדו כן מן המקרא? והכתוב אומר "מאחיו"? גם קשה לאומרו שדברה התורה עם משוחת הדעת המתרומם על הקדש, אחר שהזכיר "למען ילמד ליראה את יי' אלהיו". ולכן יראה לי שרמזו על כל מה שדברנו. לפי שהכתוב אמר "מאחיו", בא ללמד שהוא מדבר בענינים שבין אדם לחברו, ובדברי חול, שלא ירום לבבו מהם. אבל לא משל הקדש. כלומר אין הכתוב מדבר בדרכי הקדושה. כי בדרכי ה' יהיה לבו גבוה ורם מכל אחיו. וכמו שפרשנו. ומדברי המשל הזה תבין דעת התורה וכונתיה במאמרה הסתום "והלכת בדרכיו". ואיך כונתו ותבונתו מתחלף כפי חלופי הנפשות. וכולל כל מה שהפה יכול לדבר. והלב לחשוב:

Window 9

וכמו שאנו רואין הדקדוקים הגדולים שדקדקה התורה על המלך וצוהו על מדות יקרות ונפלאות, וכל זה בעבור שהוא ב"ה מצוהו כפי כחו; כן תתחלפנה המצווֹת והאזהרות בכל בעלי הנפשות היקרות, בין רב למעט. כמו דרך הקדושה היתרה על חקי התורה, ונכללת ג"כ במאמר "והלכת בדרכיו". וכן בא בקבלתם ז"ל<sup class="footnote-marker">1</sup><i class="footnote">"אגרת הקודש", המיוחס בטעות לרמב"ן, "כתבי רמב"ן", מהד' מוסד הרב קוק, ח"ב עמ' שכב. ולא מצאתי מאמר זה בחז"ל</i> "מה הוא קדוש אף אתה הֶיֵה קדוש". וכן כתוב בתורה (ויקרא יט, ב) "קדושים תהיו כי קדוש אני יי' אלהיכם". והקדושה היא הפרישות וההבדל מדבר נקלה ונבזה, וכוסף הנפש והתשוטטות מחשבותיה בדברים נכבדים ונשגבים. ולכן נכתבה המליצה הזאת בתורה פעמים רבות, כפי חלוקי הענינים שדרך הנפש לכסוף אליהם ולהשתוקק בהם. וענין המצוה תמיד [היא] מלבד שלא תעשה דבר פלוני ופלוני שהזהרתיך עליו, גם לא תכסוף אליו, ולא תשוטט עליו במחשבה. אבל תרומם דרכי לבך ומחשבותיך על הענינים הנקלים האלו, ותכסוף אל מה שהוא טוב ונשגב באמת. תמצאנו<sup class="footnote-marker">2</sup><i class="footnote">מושג של "קדושה"</i> כתוב על עניני המאכלים האסורים, הבהמה והחיה והעוף והדגה והרמש שאסרם התורה, לאמר אל תחשוב על טעמם והנאתם וכיוצא. אבל יבוזו בעיניך בעבור שהן עניני הגוף ומעשה בהמה. ואמר (ויקרא יא, מה) "והייתם קדושים כי קדוש אני". וכן (שמות כב, ל) "ואנשי קדש תהיון לי, ובשר בשדה טרפה לא תאכלו" וגו'. וכן כשדבר על העריות וטומאת המשכב אמר אחריו (ויקרא יט, ב) "קדושים תהיו". כלומר מלבד שלא תעשו התועבות האלו, אבל גם תהיו פרושים במחשבת הלב מהן, ולא תשוטט מחשבתכם על מיני ההנאות האלו, כי הוא מעשה נקלה ובזוי. ותרוממו מחשבותיכם לאהוב ולחשוב הענינים הנכבדים מחשבת שכל ובינה. וכשהזכיר עבודת אלילים וזנות הכשפים והאובות והידעונים. אמר (ויקרא כ, ז) "והתקדשתם והייתם קדושים". פירוש מלבד שלא תעשו כמו אלו, אבל גם תהיו קדושים במחשבת הלב, ולא תאהבו הדברים הבזוים ולא תשוטטו עליהם במחשבת הלב. כי תהיו אנשי המעלה ובעלי מחשבות טובות ונשאות. וכן כשהזכיר כלל מחשבת היצר הרע ואמר (במדבר טו, לט) "ולא תתורו אחרי לבבכם ואחרי עיניכם אשר אתם זונים אחריהם", והן הפחיתיות בכללם. אמר (טו, מ) "למען תזכרו ועשיתם את כל מצותי והייתם קדושים לאלהיכם". כלומר למען תשוטט מחשבת לבבכם בזכרון הדברים היקרים, לעשות את מצותי ותהיו קדושים לאלהיכם. וכמעט כל הקהל מישראל בכחם להשתמר מאלה התועבות ולהתקדש במחשבת הלב. כי מי שיש בו כבוד אדם יבוש בעצמו להרהר בדברים הבזוים האלו, וירום במחשבתו לחשוב בענינים נכבדים. אבל יש דרכים רבים בדרכי הקדושה נשגבים אלו מאלו. ולא פרשה התורה אותם בעבור שלא יאותו לכל הנפשות. כי מדרך ההמון אע"פ שעוזבים מחשבת טומאה כאלו האמורים למעלה, הנה תשוטט מחשבת לבם על קנינם ועל משאם ומתנם, ועל עניני ביתם נשותיהם ובניהם, והנהגתם עם רֵעיהם, ומחשבותיהם דבקות מאד בכמו אלה. וכשיקרה להם ענין מאלו הענינים לטוב או לרע, הם משתקעים בהם בדמיונם, ולא יציירו עוד בנפשם ענינים אמתיים עליונים וגבוהים.
על דרך משל אם יודעים לאסוף ולכנוס ממון הרבה, או לקנות בית שדה וכרם, או לקחת אשה וכן לידת הבנים ושעשועם ולעשות מלאכתם; או להיפך כשינזקו בקניניהם, ותאבד סגולתם, תטבע ספינתם בים, יפסידו הפסד גדול בממון, תמות אשתם או אחר מצאצאיהם וכיוצא מן הצער והעצב הנמשך מדברי העולם; הנה לבם תועה, ותרפינה הציורים המעטים הקנויים להם בדרכי האמת, ולא ירומו על מחשבת הגיל ולא על מחשבת הצער שהתחזק בלבם. לא כן מי שנטוע בו כח קדושה גדולה וקנה ציורי אמת הרבה והתחזקו בנפשו, הוא יבוז לכל עניני עולם העוברים ויחשוב אותם לדברים קלי הערך ובזוים מהדבק בהם. ויתגבר במחשבות קדושות במעשה התורה והמצווֹת ודרכי העבודות להשם ב"ה שהם ענינים עומדים לעד, משוש לנפשות הטהורות, ורבי הכח לדחות כל מחשבת חול ויגון המנגד להם. הם המה הקדושים אשר בארץ ההולכים בדרך השם. כי הוא ב"ה קדוש ודרכו בקדש.<sup class="footnote-marker">3</sup><i class="footnote">מליצה ע"פ תהלים עז, יד</i> ובהיות בהם כח שכל ובינה גדולה, יבינו פרטי דרכי הקדושה העליונה ויתחזקו להדמות לציורי עליון הקדושים. וכל הדרכים האלו וכיוצא בהן הגדולים והנפלאים לא באו מפורשים בתורה, ולא תמצא שיצוה השם ב"ה אצל אבוד ממון או מיתת אשה ובנים וכיוצא שיהיו קדושים ולא יחושו לצער ויגון. כי ענין מצוה כזאת רחוקה מלב ההמון, זולתי לקדושים אשר בארץ:

Window 10

ומופת נאמן אתן לך מפרשת כהן גדול. אמרה תורה (ויקרא כא, י-יב) "והכהן הגדול מאחיו אשר יוצק על ראשו שמן המשחה וגו' ועל כל נפשות מת לא יבוא לאביו ולאמו לא יטמא. ומן המקדש לא יצא ולא יחלל את מקדש אלהיו כי נזר שמן משחת אלהיו עליו אני ה'". הנה אסר הכתוב בכהן הדיוט להטמא למת, זולתי לקרובים האמורים בפרשה. ולכהן גדול אסר גם טומאת הקרובים. וצוהו שלא יצא מן המקדש ללווֹתם ולהתאבל עליהם, אבל יעמוד במקדש ה' לעבוד עבודתו, אע"פי שמת לו אביו או אמו והוא אונן. כמו שאמר "ולא יחלל את מקדש אלהיו". כלומר שעבודתו באנינות אינה פסולה. אבל כהן הדיוט אונן שעבד עבודתו פסולה, וכן אמרו קדמונינו ז"ל (תורת כהנים, אמור, פרשה ב) "מניין שאם עבד עבודתו כשרה, ת"ל ולא יחלל את מקדש אלהיו, הא כהן הדיוט שעבד עבודתו פסולה". וכבר בארנו (חדר ח' חלון ח') שהם צריכין להשתמר בעבודתם מכל טומאה ומכל מחשבת הבל ועניני העולם. ולא ישימו מחשבתם בעניני הבית והאשה והבנים, כי הם צריכין לכוין לבם לשמים לכפר על ישראל, ולחשוב המחשבות הנאותות לכל קרבן וקרבן; והוידוים והתפלות והתהלות והתושבחות ליוצר הכל ית'. ובאמצעות כל זה יהיה המשרת רצוי והקרבן לרצון לפני ה', וכל זה לא יתכן באונן. בהלקח ממנו מחמד עינו<sup class="footnote-marker">1</sup><i class="footnote">מליצה ע"פ יחזקאל כד, טז</i> ומחמד נפשו הבן יקיר לו, או אביו ואמו וכיוצא. היעמוד לבו בשמחה ובעוז? הלא נפשו תאבל עליו! זולתי הכהן הגדול מאחיו. האיש אשר בחר בו ה' "אשר יוצק על ראשו שמן המשחה" וכבוד אלהים חופף עליו. ובנפשו כח קדושה גדולה, והוא בז לכל מקרה-תבל, ומחשבת לבו תרוממנה על כל המעשים. ולכן אחיו הכהנים אע"פי שהמשפחה [של כהונה] בכללה הם נבדלים מעדת ישראל בקדושה ובטהרה, אינן עובדים באנינות כי הצער הגדול יגבר בלבם ולא יְכַוְנוּ לבם למקום ויחשבו מחשבת יגון והבל ומחללים העבודה. ועל הכהן הגדול לבד העיד "ולא יחלל את מקדש אלהיו". כלומר אני עֵד על האיש הקדוש הזה שלא יחלל עבודתו. לפי שנזר שמן משחת אלהיו עליו, וקדוש בתכלית הקדושה. וחתם דבריו (ויקרא כא, טו) "כי אני יי' מקַדשו". כלומר אני קדשתיו מבטן, ואצלתי עליו רוח קדושה גדולה, ולכן יש בו כח לעמוד על משמרתו בקדושה. וכן "אני יי'" האמור למעלה (כא, יב) כלומר אני קדשתיו, ואני יודע משקל כח קדושתו. וכן אמרו קדמונינו ז"ל (ילקוט שמעוני, בא, רמז תרל"א, ד"ה לאביו ולאמו לא יטמא) "אני יי'. להגיד מה גרם". ע"כ. וכן "כי אני יי' מקדשו. להגיד מה גרם" (ילקוט שמעוני, בא, רמז תרל"א, סוף ד"ה והוא אשה בבתוליה). ע"כ. כלומר אני היודע מה הענין הגורם לכהן הגדול שיוכל לעבוד באנינות ולא יחלל הקרבן במחשבתו. והוא כח הקדושה שאצלתי בנפשו היקרה הנודע לי לבדי. ומן המבואר תבין שיש פרטים רבים בדרכי הקדושה, לא יתכנו לצווֹתם לכל הקהל כולו. ולכן נשארו חתומים וסתומים במצות "והלכת בדרכיו":

Window 11

וכן מדת "ארך רוח" היא דרך החכמה וכלולה במצות "והלכת בדרכיו". ומדת הכעס הפוכה ממנה. ונזהרנו ממנה בעבור שאיננה בחכמה. וכבר ידעת מה שהעתיקו קדמונינו ז"ל על רוע מדת הכעס. ואמרו (שבת קה, ב) "כל הכועס כאלו עובד עבודה זרה", וכיוצא במאמרים כאלו. וכן אמרו (פסחים סו, ב) "כל הכועס, אם חכם הוא חכמתו מסתלקת ממנו". ולא בא מצוה בתורה שנהיה בעלי ארך הרוח ושנזהר מהיות בעלי כעס. כדרך שבא בספרי הנביאים (קהלת ז, ט) "אל תבהל ברוחך לכעוס, כי כעס בחיק כסילים ינוח", וכיוצא בזה, לפי שהתורה שחקקה חקותיה לקטן ולגדול, ראתה שלא יתכן לצווֹת ולהזהיר ההמון בענין זה. ובנקל תבין הטעם אם יתברר לך מהו הכעס ומהו "ארך רוח". כי תדע שהכעס מתפשט בכל הענינים, הן מן האדם לאדם, הן במעשה השם ב"ה. והפוך מזה אריכות הרוח. כבר בארנו בספר "יסוד עולם" שם "רוח" ומליצותיו. והוא המתפשט בכל הכחות התלויות בגוף במדות ובשכל ובינה. וכעס הוא מרירות הנפש ובלבולה בעבור דבר מן הדברים (הממרים) [הממררים] אותה. והנוח לכעוס, יכעס ויתמרמר גם על דבר קטן. ומיד שיקרה לו ענין המנגדהו, הן בדבור הן במעשה הן בראות-עין, יכעס. ומי שיש בו ארך רוח יאריך ברוחו ולא יכעס מהרה ובבהלה. כי אם יקלהו חברו בדבור או יעשה לו מעשה רע, יתלבש הרוח במדת הסבלנות, או במדת השכל. ויחשוב אין האיש הזה כדאי שאריב עמו או שאכעס עליו. ואם אכעס, לסוף יהיה לי לקלון ואתחרט מכעסי. ועוד טוב לי לסבול עתה, כי בהתקוטטי עמו יגיעני נזק. ועוד כל עניני העולם הזה במה הם נחשבים? גם אהבתם גם שנאתם אין לחוש עליהן וכיוצא בזה. והנה רוחו מאריך לחשוב מחשבות הנצבות בעד הכעס שלא יפרוץ. וכן במעשה השם ב"ה. הכסיל יתמרמר וילין על מעשיו ית'. בראותו צדיק ורע לו רשע וטוב לו, וכיוצא מדרכי השם הנעלמים מדעת האדם. והחכם יאריך רוחו ויחשוב כי דרכי השם נשגבים מבינת האדם וכיוצא בזה, וכמו שיתבאר (בבית השני) בעז"ה. והנה הכעס מגונה מאד. כי יהולל הדעת ויאבד מחשבת הלב. אבל מי שאין בו ארך רוח בשכל ובבינה, ולא השיג הדרכים שבהן תתפשט הרוח, אי אפשר לו שינצל מן הכעס. כי יפרוץ בבהלה ובמהירות ויבלבל מחשבתו, ולא יוכל עוד להחזירו ולהשקיטו. וכמה תקלות גדולות יוצאות מזה! ולפי שאין ההשתמרות ממנו בכח כל אדם, לא בא עליו מצוה מפורשת. וכמו שיתחלפו הנפשות בכחותיהן, כן יתחלפו במדת הכעס. ונכלל הכל במצות (דברים כח, ט) "והלכת בדרכיו". ולכן מי שהוא חכם גדול בעל השכל והבינה ושאר הכחות היקרות, אפילו אם יכעס רק לפרקים, ידאג מן הפורענות:
וכן מדת הגבורה והזריזות. כולם כלולים במצות "והלכת בדרכיו", כל אחד כפי כחו. אבל התורה לא צותה עליהן בפירוש, לפי שתתחלפנה הנפשות בכל אלה, ואין מעשה הגבורות שוין בכל אדם. כי מי שהוא גבור בטבע-נפשו ויוכל לעמוד נגד מחנה האויבים ולהתגבר עליהם. בהיות בו שכל ובינה ויבין שהוא דרך ה' מאז, חייב ללכת בדרכו ולהתחזק להלחם בעד אחיו ועמו, כי הוא ב"ה (שמות טו, ג) "איש מלחמה ה' שמו". מציל עמו ועדתו. הולך לפניהם להלחם עם אויביהם. וכן הצדיק הגבור גם הוא ילך בדרכיו. כמו שעשו דוד ושאול יואב בן צרויה וחבריו. כמו שנאמר (שמואל ב י, יב) "חזק ונתחזק בעד עַמֵנוּ ובעד ערי אלהינו". אבל מי שאיננו בטבעו גבור והוא רך הלבב, ואפילו חרב שלופה אינו יכול לראות, לא יתכן לצותו על המצוה הזאת ולכן לא בא מפורש בתורה. וראיה לדבר מה שאמרה תורה במלחמת רשות (דברים כ, ח) "מי האיש הירא ורך הלבב ילך וישוב לביתו". ואמרו ז"ל (סוטה מד, א) "ר' עקיבא אומר כמשמעו, שאינו יכול לעמוד בקשרי המלחמה ולראות חרב שלופה". למדנו שאין ראוי לצווֹת את ההמון על מדות ודרכים המופלאים מטבע נפשם. והנה הענין נוהג והולך בכל הדרכים והמדות, הרחמים והחנינה והחסידות הנקמה והשנאה והאהבה, הכל כפי הדרכים שלמדנו מן השם ב"ה, דבר והפוכו כפי העתים והמקבלים. וכל אחד יעשה כפי דרכיו ומדותיו האצולות בנפשו. ולכן לפי שראו שאין כל הדרכים מוטבעים בנפשות כולם על דרך אחד, בא בקבלתם ז"ל (שבת קלג, ב) "מה הוא חנון אף אתה היה חנון". (סוטה יד, א) "מה הוא רופא חולים וקובר מתים ומשמח חתנים וכלות, אף אתה עשה כן". לקחו המדות המוטבעות בכל הנפשות וכל אחד יוכל במקצת להשתוות בהן:
ונבדלה המצוה הזאת מן המצווֹת שבארנו לפניה. כי מצות קבלת מלכות שמים ומצות היחוד והיראה והאהבה והדבקות, כולם במחשבת הלב והשכל והדעת והבינה לבד. אבל המצוה הזאת יוצאת לפעול הפעולות הגדולות. ולכן פעמים רבות שיצר הלב מנגד לאלה הדרכים, כמבואר הרבה למעלה (חדר ג' חלון י') ולכן צריך שיקדמו לה מצות היראה והאהבה, כי הם יסוד העשייה. וכן יקדם לה הלמוד לדעת מה הן דרכי השם ב"ה, ועל ידיהן ירגיל עצמו ללכת בדרכיו. ובתחלת לכתו בהן, יקשה עליו הדבר. בעבור שעדיין לא יצאו הציורים הצחים לפועל, כמו שבארנו (חדר ד' חלון א'). אבל בהרגילו יום יום ויתחזק בדרכי ה', אז ילוה עליו הרוח הטובה והעזר האלהי, ועמו הרחבת כח השכל והבינה, כמו שבארנו (שם חלונות ה-ו). ואז יבין ביראת ה' הרבה ויאהבנו אהבה עזה. בעבור כי עתה נדמו דרכיו לדרכי השם ב"ה, וכן תרבה בו הדבקות מאד מאד. ועל כן תמצא במליצות התורה, שלפעמים הקדים היראה להליכה בדרכיו כמו (דברים י, יב) "כי אם ליראה את יי' אלהיך ללכת בכל דרכיו ולאהבה אותו ולעבוד את יי' אלהיך בכל לבבך ובכל נפשך". תחלה היראה. כי (אבות ג, יז) "אם אין יראה אין חכמה". ואם יירא את השם, ישים מוסר לנפשו וילך בדרכי ה' הנודעים לו, אע"פי שיצר הלב מנגד להן. ואם ירגיל ללכת בדרכיו עד שימשול הציור הטוב בלב ויאהבנו, אז יאהב את השם ב"ה. ואם יאהבנו יעבדנו בכל לבבו ובכל נפשו. ופעם הקדים האהבה להליכה בדרכיו, כמו (דברים יא, כב) "לאהבה את יי' אלהיכם ללכת בכל דרכיו ולדבקה בו". תחלה האהבה, וזה אות שהוא ירא את השם כמבואר למעלה, וגם עובד מאהבה ובעבורה הולך בדרכיו. ואז יבא לכלל הדבקות שבארנוה וזהו "ולדבקה בו". ופעם הקדים "ההליכה בדרכיו" ליראה, כמו (דברים ח, ו) "ללכת בדרכיו וליראה אותו". והיא היראה שנאמר עליה (משלי ב, ה) "אז תבין יראת יי'". ונכון הכל. ולא אאריך יותר כי מן המשָׁלים שהעמדנו, יתבאר הכונה לאיש חפץ אמת:

Window 12

מצות תלמוד תורה ללמוד וללמד. אמר (דברים ו, ו-ז) "והיו הדברים האלה אשר אנכי מצוך היום על לבבך. ושננתם לבניך" וגו'. וגם במצוה הזאת תבדלנה הנפשות. הן ללמוד לעצמו, הן ללמד לאחרים, כל אחת מן הנפשות תקיימם כפי כחותיה. כי מצות תלמוד תורה גדולה מאד בין ללמוד בין ללמד, ונצטוית לכל הקהל כולו, שכל א' מישראל חייב להגות בה אמנם ההגיון אינו שוה בכולם. כי המצוה הגדולה היא שתהיינה דבריה על לבבינו, שמורים בלב כמו מכתב לא ימחק, חָרות על לוח הנשמה. והוא דבר יקר מאד, וצריך שתהיה בנפש ההיא יראה גדולה, ואהבה עזה אל השם ב"ה ואל תורתו, ותהיה יקרה בעיניו מכל חפצים. ואז ילמדנה בחשק גדול ומתוך להב האהבה, ותשמח הנפש בדבריה, ואז יכנסו דברי התורה בלב ויהיו מצויירים לנגד עיניו כאילו כתובים לפניו על לוח. ולולי זאת האדם לומד ושוכח. ואם יחפוץ לזכור דבר ממה שלמד, צריך שיחפש כל חדרי בטן, כי תלמודו כשָׁכוּח ממנו. וכבר אמרנו שהנפשות נבדלות ביראה ובאהבה. ואותו ההבדל גם הוא מבדיל ביניהן לעניין מצות למוד התורה. וכן הדבר הולך בין רב למעט כפי כח השכל והבינה שבנפש. כי המשכיל והמבין, ימהר להבין טעמי ההלכות' ידַמה דבר לדבר, יוציא דבר מדבר וכיוצא בזה שבארנו למעלה. ויש שיקבץ רוב דברי התורה מקרא משנה הלכות ואגדות ופירוש הדברים הסתומים והקשים. ויש שאין כחו רק במקרא ופסקי הלכות. ויש במקרא ובמשנה והלכות. וביותר תלוי בענין השקידה על דלתות בית המדרש ולכתו אל חכמים, ונתינת לבו על דברי התורה. והוא מסתעף מכח הקדושה, שלבו מתרומם מדרכי העולם ומחשבות הקנינים, ודבק בתורה וכל ענינו לאסוף השמועות ולהשכיל ולהבין בעניניהן. וכדרך שאמר שלמה ברוח הקדש בתחלת ספר משלי.
והמצוה הזאת לבדה דיה להבדיל בין כת אנשי המלאכה ודלות עם הארץ כורמים ויוגבים, ובין כת החסידים והקדושים ואנשי השכל והבינה והנביאים. כי איננה נוהגת לזמנים ידועים ולשעות ידועות, אבל היא בכל העתים, כל משך חיי האדם, ביום ובלילה בערב ובבקר בשבתות ובמועדים. יש מן החכמים והנבונים הגדולים שהיתה התורה אומנותן, ועסקו בה כל ימיהם ולא פנו למלאכת מעשה ולעסק העולם. ויש מהם שהיו עוסקים מעט בעסק שעות ידועות, והנשאר מן הזמן קִדְשׁוּ לתורה. הכל כפי מה שהוא אדם. אמר השם ב"ה ליהושע (יהושע א, ח) "לא ימוש ספר התורה הזה מפיך והגית בו יומם ולילה". כלומר בעתות הפנאי תלמדנה<sup class="footnote-marker">1</sup><i class="footnote">בפיך</i> תמיד ביום ובלילה, ובשאר העתים תהגה בה בלב. ודוד מלך ישראל פנה רוב עתותיו בתלמוד תורה. כמו שאמר ב"תמניא אפי" פעמים רבות (תהלים פרק קיט, פסוקים י-יא, יד, טז, כ, כד, לג-לו, מ, מג ועוד). לפי שאין קץ לחכמת התורה. ועל כל קוץ תלי תלין מדרשים ואגדות והלכות, קל וחומר גזירות שוות ומדות רבות ודקדוקי סופרים, מה שאין הפה יכול לדבר. ובעלי הנפשות החלושות יקבלו חקי השם ב"ה באמונת הלב מפי החכמים. וגם הם יהגו בה בעיתות שהן פנויין ממלאכתם וּמִטִרְדוֹת העולם. כי למעוט שכלם ובינתם, ולמעוט קדושת מחשבתם, ורוב הִדָבְקָם בעבודת הארץ ובעניני משא ומתן וכיוצא, אין לבם פנוי לתורה. ועל כן אמרו קדמונינו ז"ל (מנחות צט, ב) שעמי הארצות יוצאים מצות תלמוד תורה בקריאת שמע שחרית וערבית.
וכן מצות ללמדה לאחרים, צריך שיהיו בו תחלה הסגולות שדברנו מהם. ונוסף עליהן צריך שיהיה בעל לשון למודים ולב טוב, לקרב לב התלמידים אל התורה ולהשכילם ולהבינם הענינים הקשים במשָׁלים ובמליצות. וצריך להבין הרבה מתכונת הנפשות, וע"י כן ידע להסביר וללמד לכל אחד ואחד כפי דרכו. כדרך (קהלת יב, ט) "וְאִזֵן וְחִקֵּר תִּקֵּן משלים הרבה", כמו שיתבאר בבית השני בעז"ה. והיא המצוה הגדולה אין ערוך אליה. כי נחשבת לו כאילו הולידם<sup class="footnote-marker">2</sup><i class="footnote">סנהדרין יט, ב</i> ועשה נפשם. בעבור שמוציא יקר מזולל ומקרב הנפשות לֵאוֹר באור החיים. ומטעם זה נקראו התלמידים "בנים". כמו (מל"ב ב, ג) "ויצאו בני הנביאים". ועל זה אמר (דברים ו, ז) "ושננתם לבניך" כלומר לתלמידיך, וכמו שאמרו קדמונינו ז"ל (רמב"ם, הל' תלמוד תורה, פ"א ה"ב). והדברים מתפרשים מעצמן. והבדל קיום מצוה זו כפי הבדל הנפשות, מתבאר לכל. אין צורך להאריך יותר:

Window 13

מצות קדושת השם. אמר (ויקרא כב, לב) "ונקדשתי בתוך בני ישראל". גם המצוה הגדולה הזאת תתחלף ברב ובמעט כפי חלוף מצב הנפשות. וכבר בארנו (חדר זה חלון ט') פירוש מלת "קדושה". ואמרנו שהוא על הַהִבָּדֵל והפרישות מדבר נקל ונבזה במחשבה, ושתשוטט הנפש במחשבותיה בדברים נכבדים ונשגבים, הכל כפי כח הקדושה שבנפש.<sup class="footnote-marker">1</sup><i class="footnote">עוד על נושא זה של "קדושה" עיין "רוח חן" על "חכמת שלמה" פרשה ז סוף פסקא כב (עמ' 108)</i> וכפי אשר תשיג בשכלה ובבינתה הדברים העליונים והנשאים. ושעל זה אמרה תורה (שם יט' ב) "קדושים תהיו" וגו' (שם יא, מד) "והתקדשתם והייתם קדושים". אבל הפסוק הזה "ונקדשתי בתוך בני ישראל" ענין אחר יש בו. כי הוא לא יצוה על קדושת המחשבה לבד. אבל המצוה על הפעולות והמעשים שיסתעף מהם קדושת השם ב"ה לעיני כל רואה. שיתנו ישראל אותות במעשיהם, שהשם ב"ה ותורתו ודרכיו ומשפטיו נבדלים ורמים ונשאים עד להפליא מכל אשר בשמים ובארץ. ושהנפש המכרת גדולתו וקדושתו באמת, תמאס בכל אשר תחת השמש, גם אדמתו ונחלתו וגויתו בעבור כבודו וקדושתו. ושלא יעשה דבר, וכן לא יניח זולתו לעשות דבר שנראה ממנו מעוט בכבודו ית' ובקדושתו. או<sup class="footnote-marker">2</sup><i class="footnote">או שיטעו לחשוב</i> כאילו הענינים האלהיים המעולים שוים לדרכי העולם חלילה במדרגה ובמעלה. וזהו חלול שעושה אותן כחולין וכדבר קל הערך. אבל יַראה לכל ערך קדושתו ית', ושתורותיו ומצותיו מתעלים על כל המדרגות שיוכל הלב להדבק בהן, ושבעבורו ראוי לאדם למעט בכבוד עצמו, ולאבד קניניו, ולהתאכזר על שארו ויוצאי חלציו, ולשום נפשו בכפו אם אי אפשר לעשות רצונו, זולתי בעשותו המעשים האלו המדאיבים הנפש הדבקה בטובת העולם. והנה יש במצוה זו פרטים רבים, כפי פרטי הנפשות וכחותיהן. וכפי מעלת הנפש ויוקר כחותיה, כן תעלה במעלות בשמירת המצוה הזאת. היא כוללת התהלות והתשבחות ולתת כבוד ועוז ליוצר הכל ית' במקהלות עם. בהתאסף ראשי עם קהלות ישראל, לספר נפלאותיו וכבודו, כי בכל אלה אנו מקדשים שמו הגדול ית'; ומודיעים לשומעים כי הוא קדוש ומרומם על ברכה ותהלה. וכפי גודל השגת הלב בדרכיו ובנפלאותיו, כך גודל הקדושה שיוכל לקדש שמו הגדול ברבים. וכבר הודענו בפירוש המצווֹת האמורות למעלה, כמה רחוקים ונבדלים הנפשות זו מזו בהכרת כבודו ותהלתו ית', הכל כפי השכל והבינה ורוח אלהים הדבק בנפשות הטהורות. ואלו ההבדלים עצמם מבדילים גם הם בענין קיום המצוה הזאת.
ולפי שראו אבותינו ע"ה בחכמתם שהדורות יתמעטו ויסתתמו מעינות התבונה, קדמו הכנסיה הגדולה ז"ל, ואחריהם חכמי הדורות, לקבוע תהלות ותושבחות יקרות וצחות שבהן יקדישו ויעריצו ישראל את קדוש יעקב. ועיקר הכל שירי דוד מלך ישראל, שהם מלאים קדושות וּמַהֲלָלִים, אין ערוך אליהן. ולכן קבעו חובה על כל איש מישראל, שיהלל בכל יום את השם במספר ידוע מן השירים האלה.<sup class="footnote-marker">3</sup><i class="footnote">הם "פסוקי דזמרה" של תפילת שחרית</i> ותקנו ברכות וקדושות לישראל. והמצוה הזאת היא לקדש שמו הגדול ברבים. שכן אמר "בתוך בני ישראל". וכמו שאמרנו שבדבריו ובמעשיו יודיע כי קדוש ה' ונשגב על כל דבר. ולכן אמרו (עיין ברכות כא, ב) "אין קדושה בפחות מעשרה". וכן כוללת ההודעה והסיפור שאנו חייבין לספר תהלתו וכבודו ונפלאותיו בעמים להודיעם כי גדול כבוד ה', ושכל אלהי העמים אלילים. כמו שאמר (תהלים קח, א) "הודיעו בעמים עלילותיו". ואמר (תהלים צו, ג-ד) "ספרו בגוים כבודו בכל העמים נפלאותיו. כי גדול יי'" וגו'. כי על ידי כן אנו מקדשים שמו הגדול בעולם. וידעו תועי רוח כי ה' מרום וקדוש, וישובו ליראה את ה'. ועל זה אמר אחר כן (תהלים צו, ז-ט) "הבו ליי' משפחות עמים הבו ליי' כבוד ועוז. הבו ליי' כבוד שמו וגו' השתחוו ליי' בהדרת קדש". כלומר כשתשמעו קדושת ה' וכבודו ושהוא רם וקדוש על כל, אז תתנו לו לבד כבוד ועוז. כי לו נאה. וכן אם תשתחוו אליו, לא תדמה ההשתחויה לשאר ההשתחויות שאתם משתחוים למלכים ושרים. אבל תשתחוו בהדרת קדש, במחשבת הדר שהוא קדש ורם על כל.
וכן המצוה הזאת כוללת מעשה המצווֹת כולם. תמצא במעשה כל אחת מהם קדושת שמו הגדול ית'. ויהיה זה על מינים רבים. על דרך משל אם בעבור מצוה מן המצווֹת יקבל בזיון נפש, יסבול בלב שמח ולא יחוש. ויאמר ברבים "כאפס נחשב לי הבזיון הזה בעבור עשיית המצוה הקדושה". או יאבד הרבה מקניניו בעבור עשיית המצוה, ולא יתן לב. וישיב לשואליו כי הוא שמח במצוה ואינו חש על קניניו עבורה. הנה מלבד שקיים המצוה, גם קִדֵשׁ שמו הגדול ית', וקיים מצות "ונקדשתי בתוך בני ישראל". וכן לעניין האזהרות. כל פעם שהוא בא לידי נסיון, הן בגזל ובעושק, הן במאכלות אסורות, הן בעריות וכיוצא, ומראה לרבים שהוא נזהר מן העבירה בשמחת הלב, ואינו חש לשכר העבירה או הנאתה בעבור כבודו ית' הנה הוא מקדש שמו הגדול ברבים. ולכן הקדימה התורה שמירת כל המצווֹת לפני המצוה הזאת ואמר (ויקרא כב, לא-לב) "ושמרתם מצותי ועשתים אותם אני יי'. ולא תחללו את שם קדשי ונקדשתי בתוך בני ישראל". לפי שבכל מצוה ובכל אזהרה, יש חלול השם ויש קדוש השם במציאות. ומעצמך תבין איך תתחלף קיום מצוה זו כפי קיום הנפשות. וכן היה ראוי שלא לחוש על חיי הגוף בעבור מצוה מן המצווֹת, כי כל מצוה עליונה וקדושתה נשגבת מכל אשר תחת השמש, שבכללן חיי הגוף, לולי כי השם ב"ה מנענו מזה. ואמר (ויקרא יח, ה) "אשר יעשה אותם האדם וחי בהם". וקבלנו שפקוח נפש דוחה כל המצווֹת שבתורה, ואפילו ספק סכנת נפשות. ומחללין את השבת ויום הכפורים ומאכילין כל האסורים להחיות בהן את הנפש. זולתי עבודה זרה, גלוי עריות ושפיכת דמים, שהן העבירות הגדולות שבאה עליהן המצוה "ונקדשתי בתוך בני ישראל". וראוי לנו למסור נפשינו עליהן ברבים ולא נעבור עליהם.
והיא מצוה גדולה עד למאוד. כי הנפש תתגבר באהבתו ית' ובקדושתו על פחד המות ומרירות היסורין. ולכן אמרו קדמונינו ז"ל (בבא בתרא י, ב) שהמתים על קדוש השם אין כל בריה יכולה לעמוד במחיצתם. כי ראו בחכמתם שאין כל הנפשות בעלת הכח הגדול הזה. גם העובר ולא מסר עצמו למיתה, אע"פ שעבר על לאו "ולא תחללו את שם קדשי" ועל העשה "ונקדשתי בתוך בני ישראל", אינו לוקה בבית דין ואינו חייב מיתה אפילו היו עדים והתראה, לפי שאין עונש אלא על המזיד ברצון לא על מי שכפוהו לעבור באונס. שכן אמרו קדמונינו ז"ל (קידושין מג, א) "ואני אתן את פני באיש ההוא' (ויקרא כ, ג). 'ההוא' ולא אנוס, 'ההוא' ולא מוטעה". ע"כ. למדנו שהעובד עבודה זרה באונס אינו חייב כרת ולא מיתה. אבל עבר על "חלול השם". ואולם בשעת השמד, ובקום מלכות רשעה לחלל כבוד שמים בזדון ויכריחו ישראל לעבור על תורתו ומצותיו. אז מי שמוֹסֵר עצמו למיתה גם על מצוה קלה עשה צדקה גדולה וקדש שמו הגדול ברבים. ועל ענין כזה עיקר המצוה. כי המקדש השם לעיני מלך עז פנים אין דבר גדול מזה. כי תִּכָּלֵם גאותו וזדונו, וידע כי יש אלהים עליון. ושהקטן שבעבדי השם, לא יחוש למורא מלך ומקטין מעלתו בעיניו, ובז לדבריו ולמעשיו. ואשרי העומד בנסיון כזה! כמו שעשו חנניה מישאל ועזריה בזמן נבוכדנצר הרשע כשצוה להשתחות לצלם, והשתחוו לו כל המון וישראל בכלל, ולא היה שם מקדש שם שמים אבל פחדו כולם, והיתה בזה חרפה לכל ישראל וחלול כבוד שמים. כי הרשע הזה התפאר לחלוק על מלכות שמים וגזירותיו, כמו שבארנו בספר "רוח חן".<sup class="footnote-marker">4</sup><i class="footnote">צ"ע מקומו. ואפשר כוונתו "חכמת שלמה" פרשה ב פסקא יט עמ' 51</i> אז לבשו הבחורים האלה קדושה יתירה, לעגו על הרשע הזה וענוהו קשות בפניו, ומסרו עצמן למות על יחוד קדושת שמו הגדול ית'. וכבר העיד עליהם הכתוב<sup class="footnote-marker">5</sup><i class="footnote">דניאל א, כ</i> שהיה בהם מן החכמה והמדע עשר ידות על כל החכמים והחרטומים. וגם היתה בם רוח אלהין קדישין.<sup class="footnote-marker">6</sup><i class="footnote">דניאל ד, ה</i> וכן הולך קיום מצוה זו ברב ובמעט בין הנפשות כפי כחותיהן. יש מי שיסבול יסורין קשים ויעמוד בנסיון. ויש<sup class="footnote-marker">7</sup><i class="footnote">לכאורה לפי הענין יש כאן פליטת הקולמוס וצ"ל ויש מי שאינו יכול לסבול</i> יסבול יותר, וכן תמיד. כמו שתראה ממעשה חנה החסידה ושבעת בניה קדושי עליון. שעניניהם מבהיל לב השומע. ואין לך עדות יותר גדולה, מזה שאמרו קדמונינו ז"ל (כתובות לג, ב) על חנניה מישאל ועזריה "אלמלא נגדוהו לחנניה מישאל ועזריה הוי פלחי לצלמא". הורו כי יש המוסר עצמו למיתה, אבל לא יסבול היסורין והמכות הקשות המכאיבות מאד, זמן אחר זמן. ויתחלפו בהם הנפשות כפי התחלפות כחות השכל והבינה ואהבת השם ויראתו, וכח הקדושה וכיוצא. וכן כוללת המצוה הזאת כל מה שתכלול מצות תלמוד תורה, להודיע דבריה וקדושת מצותיה לזולתינו. להשכיל ולהבין אותם הענינים הקדושים, שע"י כן אנו מרוממים כבוד אלהינו ומביאים קדושתו בתוך הלבבות. וכל כיוצא בזה:

Window 14

שמונה המצווֹת האלו שדברנו עליהם, הם כמו יסודות ושרשים לקיום כלל החקים הכתובים בתורה. ואין לך כל מצוה ומצוה הן עשה והן לא תעשה, שאין קיומה על שלמותה תלוייה בשרשי המצווֹת שפרשנו. ומהם חמשה שהן תמיד במחשבת הלב מבלי הסתעף מהן פעולה במעשה או בדבור, והם קבלת עול מלכות שמים בלב, והאמנת יחודו האמתי, יראתו ואהבתו ודבקות המחשבה בו ית'. ושלשה מהן במחשבה ובמעשה בפעולות אדם או בדבור פה. והן ההליכה בדרכיו שהוא במחשבת הלב שיאהב הדרכים הישרים, ויחקקו ויצטיירו בלבו גם במעשה שיעשה עניניו כפי הדרכים האלו. וכן למוד התורה וללמדה. הוא במחשבת הלב, כמאמרו ית' (דברים ו, ו) "והיו הדברים" וגומר "על לבבך". וכמו שבארנו. גם בדבור פה שישננם בפיו לעצמו ולתלמידיו. וכן קדושת השם הוא במחשבת הלב, לקדש ולרומם ולהעריץ בקרבו את קדוש יעקב, ושתשוטטנה מחשבותיו בדברים קדושים ויאהבם יותר מכל חמדת העולם וענינו. גם במעשה שיקדש שמו הגדול ברבים בתהלות ותושבחות ובקדושות. ושיספר נפלאותיו לבני אדם, ושיקדש שמו במצותיו, בממונו ובקנינו ולפעמים בגופו ונפשו. ותבין שהן ענינים כוללים כל עניני התורות ומעשה בני אדם. וכל השמונה האלה נוהגים בכל עת ובכל רגע, לא יפרדו ממחשבת הלב בשום זמן. וכפי המחשבות האלו ישתלמו עשיית המצווֹת וההשתמרות מן האזהרות. שכפי רוב ההשכל בהן, כן גודל שלימות המצוה הנמשך מהן. ואל זה הכונה להציג הֵנָה עוד קצת משאר המצווֹת, ללמדך שכמו שבעליהן נבדלים ורחוקים מאד בענין קיום שמונה מצות האמורים, וכמו שבארנו, אותן ההבדלים עצמם מבדילים ביניהן בכל מעשה המצווֹת, ואע"פ שהמעשה שוה בכל הקהל:

Window 15

מצות תפלה. אמר (דברים יא, יג) "ולעבדו בכל לבבכם ובכל נפשכם". ואע"פ שהוא מאמר כולל לכל העבודות, העתיקו קדמונינו ז"ל (רמב"ם, ספר המצוות, מצות עשה, חמישית) שיש בו ענין מיוחד והוא מצות התפלה. ואמרו (תענית ב, א) איזוהי עבודה שבלב? הוי אומר זו תפלה. וכבר אמרנו שהיא נטועה בשקול הדעת. וטעם הדבר כי בהיות האדם מקבל עול מלכות שמים ואחדותו, שבכלל זה כי הוא ב"ה יוצר הכל והכל מאתו. ושהוא ב"ה משגיח על יושבי תבל ויודע מעשה בני אדם כולם, ושהוא ב"ה דיין ושופט כפי דרכיו, ושהוא ב"ה מעמיד בכחו כל היצורים. כדרך (נחמיה ט, ו) "ואתה מחיה את כולם". ושהוא ב"ה פועל כל הפעולות בכל יום, מראשית ועד אחרית כפי דרכי חכמתו כמו שבארנו. מכל המַדעות הללו תוליד בינת האדם שראוי לאדם להתחנן בכל עת ובכל רגע אל השם ב"ה, שיעמידהו בחיים ובבריאות, וישמור קניניו וינצרהו מכל רע וכיוצא בזה. וכן לעניין הטובות הנפשיות, שיאיר פניו אליו ויחננהו דעה בינה והשכל. וכן שירחם על עמו ועל נחלתו והר קדשו ומקדש עוזו. ושיכין לבבו קודם שאלת צרכיו לספר מַהֲלָלָיו וגבורותיו וקדושותיו. ושיודה לו על כל הטובה שהטיב עמו מנעוריו, והדומה לזה. והתחנונים האלו נאותים בכל יום ובכל שעה בפה ובלב. כי אין רגע לאדם בחייו שלא יצטרך לטובות הללו. ועל כיוצא בזה אמרו קדמונינו ז"ל (ברכות כא, א) "הלואי שיתפלל האדם כל היום כולו". וכן התפלה בעת צרה, להעיר רחמי השם וחנינותיו, שימלט ושיושיע. כי הוא ב"ה לבדו פודה ומציל עונה ומרחם, והיא נוהגת רק לעתים. כי בהיות האדם במרחב, אין מקום לתחנונים כאלה. ובנקל תבין שכפי רוב הידיעות שבנפש ודבקותה בענינים הנשגבים האלו, וטהרת מחשבתה ביראת ה' ואהבתו, כן גודל קיום המצוה הזאת וכן רוב קיומה. ולפי שהתפלה כוללת המַדעות היקרות בכללן אמרו קדמונינו ז"ל (ברכות כו, א) שהתפלה בזמן הזה כמו עבודת הקרבנות בזמן שהיה המקדש קיים, והטעם ברור. כי על כל מה שאנו מתפללין ומתחננים עליהן, היו באים הקרבנות נדבות ונדרים עולות ושלמים מנחה ותודה, גם קרבנות חובה וקרבנות הצבור. ואמרנו (חדר ח' חלון ח') שהעובדים צריכים להיות בעלי הציורים המדעיים בהגלות גדולה ובשעור רב, ובעלי בינה גדולה להבין ביראת ה'. בעבור שהן חייבין לדעת משפטי העבודות, לעמוד בסוד ה', ולכוין הכונות הנאותות לכל קרבן וקרבן, הוידוים והתפלות והתהלות והתשבחות ליוצר הכל ית'. ובאמצעות זה יהיה המשרת רצוי, והקרבן לרצון לפני ה'. וכן הוא לעניין התפלה, שבהיות בנפש המתפלל הגלות הציורים המדעיים על נכון, יהיה המתפלל רצוי ותפלתו רצויה.
וגם על זה השקיפו אבותינו ז"ל, כשראו שיתמעטו הלבבות ואנשי המדע, ולא ידעו ולא יבינו על מה יתחננו ויתפללו, ואיך יהיה סדר התפלה ומליצתה, עמדו ותקנו י"ח ברכות קבועות לכל ישראל כולו בלשון צח וטהור, וכוללים כל מה שתוכל דעת האדם לצייר בתחנוניו. מהן סיפור חסדי ה' גבורותיו וקדושותיו, ומהן שאלת צרכי ישראל על חנינת הדעת ובינה והשכל, ועל התשובה ודבקות הלב בתורה וביראה, ועל סליחת החטאים והעונות, ועל רפואות הגוף והנפש, ועל הברכה בקנינים ובכל אשר תחת השמש, ועל הגאולה מן הצרות ומן האויבים, ועל קבוץ גליות. ועל העברת רוח הטומאה מן העולם וממשלת זדון ואפיקורסות, ועל הצדיקים והזקנים ופליטת סופרי ישראל והקהל כולו עם הגרים, שירחם השם עליהם, וּבִּיְמִינוֹ יתמכם שלא יבושו לעולם ולעולמי עולמים, ועל בנין ירושלים עיר הקדש והמקדש, ושתשוב שכינתו לתוכה ברחמים במהרה בימינו, ועל צמיחת קרן מלכות בית דוד, ועל קבול כל תפלת בית ישראל, איש אשר ידע נגע לבבו<sup class="footnote-marker">1</sup><i class="footnote">מל"א ח, לח</i> "כל נגע כל מחלה"<sup class="footnote-marker">2</sup><i class="footnote">מל"א ח, לז</i> שיעתר לו השם ב"ה, ועל שמיעת וקבלת תפלת ישראל כולו, שישיב העבודה לציון על מכונה וְתֵרָצֶה לפניו. ומהן הודאות לשמו הגדול על שהוא מחיינו ושומר רוחנו באמונה, ועל כלל הטובות והניסים והנפלאות שהוא מטיב עמנו בכל עת ובכל רגע, ועל השלום שהוא חותם כל הטובות והברכות. ואנו מעידים שבאור פניו ית' תורה וחיים אהבה צדקה וברכה ושלום, ומבקשים שיברכנו בעוז ובשלום. וקבעו התפלה הזאת חובה שלש פעמים בכל יום ערב ובקר וצהרים. וכן קבעו תפלות אחרות לשבתות ולמועדים ולראשי חדשים ויום הצום, מענין כל יום ויום.
ומי שיש בו דעת רחבה ובינה גדולה, יצייר בכל מלה ומלה ציור מדע יקר, כמו שהוא נטוע במחשבת לבו. ומדברים אלו תשכיל כי התפלה כוללת כל ציורי הנפש. הן ציורי החכמה, הן ציורי בינה ודעת. וכבר אמרנו שציורי הבינה והשכל והדעת, כוללת אותן מלת "לב". וציורי החכמה שהן הכחות בכללן, שבכל אחד מהן דבר והפוכו, כוללת אותן מלת "נפש". ובעבור שגלוי הציורים בכללם כלולים בתפלה, באה המליצה (דברים יא, יג) "ולעבדו בכל לבבכם ובכל נפשכם". דומה למצות האהבה שנסמכה אליה גם כן זאת המליצה, וכמבואר למעלה. התבונן יושר מליצות התורה. והתבונן כמה גדולה מצות התפלה כשתהיה בכל לב ובכל נפש! וְהַשְׂכֵּל מה רב ההתחלפות בנפשות בענין קיום המצוה הזאת, ורוב עשייתה. ובמעט שדברנו על זה, תתאמת מה שֶׁכִּוַנְנוּ לבאר:
מצות קריאת שמע ערב ובקר. אמר (דברים ו' ז') "ודברת בם וגו' ובשכבך ובקומך". והעתיקו קדמונינו ז"ל (רמב"ם, הל' קריאת שמע, פ"א) שהן קריאת שלש פרשיות בתורה. שמע. והיה אם שמוע. ופרשת ציצית. והוא מצות קבלת מלכות שמים בפה ובדבור. וכפי מחשבת הלב הן הן הדברים. וכמו שנבדלים בעלי הנפשות במצות קבלת עול מלכות שמים בלב. ומצות אחדותו ית', כן הם נבדלים בקריאת הדברים האלו בפה. כי המצוה הגמורה שחייב האדם באלו השתי עתים לוועד מחשבותיו, ולקבל עליו עול מלכותו ועול תורתו ומצותיו באמת, וליחדו בכל לב, כל אחד כפי כחו ובדרך שכלו ובינתו. וכן לזכור נס יציאת מצרים והנפלאות שנעשו אז. ולכן אינני צריך לדבר יותר בזה. אחר שכבר בארנו ההבדלים שיש בין בני האדם בידיעות הללו:
מצות ברכת המזון. אמר (דברים ח, י) "וברכת את יי' אלהיך על הארץ הטובה אשר נתן לך". והברכה הזאת אחר כל סעודה וסעודה. וצריך להזכיר בה ברית ותורה וארץ ישראל. וכאשר יתחלפו הנפשות בציורי המדעות האלו, כן יתחלפו בקיום המצוה התלוים בדבור פה, וכפי המחשבה והציור שבלב:

Window 16

מצות סיפור יציאת מצרים בכל שנה בליל פסח. אמר (שמות יג, ח) "והגדת לבנך ביום ההוא". ואין הכונה לבד להודיע לבנינו אשר לא ידעו ולא שמעו את מעשה ה' הגדול. אבל גם החכמים והנבונים, היודעים כל התורה כולה, צריכין לספר ביציאת מצרים בלילה הזה. כמו שאמרו קדמונינו ז"ל,<sup class="footnote-marker">1</sup><i class="footnote">הגדה של פסח</i> "ואפילו כולנו חכמים כולנו נבונים כולנו יודעים את התורה, מצוה עלינו לספר ביציאת מצרים, וכל המרבה לספר ביציאת מצרים הרי זה משובח". ומביא ראיה, מעשה מחמשה חכמים גדולים ר"א ור"י ור"ע וחבריהם, שהיו מספרים ביציאת מצרים כל אותה הלילה. ולא תאמר שהיו מספרים לתלמידים אשר לא ידעו, אבל ישבו<sup class="footnote-marker">2</sup><i class="footnote">חכמים אלו</i> לבדם. כי כעלות השחר באו אליהם התלמידים להודיעם שהגיע זמן קריאת שמע של שחרית. וכמו שאמרו "עד שבאו תלמידיהם" וכו'. לפי שאין הספור הזה שוה בכל אדם. אבל כל אחד יספר גדולת השם ודרכי חכמתו הנגלים בנפלאות אשר עשה במצרים, כפי כח שכלו ובינתו וכפי רוב הבנתו וידיעתו בדרכי ה' ובמליצות התורה שנכתבו בספורי יציאת מצרים, וקבלת אבות בענינים הללו והסודות הנפלאות הכמוסות בהן. ותבין מזה הבדל קיום מצוה זו בין הנפשות. ושההבדלים מסתעפים מן ההבדלים שבארנו בשמונה במצות הראשונות:
מצות קדוש היום. אמר (שמות כ, ח) "זכור את יום השבת לקדשו". וגם זה בדבור פה כמו שבא בקבלת אבותינו ז"ל,<sup class="footnote-marker">3</sup><i class="footnote">רמב"ם, הל' שבת פרק כט הלכה ו</i> זכרהו על היין לקדשו בפה. להזכיר קדושת היום הנבדל מכל הימים. בעבור כי בו שָׁבַת השם מכל מלאכתו, ולהזכיר שבחר בישראל מכל העמים והבדילם להיות לו לעם, והודיעם את השבת. ועיקר קיום המצוה הזאת כפי מחשבת הלב. כמו שבארנו אצל מצות קריאת שמע וברכת המזון וספורי יציאת מצרים. והמחשבות נבדלות בתוך הלבבות, כפי הבדל ציורי מַדָעָם וחכמתם. והנה תדע כי יתחלפו הנפשות גם בקיום המצוה הזאת:
מצות זכירת מעשה עמלק בכל יום ובכל שעה. וצריך להזכיר רשעותיו בפה, אמר (דברים כה, יז) "זכור את אשר עשה לך עמלק". ויש בענין זה וגם בעונש הגזור על זרעו ענינים נפלאים בסוד דרכי ה'. והמבין בהם יירא את ה' יראה גדולה, וילך בדרכיו. ויתקוטט בכל דור ודור עם כת ה"חכמים בעיניהם והנבונים נגד פניהם" משנאי ה' ומנאציו. כדרך שאמר דוד (תהלים קלט, כא) "הלא משנאיך יי' אשנא ובתקוממיך אתקוטט". כי מן הכת הארורה הזאת היה עמלק ועמו כמבואר למעלה (חדר ה' חלון ז). ורמוז<sup class="footnote-marker">4</sup><i class="footnote">"ולא ירא אלהים"</i> בספר משנה תורה (דברים כה, יח). כלומר לא בא להלחם כדרך המלכים האחרים, הטועים וחושבים לקחת שלל ואומרים כי יושיעם השם. אבל הרשע הזה רצה להראות לכל באי עולם כי אין אלהים. ושהנסים והנפלאות שנעשו בימים ההם במצרים ועל הים, הכל תחבולה וכיוצא. ולפי שהתקומם והתיצב על השם נגזר עליו הכליון הנחרץ, וכמו שאמרנו (חדר ח' חלון ט') כי תשתנה ארח המשפט על הרשעים האלה. והנה עיקר המצוה כפי מחשבת הלב. ואמרנו כי המחשבות תבדלנה כפי הבדל משקלי הכחות וציוריהן. ומהן תסתעף ההבדל גם בקיום המצוה הזאת:

Window 17

מצות התשובה והודוי. אמר (דברים ל, ב) "ושבת עד יי' אלהיך ושמעת בקולו". ואמר (במדבר ה, ז) "וְהִתְוַדוּ את חטאתם אשר עשו". ואמר בזמן הגלות (ויקרא כו, מ) "וְהִתְוַדוּ את עונם ואת עון אבותם". וכן תמצא בספר דניאל.<sup class="footnote-marker">1</sup><i class="footnote">דניאל ט, ד "וָאֶתְוַדֶה"</i> והיא מצוה גדולה וכוללת כל החטאים והעונות והפשעים כולם; בין המסתעפים מן הכחות הפעולות בגויה, כמו המאכלות האסורות והעריות וכיוצא; בין המסתעפים מן הכחות הפועלות במדות, כמו הגאוה והכעס והקנאה והחמדה וכיוצא. וכן המסתעפים מן הכחות שאין כדמותן בנפשות שאר בעלי החיים, כמו כלל מחשבת-און ודעות רעות, הכפירות והתחכמות וכיוצא. צונו שאם עברנו על אחת מהן ברצון מצד התאוה או בזדון הלב, שנשוב מדרכנו הרעה ולשוב אל ה' ולבקש מלפניו מחילה וסליחה, ולהתוַדות על רוע מעללינו וידוי דברים בהכנעה ובשפלות הרוח ובלב נשבר ונדכה. וברוח נשברה בצירוף שק ואפר וצום ועינוי נפש, הכל כפי שיגזור משפט הלב. שכפי רוב ההתאמצות בתשובה, כן רוב ההתקרבות שיתקרב החוטא אל דרך החיים שהיה נלוז ממנו. וכל זה מאהבת השם ב"ה את נפש האדם ומרוב חסדו עליה, כי אינו חפץ בהשחתת עולם ובאבדן הבריות. כי חפץ חיים וחסד הוא, כמו שכתוב בספרי הנבואה.<sup class="footnote-marker">2</sup><i class="footnote">יחזקאל יח, לב</i> ומעצמך תבין כי הבדל קיום מצוה זו, כפי הבדלי הנפשות. הן בפרטי התשובה, הן בהתאמצות הלב בתשובה, הן ברוב זמן התשובה. כי האדם לא ישוב רק מן העונות והחטאים הנודעים לו, ושישיג רוע עניניהן. ואי אפשר לו להיות שב מדרכים רעים שלא השיג גנותן ורעתן. ולכן יבדלו הנפשות בתשובה, כפי שיבדלו בכחות השכל והבינה והדעת והחכמה ושאר הכחות היקרות, שבהתגלותן יבין דרך ה'. ואם לא יתגלו בלבו, יתעלם ממנו הדרך הטוב והרע שבאותו הענין. ומטעם זה ההמון ישובו ממעשה העריות והגזל והגנבה וחלול שבת וכיוצא הנודעים להם ברוע, ולא ישובו מדרך הגאוה והכעס והחמדה שלא נתברר להם גנותן. גם לא יבינו בעצמם שהן השתקעו ברוב המדות הללו כמבואר למעלה (חדר זה, חלון ז), כשדברנו על ענין הגאוה והענוה, קחנו משם ושמהו משל על כל התכונות הנעלמות מן ההמון.
ויותר מזה נעלמות עונות הכחות השכליות, בלכתן עקלקלות וחשבו רעה בדעות ובמחשבות. לא מקוצר רוח שכל ובינה, אבל מרוע תכונות נעלמות, שהן הסיעו השכל והבינה לשפוט עול ולדון מעוות, כמבואר למעלה (חדר ד' חלון ה'). ויש בכל אלה לאלפים הבדלים בין הנפשות ותמצא מִכַּת הקדושים שיתודו ויבכו על זמן קטן ששוטטה בו מחשבתם בעניני חול. ומִכַּת החכמים מי שיצטער ויבכה על רגע הִמָנְעוֹ מִלֶכֶת לְוַעַד חכמים. ואלה הפרטים רבים לא יכילם ספרים ומגילות. כמו שתבין ממה שכתבנו על מצות (דברים כח, ט) "והלכת בדרכיו". וכן הנבונים כשישיגו האמיתיות בסוד השם ואחדותו ויראתו, ויתבוננו על המחשבות הראשונות הקצרות שחשבו באלה הענינים הנפלאים, ישובו אל ה' ויבקשו ממנו ית' על כל דבר סליחה ורחמים. והן הן פרטי התשובה. וכן בהתאמצות הלב יבדלו במאד. ברוב הכניעה והוידוי והדאגה והחרטה והעצבון. הכל כפי רוחב מדת היראה שבנפשם, וכח אהבת השם ב"ה. וההשכלה בגנות החטא, ויוקר הנפש העליונה שהתגאלה בו. הלא תראה מה שהיה דוד מלך ישראל מצטער ומסתגף ומתענה מאד בדבר בת שבע, עצבון לבו ורוחו הנשבר ולבו הנדכא, כמפורש במזמור התשובה (תהלים מזמור נ"א). ואמר (תהלים קט, כד) "ברכַּי כשלו מצום". וגם בזה הולך הדבר בין רב למעט, כפי יוקר הנפשות אלו מאלו. וכן ברוב זמן התשובה יבדלו השבים. כי בעלי הנפשות היקרות לא יסורו רגע מן התשובה. והיה זה בעבור התברר להם ענינים נפלאים ודרכים עליונים יום יום, וימצאו תמיד שהם נלוזים פעם בדבר זה, ופעם בדבר זה. כדרך שאמר החכם (קהלת ז, כ) "כי אדם אין צדיק בארץ אשר יעשה טוב ולא יחטא". ועם זה יבינו בכל עת מורא האדון העליון. הנה תמיד רוחם נשברה וכניעתם רבה, ועומדים כל ימיהם בתשובה. ואין כן דַלי השכל והבינה, שלא ידעו מן החטאים זולתי המעשים החמורים המגונים, כמו הגזל והעריות וכיוצא כמו שאמרנו, ואין אלו מן הדברים שיכשל בהן האדם בכל העתים. וכשישובו מהם באמת, השלים לפי דעתו מעשה התשובה. והענין הזה הולך ושב בין רב למעט בכל הנפשות, כפי הבדלי כחותיהן וציוריהן. התבאר איך התחלף קיום מצוה זו כפי חלוף מצבי הנפשות. ושהיא מצוה כוללת כל העתים והרגעים במחשבת הלב, כמו מצות התפלה שבארנו ענינה למעלה:

Window 18

מצות התוכחה. אמר (ויקרא יט, יז) "הוכח תוכיח את עמיתך". והיא מצוה גדולה מאד וכוללת כל הענינים ונוהגת בכל עת ובכל שעה. כי ענין המצוה שנשים לב על הנהגת זולתנו, וכשנראהו נלוז מדרך הטוב, נוכיחהו בדברי דעת ונצוח המופתים הישרים להעמידו על האמת. ובדבר הזה שבח השם ב"ה את אהרן הכהן בנבואה, ואמר עליו (מלאכי ב, ז) "כי שפתי כהן ישמרו דעת ותורה יבקשו מפיהו" וגו'. ונאמר (ב, ו) "תורת אמת היתה בפיהו וְעַוְלָה לא נמצא בשפתיו, בשלום ובמישור הלך אתי ורבים השיב מעון". כי בהיות ציורי המַדָעוֹת הגדולות בלבו, והבין האמת, והיה אוהב שלום וחפץ בשלומם של בריות, ואהב את השם במישרים, היה מוכיח לנלוזים ולאשר לא יָראו אלהים, והודיעם בדברים ברורים דרכי החיים ויראת ה', ומלמדם הדרך הטוב. וזהו ענין התוכחה. כי הנחתו בלשון הקדש על הברור המדעי, כמו שיתבאר בספר "מעין גנים" בעז"ה. וכן ראוי לעשות לכל אדם כפי כחו. להעמיד חברו על האמת, ולהעיר כבודו בדברי תוכחת ועניני מדע, ולהוכיחו על פניו שמעשיו בלי מורא שמים ושהוא שוכח גדולתו ומוראו ית'. רְאֵה מנהג אדוננו משה ע"ה כשהוכיח את ישראל בערבות מואב,<sup class="footnote-marker">1</sup><i class="footnote">דברים כט, א</i> איך הודיעם יראת השם דרכיו ומשפטיו, והודיעם מעשיהם אשר לא טובים, שהסתעפו ממעוט יראתם והשתלמם בידיעות כבודו וגדלו. וכן יהושע בדורו,<sup class="footnote-marker">2</sup><i class="footnote">יהושע פרקים כג-כד</i> ושמואל הנביא,<sup class="footnote-marker">3</sup><i class="footnote">שמו"א יב, ו-יז</i> וכל הנביאים הקדושים לא נשאו פנים לכל ישראל מלכיהם שריהם שופטיהם וכל העדה כולה. וכן החכמים שבכל דור ודור. ואין צדקה גדולה מזאת, כי בדבריו מציל הנפשות מִשַׁחַת, ועל ידו מתגדל כבוד שמים בעולם. ומעצמך תבין הבדל קיום מצוה זו בין הנפשות. וכמה צריכה נפש המוכיח להיות מלאה ציורי דעת, שתוכל לברר לכל איש ואיש האמת כפי דרכו. וכמה מן הבינה היא צריכה שתבין תכונת כל נפש ונפש, שכפי תכונתה תערוך דברי התוכחות. וכמה מן הצדק ושאר הסגולות הגדולות צריכין להדבק בה, שיהיו דבריה נשמעים מרוב זוהר מעלתה המזהיר לעיני ההמון, כי כפי מעלתה כן ישמעו דבריה. וכמה היא צריכה להיות מלאה ממדת השלום והחנינה והענוה וכיוצא, שתשקיף על האומללים ועל הקטנים לחון אותם ולהציל נפשם בתוכחותיה. והנה כפי הסגולות האלו, כן תתחייב בקיום המצוה הזאת. ואמרו קדמונינו ז"ל (שבת נד, ב) מי שיוכל למחות בעון כל הדור ואינו מוחה, נושא עון כולם. ותבין דבריהם ממה שבארנו. וכן אמרו (תורת כהנים, קדושים, פסקא מב) "אמר ר' טרפון, העבודה<sup class="footnote-marker">4</sup><i class="footnote">זו שבועה</i> אם יש בדור הזה יכול להוכיח". כלומר שיהיו דבריו נשמעים בעבור זוהר מעלתו וסגולת נפשו. [עוד שם:] "אמר ר' אליעזר בן עזריה, העבודה אם יש בדור הזה יכול לקבל תוכחת. אמר ר' עקיבא העבודה אם יש בדור הזה יודע היאך מוכיחים" [עכ"ל]. כלומר איש המדע היודע להעריך דברי תוכחת נגד כל רוח ורוח מבני אדם. מדבריהם למדנו מה מאד קיום מצוה זו תתחלף כפי מספר הנפשות וכחותיהן. ואע"פ שכל ההמון חייבין בה, ויוכל כל אחד לקיימה כפי דרכו וכחו נגד איש פרטי חברו ורֵעו השומע לדבריו ושהוא פחות ממנו בחכמה ובמדע. ואז חייב להוכיחו כשיראהו נלוז מדרך הטוב:
והנה תשעה מצות אלו שדברנו עליהם תלויות כולם במחשבת הלב ובדבור פה לבד. ויש מהן ארבע נוהגין בכל זמן ובכל שעה. וכפי רוב ההתעסקות בהן במחשבה ובדבור, כן תגדל קיום כל אחת מהן. והם, מצות התפלה, מצות התשובה והוידוי, מצות התוכחה ומצות זכירת עמלק. וארבע מהן נוהגים בזמנים ובשעות ידועות. והן מצות קריאת שמע בשכבך ובקומך. ומצות ברכת המזון אחר כל סעודה. ומצות ספור יציאת מצרים בליל פסח. ומצות קדוש היום בכניסת השבת, ויציאתו בהבדלה. והודענו על נכון כמה מן החלוף יש בין כחות הנפשות בענין קיום המצווֹת הללו:

Window 19

וכן לעניין המצווֹת הקרובות לשקול הדעת. והם כמו תולדות שניות מן המושכלות הראשונות. והן תלויות במחשבה ובמעשה מן האדם לאדם, גם בהם תבדלנה הנפשות בקיומם כפי הבדל כחותיהם. ואזכיר קצתם בקצרה:
מצות אהבת רֵעים. אמר (ויקרא יט, יח) "ואהבת לרעך כמוך" והיא מצוה גדולה מאד, כוללת כל הדברים שבין אדם לחבירו. ובדברי קדמונינו ז"ל (תורת כהנים, פרשת קדושים) "'ואהבת לרעך כמוך'. אמר ר' עקיבא זה כלל גדול בתורה". ע"כ. כי אע"פי שהיא מצוה פרטית תצוה על האהבה בלב. הנה מקיום מצוה זו מסתעפים כל קיום המצווֹת שבין אדם לחבירו,<sup class="footnote-marker">1</sup><i class="footnote">רמב"ם, הל' אבל פרק י"ד ה"א, אחרי שפירט כמה מצות של עשיית חסד, הפטיר וכתב "אע"פ שכל מצוות אלו מדבריהם, הרי הן בכלל 'ואהבת לרעך כמוך'. כל הדברים שאתה רוצה שיעשו לך אחרים, עשה אתה אותם לאחיך בתורה ובמצוות"</i> וכן שמירת האזהרות. כי הצדקות וההלואות לעניים ולעשירים שנצטוינו עליהם, התוכחות והחסדים והחנינות וצדק-המשקולות והסרת המכשולות והנזקים וכיוצא, יעשה האדם כולם כשיאהב זולתו כמוהו. וכן השמירה מן הגזל והגנבה והרצח והעושק והכחש לשון הרע ורכילות והנקימה והנטירה ושנאת הלב וכיוצא, ישתמר האדם מכולם כשיאהב זולתו כמוהו. ודע שכמו שמצות "ואהבת את יי' אלהיך" שבארנוה למעלה, לא תתקיים בנפש באמת זולתי על יד ההכרה וההשויה כמבואר, כן מצות "ואהבת לרעך כמוך" שנצטוינו עליה, ענינה ההכרה וההשויה וזולת זה לא תתקיים בנפש. כי אין הכונה שנאהבו בעבור הטוב שקבלנו ממנו. כי אהבה התלויה בדבר בטל דבר בטלה אהבה (אבות, ד). ומרוב ההמון לא יקבל האדם טובות, וא"כ לא יאהב רק מתי מספר. וגם המצוה על מי שקבלנו ממנו רעה מסתעפת מפחיתות מדותיו. כי היא כתובה אחר "לא תקום ולא תטור את בני עמך". ועל זה אמר "ואהבת לרעך כמוך". כי האוהב באמת, לא ישית לב למה שֶׁהֵרַע עמו רעהו. כדרך (משלי י, יב) "ועל כל פשעים תכסה אהבה" כמבואר למעלה (חדר זה חלון ה'). גם בארנו (חדר ט' חלון ט') על זה טעם מצות "לא תקום ולא תטור" וזה לא יתכן רק בהיות האהבה מדרך ההכרה וההשויה. וכן אין האהבה הזאת בעבור דבר שאינו בטל לעולם. כי ענין האהבה כזאת איננה במציאות מן האדם לאדם. כי כל טובות האדם כזב, ופוסקים עם הזמן, כדרך (תהלים קמו, ג) "אל תבטחו בנדיבים בבן אדם שאין לו תשועה". ורק היא נמצא נגד השם ב"ה. בעבור שנפח בנו נשמת חיים ויעמידֶנו לעד לעולם. ועל דמיון זה אפשר מציאותה מן האדם לאדם, כשיעמידהו על האמת, והצילו בתוכחותיו מן האבדון. כי יאהבנו בעבור דבר שאינו בטל לעולם. אבל כל זה רק לפרקים. וענין המצוה בכל אדם ונגד כל אדם. ועל כן לא תמצא אפשרות קיומה, זולתי על דרך ההכרה וההשויה.
ועתה אנו צריכין להתבונן בדרך ההכרה וההשויה הזאת שמן האדם לאדם, כי היא איננה נלמדת מדרך ההכרה וההשויה שתסתעף מהן אהבת השם ב"ה, הבנויה על מיני הכחות הרבות לטובה. כי הוא ב"ה השלם האמתי מקור כל הסגולות העליונות, וממנו החיים והשלום והחכמה והעצה והתבונה והגבורה והחסד והעוז והכבוד, ההוד וההדר והמלוכה והממשלה וכל המציאות בכללו מראש ועד סוף. ויותר [אשר] יכיר האדם משפט ה', יוסיף לאהבו אהבה עזה מאד. כשתהיה בנפשו דמיון השויה מאחת הסגולות האלה, על דרך משל שאוהב חכמה, שהוא איש תבונות, שהוא יועץ, שהוא גבור חיל, וכיוצא בזה. והנה כל מי שיכיר מעט מרוממות השם ב"ה יאהבנו. ואם תהיה האהבה מן האדם לאדם על זו הדרך, על הרוב תוליד ההכרה שנאה, לא אהבה. כי נמצאו בהמון בני אדם פתאים וחסרי לב, חלושי הדעת, בעלי מדות נפסדות וכיוצא. והמכיר חסרונם ישנאם. או תאמר שהמכיר גם הוא חסר כמוהו ואוהב הפחיתיות. וחלילה שעל זה באה המצוה להחזיקנו בדרכים רעים, ותהיה המצוה לבד לטפשים ולא לחכמים? כי החכמים הם שונאי הפחיתיות. ועוד שהאהבה על דרך זו היא בטבע הנפש ואיננה צריכה הֶרְגֵל עד שיצטרך לצווֹת עליה. כי מִטֶבַע החכם לאהוב החכמים. וּמִטֶבַע שפל הרוח לאהוב שפלי הרוח. וּמִטֶבַע הכסיל לאהוב כסילים. ואיננה דומה למה שצונו באהבת שמו הגדול ית', כי ענין המצוה שנסגל הנפש בדרכים טובים ובהבנת דרכי תורה, עד שנכיר כפי יכלתנו גדולת השם ב"ה ורוממתו ונאהבהו. כמו שאמרו קדמונינו ז"ל (ספרי, פרשת ואתחנן, פסקא לג) "'והיו הדברים האלה אשר אנכי מצוך היום על לבבך', למה נאמר? לפי שהוא אמר 'ואהבת את יי' אלהיך בכל לבבך'. אינו יודע באיזו צד אוהבים את השם ב"ה? ת"ל 'והיו הדברים האלה' וגו'. מתוך כך אתה מכיר את מי שאמר והיה העולם ומדבק בדרכיו ואתה אוהב אותו". ע"כ. מדבריהם למדנו כי המצוה על ההכרה וההשויה. ושהמכיר יאהב השם בטבע הלב. והנה צונו שנעמוד כפי יכלתנו על דברי התורה ומעשיו הנפלאים ודרכיו היקרים עד שנאהבהו. וכל זה לא יתכן אצל מצות אהבת רֵעים. אכן כונת התורה על ההכרה בטיב בריאת האדם דמותו וצלמו. כי המכיר בסגולת נפש האדם שהיא עליונה מכל אשר תחת השמש, שהיא אצולה ממרומים וכוללת כחות כל מעשה בראשית, והכחות והפוכי-הכחות, וכחות יקרות שאין כדמותן בנפשות שאר בעלי חיים, וכיוצא בזה שבארנו למעלה (חדר ג' חלון א'. ב'. ג' וד'), ושביד כל אדם הכח שאם יבחר בחיים ידמה לבַר-אֱלָהִין.<sup class="footnote-marker">2</sup><i class="footnote">מלאך (דניאל ג, כה)</i> וכל בני אדם נבראו בצלם אלהים. על זה נצטוו זרע יעקב שיאהבו בלבם איש את רעהו בעבור הסגולה העליונה הזאת הנמצאת בלבם. על זה שנה ר' עקיבא במשנתו (אבות, ג משנה יד) "חביב אדם שנברא בצלם". ופרשתיו ברחבה בפירוש למסכת אבות.<sup class="footnote-marker">3</sup><i class="footnote">יין לבנון, מהד' תשס"ג עמ' 226-233</i> וזאת היא ההכרה וההשויה שבין בני האדם שתסבב האהבה ביניהן, בהכירו סגולת הנפש העליונה, ושהוא שוה עמו בסגולה הזאת. וכמו שאמרנו (חדר ח' חלון ח') על ההבדל שבין הנפשות. שנאצלו הנפשות הטהורות בזרע יעקב בעבור שהן זרע אמת, והן נבדלים מכל העמים אשר על פני האדמה.
ולכן עיקר המצוה על האהבה שיאהב איש ממנו לכל זרע ישראל, כי כולם שוין בסגולה הזאת. וכן ראוי לאהוב לכל בני אדם מכל העמים כשהולכים בדרך הדעת, כי כולם נבראו בצלם. אבל המצוה שיאהב זולתו כמוהו רק בין זרע יעקב. כי הם שוין, כמו זה כן זה, לעניין הסגולה הזאת. אבל שאר העמים אינן כמונו בהשוית הסגולה. ואע"פ שאנו חייבים להטיב עמהם ולאהבה אותם, אין אנו חייבין לאהוב אותם אהבה עזה כמונו. וכבר בארנו שיש הבדל בין נפשות בני ישראל עצמן, אע"פ שהן כולם אנשי סגולה, יש נפש יקרה יותר מנפש אחרת. ועל העמודים האלו באה המליצה (ויקרא יט, יח) "ואהבת לרעך כמוך". מלת "כמוך" מראה לשני פנים, ששוה עמך בסגולות ובמעשים הטובים; ותאהבנו כי הוא כמוך נברא בצלם אלהים ומאנשי הסגולה. לא שצונו שתהיה נפש זולתינו שוה בעינינו עם נפשנו, ונאהב אהבה עזה לרעינו כאהבתינו את נפשינו. כי זה אי אפשר. ואין עדות יותר גדולה מעדות החוש. כי לא תמצא אדם המצטער על צרת חברו כעל צרת נפשו. ולא יסתכן בעבור זולתו על דבר שיסתכן עליו בעבור עצמו, וכן בכל דבר ודבר. כי אין ענין אהבה כזאת נטוע בנפש, ולא יוכל בעל הנפש להכריח עצמו עליה. כי האהבה מטבע הנפש ואין אדם שליט עליה לעוררה עד שתחפץ. וחפצה תתעורר ע"י אמצעיים האהובים לנפש, כענין ההכרה וההשויה בין דרכי ה' הנפלאים ודרכי הצדיקים והחכמים הדומים להם, שעל ידי כן תתעורר האהבה בנפש לאהבה אותו ית' אהבה עזה מאד. ואין כל זה מן האדם לאדם שאינו דומה אליו בסגולותיו ובדרכיו. ולא יצוה השם ב"ה את האדם מצוה שאיננה בטבע נפשו ואין בכחו להשלימה. אבל הענין כמו שאמרנו, שצונו לאהוב זולתינו שהוא כמונו בעל נפש עליונה. וזאת היא ההכרה וההשויה שבין אדם לאדם, והיא תסבב בנפש אהבה לרֵעינו. ומן האהבה הזאת תִּמָשֵׁכְנָה ההטבות ומניעת עשות רָעות לזולתינו.
ואילו היתה כונת התורה שנאהוב זולתינו כנפשינו היה ראוי להכתב "ואהבת לרעך כנפשך". כי מליצה הזאת כוללת אהבת נפש ממש. ואולם היא אהבה נפלאה מאד, לא יצוה עליה לכל הקהל כולו, מטעם שאמרנו. וראיה גדולה אהבת דוד ויהונתן שהיו שניהם בעלי הנפשות הראויות למלוכה, ודומים בסגולותיהן, ואצלם נכתבה המליצה הזאת שנאמר (שמואל א יח, א) "ויאהבהו יהונתן כנפשו". ונאמר (יח, ג) "באהבתו אותו כנפשו". ונאמר עוד (כ, יז) "כי אהבת נפשו אהבו". והיה זה פלא. שכן אמר (שמואל ב א, כו) "נפלאתה אהבתך לי" וגו'. לפי שעל המעט שיקרה ענין אהבה כזו בין שתי נפשות. ואם היתה כונת התורה במצות אהבת רֵעים שנאהוב זולתינו כנפשינו, למה נכתב אהבת דוד ויהונתן לאות ולפלא, אם כל בני אדם חייבין לאהוב זה את זה באהבה עזה כזאת? ומה חדש שאהב דוד את יהונתן? והוא בצדקתו בלי ספק קיים מצות "ואהבת לרעך כמוך", והיה אוהב לכל רֵעיו באהבה כזאת. אבל האמת כמו שאמרנו, שלא יתכן זה מן האדם לכל האדם, ולא צותה התורה על אהבת נפש, אלא "ואהבת לרעך כמוך". ודי בשעור הזה. כי אם יאהב כל זולתו בעבור הכירו סגולת האדם ונפשו העליונה תתקיים הנהגת בני אדם זה עם זה. כי פרטים רבים כלולים במצוה זו המסתעפים מן האהבה הזאת. והלל הזקן פירש הדבר ואמר (שבת לא, א) "דעלך סני, לחברך לא תעביד". וצריך פירוש לפרושו, כי אם היתה מצות התורה על אהבת נפש. מה צורך לפרש מה דסני עלך לחברך לא תעביד? אם יאהבנו אהבת נפש ואיך ירע עמו, ברעתו את נפש עצמו הוא חובל? אמנם לפי שהענין להפך, שאין כונת התורה על אהבת נפש, אלא על אהבה טבעית הנמשכת מן ההכרה וההשויה, וההכרה וההשויה יסתעפו על ידי ההשגה שיבין בצלם נשמת האדם וכבודה ששוין בה כל בני האדם. הוא הדבר שפירש הלל הזקן, כלומר, לא שהתורה תצוך לעשות בגלל רעיך כל מה שתעשה בעבורך, וכיוצא בזה. אלא מה דסני לך, לחברך לא תעביד. פירוש מה ששנוא לך כשיקרך אותו הענין מזולתך, לפי שאתה אדם מרגיש בקלון ובבזיון; אותן הדברים לא תעשה לחברך. כי לא יקל בעיניך, לפי שהוא אדם כמוך, נכבד בעבור צלם האלהים הנטוע בו. ולכן הן צער הן בזיון הן אבדת קנינים וכיוצא, לא תעשה לחבירך. והעיקר הגדול הוא הבזיון שלא יוכל האדם לסבלו, ואע"פי שאינו מחסרו מאומה, לפי שהבזיון דבק בנפש, ונפש האדם עליונה בעלת הכבוד, וכן לא תעשה לזולתך. כי נפשו גם היא עליונה, ואע"פי שתכיר בו חסרונות רבות פתיות ופחיתיות לא תבזהו. זולתי בדרך התוכחה בלי בזיון. כמו שאמרו (תורת כהנים, פרשת קדושים) "יכול אפילו תלבין פניו? ת"ל ולא תשא עליו חטא". כי בכל פחיתיותיו הנה נפשו עליונה כנפשך.
והנה המבין בסוד הנפש הוא יקיים בכל עת המצוה הזאת כהוגן. ומי שהוא חסר שכל ובינה יעבור עליה פעמים הרבה בלי דעת בדברים רבים. אמר המלך שלמה בחכמתו (משלי יא, יב) "בז לרעהו חסר לב ואיש תבונות יחריש". מה מאד נעימה המליצה הזאת! וּמְפָרֶשֶׁת מצות "ואהבת לרעך כמוך". וכך הפירוש. מי שמכיר חסרונות רעהו ובעבור חסרונותיו הוא בז בעיניו ומבזהו שלא על דרך התוכחות, אות [היא] שהמבזה [הוא] איש חסר לב. ומלת "לב" על השכל והבינה כמו שאמרנו (חדר ה' חלון א'). הודיע שהוא חסר שכל ובינה שאינו מבין בסגולת הנפש העליונה. ו"איש תבונות" היודע סוד הנפש ישים יד לפה ולא יבוז לבעל החסרון ולא ילבין פניו. ואע"פי שמכיר חסרונו יחריש וידום, ולא יוציאהו מן השפה ולחוץ. והנה המבזהו דובר אמת. ועם כל זה סימן שהוא חסר לב, וזהו ששנה בן עזאי במשנתו (אבות פרק ד משנה ג) "אל תהי בז לכל אדם". דומה למליצת המלך שלמה. והוא מפרש דברי בן זומא ששנה "איזהו מכובד? המכבד את הבריות". ובכל זה שלא יבוז לשום אדם אפילו אין בו מעלות שיוכל לספר בתהלתו, יחריש ולא יבזהו. ולא בלבד אם רעהו בטבע נפשו חלוש הסגולות, על דרך משל שהוא פתי בטבע שאין בו מדת גבורה, ולא אומץ וכיוצא. כי מה יוכל לעשות אם לא לו ניתן כח ועוז? כמבואר למעלה (חדר ד' חלון ג'). אבל גם אם בוחר ברע והוא חוטא, ג"כ לא תבזהו, כי מכל מקום יש בו סגולת הנפש העליונה כמוך. ויש בזה דבר-בינה. כי בהיות האדם בעל ממשלה, ואם יחפוץ יהפך מרע לטוב בשעה אחת, ותחת שהוא במעשיו נמשל בבהמה, יתאמץ לשוב בתשובה שלמה, ויעשה לעצמו לב חדש ורוח חדשה כמבואר למעלה (חדר ה' חלון ב') ואז יהיה איש נכבד. על כן אין ראוי להיות בז בעיניך ככלי אין חפץ בו. כי לא תדע מה ילד יום. כמו שאמרו קדמונינו ז"ל (ע"ז דף יז, א) "יש קונה עולמו בשעה אחת". ואמרו (אבות, ד) "יפה שעה אחת בתשובה ומעשים טובים בעולם הזה מכל חיי העולם הבא". ועל זה אמר בן עזאי (שם שם) "כי אין לך אדם שאין לו שעה". פירוש, למה יהיה זה בז בעיניך? ואין לך אדם מי שיהיה מן החוטאים שאין אפשר שיהיה לו שעה קטנה שישוב בה בתשובה, ויתקדש ויטהר מכל גלוליו. ונמצא [כי] בזית מי שהיה נטוע בו כבוד גדול. זהו הפירוש הנכון בדברי התנא האלהי הזה שהיה מבין בסוד הנפש. ובפירוש למסכת אבות השלמתי ענין זה.<sup class="footnote-marker">4</sup><i class="footnote">יין לבנון, מהד' תשס"ג עמ' 278-281</i> עוד מצאתי לתנא זה מאמר ראוי לפרשו (תורת כהנים, פרשת קדושים) "בן עזא אומר (בראשית ה, א) 'זה ספר תולדות אדם'. כלל גדול מזה". ע"כ. שָׁב על דברי ר' עקיבא שאמר "'ואהבת לרעך כמוך'. זה כלל גדול בתורה". אמר הוא שפסוק "זה ספר תולדות אדם" כלל גדול ממנו. כי ר' עקיבא דקדק ענין ההכרה וההשויה ממלת "כמוך". ועל דרך שבארנוהו. ואמר בן עזאי סגולת נפש האדם מפורשת יותר מפסוק "זה ספר תולדות אדם". כי שם נאמר (בראשית ה, א) "בדמות אלהים עשה אותו". וזה הוראה על הסגולה הגדולה של הנפש הזאת. והמבין זה יאהב כל הברואים שהם על דרך זה. והמליצה הזאת לא נכתבה במקום אחר. כי במעשה בראשית נאמר (בראשית א, כז) "ויברא אלהים את האדם בצלמו בצלם אלהים ברא אותו". ולא נזכר "בדמות אלהים". וכן בפרשת נח נאמר (בראשית ט, ו) "כי בצלם אלהים עשה את האדם". לבד בפסוק זה אמר "בדמות אלהים".
ודע כי מלת "צלם" על היות נשמת האדם עליונה, לא מתחת השמש כמו נפשות בעלי החיים, כמו שבארנו (חדר ג' חלון א'). ומלת "דמות" על היותה כוללת כל כחות מעשה בראשית שמסתעפים מהם דרכי החכמה העליונה, ושהוא מושל בלבו ובוחר בכחות והפוכי-הכחות, וכמו שבארנו (שם חלונות ג-ה) וזה ביד כל אדם. ואינן מתחלפים רק ברב ובמעט ולא בעצם. ולפי שנברא בדמות ויוכל להיות כרגע צדיק גמור, אין ראוי לך לבזותו ולשנאו. ולכן פסוק זה כולל יותר מפסוק "ואהבת לרעך כמוך". ודי בזה כי הענינים נשגבים. ומעצמך תבין כי תתחלפנה הנפשות בקיום מצוה זו כפי גודל השגתם ודרכי בינתם בדרכי הנפש. ודבקות מחשבתם בענינים הללו, שאין שוכחים דרכי התבונות האלו רגע. כי בעת השכחה ישנא מיד למי שעושה רק מעט מן הפחיתיות. ולכן קרא שלמה למחריש "איש תבונות" (משלי יז, כח), ויתבאר בבית השלישי בעז"ה. וכן יתחלפו הנפשות במעשים המסתעפים מן האהבה. יש שבאהבתו את הבריות ייטיב עמהם בקניניו, ויש בגופו, ויש בשכלו ובתבונתו כל אחד כפי כחו. והבן:
מצות אהבת גֵרים. אמר (ויקרא יט, לד) "ואהבת לו כמוך כי גרים הייתם בארץ מצרים". והמליצה הזאת דומה למליצה שנאמרה בישראל "ואהבת לרעך כמוך". וכן טעם האהבה שוה בשתיהן. כי אהבת הגֵרים בעבור היותם בדמות אלהים. ועתה שוין לישראל, כשקבלו עליהם מאהבת השם ב"ה תורה והמצווֹת שהתחייבו בה זרע ישראל. וזה מופת כי יש בהם נפשות יקרות כמו ישראל, ואין לנו להרחיק או לקצר בעבור היות אבותיהם מן העמים ובעבור חיו זמן רב במנהגי העמים. כי גם אנחנו היינו נוהגים עתים רבים בלי תורה ומצות רק בדרכי שקול הדעת, מעת ירדו אבותינו למצרים עד צאתם. וכן אבות אבותינו היו ככל העמים כמאמר (יהושע כד, ב) "בעבר הנהר ישבו אבותיכם מעולם, תרח אבי אברהם ואבי נחור ויעבדו אלהים אחרים". וכמו שהתגדל והתרומם אברהם אבינו ע"ה בלבו בדרכי ה' על כל אבותיו, עד שכרת השם עמו ברית ובחר בזרעו אחריו, כן דומה לו התרומם אחד מן הגוים בלבו על דרכי אבותיו, ופורש מהן ובא ומתקרב לחסות בצל כנפי השם ב"ה. ובידוע שיש בו נפש יקרה. ועל זה אמר "כמוך". כלומר הדומה כמוך וכמו שבארנו. ועל היותו נוהג זמן רב בחקות הגוים אמר "כי גרים הייתם בארץ מצרים", דומים [היינו] לאנשי הארץ בלי תורה ומצוה. ואמר בראש הפסוק (ויקרא יט, לד) "כאזרח מכם יהיה לכם הגר הגר אתכם". כלומר שהוא גר אתכם, ועושה צדק ומשפט כמוכם יהיה נחשב כאזרח לפי שדומה במעשיו לאזרח. ועל תנאי זה. וכמו שאמרו קדמונינו ז"ל (תורת כהנים, על ויקרא יט) "כאזרח, מה אזרח שקבל עליו את כל דברי תורה<sup class="footnote-marker">5</sup><i class="footnote">בהר סיני</i> אף גר שקבל עליו את כל דברי התורה. כלומר בין מה שמבין בין שאינו מבין, לפי שהתורה עליונה וכמבואר למעלה. מכאן אמרו (שם) "גר שקבל עליו את כל דברי תורה חוץ מדבר אחד, אין מקבלין אותו". כלומר שעדיין לבו נוקף, ואין בו נפש יקרה אשר אֵמוּן בה. ר"י ב"ר יהודה אומר אפילו דבר קטן מדקדוקי סופרים.<sup class="footnote-marker">6</sup><i class="footnote">הוסיף ספר "תורה תמימה" כי זה נכלל במאמר התורה "לא תסור מן הדבר אשר יגידו לך ימין ושמאל"</i> מאותו הטעם שבארנו. ואמרו עוד "ואהבת לו כמוך". כלומר זאת המליצה בעצמה נכתבה גם אצל הגרים, ללמדנו כי הוא כמונו.
ובמקום אחר אמר (שמות כג, ט) "ואתם ידעתם את נפש הגר". בסתר המליצה רָמז על נפש הגר שהיא נודעת לישראל, והיא ממספר הנפשות היקרות. וכמו שתתחלפנה תכונת הנפשות בקיום מצות "ואהבת לרעך", כמו כן תתחלפנה בקיום מצות אהבת הגרים. וביותר צריך להתבונן שאנחנו כולנו גרים ותושבים בארץ. ואין הארץ והנחלות מוחזקות לנו לצמיתות, כי (תהלים כד, א) "לה' הארץ ומלואה", לה' המלוכה ולא לאדוני הארץ. ולא ניתנה לנו מורשה רק בעבור נשמור חקיו ומשפטיו. ולכן מי מכל העמים שנדבה רוחו ליראה את ה' כעמו ישראל ולעבדו בתורתו ובמצותיו ולהכניס עצמו בקהלנו, שוה עמנו בכל הטובה. ולכל אלו הדברים יש יסודות בתורה ובנביאים ובכתובים, והמבין יבין הכל באמת. ודי בזה:

Window 20

מצות כבוד חכמים וזקנים, לקום מפניהם ולהדרם. אמר (ויקרא יט, לב) "מפני שיבה תקום והדרת פני זקן". והמצוה הזאת כוללת כבוד התורה והחכמה ולומדיה. כי אין סגולה יקרה יותר מן החכמה, כמו שבארנו. ולכן באה המצוה לקום מפני הזקנים להדרם ולכבדם. אמרו קדמונינו ז"ל (קידושין לב, ב) "'מפני שיבה תקום'. יכול זקן אשמאי? ת"ל זקן. ואין זקן אלא חכם. שנאמר (במדבר יא, טז) 'אספה לי שבעים איש מזקני ישראל'. ר"י הגלילי אומר אין זקן אלא זה קנה חכמה. שנאמר (משלי ח, כב) 'יי' קנני ראשית דרכו'. ע"כ. כלומר "זקן" נוטריקון "זה קנה". ואין קניין נפש אלא חכמה. שאם אין מאסף חכמה באדם, אין שאר קניניו כלום. אפילו תאמר, קנה שכל. קנה בינה. קנה נדיבות. קנה אומץ הלב. הנה אם אין חכמה קדומה, ישתמש בכל קניניו לבטלה. כי החכמה גברת ממלכת על כל כחות הנפשיות, ואם תחסר ינהג בכל קניניו שלא כמשפט. וּרְאָיָה: "יי' קנני ראשית דרכו". כלומר החכמה היתה ראשית דרכו. ועל ידה נוהג בכל דרכיו. וכבר בארנו זה למעלה (חדר ב' חלון ט'). ולכן כפי חכמת האדם ובינתו יוסיף לכבד ולהדר אנשי החכמה ובעלי התורה, בעבור מעלתם הגדולה. וזה כדרך יראת ה', שהיא בעבור כבודו וגדלו כביכול. כן יירא את החכמים בעבור כבוד נשמתם, שחָרות עליה מכתב אלהים התורה והמצוה. אמרו קדמונינו ז"ל (כתובות קג, ב) על יהושפט מלך יהודה, כשהיה רואה תלמיד חכם היה עומד מכסאו ומחבקו ומנשקו, והיה קורא לו רבי רבי מרי מרי [ע"כ]. ואתה יודע מעלת המלך הזה שהעיד עליו הכתוב (דהי"ב יז, ו) "ויגבה לבו בדרכי יי'" ובארנוהו למעלה. כי ברוחב בינתו ויראת השם ואהבתו שהיו תקועים בלבו, ובינתו בתורה ואהבתו אליה, היה מכבדם כל הכבוד הזה. וכן הולך הענין בין רב למעט בכל הנפשות. אמרו ז"ל (פסחים כב, ב) "'את יי' אלהיך תירא', לרבות תלמידי חכמים". עוד אמרו "איזוהו הידור? לא ישב במקומו ולא מדבר במקומו ולא סותר את דבריו". והמכבד את החכמים ומהדרם, יעשה הרבה לכבודם בגוף ובממון. וכענין שהזכירו ז"ל (פסחים נג, ב) ממטיל מלאי לכיסן של תלמידי חכמים. וכן (כתובות קיא, ב) הנושא בת ת"ח והמשיא בתו לת"ח. כללו של דבר, כפי רוב קיום מצוה זו במחשבת הלב, כן תרבינה הפעולות הנכבדות בענינה:
מצות כבוד אב ואם. אמר (שמות כ, יב) "כבד את אביך ואת אמך". וגם המצוה הזאת קרובה לשקול הדעת הנטועה באדם לפי שהאב והאם הולידוהו וגדלוהו. וכמה צער סבלו טרם בא לכלל אנשים. ועשו עמו טובות גדולות, והשמיעו מוסר לאזניו, ולמדוהו הטוב כפי דרכם. והם זקנים ממנו. ומטעם כל זה חייב לכבדם להשיב להם גמול טובותם. ויעשה להם מה שהוא [יכול] להנאתם ולקורת רוחם. אמרו קדמונינו ז"ל (קידושין לא, ב) "איזהו כבוד? מאכיל ומשקה, מלביש ומכסה, מכניס ומוציא". ע"כ. אבל איש הדעת יכבד אבותיו לטעמים נשגבים מן הטעמים שזכרנו. כי הכרת הטובה שהטיבו עמו, אפשר שלקצת העתים תתהפך במחשבת האדם לרעה. בהיותו במצור ובמצוק וקץ בחייו, וכשיקרוהו צרות רבות ורעות מרות כמות, ויאמר אוי לי אמי כי ילדתני! וכיוצא באלה. אמנם יכבדם בעבור שהיו סבה לקבול הצורה היקרה הנפוחה בו, שתשתלם תחת השמש בחכמה ובכשרון המעשים. והיא הטובה הגדולה שאין ערוך אליה. ואין דבר תחת השמש יוכל לבטל הסגולה העליונה הזאת. בהיותו חי יירא את השם, יאהבנו, יבין בתורתו ויקדש שמו הגדול ית' ויעבדנו בכל לב ובכל נפש. וכפי גודל מעשה הנפש בענינים אלו, כן תגדל בה החפץ לכבד את אבותיו בכל כחו שהיו הסיבה אל כל המעשים האלו. וזה דומה למה שבארנו בענין מצות "ואהבת את יי' אלהיך". שלא תהיה בעבור הטובות שהוא מקבל ממנו ית' כי האהבה שהיא על דרך זה, תוכל להתמוטט בעתים שהוא בוחר מות מחיים. אבל תהי בדרך אמת. וכן היראה תהיה באמת, בעבור הָבִינוֹ כפי כחו מרוממותו ית'. וכן כבוד אבות תסתעף מזה בעבור שהם סבבו לו היותו בעולם. ועל הכבוד הזה היתה כונת התורה. והמכבד אבותיו מפני הטעמים האלו, אות [היא] שהוא ירא את השם ושומר מצותיו באמת. אמרו קדמונינו ז"ל (קידושין ל, ב) על מצוה זו, "שלשה שותפין יש באדם אביו ואמו והקב"ה". וכונתם תבין מדברנו, שצריך לכבדם בעבור שהן שותפין ביצירתו, כי לולי הגוף שהתהוה מזרע האב והאם, לא היתה נפשו באה לעולם. ולא היה משיג כל הטובה שזוכה אליה באהבתו ויראתו את השם ב"ה. וכפי רוב הכבוד שיכבדם במחשבת הלב, כן תרבינה המעשים הטובים שיעשה לכבודם הן בעניני הממון, הן בעניני הגוף. ויעמוד לשרתם בכל כחו ולהטיב עמהם ולשמח לבבם בדבריו ובמעשיו, כדי שיהיה להם לכבוד ולתפארת, ויסבול טרחם משאם וריבם.<sup class="footnote-marker">1</sup><i class="footnote">מליצה ע"פ דברים א, יב</i> סוף דבר הרבה כתוב בספרי הנביאים מענינים הללו. ואמרו רבותינו ז"ל (מדרש דברים רבה א, טו) "ר' גמליאל היה אומר, הרבה שמשתי את אבותי ולא עשיתי החצי ממה ששמש עֵשָׂו את אביו". ובנקל תבין איך תתחלף קיום מצוה זו כפי התחלפות הנפשות:

Window 21

מצות מורא אב ואם. אמר (ויקרא יט, ג) "איש אמו ואביו תיראו". וענין המצוה דומה למצות מורא חכמים בעבור גדולתם. וכן חייב להגדיל על עצמו מעלת אבותיו. אמרו קדמונינו ז"ל (קידושין לא, ב) "איזהו מורא? לא ישב במקומו ולא מדבר במקומו ולא סותר את דבריו". ע"כ. ועיקר מצוה זו תסתעף גם היא ממחשבת אמת שהזכרנו ענינה אצל מצות כבוד. וכפי טהר המחשבה ורוב בינת הלב, כן יגדל רוב המעשה על פי היראה. ולכן תדמה אליה בענין התחלפות הנפשות בקיומה. והדבר למד מענינו:
מצות כבוד זרע אהרן ולקדשם בכל דבר. אמר (ויקרא כא, ח) "וקדשתו כי את לחם אלהיך הוא מקריב". וגם בזה יתחלפו הנפשות בקיומה. כי גם דעת ההמון תכריחם לכבד הזרע הנבחר הזה בכל ענין. לפי שנבדלו מכל ישראל לכבוד ולתפארת, להיות משרתים בחצרות ה' ולהקריב לחמו. והמשפחה הזאת הם המתקדשים מכל עניני העולם, מעבודת האדמה וממשא ומתן ומשאר עניני חול. והכל למען יתחזקו בתורת ה' להורות את בני ישראל את המשפטים והתורות לטוב להם. כמו שכתוב (דברים לג, י) "יורו משפטיך ליעקב ותורתך לישראל". וכן לכפר ולסלוח על פשעי העם בהקרבת קרבנותיהם והוידוים והתפלות והתהלות ליוצר הכל ית'. וראוי שהעם יכבדו ויקדשו המשרתים הקדושים האלו בכל ענין, בעבור הטובה הגדולה המגיעה להם ממעשיהם. ואולם עוד תיקר נפשם יותר בעיני בעל הנפש הזַכָּה המתבוננת בסוד נשמת האדם ויודעת מעלת נפשות המשפחה היקרה הזאת הנבדלים<sup class="footnote-marker">1</sup><i class="footnote">שהקב"ה הבדיל מעדת ישראל</i> מה' אלהי ישראל מעדת ישראל, בעבור כח הקדושה הגדולה שנאצלה בנפשותם.<sup class="footnote-marker">2</sup><i class="footnote">לשון הרב קוק בהקדמתו ל"מוסר אביך": "כל זמן שלא ילמד לעצמו שיתברר לו מעלת נשמת האדם ומעלת ישראל ומעלת הארץ הקדושה וכו' כמעט שאי אפשר לטעום טעם עבודה".</i> וכמו שבארנו ענין זה בארוכה (חדר שמיני חלון ח'), וכמו שצותה תורה אצל מלך (דברים יז, טו) "שום תשים עליך מלך". ואמרו קדמונינו ז"ל (כתובות יז, א) "שתהיה אימתו עליך", וכל זה בעבור כבוד נפשו וכמו שבארנו (שם חלון ז'). כמו כן ראוי שתהיה קדושת הכהנים וכבודם עלינו בכל ענין. וכמו שהעתיקו ז"ל פרטי המצוה הזאת. וכפי ההבנה בענינים הצחים האלו, כן תגדלנה מעשה הכבוד והקדוש שיכבדם ושיקדשם האיש הישראלי. ותבין שהנפשות מתחלפות גם בקיום מצוה זו:
והנה בארנו מקצת מן המצווֹת. והרחבנו מעט בפרטיהן. להודיע ולהוכיח במישור, איך תבדלנה קיום המצווֹת כפי הבדל הנפשות. והמבין מדעתו יוסף לקח ודעת לברר הענין בכל מצוה ומצוה מן העשין. ובכל אזהרה ואזהרה מן הלא תעשה. וכבר אמרנו (חלון א') אם יצוה ה' חסדו עלי, לא אחדל מהשלים הענין כולו בעז"ה. אבל כעת נלאיתי ולא אוכל. כי כבד עלי הדבר לעשותו מפני עול הזמן ועניני העולם. ואולם מן המעטים המבוארים, יוכל המשכיל להקיש על הכל:
ועם זה נשלם מלאכת הבית הראשון, שבו הצענו הצעות ויסדנו יסודות וכללנו כללים שעל ידיהן יתפרשו כל לשונות של "חכמה" הנמצאים בספרי הקדש. ובבית השני בעז"ה יבואו כולם בפירושים מספיקים, יורו על אמתת הענין. וכן יתפרשו ע"פ היסודות הללו כל לשונות של "עצה" ושל "מחשבה" ושם דבר "תושיה" בבית השלישי בעז"ה, כי הענינים מתפרשים אלו באלו וקשורים זה בזה סמוכים לעד לעולם, לפי שעשוים באמת וישר:
ואין עוד בפי דבר, זולתי להשתחוות לה' בהדרת קדש, ולהודות לו בגילה וברעדה על כל הטוב אשר גמלני, להעיר חפץ לבבי לכתוב יושר דברי אמת. ואשר חנני ברחמיו וברוב חסדיו למצוא דברי חפץ כפי כחי. ואשר מִלֵא בידי להוציא לאור החלק הראשון הזה. הוא ברחמיו יגן עלי ויוסף שנית ידו הטובה לאמצני, להוציא לאור גם דברי הבית השני ודברי הבית השלשי, ועוד שאר החלקים אשר גמרתי בענינים הללו. אנא ה' הצליחה נא! וקָרבני לעבודתיך. והצילני מרע ומנסתרות נקני. ודעה בינה והשכל חנני. וביום אקרא אליך תענני. (תהלים כה, ד) "דרכיך יי' הודיעני ארחותיך למדני". כמו שכתוב על יד נביאך (ישעיה מח, יז), "כי אני יי' אלהיך מלמדך להועיל, מדריכך בדרך תלך". ונאמר (שמות לג, יט) "ויאמר אני אעביר כל טובי על פניך וגו' וחנותי את אשר אחון ורחמתי את אשר ארחם". אמן:
גם אלה דברי המחבר אשר שר על מלאכת הספר במשקל ב' תנועות ויתד, ב' תנועות ויתד, ותנועה אחת בדלת, וב' תנועות ויתד, וב' תנועות ויתד, וב' תנועות ויתד, וב' תנועות בסוגר.
נִשְׂגָּב כְּבוֹד הָאֵל וְאֵין חֵקֶר לְגָדְלוֹ.<br>אֶרְאֶה וְלֹא אָבִין. וּמָה אֶשְאַל וְהוּא פֶלִאי:<br>פִּיּוֹת נְבוֹנִים לֹא יְסַפְּרוּ מַ-הֲלָלוֹ.<br>גַּם יוֹדְעִים דָּמו. וְאֵיכָה יַ-אֲזִין קוֹלִי<br>תַּתִּי רְצוֹן לִבִּי תְּמוּ-רַת שַׁי כְּלִילוֹ.<br>אַף יֶעֱרַב שִׂיחִי כְּשִׁיר מוּשִׁי וְשִׁיר מַחְלִי:<br>לֹא יַעֲנֶה הָאֵל לְמִתְ-גָּאֶה בְּשִׂכְלוֹ<br>פֶּן יַעֲרִים לֵאמֹר מְלַאכְתִּי הוּא וְרַב חֵילִי:<br>יָרִים שְׁפַל רוּחַ. וְידֵע אֶת אֲשֶׁר לוֹ:<br>יִבְחַר אֱלֹהִים לוֹ אֱנוֹשׁ רִמָּה כְנַפְתָּלִי:
תם

בית שני

הקדמה

פתיחת המחבר השניה ויקרא שמה כשם הפתיחה הראשונה מבוא הגן
באשר לא נעלם מן המחבר כי לב האדם מלא גאה וגאון ונשען על שכלו, ושכל האדם במה נחשב, דבר תוכחות מוסר עם שכלו, והתפלל אל י"י יאר פניו אליו ויחנהו דעה והשכל לחבר דברים נכונים וישרים. וישא משלו ויאמר:
שיר חרוזי מורכב מב' תנועות ויתד, ושבע תנועות בדלת וכן בסוגר:
מִסְבָךְ וּמִנִי אוֹפֶל עוּרָה שִׂכְלִי<br>בוֹא וַעֲשֵׂה חַיִל וּבְנֵה עוֹד בַּיִת<br>בַּגַן אֲשֶׁר בַּלְבָנוֹן. יָקָר הוּא לִי<br>כִּי בוֹ תְּאֵנָה גֶפֶן גַם עֵץ זַיִת.
שֵׁב בּוֹ! וְהַשְׂכֵּל דָת תּוֹרַת שַׁעֲשׁוּעִים<br>מַלֵּא חֲדָרָיו הוֹן יָקָר אַף נָעִים<br>יִרְאָה חֲגוֹר! לֵךְ! אַך הַצְנֵעַ לֶכֶת<br>גֶשׁ-פֹה! אַבָל לֹא מִבֵּית לַפָּרֹכֶת.
שׁוֹכֵן בְּבֵית חוֹמֶר! אֶל הֵיכָל מֶלֶך<br>עוֹלָם, הֲבוֹא תָבוֹא? אַל תָּבוֹא! סִתְרוֹ<br>חֹשֶׁךְ, וְחוּג הַשָׁמַיִם יִתְהַלָךְ. <br>עֵינֵי אֱנוֹשׁ כֵּהוֹת מֵהַבִּיט אוֹרוֹ.
כִּי אִם אֲשֶׁר בָּם נִשְׁמַת רוּח חַיִּים<br>נוֹשְׂאִים כְּנָפַיִם, לָעוּף שָׁמַיִם. <br>מִדֵּי עֲלוֹתָם מֵעַל לַכּוֹכָבִים<br>רֶגַע יְרוּצוּן וּמִפַּחַד שָׁבִים.
שׁוּר! אִם שְׁחָקִים רָמוּ גַם נִשָּׂאוּ<br>מַה רָם אֲשֶׁר יוֹשֵב מִמַּעַל לָהֶם!<br>הִנֵּה שְׂרָפִים רָאוּ וַיִּירָאוּ.<br>רֶגֶל וּפָנִים כִּסּוּ עִם כַּנְפֵיהֶם.
אַף כִּי אֱנוֹשׁ רִמָּה, אָדָם תוֹלֵעָה,<br>שִׂכְלוֹ קְצַר יַד, בִּינָתוֹ צוֹלֵעָה,<br>הִנַּה! בְּתִפְאֶרֶת רוּם עֵינָיו צוֹפֶה<br>מָרוֹם, וְאֵיךְ לֹא יָרֵא פֶּן יִסָּפֶה?
שִׂכְלִי עֲמוֹד! עַד פֹה תָבוֹא, אַל תַּחְפּוֹץ<br>לַחְקוֹר בְּמוּפְלָא מִמְךָ, אַל תַּעְפִּיל<br>לַעֲלוֹת לְרֹאשׁ הָהָר. אֶת יָדְךָ תִקְפּוֹץ,<br>אֶת רוּחֲךָ תַּעֲצוֹר, וּלְבָבְךָ תַּשְׁפִּיל.
כִּי לֹא לְהִתְבּוֹנֵן עַד רַחְבֵי תֵבֵל<br>הֵנָּה קְרָאתִיךָ שִׂכְלִי, כִּי תַגְבֵּל<br>גֹבַה הַרָרִי בַּשָׂדֶה, כָּל גִבְעָה, <br>כָּל מַעֲמַקֵי מָיִם, בוֹר אוֹ בִקְעָה.
לָבוּר בְּכָל נִמְצָא מִי כָּבֵד? מִי קַל?<br>מִי לַח וּמִי יִבֵש? מִי רַך וּמִי מִקְשָׁה?<br>דַּבֵּר עֲלֵי אֵשׁ, תֵּת לְרוּחַ מִשְׁקַל,<br>תֵּת קוֹל עֲלֵי מָיִם, בָּאֵר כָּל קָשֶׁה.
לִסְפוֹר שְׁחָקִים לִמְנוֹת צִבְאוֹתֵיהֶם,<br>לָתוּר תְּקוּפָתָם וּמְסִילוֹתֵיהֶם,<br>הַעְמֵק שְׁאֵלָה אוֹ הַגְבֵּהַּ עַד מָעְלָה,<br>לַעֲשׂוֹת לְךָ שֵׁם תִּפְאֶרֶת וּתְהִלָה.
כִּי עוֹז וּגְבוּרַת שֵׂכֶל נוֹדַעַת,<br>תֵּרֵד תְּהוֹם תַּעַל שׁמַיִם גִבּוֹר,<br>אָכֵן בְּסוֹדָם אִם נַפְשִׁי יוֹדַעַת,<br>לֹא יַעֲלוּ אוֹתָה מִשְׁאוֹל מִבּוֹר.
הִגִּיד לְךָ אָדָם מַה טוֹב? מַה שׁוֹאֵל<br>אֵל מֵאֱנוֹשׁ? מַה דוֹרֵשׁ מִיִשְׂרָאֵל,<br>כִּי אִם לְיִרְאָה אוֹתוֹ? אִם הַמִצְוָה <br>תִּשְׁמוֹר וְחֻקָיו תַּעֲשֶׂה, אָז יֵשׁ תִּקְוָה.
עַל זֹאת קְרָאתִיךָ שִׂכְלִי! אַךְ נִגְדַע,<br>קֶרֶן גְבוּרָתְךָ, וּכְנָפְךָ קָצוּץ,<br>מִי יַעֲלֶה שָׁמַימָה? וּמִי יֵדָע?<br>שֵׂכֶל אֱנוֹשׁ מִשְׁעֶנֶת קָנֶה רָצוּץ.
אִם כֹחַךָ גָדוֹל, תֵּן אוֹת אוֹ מוֹפֵת,<br>יַעַן קְצַר יַד אַתָּה, תָבוּז נוֹפֶת,<br>תָּקִיא דְבַש, תֹּאכַל רוֹשׁ תִּשְׁתֶּה מָרָה,<br>תוֹצִיא אֲחוֹתְךָ, תָּבִיא בַיִת, זָרָה.
חַל אֶת פְּנֵי אֵל, אִם יִתֵּן אֶת רוּחוֹ,<br>תֶּחְכָּם. וְאִם אַיִן, אַךְ לָרִיק תִּיגַע, <br>כִּי לֹא בְכֹחַ יִגְבַּר אִישׁ, אִם שִׂיחוֹ<br>הוֹלֵךְ וָרָם, אֶל כָּל קֹדֶשׁ לֹא יִגַּע.
יִרְאַת אֱלֹהִים רֵאשִׁית חָכְמָה, רֵאשִׁית<br>דָּעַת, כְּמוֹ אוֹצָר נֶחְמָד, בּוֹ תָשִׁית<br>שִׂכְלִי גְאוֹן גַלֶיךָ אִם יִתְגָעְשׁוּ.<br>גַּלֵּי גְאוֹנוֹ, אֶל אֵל לֹא יִגָּשׁוּ.
כִּי לֵאֱלֹהִים פִּתְרוֹנִים, וַיַּגֵּד<br>לָנוּ בְּרִיתוֹ אֶת דִבְרֵי הַתּוֹרָה,<br>הֵקִים נְבִיאִים, וַיַּעֲטוּ כַבֶּגֶד<br>רוּחַ אֱלֹהִים, מֵהֶם תֵּצֵא אוֹרָה.
וּבְלֵב יְרֵאָיו נָתַן רוּחַ חָכְמָה,<br>שָׂרֵי אֱלֹהִים הֵם יוֹדְעִים תַּעֲלוּמָה,<br>תַּחַת לְשׁוֹנָם כִּסּוּ אֶת חָכְמָתָם<br>יִדְלֶה תְּבוּנוֹת הַמֵבִין חִידוֹתָם.
לָכֵן לְךָ אֶקְרָא צוּר שׁוֹכֵן מַעַל! <br>עָנְיִי חֲזֵה, וּתְפִלָתִי אַל תִבְזֶה,<br>נָא! הַאֲצֵל כַּיּוֹם רוּח טוֹבָה עַל<br>שִׂכְלִי, אֲשֶׁר הוּא נִצָב עִמְךָ בָּזֶה.
כִּי אֵיךְ בְּקֶסֶת סוֹפֵר מָהִיר סֵפֶר<br>אֶכְתּוֹב, וְאָנֹכִי עָפָר וָאֵפֶר?<br>אָבוֹא בְּקָהָל רָב לִדְרוֹשׁ וּלְחַבֵּר<br>דָבָר? אֲהָהּ! כִּי לֹא יָדַעְתִּי דַּבֵּר.
אֵל! נָא אֱמוֹר אֵלַי 'קוּם מַה לְךָ נִרְדָם?<br>יִתְמָךְ דְּבָרִי לִבְּךָ, שָׁמְרָם וֶחְיֵה!'<br>אַתָּה! אֲשֶׁר נָתַתָּ פֶה לָאָדָם,<br>תֹאמַר: וְאָנֹכִי עִם פִיךָ אֶהְיֶה.
מָשָׁל תְּלַמְדֵנִי, יָשָׁר תַּנְחֵנִי, <br>דִּבְרֵי חֲכָמִים אַף חִידוֹת תּוֹרֵנִי,<br>סֵפֶר אֲשֶׁר אֶכְתּוֹב, פָּנֶיךָ תָּאֵר<br>עָלָיו, וְהַלְבָנוֹן יִהְיֶה דֵּי בָאֵר.
זוּלָתְךָ מִי יוֹשִׁיעַ? בִּלְתְּךָ<br>מִי יַעֲנֶה? אִם אֵין אַתָּה לִי, מִי לִי?<br>תָּבוֹא תְחִנָתִי לִמְקוֹם שִׁבְתְּךָ,<br>הַט אָזְנְךָ אֵל! אֶל רִנַת נַפְתָּלִי.
תם
פתיחת השניה של המחבר
אמר נפתלי הירץ בן יששכר בער וויזל יצ"ו
הבית הראשון מספר <b>גן נעול</b> יצא לאור, התפשט ענינו ובא בארצות. חכמי לב המה ראו ויאשרוהו. אנשי חיל יראי אלהים התבוננו בו ויהללוהו. גם כל נפש אשר ידעה תוכן ענינו חסה עליו משחת דבריו הנעימים, ותחמול עליו ותאמר מילדי העברים זה. כי הבית בהבנותו אבן שלמה מסע נבנה, אבנים יקרות חצובות מהררי אל, מראשי אמנה, וידעו כל העם כי נאמן הוא לה'. וידעתי גם אני כי כמקרה אשר קרה לכלל הספרים אשר חוברו מלפנים, יקרה גם לספר הזה. עדן לא חובר ספר אשר מצא חן בעיני ההמון כולו. ואם בארזים אשר נטעו גדולים חקרי לב נפלה שלהבת המדון, ויהי העם נדון, מה אוחיל עוד? אמנם כל זה לא ימנעני ולא ירפני מעבודתי. אנא ה'! ירֵאיך יראוני וישמחו, כי לדברך יחלתי, ועל דברת בני אדם לא אחוש ומגדופותם לא אֵחָת. יאמרו נא יראי ה', עשה והצלח! ואנכי אעשה כדבריהם. כי לא ינצל מחבר ספר משפת שקר מלשון רמיה. גם אם תהיינה כל דברי ספרו אמת ויסודותיו אמונה, ומחקריו הולכים מישרים, הנה תהיה מלאכתו בזויה בעיני בוזי אמת, אותן שנאמר עליהם (ישעיה ה', כ') "הוי האומרים לרע טוב וגו', שָׂמים חשך לאור" וגו'. יתחכמו להפיל חומותיו אשר בנה, ולהשחית מבצריו אשר הקים. וכן לא ינצל מִכַּת האוילים בוזי חכמה, אותן שנאמר עליהן (משלי א, ז) "חכמה ומוסר אוילים בזו". וכן לא ינצל מלעגת הלצים ומדברי הכסילים שנאמר עליהן (משלי כג, ט) "באזני כסיל אל תדבר כי יבוז לשכל מליך". וכן לא ינצל מִכַּת המקנאים המטילים דופי על דבריו מחמת קנאה או שנאה. ואפילו משפת אנשים טובים לא ינצל, שלא יחלקו על דבריו בעבור אחד מן הטעמים הנ"ל. אלא לפי שאינן מורגלים בלמודים כאלה ואינן מתקבלים על דעתם, כי אין אדם לומד אלא מה שליבו חפץ בו. וכן כל כיוצא בזה מן הכתות השולחים יד בספרי המחברים, יהיה מי שיהיה. ומי שכוונתו רצויה לא ישית לב לדבריהם, יתחזק בה' וישלים חפצו.
לכן לא אוסיף עוד דבר בזה. אך אבא בבית הזה למלאות הדבר אשר דברתי בבית הראשון, וההבטחה אשר הבטחתי פעמים רבות, לפרש ולבאר כל המקראות שנזכר בם אחת מלשונות של חכמה בכ"ד ספרי הקודש, על פי הכללים וההצעות שהצענו בארוכה בבית הנזכר, אותו אשמור לעשות בבית השני הזה. ואשים לנגד עיני עשר הכונות שהזכרנו בפתיחתינו הראשונה, שכוננו אליהן בחבור הספרים הללו, להועיל על ידיהן לנו ולזולתינו שהן בערכינו. ונשגיח בפירוש הכתובים לבאר ולפרש הכל כפי הכונות שהודענו. והנני בא בפתיחה השניה הזאת להעיר אזן שומעת בלמודים, ולהעיר לב כל מסתכל בחבור זה איך בפירוש שרש "חכם" וכל לשון "חכמה", השלמנו עשר הכוונות הנ"ל. וידון מזה שאם יזכנו צורנו ית' לפרש אחד אחד משאר שרשי לשוננו הקדוש, שתהיה גם כן מגמתינו לפרשם ולבארם עם כל פרטי הכונות האמורים, שהן ודאי רבי התועלת, ומרפא לנפש השואלת דברי חפץ. עתה אתה ברוך ה' המעיין בספר זה! הט אזנך וראה בלבבך את משפט הספר, תכונותיו מוצאיו ומובאיו ככל אשר אני עורך לפניך בזה.
בכונה הראשונה הבטחנו שכל שרש ושרש שנדבר עליו, נבאר משפטו על מה הנחתו ותוכן הוראתו, ולשום גדרים ידועים לכל שרש ושרש עד שתהיה הוראתו בכל המקומות שהוא נזכר בהן על דרך אחד ועל מנהג אחד, לא יחסר ולא יעדיף בשום מקום מן ההוראה שיסדנוהו עליו. והנה שרש "חכם" שאנו מבארים עתה כבר שַׂמְנוּ גדריו, והגבלנו עניניו בבית הראשון. וממה שדברנו שם יודע על מה נופל תאר "חכם", ואיך יונח כל לשון של חכמה. ואולם להקל על המעיין ולהצילו מטרח ההצעות הארוכות, באנו שנית בתחילת הבית השני הזה לקבוע <b>שלשים ושתים כללים קצרים,</b> לקוחים מדברי הבית הראשון. אכלול בהם כל הצריך להבנת השרש הזה, לדעת הנחתו ותוכן הוראתו. ואחרי כן אפרש בשלשת חדרים הסמוכים לו שם התואר חָכָם, ר"ל כל הכתובים הנמצאים בכ"ד ספרי הקדש המזכירים התאר הזה על דרך אחד ועל מנהג אחד, ותראה שכולם הונחו על מי שלמד חקי תורת השם ב"ה שבכתב ושבע"פ, איש ירא את ה' וסר מרע, וכובש יצרו ונוהג כפי החקים האלהיים שהן הפוכים מטבע יצר לב האדם. ובחדר החמישי יתבארו כל בניני השרש הזה שהן בבנין הקל וכל גזירותיהן, כמו חָכַם, חָכַמְתִּי, וכיוצא, ותראה שגם אלה הונחו על הנוהג כפי החוקים האלהיים, הכלולים בדברי השתי תורות. ובארבעה חדרים הסמוכים להן יתבארו כל המקומות שנזכר בהם שם דבר ":חכמה" בכ"ד ספרי הקדש. ויתבאר מדברינו שגם הם מורים כולם על המנהגים<sup class="footnote-marker">3</sup><i class="footnote">כל מקום בספרי רבינו מלת "מנהגים" הם "אופני התנהגות", כולל מה שנקבע ע"י חז"ל</i> כפי חקי חכמת השם ב"ה הכתובים בתורה והמקובלים פנים אל פנים, או שיורו על מנהגי השם ב"ה הנוהג עולמו בחכמה, צדק, משפט ומישרים, או שיורו על מעשה השם ב"ה בבריאת שמים וארץ שנעשו גם המה במידת החכמה, וכמו שבארנו כל הדברים הללו בבית הראשון. ובחדר העשירי תתפרש הפרשה השלישית שבספר משלי, לפי שמליצותיה כוללים כמעט כל הכללים שיסדנו על הוראת השרש הזה, לעֵד ולאות כי דברינו נאמנו מאד. ובחדר הי"א יתבארו חמשה פסוקים שנזכר בהם שם התאר "חכם" ונראין כפי המחשבה הראשונה כסותרים את יסודותינו בהוראת התואר הנ"ל. ואנחנו נבאר כולם בפרושים מספיקים עד שתהיינה גם המה שווים בהוראתן עם כל חביריהן. ואחר שנשלים לפרש כל לשונות של חכמה הנזכרים סתם המורים על יושר המנהיגים, אז נבוא לפרש בחדר השנים עשר כל לשונות של חכמה המונחים על חכמת למודיות, כמו חכמת ידיעת תכונת השמים, ההנדסה והמספר וכיוצא, או על כל חכמת מלאכת הבנאים, חרשים ואומנים ועורכי מלחמה ועושי כלי קרב וכיוצא. ונברר שכולם סמוכים אל ענין שנזכר בו בפירוש מאיזה דבר חכמה הוא מדבר, כדי שלא נטעה לחשוב שהיו אלו אנשים חכמים צדיקים במנהגים ישרים, לפי שקצתם היו אנשי משחית ובעלי הפחיתיות. וכן יתבארו כל לשונות של חכמה הבאים בכנוייהן, המורים על כת הרשעים ה"חכמים בעיניהם". וכמו שיראה המעיין בדברי הבית הזה. ואל תחשוב שתהיינה פרושי הכתובים רחוקים מן הפשט או מיוסדים על דרשות ואגדות שאינן מובנים לכלל בני אדם. לא חפצתי באלה, כי כל מגמתינו להועיל לזולתינו, ומה יועיל שפת יתר ודברים רחבים שאינן מתקבלים לא ישמחו הלבבות, ולא תגיע מהן תועלת לנפשות. לא כתבנו דבר טרם העלינו על מאזני הדעת, ופלס האמת, ומשקולת היושר. כל ההצעות מאומתות ביסודות חזקות ופשוטות בתכלית הפשט יבינום כל בני אדם, וירגיש כל אחד בעצמו שיש לכל דבר יסוד בנפש, ומקביל עם דעת האדם, ומרוצת הכתובים עצמם יעידו על יושר הפרושים ואמתתם, עד שיישרו בעיני כל מבקשי האמת. ולא יקבלו דופי ועקשות פה זולתי מן העקשים והנפתלים האוהבים לעקש הישרה ולעוות הנכון.
ובנקל יבין המעיין שעל ידי הכללים החדשים שחדשנו, וההצעות שהקדמנו, יתחדש בכל מקרא פירוש חדש לא בא עניינו בספרי הקדמונים זצ"ל. ולא הבאתי דבריהם ז"ל להשיב עליהם ולגלגל על פרושיהם טענות וקושיות לבטלם ולהעמיד דברינו, כי לא באתי להיות נצב לריב ולהתוכח עם זולתינו, בפרט כי המחברים ז"ל שהתעוררו לחבר באורים ופרושים על דברי התורה והנביאים ועל ההלכות ואגדות שָׂרֵי קדש הם, זכר כולם לחיי עוה"ב. האנשים האלו שלמים הם אתנו. כל מה שפרשו נוסד על יסודות האמת ועל עמודי אמונת ישראל, דברים מלאים חן ושכל טוב. מליצותיהם ומשליהם מרפא לנפשות, הצעותיהם ויסודותיהם מעוררים אהבת האל ויראתו בלבבות. ואם אלי דבר יחודש, לפתוח פתחים חדשים ולדרוך דרכים לא נודעו, לא בעבור כן חלילה לי לתת מגרעת בבית אשר בנו בני האדם גדולים, אנשי השם אשר הקטן שבהם גדול ממני. דבריהם במקומם יעמודו וכמה פנים לתורה. ולכן לבד במקומות מעטים ובמקום שהכרח הענין מאלצני אביא מקצת דבריהם ז"ל, להוכיח שהכתוב מתפרש יותר על פשוטו כפי יסודותינו ממה שהוא מתפרש עם דבריהם ז"ל. ואני כותב בתום לב שעל הרוב לא עיינתי כלל בכתובים המתפרשים בספר זה לראות מה פירשו בהן הראשונים ז"ל כי ידעתי כי לא דרכיהם דרכי ולא יגעו דברינו בדבריהם ז"ל, אע"פ שכולם דרכי נועם ונתיבותיהם שלום. ואם יקרה במקומות מעטים שימצא כתוב בספר זה פירוש מן הפרושים שהוא כתוב באחד מספרי הראשונים ז"ל ואנכי לא ידעתי, יהיה למשיבת נפש שכוונתי לדעת הגדולים ממני. וכמו שכתבנו בפתיחתינו לבית הראשון.
והנה כל מגמתינו לפרש המקראות כולם על פי דרכנו אשר הלכנו בה בבית הראשון, לא נסור ימין ושמאל עד שהכתובים הרבים שבספרי תנ"ך ינטו כולם על קו אחד אשר שמנו למשפט הוראת שרש חכם. ומי יתן וישימו דברינו אלה בענין זה כחותם על לב, כחותם על זרוע, כי אז ידעו כל העם שהתאר הנכבד הזה, ר"ל תאר "חכם", המהולל והמפואר בכל כתבי הקודש, התואר היקר הזה אשר לא יסולה בשוהם וספיר ולא יערכנו פטדת כוש, התאר הנעלה הזה אשר היה לוית חן לראשי אנשי השם אשר מעולם, וענקים לגרגרות שרי אלהים ושרי קדש, התאר הנפלא הזה אשר כל נושאיו נכתבו עליהם הברכות וההצלחות שיעד השם ב"ה לברך בהם את אוהביו וההולכים בדרכיו. ומה אוסיף דבר, התאר הקדוש הזה שמתואר בו הנעלה מכל רעיון והנשגב מכל מחשבה, הוא אלהי עולם אדון כל הארץ, הוראתו לבד על הנוהג במנהגים ישרים, והולך בדרכים טובים המתוארים דרכי החכמה, הן הם החקים והמשפטים הכתובים בספר התורה, והמקובלים באמונה איש מפי איש עד הלכה למשה מסיני. כי שם נועדו מפי השם ב"ה, המבין לבדו דרך החכמה, ויודע מקומה למען יתאמצו כל איש חיל וכל איש אשר נגע אלהים בלבבו לצאת בעקבי אבותינו וללכת בדרכים הישרים האלו, ולא יתעו עוד בתעות אשר תעו העובדי כוכבים ללשונותם בארצותם, להתהלל בדברים אשר לא יאות לבני ישראל להתהלל בהן. זה יאמר מהנדס אנכי, וזה יאמר יודע נגן אנכי, וזה יכונה בשם תוכן ובקי בכל תכונת השמים וכוכבים, וזה יתפאר בדרכי שכלו ובהמצאותיו דוחה וחוקר בעניינים המכוסים והמופלאים מעיני האדם לדבר על אפשרות הבריאה ועל אופני השגחה והידיעה העליונה וכיוצא בהן. וזה יתהלל בידיעותיו בענינים הטבעיים, כי כל אלו ודומיהן אעפ"י שהן עטרת תפארת לראשי חכמים, ויודעיהם מכירים ומשיגים נפלאות תמים דעים, וכי עָצמו מעשיו וגבהו עד לאין חקר, כולם רק פרפראות לחכמה, ולא החכמה עצמה. ומי שאין בו רק הידיעות הללו, ואפילו תכלול נפשו כולם לא יתואר בספרי הקדש בתאר "חכם" סתם, כי יראת יי' היא חכמה, ו"אשרי אדם מצא חכמה" (משלי ג, יג). ולפי שכל הטוב הזה צפון בדרוש הנכבד שיסדנו עליו מחקרינו וספרינו הראשון הזה, הנה ראוי לכל איש אשר לבו שלם עם ה' לחלוק כבוד לדברינו אלה, ר"ל שיסתכל בהם בלב נכון וביישוב הדעת, ולא יעבור עליהן כקורא את האגרת או כמביט בשטרי הדיוטות. ואל יהיה נבהל להשיב עליהן. ואם נדמה ששגיתי אל ישמח, וכל שכן שלא יטיל עליהן דופי בזדון, כי אם היה נכתב לבד על עניני חול, היינו חייבים בדרך התורה ליתן כבוד איש לרעהו, לבלתי התלוצץ בגבה לב על דברי זולתינו, כמו שכתוב: (ויקרא יט, יח) "ואהבת לרעך כמוך", כל שכן בדברים הכתובים בעניני קדש, אשר בעמדם יגדל כבוד ה' ותורתו בארץ, ובלכתם יהיה ח"ו כמיעוט בכבוד שמים, שחייב כל אדם להתאמץ להעמיד הדבר על מכונו והקדש על תלו, ושמע דבר.
תמן תנינן (אבות פרק ד'): "ר' אלעזר בן שמוע אומר: יהי כבוד חברך חביב עליך כשלך, וכבוד חברך כמורא רבך, ומורא רבך כמורא שמים". ובפרושינו למסכת זו בארנוהו,<sup class="footnote-marker">4</sup><i class="footnote">יין לבנון, פ"ד משנה יב (מהד' תשס"ג עמ' 310-311)</i> ופה אפרש בקצרה. כבר אמרנו בפתיחתינו לבית הראשון בכונה החמישית שמלת "כבוד" הונח בכתבי הקדש על רוח הקדש. גם בארנו שם<sup class="footnote-marker">5</sup><i class="footnote">תחילת הספר, הכונה השביעית</i> בפרושינו על משל יותם בן ירובעל שנשמת האדם כשהיא מלובשת ברוח הקדש מתוארת בתאר "כבוד", וזה בעבור שרוח אלהים היא רוח החכמה, והחכמה היא הכבוד. וכמו ששנינו (אבות, ו) "אין כבוד אלא תורה", שנאמר: "כבוד חכמים ינחלו". ויתבאר בבית השני הזה (חדר ד' חלון י'). ולכן תאר התנא הזה הסברות והתולדות שיוציא האדם ברוחו בעניני החכמה במלת "כבוד", כי בהיותן ישרים כוללים דרכי החכמה וארחותיה שהיא הכבוד. והנה הרב הדורש בחכמה ומלמדה לתלמידיו, כשיסבור סברותיו וידמה דבר לדבר בהלכות החכמה, כל תלמידיו יעיינו בדבריו וישקלו אותם בפלס שכלם להעמידם ולחזקם. אך להיפך כשהתלמיד יסבור סברא ויוציא ענינים בשכלו, מִטֶבַע גבה לב האדם לדחותם בקַש, ולא ישית לב לבוחנם ולשוקלם אם טובים דבריו אם אין, כי במה נחשב סברת התלמיד צעיר הימים בעיני הזקן היושב בישיבה? ולהציל אותנו מן המדה הפחותה הזאת, אמר התנא: "מי האיש החכם? יהי כבוד תלמידו חביב עליו כשלו", כלומר כמו שחפץ הוא מתלמידיו שיעיינו בסברותיו ובהיקשיו לקיימם להבינם ולחזקם, כן יעשה גם הוא לסברות תלמידיו. יעלה אותם במאזני שכלו ודעתו לראות אם דבר נכונה אם לא, וישמח אם הדין כדבריו. ואולם אם הרב סובר סברא, והתלמיד הצעיר ממנו סובר סברא הפוכה מסברתו, ואין דבר מכריע איזה משתי הסברות תתקיים, אז ראוי שתתקיים סברת הרב, כי הוא גדול ממנו בחכמה ובשנים. ולכן אמר עוד: "וכבוד חברך כמורא רבך", כלומר לענין חברך הגדול כמוך בחכמה, מלבד שתהא כבודו חביב עליך כשלך, שהוא ענין ראוי, כי מדוע תשתרר עליו, והוא אינו מך מערכך? אלא יהי כבודו דומה בעיניך למורא רבך. ומלת מורא ידוע, שהיא יראת גדולה ורוממות, כמו (ויקרא יט, ג) "איש אביו ואמו תיראו". ואמרו ז"ל: לא ישב במקומו ולא יסתור דבריו. וכן בענין זה. כמו שבטבע האדם לירוא את רבו, ולא יסתור דבריו ויבטל דעתו מפני דעת רבו אעפ"י שהדבר שקול, כן תעשה לחברך. אם אתה מדמה סברא זו וחברך הגדול כמוך חולק עליך והדבר בלי הכרע, לא תעבור על דברי חבירך, ובטל דעתך מפני דעתו. ולענין רבך לא תשוה יראת רבך בתורה ובחכמה ליראת רבך וממי שגדול ממך בשאר הלמודים, כמו תקופות וגמטריאות, אלא יהיה מוראו עליך כמורא שמים, כמו שנאמר (דברים ו, יג) "את יי' אלהיך תירא". וחלילה לך לסתור דברי השם ב"ה שהוא אלהים חיים ומלך עולם, וכל דבריו צדק ומשפט, ומי שממרה פי ה' חבר לאנשי משחית, וכענין (איוב כח, כח) "הן יראת אדני היא חכמה". כמוכן, תירא את רבך לקבל ההלכות והשמועות שהוא מלמדך, הכל במורא הלב, אף על פי שאין בינתך מבינה, ואף על פי שהן סותרות דרכי בינתך, אל תהרהר עליהם, לפי שכל דבריו דברי קבלה איש מפי איש עד הלכה למשה מסיני. ומה לי המהרהר או החולק על דברי רבו, או החולק ומהרהר על דברי השכינה. הא למדת כמה חייב האדם להזהר אפילו בכבוד תלמידו ולהשתמר מהשתרר עליו, וצריך לפלס גם סברות תלמידו והמצאותיו בפלס נכון, לראות אולי יאמנו דבריו. וכל זה לפי שאל אחד בראנו, ואב אחד לכלנו, וטובו הגדול משוך על הנפשות יחד, עד שלפעמים יחון השם ב"ה דעת חלוש השכל, ויפתח לפניו דלתות סגורות, ויתן בידו דברים טובים דברים ברורים רבי התועליות. וע"כ בדין אנו חייבין כל אחד בכבוד זולתו.
ולכן אם אמנם ידעתי שפל מדרגתי, וכי אני הצעיר שבכל תלמידי ישראל, לא אחדל מבקש זאת מידכם מורי ומלמדי! שתהא כבודי חביב בעיניכם לענין זה לבלתי דחות דברי בכחכם הגדול טרם הוצאתם לאור משפט האמת, וטרם הנפתם אותם תנופה לה' להעלות אותם לרצון על מאזני השכל ופלס הדעת אשר בידכם. והמצורף לזה הנני מבקש פני כל המעיין בספר זה, שבכל המקומות אשר כתבנו בפירוש הכתובים "כמו שבארנו בבית הראשון חדר פלוני או פלוני", או "כמבואר למעלה במקום פלוני או פלוני" להשגיח על אותן המקומות אשר הוריתי עליהן, כי זולת זה לא יערבו הפרושים לחיך טועמם, בעבור הקצור שיש בהן. כי אנכי לא יכלתי לכפול בכל פסוק ופסוק ההצעות והענינים שכתבתים במקומם ונתבארו באותו המקום באר היטיב. וסמכתי על המעיין שיסתכל כל דבר על מקומו. וגם זה בכלל "יהי כבוד תלמידך" וכו'. ואם תכבדוני באלה מובטח אני שאל יקוצו הפרושים ולא יהיה לטורח על הנפש המעיינת בספר זה. וכמו שכתבנו בפתיחתנו הראשונה שאם שכלי החלש לא ירה חציו בכל מקום אל נקודת האמת, אקוה שלא הרחיק מאד, ולא ירה אותם מחוץ לעגולה הסובבת את הנקודה. גם לא התאמצתי בכל פסוק ופסוק שפרשתי להוכיח שהיה ראוי להכתב בפסוק זה לשון חכמה כפי הפירוש שפרשנוהו, ולא היה נכון להכתב בו לשון בינה, שכל או דעת וכיוצא מן הלשונות הקרובות בעניניהן ללשון חכמה. וכמו שהעירונו על זה בפתיחתינו הראשונה כי אין זה בעיני רק שפת יתר ואורך דברים אשר שנאתי. לפי שבלב כל הקורא בו נטוע שכל ובינה, ואחרי שהתברר לו מדברינו על מה הונח לשון "חכמה", ובמה הוא נבדל משאר הלשונות הקרובים אליו, יבין מדעתו שבכל הכתובים המובאים בבית זה, הוצרך הכתוב להשתמש בהן בלשונות של חכמה, ולא היה אפשר לבאר כונתו באחד משאר הלשונות הנזכרות. וכן לא התעוררנו בכל פסוק ופסוק זולתי במקומות מעטים, להוכיח ששם חכמה הנכתב בו לא יכלול שום דבר זולתי חקי האלהים ותורותיו. לא העיון השכלי שענינים האלהיים וחקירותיו, ולא דברי חכמה למודיות וכל חכמת מלאכת מעשה, ולא תחבולות בעניני העולם בין מותרים בין אסורים, והן הפרטים שחשבו קצת מן הרבנים ז"ל שיפול עליהן לשון חכמה בלשון העברי, לפי שגם כל אלה יבין המסתכל מדעתו, מיד שיקרא מה שפרשנו בכל פסוק ופסוק, יתברר לו האמת כדברינו.
וכן מה שהבטחנו בכונה השניה לברר בכל שרש ושרש איך הוראתו בכל ענין ובנין שהוא נבנה בהן, על דרך משל איך יורה לשון חכמה כשהוא נבנה בבנין הקל, ואיך יורה כשהוא נבנה בשאר הבנינים, הנה יראה המעיין בחדר החמישי, שבארנו בו כל לשון חכמה שהוא בבנין הקל, ובחדר השלשה עשר בארנו אלה הבנוים בבנין אחר, ושהוראותיו בכל מקומות הבנין ההוא ג"כ על דרך אחד ועל טעם אחד. וכן נתבאר בחדר האחרון מה שיעדנו עליו בפתיחה הנ"ל לבארו, והוא למה נבנה השרש בבנינים ידועים ולא בבנינים אחרים, כמו שרש חכם שאינו נבנה לעולם בבנינים הנפעלים והן נפעל, פּוּעָל והפעל, זולתי בשתי מקומות שנבנה בבנין פּוּעָל. ונוכיח כפי יסודתינו בהוראת השרש שלא יתכן לעולם להיות בשלש הבנינים כנ"ל ופעמים שהוא נבנה בהן, בנוי בצדק וכפי משפט יסודתינו.
ולענין הכונה השלישית המבטיחה לפרט ולהבדיל בין השרשים הנרדפים והשמות הנרדפים, כבר עשינו מזה דוגמא בבית הראשון, והבדלנו בין שלשה שרשים המונחים על העכבה, והם שרש "אֵחַר" "מהמה" "בושש". ואולם שרש "חכם" שאנו עסוקים בבאורו עתה, איננו ממין זה, כי איננו מן השרשים הנרדפים, אעפ"י שיש שרשים קרובים לו, כמו שרש בין, שכל, פקח, ערם וכיוצא. ואמנם ההבדלים המבדילים בין שרש חכם לשאר השרשים הנזכרים, כבר בארנום בבית הראשון, ועוד ידובר על זה ברחבה בספר "מעין גנים" בעז"ה שבו נבאר כל לשונות של בינה, שכל, פקחות, ערמה ותחבולה.
וכן מה שאמרנו בכונה הרביעית, שנבאר הלשונות והמליצות המתחלפות והנבדלת שבהן השתמשו הכתובים אצל כל שרש ושרש מלפניו או מלאחריו, הנה לא אוכל לבאר דבר זה בבית השני מספר זה, טרם אבאר שרש "בִּין" וכן לשונות של "בינה ושכל", ואז יתבארו הענינים האלו היטב. ובספר "מעין גנים" כתבנום כי בו התבארו שרש שכל ושרש בין. השם ב"ה יעזרנו להוציאו לאור.
ואולם, בכונה החמישית הבטחנו לפרש המשָׁלים והדמויים הנמצאים בכתבי הקודש. הנה הקורא בבית השני הזה ימצא כי מלאתי לעשות את אשר דברתי בפי, כי כתובים רבים המתפרשים בו משל ומליצה ישאו, ויתפרשו אלו המשָׁלים כפי היסודות והכללים שהקדמנו, עד שתהיינה כל המשָׁלים בכל המקומות שהן נזכרים על דרך אחד. ורצוננו בזה כמו שיתפרש המשל במקום אחד, כן יתפרש בכל המקומות שהוא כתוב שם, כמו מלת "לחם" שאמרנו שהוא משל על דרכי החכמה, מלת "יין" על הבינה, ומלת "שמן" על הרוח הקודש. הנה תראה בכל הפסוקים שנזכר מלת "לחם" על דרך משל, ירמוז תמיד על החכמה, ומלת "יין" כשנזכר למשל, ירמוז תמיד לבינה, ומלת "שמן" כשנזכר למשל, ירמוז תמיד לרוח הקדש. ואין צורך להביא פה כל המקומות שנזכרו שם המשָׁלים הללו, כי הקורא בספר זה ימצאם איש על מקומו. ואולם נבאר למה נמשלה החכמה לבדה ללחם ולכל תנובה ולא ליין ושמן וכיוצא? ולמה נמשלה הבינה ליין, ולא נמשלה ג"כ אל הלחם ואל השמן וכיוצא? ולמה נמשל הרוח הטוב לבד אל השמן, ולא אל הלחם והיין ג"כ? אין זה המקום לדבר עליו, כי יתבאר כל דבר בעז"ה על מקומו. משל החכמה ללחם יתבאר בשרש לחם, ומשל הבינה ליין יתבאר בשרש יין, וכן בשרש שמן יתבאר המשל אליו הרוח הטוב. והנה המשָׁלים שיתבארו בספר זה כולם נכחו ילכו, ואין הבדל בין הפשט והמשל רק ביאור המלות, וכשיעלה באורם בידנו מיד יובנו המשָׁלים כפי פשטם. לדוגמא (חדר ד' חלון י') בארנו פסוק (משלי כא, כ) "אוצר נחמד ושמן בנוה חכם, וכסיל אדם יבלענו". וראש הכתוב מחבר מארבעה תיבות, ושלשה מהן משל. "אוצר נחמד" משל ליראת ה', "שמן" משל לרוח הקדש, "נוה" משל לנשמת הצדיק. ומלת "חכם" מבואר כפי יסודותינו שהנחת התאר הזה על הנוהג בחקי השם ב"ה שהן החכמה. ועתה שנגלה לנו תוכן המשָׁלים האלו והנמשל בהן, התבאר פירוש הפסוק, והיא שבנשמת החכם יש אוצר היראה, כי לולי יראת ה' אין חכמה, וכדברי הכלל הכ"ה שבראש הבית הזה. ושהחכם באחריתו ינחל רוח אלהים כדברי הכלל הכ"ז, וזהו השמן, והנה היראה תחלת הכל, והשמן תכלית הכל, והכסיל שהוא הנלוז מן החכמה וכדברי הכלל הכ"ה, יבלע האוצר והוא היראה, ולכן לא יזכה לשמן. וכן בכל מקום שהסתירו הנביאים דבריהם תחת משָׁלים וחידות, בהלקח הסתרה שהן נסתרים תחתיה, יתגלה תכונה הפנימית שבהן.
וכן מלת "עוז", בארנוהו במקומות רבים מבית זה, שהנחתו על גבורה שהיא נגד המנהג הטבעי, ונדבר בזה דבר. המלה הזאת תונח על מעשה השם ב"ה ועל מעשה בני אדם, ועל דרך שאגיד לך. הנה ידוע כי מנהגי השם ב"ה בעולמו על דרכים שתים. הוא נוהג עולמו כפי דרכי הטבע, ולפעמים למעלה מן הטבע והן הנסים והנפלאות. ועל הענינים שהן למעלה מן הטבע יזכירו מלת "עוז". כמו (תהלים פט, יא) "בזרוע עוזך פזרת אויבך", (ירמיה טז יט) "יי' עוזי ומעוזי", וכיוצא. וכן האדם נוהג כפי דרכי הטבע, גם נוהג לפעמים נגד הטבע, ולכן כתוב (משלי כד, ה) "גבר חכם בעוז", ויתבאר (בחדר ד' חלון ו') בבית זה. ומצאנו כתוב (תהלים פט, יד) "לך זרוע עם גבורה תעוז ידך תרום ימינך". פירוש המקרא הזה קשה מאד. ואולם כשיובנו משליו תתברר הכונה הפנימית, ואפרשנו לך. מלת "זרוע" על עשות הנפלאות בכחו הגדול יתברך, וכמו (דברים ד, לד) "ובזרוע נטויה". ומלת "עוז" על הנצחון נגד הטבע, כמו שאמרנו, וראיה "בזרוע עוזך פזרת אויבך". ומלת "יד" על המכות שהן בדרך פלא, כמו (שמות יד, לא) "וירא ישראל את היד הגדולה", (שם ט, ג) "הנה יד יי' הויה". ומלת "גבורה" על מנהגי השם ב"ה שהוא נוהג בהן עולמו כפי דרכיו הנהוגים, משיב רוחות ומוריד גשמים וטללים וכיוצא. ומלת "ימין" על דרכי החכמה, וכדברי הכלל השני בבית הזה. ואחרי הצעת המשָׁלים הללו, הכתוב מתפרש על נכון כפי הקדמות ידועות ונכונות, ואלו הן: השם ב"ה נוהג עולמו בחכמה, בצדק משפט ומישרים, וכדברי הכלל הי"ד. הכסילים ואויבי ה' חולקים על החכמה ועל מנהגי השם ב"ה, ואומרים עזב ה' את הארץ, והכל מקרה, או שהטבע נוהג מאליו, וכל מה שיקרה בעולם יאמרו מקרה הוא, וכדרך (דברים לב כז) "פן יאמרו ידינו רמה ולא יי' פעל כל זאת". ומבואר בבית זה (חדר ה' חלון א') כשהקב"ה מגלה ידו הגדולה באותות ובמופתים, אז יודו כולם כי לה' המלוכה, ושהוא ב"ה נוהג עולמו בדרכי חכמתו, וכדרך (ישעיה כט, יד) "ואבדה חכמת חכמיו ובינת נבוניו תסתתר", ויתבאר ג"כ בבית זה (חדר י"ב חלון י"ד). ונגד כל זה אמר "לך זרוע עם גבורה", כלומר עמך השם העוז להכות בזרוע נטויה הפלא ופלא, גם עמך ההנהגה הטבעית הנהוגה שהיא הגבורה. ואע"פ שהעמים וגוי נבל נאצו שמך באמרם הכל מקרה, הנה כאשר תעוז ידך תרום ימינך, כלומר כשאתה תעוז בידך לעשות נסים ונפלאות למעלה מן הטבע, אז תרום ותנשא ימינך, דרכי חכמתך שאתה מנהיג בהן עולמך תמיד כפי הטבע הנהוג, כי אז יודו כולם כי אתה מושל עולם בצדק במשפט ובמישרים. וכדומה לזה תמצא בכל המקראות המתבארים בספר זה בכל מקום שנזכר מלת עוז תמיד הנמשל על ההתאמצות נגד הטבע, כמו (קהלת ו, יט) "החכמה תעוז לחכם", (משלי לא, טז) "חגרה בעוז מתניה", (לא, כה) "עוז והדר לבושה", כולם דרך אחד להם, וכמו שפרשנו כל אחד במקומו. וכן כל משלי הנביאים כאשר יתפרש מדברינו הנמשל בהם, לא יהיה לבד באותו המקרא כפי ענינו הפירוש כן, ובענין אחר יתפרש על דרך אחר, אלא כמו שמפורש במקום אחד, כן יורה בכל המקומות שהוא כתוב. וזה מופת על יושר הביאור ואמתת ענינו.
וכן הענין הולך וכתוב בכונה הששית שיסדנו בה נבאר התוארים המונחים על כל שרש ושרש, כי יש תוארים ידועים לשרש זה, ותוארים אחרים לשרש אחר. ועשינו דוגמא שתאר "טוב" ו"טובה" הונח תמיד על החכמה, ותואר "שמחה" על הבינה, תאר "כבוד" על רוח הקדש, תאר "צדק" על החכמה, ותאר "ישר" על הבינה, ומלת "אמת" על החכמה, ומלת "שקר" על הסּכלות, ומלת "שוא" על ההפך מן הבינה, וכן כל כיוצא בזה. הנה יתבאר למעיין בפרושי הכתובים שבבית השני זה, איך שמרנו כל אלו הענינים בכל המקומות שהן נזכרים. תמיד כשיבוא אחד מן הלשונות הללו, התבאר על מכונו כמו כל חבריו. ולא אביא פה ראיות והצעות מן הכתובים, אחרי שכל הקורא בספר, ימצא כי שמרתי דרכי הכללים בכל מקום, לבד אעירך על עיון צח בדרכי המליצות הקדושות. נמצא בלשון "טוב" ו"טובה" שיאמרו דבר זה טוב מזה, ולא תמצא כן במלת "ישר" שיאמרו זה ישר מזה. והטעם נשען על הכלל שיסדנו, שלשון "טוב וטובה" הונחו על עניני החכמה, ולשון "ישר וישרה" על הבינה. והנה דרכי החכמה ומנהגיה תמצא בבעליהן הנוהגים בדרכים הללו הבדלים רבים שכל אחד גדול מחבירו הן בתלמוד גם במעשה, וכמו שתוכל להבין מפרושינו שפרשנו בפסוק (דברים לב, ו) "הלי"י תגמלו זאת? עם נבל ולא חכם", ואמרנו שם (חדר ב' חלון ז'), שבכל דרך ודרך מדרכי החכמה, יש מדרגות זו למעלה מזו, וכמו שבארנו בבית הראשון מענין הבדל הנפשות בקיום המצווֹת. וכן תמצא (חדר ט' חלון י"ז) בפרושינו לפסוק (משלי לא, כו) "פיה פתחה בחכמה ותורת חסד על לשונה". והנה מנהגי כל אחד ואחד מן החכמים טובים, אבל טוב זה מזה, וכענין (מל"א ו, לא) "ויחכם מכל האדם". ואין כן דרכי הבינה שהלב משיגם שעליהן נופל לשון ישר, והוא בהיות הבינה הולכת מישרים וקולעת אל נקודת האמת. וההפך מן היושר הוא הָעִוּת המעות הדרך הישר, וכמו שבארנו בבית הראשון (חדר ב' חלון ה'). וכל המתבוננים בענין מן הענינים ומשיגים הנכון צריך שיבינו כולם על דרך אחד, כי אין בדרכי הבינה רק דרך אחד לבד. ואם הם חלוקים בהשגתם, סימן שהאחד מהן לא הבין, וכמו שרמזנו (חדר ט' חלון י"ג) בפירוש פסוק (משלי כד, יד) "כן דעה חכמה לנפשך", שמטעם זה נמשלה כח הבינה לחוש השומע. ובהיות שדרך בינת כל אדם שוה כשיבינו ענין מן הענינים, שוב לא תתכן המליצה לומר זה ישר, בענין שהוא מבין מזה, כי מיד בהבדלם זה מזה, האחד מהן איננו ישר, כי לא היישיר לכת. והוא מן המושכלות הראשונות, שאי אפשר שתהיינה שני קוים ישרים הולכים על מקום אחד ופוגעים במקום אחד, ויהיה התמונות שונות. ואולם אם האחד מבין קצת הענין ומעות קצתו, והשני מבין יותר ממנו באותו הענין, אלא שאעפ"כ עודנו מסכל ומעוות קצתו, לא יפול על זה לומר זה ישר מזה, אלא זה מעות יותר מזה, בהיות שניהם מעותים ולא מבינים ולא ישרים. כי לעולם לא יפול לשון הבנה או יושר, אלא בהיות הענין מובן על תכונו. ואם האחד מבינו כראוי, וחבירו מבין קצתו ומסכל קצתו, גם על זה לא תוכל לומר ישר זה מזה, כי האחד איננו ישר, אלא תאמר זה ישר וזה מעות. סוף דבר אי אפשר שתתכן מליצת "זה מזה" על תאר ישר, זולתי על תאר טוב, ורמזנו על הענין הזה פה, להעיר אזן שומעת איך ענינים יקרים וצחים כלולים במליצות הלשון הקדש הזה, ושיש תקוה לעמוד על למודים נפלאים אם יצליחנו אדון ההצלחות ית' שמו להרחיב לבבנו בענינים הללו.
ובכונה השביעית אמרנו לשום לב על המאמרים הכפולים הנמצאים בכתבי הקדש, ולהורות <b>שאין בשום מקום כפל ענין במילות שונות,</b> וכמו שבארנו כבר בפתיחתנו הראשונה פירוש פסוק (שופטים ה, כח) "מדוע בושש רכבו לבא מדוע אחרו פעמי מרכבותיו". הנה לא נחדל מהשלים ההבטחה הזאת, ותראה בכל מקום שהמילות השונות שנכתבו בשני המאמרים ישַׁנו הענינים, אלא שבפסוקים המובאים בבית זה המזכירים לשון חכמה, לא נמצא בהם כפל ענין במלות שונות זולתי מעטים, כמו (משלי כד, ה) "גבר חכם בעוז ואיש דעת מאמץ כח", ובארנוהו במקומו (חדר ד' חלון ו'). וכן (משלי לא, יז) "חגרה בעוז מתניה ותאמץ זרועותיה", שהענין אחד בכתובים הללו, וכמעט שאינן נבדלים רק בשנוי המלות. ואולם אחר שהבדלנו בין תאר "חכם" לתאר איש הדעת, וכן הבדלנו בין תאר עוז לתאר אמיץ כח, אז יצא לנו הפירוש הנכון, ונדע ששתי הענינים נבדלים בכל פסוק ופסוק. גם תבין מדברינו שאלה השני פסוקים שהזכרנו, רומזים על ענין אחד, ושמליצותיהן שקולים בשקל אחד. וכדרך שהבטחנו למעלה, שצריכין מליצות הלשון הקדוש הזה להיות שוין בעניניהן בכל המקומות שהן נזכרים בהם. ולא אמנע הטוב מבעליו להזכיר פה פירוש פסוק שהוא מענין שאנו מדברים עליו עתה. בלעם אמר לבלק בנבואתו (במדבר כג, יט) "לא איש אל ויכזב ובן אדם ויתנחם, ההוא אמר ולא יעשה? ודבר ולא יקימנה?". והנה בהתחלת המחשבה נכפל הענין בחלק הראשון מן הכתוב, וכן נכפל הענין בסופו. אבל כשתשמע דברינו יתבאר לך שכל מאמר ומאמר שנזכר בכתוב זה, כולל ענין בפני עצמו, ושמע באורו.
יש הבדל בין תאר "איש" לתאר "אדם" או תאר "אנוש" או תאר "גבר", ואין פה המקום לדבר עליו ברחבה, רק לרמוז על הבדל אחד שבין תאר אדם לתאר איש. דע כי תאר אדם לא יונח רק על המין האנוש לבדו, וכמו שכתוב במעשה בראשית (בראשית א, כו) "ויאמר אלהים נעשה אדם" וגו', ונאמר (שם ה, ב) "זכר ונקבה בראם וגו' ויקרא את שמם אדם". ונקרא כן בעבור שנוצר מן האדמה, כמ"ש (שם ב, ז) "וייצר יי' אלהים את האדם עפר מן האדמה". ולא ישתתפו עמו בשם זה שאר בעלי החיים אעפ"י שנתהוו כולם מן הארץ, כמ"ש (ב, יט) "וייצר יי' אלהים מן האדמה כל חית השדה ואת כל עוף השמים". לפי שבריאת כולם היתה גוף ונפש יחד מן הארץ, כמו שבארנו בבית הראשון (חדר ג' חלון א'), זולתי האדם שנברא גופו גולם מן האדמה, ואח"כ נפח בו השם ב"ה נשמת חיים ממרומים, כמו שאמר (ב, ו) "ויפח באפיו נשמת חיים ויהי האדם לנפש חיה". והנה שאר בעלי החיים לא נבראו אדמה לבדה, כי בהבראם מיד נבללה נפשם עם גולמם לפי ששתיהן מן הארץ, והאדם לבדו נברא גולמו יחידי מן האדמה, להיות משכן לצורתו העליונה, ולהורות על מעלתו הזאת הוא לבדו נקרא "אדם", להבדילו בשם זה משאר בעלי חיים וכל שלא ישתתפו [עמו] כמו העליונים בשם זה, זולתי על צד המשל, כמו שנזכר במרכבת יחזקאל.<sup class="footnote-marker">6</sup><i class="footnote">אדם על הכסא (יחזקאל א, כו)</i> ואולם תאר "איש" נופל על כל נברא שיש בו עצם ויש, כי האישות הוא העצם, ולכן הונח על כל דבר מצוי, על האדם בעבור שהוא עצם בעל הנשמה העליונה, על כלל הבעלי חיים בעבור שיש בהם נפש חיה כמו (ז, ב) "מכל הבהמה הטהורה תקח לך שבעה איש ואשתו" וכיוצא בזה. וכן הונח על מלאכי עליון, כמו שכתוב בנבואת דניאל (דניאל ט, כא) "והאיש גבריאל אשר ראיתי בחזון". (שם יב, ו) "ויאמר לאיש לבוש הבדים", כי הם כולם מצויים קיימים. ועל צד המשל הושאל לבורא ית', כדרך (שמות טו, ג) "יי' איש מלחמה יי' שמו", כמו שהושאל לו ג"כ על צד הִדַמוּת שם "אדם" כרמוז בספר יחזקאל. ועם זה יתבאר המקרא הכתוב במעשה בראשית כשנבראת חוה (בראשית ב, כג) "ויאמר האדם זאת הפעם עצם מעצמי ובשר מבשרי לזאת יקרא אשה כי מאיש לקחה זאת", שנתקשה פרושו על מפרשי המקרא זצ"ל. והכונה כך היא, אם יקשה בעיניך למה קרא אותה "אשה", לפי שהוא שם הנקבה מ"איש". ולמה לא קרא שמה בשמו "אדמה", שהוא שם הנקבה מן "אדם"? טעם הדבר כי לא יתכן לקרוא אותה אדמה, כי לא יפול שם זה זולתי על הנוצר גולם מן האדמה כמו שנוצר הוא. אבל חוה נבראת מצלעותיו של אדם, וכבר היה בעת ההוא איש, כי היתה בו הנשמה העליונה העצמות והצורה, ועל זה אמר "ויאמר האדם זאת הפעם", כלומר בריאת חוה אינה דומה לפעם הראשון שנבראתי אני גולם מן האדמה, אלא היא נבראת עצם מעצמי ובשר מבשרי. ולכן לזאת יקרא "אשה", ולא "אדמה", לפי שמאיש לקחה זאת, שכבר הייתי איש בעת שנבראת, וראוי שתהיה שמה אשה, והוא פירוש ישר מאד.
ודע כי המבטיח לחברו על דבר, אפשר שלא יקום ולא יהיה ההבטחה משני טעמים. האחד, שיתחרט ויתנחם המבטיח מהבטחתו, כדרך בני אדם שהן בעלי תמורה ומשתנים מרצון לרצון, כמבואר בבית הראשון (חדר ח' חלון א'). או שלא יתחרט אלא שנפסק כחו ולא יוכל למלאת הבטחתו, על דרך משל שהבטיח לחברו לבנות לו בית, ואח"כ נתמוטטה ידו ולא יוכל להשלימו. או שהבטיחו מתחילה על דבר שהיה סבור שיוכל לעשותו, וכשבא הדבר לידי מעשה, ראה שתש כחו ולא יוכל. ואלה השנים מצויים באדם, כי האדם בעל שנוי רצון ומתחרט, וכן יש לכחו גבול וקצבה. ואצל המלאכים העליונים יתכן אחת, והוא הֶפְסֵק כח, כי כל הנבראים עליונים ותחתונים בעלי גבול, ולא יהיה באפשרות שיבטיח מלאך עליון לעשות דבר שאין בכחו לעשותו, ולא יקום ולא יהיה הדבר ההוא, כי השם ב"ה לבדו אין קץ לכחו ויוכל כל. אבל שנוי רצון איננו במלאכים, לפי שאינן מחוברים מחומר וצורה כמו האדם שנברא מן האדמה ונופח בו נשמת חיים, שמזה יבואו לו השנויים. ואולם השם ב"ה נשגב ומרומם על כל ברכה, ולא יתכן חלילה לחשוב עליו שנוי רצון, ולא הפסק כח, ולכן כשיבטיח דבר אי אפשר שלא יקיים דברו.
ודע כי מלת "ויתנחם" על החרטה, ומלת "כזב" בלשון עברי, על דבר שאינו עומד אלא פוסק, כמו (ירמיה טו, יח) "תהיה לי כמו אכזב מים לא נאמנו", שפוסק מִתֵּת מים כי תמו מימיו, וכן (משלי כג, ג) "והוא לחם כזבים", פירוש הלחם שנותן לך לא יתמיד אלא יכזב ויפסוק. ופירוש יקר יש בפסוק זה ויתבאר בספר "מעין גנים". וכן (תהלים קטז, א) "כל האדם כוזב", פירוש פוסק. וגם בזה יש לי פירוש נכבד ואמתי מאד. ומלת "אמר" על ההבטחה, כמו (תהלים קיט, נח) "חנני כאמרתך". ומלת יקימנה על הוצאת ההבטחה למעשה בלי הפסק, וזה הרבה, כמו (בראשית יז, כא) "ואת בריתי אקים את יצחק". ועל כל הדברים האמורים סובבים דברי הכתוב, כי השם ב"ה נשבע להנחיל לישראל את ארץ כנען, ולהפרותם ולהרבותם ולתת מוראם על כל העמים וכיוצא בהבטחות כאלה. ובלק בקש מבלעם שיביא עליהם קללה. השיב בלעם בנבואה "מה אתה סובר? אפשר שהשם ב"ה לא ימלא את הבטחתו? הנה לא איש אל ויכזב". כלומר לא הֶפְסֵק כח יגרום זה כמו שיקרה לכל איש ואיש אפילו למלאכים, שגם הם נקראים אנשים. כי אעפ"י שעל צד המשל מתואר הוא ית' בשם "איש" כמו שאמרנו, לא איש הוא כאנשים אחרים שהם כוזבים, לפי שיש לכחם גבול, כי הוא ית' אין קץ לכחו. וכן לא יגרום החרטה והשתנות הרצון שלא ימלא דברו, כדרך "בן אדם" המשתנה מרצון לרצון, כי לא בן אדם הוא להתנחם, כמו שכתוב (מלאכי ג, ו) "אני יי' לא שניתי", כמבואר בבית הראשון (חדר ח' חלון א'). ואחר שהוא ב"ה נעלה ומרומם על החסרונות האלו, הוציא התולדה, "ההוא אמר ולא יעשה?" כלומר א"כ איך אפשר שהאֵל המרומם הזה יבטיח דבר, ויתחרט ויתנחם ולא יעשה כהבטחתו, או ידבר לעשות דבר אפילו יהיה מן הנפלאות היותר גדולות, ולא יקימנה וישלימנה בעבור קצרה ידו וכחו להשלימה? "ותדע אתה, בלק, שכל אשר אמר וכל אשר דבר על ישראל יעשה ויקים, לא יפל דבר ארצה". התבארו עכשיו יושר המליצות, ושאין כפל הענין בתחלת הכתוב, וכן אין כפל ענין בסופו, ושבכַוָנָה גדולה סמך מלת "ויכזב" אצל איש, ומלת "ויתנחם" אצל אדם. וכן נכון שסמך "יעשה" אצל אמר, "ויקימנה" אצל דבר. כי כמו שיש הבדל בין אמירה לדבור, כן יש הבדל בין יעשה ליקימנה. ועל דרך זה יתפרשו תמיד המקומות שחשבו המפרשים ז"ל שיש בהן כפל ענין במלות שונות, בעזרת המוליך את האדם בדרך.
ובכונה השמינית אמרנו לבאר כללים וליסד יסודות, להעיר את הלבבות לדרך הטובה. הנה לא חדלנו מעשות כן בבית הראשון, שם יסדנו יסודות נאמנים, וחקרנו חקירות מועילות לחפצים בתועלתו על עניני נפש האדם. ההבדלים המבדילים בינה ובין נפשות שאר בעלי החיים, בענין הכחות הרבים הנטועות בנשמת האדם, ואיך הבחירה נתונה בידו להרע ולהטיב, ואיך יזכה לעזר האלהי ממרומים רוח חכמה בינה ודעת, וכיוצא באלו הדרושים שהיו הכרחיים להיות מובאים שם ולחקור עליהם, כדי לפרש על ידי כן כל לשונות של חכמה ולהורות שהוראותיהן מוגדר כפי ששמנו גדרם. וכן דרשנו על הבדל חֻקֵי החכמה, כפי הבדל מצב הנפשות, ופרשנו ענינים עמוקים בתורתינו בענין היראה ואמונת האלהות, והאהבה והדבקות וההליכה בדרכיו ותלמוד תורתו וקדושת השם ב"ה, ובענין התוכחה והתשובה ואהבת רעים וכיוצא. ובארנו בכל הדברים ענינים חדשים. ועוד כמה דברים ימצא המשגיח בו בעין לבו. מי האיש החפץ חיים לנפשו, יבין בכל אלה (משלי ד, כב) "כי חיים הם למוצאיהם". וכן לא אחדל לעשות בבית השני הזה, בכל פסוק ופסוק שיתבאר בו אכלול הצעות יקרות ויסודות נאמנים להועיל לחלושי השכל ולקצרי הדעת. ואתה אנוש כערכי מצעירי העם!<sup class="footnote-marker">7</sup><i class="footnote">רבינו כתב ספר זה בשנת 1758 בשנת ל"ב לחייו</i> יתמך דברי לבך, שמרם וחיה, אל תשכח ואל תט מאמרי פי, כי לוית חן הם לראשך וענקים לגרגרותיך. וכבר אמרתי בפתיחה הראשונה כי לא באתי לדבר מוסר ולהיות מוכיח בשער, כי מה אני ומה חיי? והלואי שאצדק אני! אמנם חייב כל אדם להודיע האמיתות שנתבררו לו בחקירותיו והענינים האלהיים שהציץ בעין לבו,<sup class="footnote-marker">8</sup><i class="footnote">כתב רמב"ם: "אבל להמנע מלכתוב מאומה במה שנתגלה לי עד שיהא אבדונו באבדי, אשר אי אפשר בלעדיו, נראה לי כי זו אונאה גדולה כלפיך וכלפיכל נבוך, וכאילו הוא גזלת דבר מבעליו" (מורה נבוכים, פתיחה לחלק ג, עמ' רעה). והוזכר בחז"ל "כל המונע הלכה מפי תלמיד כאילו גוזלו מנחלת אבותיו". ועוד עיין "ספר חסידים" (ערך תק"ל) על הנמנע מלכתוב מה שנתחדש לו.</i> השומע ישמע והחדל יחדל. ורק זכור יזכור כל מעיין מה שאמרו רבותינו ז"ל (ראש השנה כה, ב) אשרי הדור שהגדולים נשמעים לקטנים!
וכן לענין הכונה התשיעית שיעדנו לפרש פרשיות שלמות וענינים רבים שבאו בתורה ובדברי הנביאים ואמרנו שם שבהיות השרשים חלקי המאמרים, ומהן נבנו. כשיתקבצו במאמר אחד שרשים שונים שהוראת כל אחד מהן קצוב ומוגבל על ידי יסודותינו, כבר יצא לנו פירוש שלם על המאמר כולו. הנה יעידו על דברי הבית השני הזה, תמצא פרשיות שלמות ועמוקות מפורשים בו על ידי גלוגל הדברים. כי לברר הוראת תאר או שם חכמה הנמצא בכתבי הקדש ולהראות שהוא מתפרש על נכון כפי יסודותינו. מלבד שמוטל עלינו לפרש דברי הכתוב שנכתב בו התאר או השם ההוא, אבל עוד הכנסנו עצמינו ברוב המקומות לפרש הענין כולו שנכתב בו אותו הפסוק, להוכיח שהמאמר כולו נגידים ידבר כפי יסודותינו. וכאשר יתפרש הענין כולו, יראה המעיין שכל השרשים הנבדלים הנזכרים באותו הענין, יש לכל אחד מהן הוראה ידועה ששמנו לגדרו, וכמו שהוא מורה בכל המקומות שהוא כתוב בהם, וכן המליצות והמשָׁלים שנזכרו באותו ענין, גם הם יורה כל אחד מהן על נמשל ידוע, שיורה עליו בכל מקום שנזכר בו המשל או המליצה ההיא. ומתוך כולם יצא פירוש נכבד ישר כמרוצת הכתובים, מתקבל על דעת האדם מתוך חרכיו מציץ האמת. ומחלונותיו מאיר היושר. ואע"פ שאינני צריך לראיות להוכיח שמשפט הספר הזה כך הוא, שהרי המעיין ימצא בו רבות כאלה, בכל זאת אעיר לב הקורא להסתכל איך נמצא בו הענין הטוב הזה. ויסתכל לבד בדברי החדר השלישי, ובדברי החדר השביעי, שכמעט באו בהן כל הפרשיות הסתומות שבספר קהלת. ואם יחלוק כבוד לדברינו להשגיח עליהם בעיון דק וברעיון טהור, יוכל לחרוז פרשה לפרשה ולהמשיך ענין לענין. ואז יתבררו לו עומק המליצות והענינים, וימצא פתחים רחבים פתוחים לפניו עתה, שהיו לפנים תעלומות מלבו. כדומה לזה יסתכל בחדר התשיעי, שפרשנו בו כל פרשת "אשת חיל" שחתם בה המלך שלמה ספר משלי. ומה מאד ינעמו לו המליצות הסתומות והחתומות שבפרשה זו כשיתבונן בפירושנו! שממנו יתברר לו שכל מאמריה ומליצותיה נוסדים על יושר הכלליים שיסדנו בענין שורש "חכם" ושפרשנו על ידיהן כל כתבי הקודש המזכירים הלשונות הללו, איך הם סמוכים זה לזה במליצות הפרשה שהזכרנו. ושהיה ראוי לחתום בפרשה זו דברי הספר הנוסד כולו על תפארת ומהלל החכמה העליונה, ועל מעלת הנוהג בדרכיה, ואיך כל מלה ומלה שנכתבה בה יש בה כוונה פנימית דומה למה שהיא מכונת כשהיא כתובה במקום אחר.
על דרך משל [א] "אשת חיל" היא מליצה נפלאה ומשל, דומה למליצת (משלי יד, א) "חכמות נשים בנתה ביתה". ולמליצת (לא, כט) "רבות בנות עשו חיל". (יב, ד) "אשת חיל עטרת בעלה". [ב] "מי ימצא" היא מליצה נפלאה דומה למליצת (ג, יג) "אשרי אדם מצא חכמה". וכן (כד, יד) "דְעֵה חכמה לנפשך אם מצאת". [ג] "ורחוק מפנינים מכרה" היא מליצה נפלאה דומה למליצת (ג, טו) "יקרה היא מפנינים". (ה, יא) "כי טובה חכמה מפנינים", (איוב כח, יח) "ומשך חכמה מפנינים". [ד] "בטח בה לב בעלה" היא מליצה ישרה כמו (משלי ג, ה) "בטח אל יי' בכל לבך". [ה] "לב בעלה" היא מליצה יקרה כמו (לא, כג) "נודע בשערים בעלה", (לא, כח) "בעלה ויהללה", (משלי יב, ד) "אשת חיל עטרת בעלה", וכיוצא בזה. כל מה שהזכיר בפרשה זו, מתבאר מאליו על פי הצעותינו ויסודותינו.
וכן תמצא בחדר העשירי פירוש שלם על פרשה שלישית שבספר משלי, כמו שאמרנו בהתחלת פתיחתנו זאת. ובחדר השמיני [חלון ז] תמצא פירוש על מליצת רבות שבמזמור התשובה [תהלים נא], ופירוש [בחדר ח] על (תהלים מזמור צ) תפילת "משה איש האלהים", ופירוש מזמור (תהילים קי״א:א׳) הללויה אודה יי' בכל לבב". וכן תמצא בחדר האחד עשר פירוש על פרשת (שמואל ב פרק יד) "אשה התקועית". ובחדר השלשה עשר תמצא פירוש על פרשת "ארבעה הם קטני הארץ" שבספר משלי (ל, כד). ורבות כאלה תמצא מאמרים מפוזרים שבספרי הקדש, המתפרשים בדברינו אלה. וכן יהיה משפטִי בעז"ה בכל שרש ושרש שאפרשנו ושאדבר עליו, שאכלול תמיד ביאור הענינים שלמים בפרושים מספיקים, וכמו שעשינו בבית השלישי ברחמי האל ית', שפרשנו בו לשונות של "עצה" ושל "מחשבה". השם ב"ה יעזרנו להוציאו לאור.<sup class="footnote-marker">9</sup><i class="footnote">וזכינו בדורנו זה לעשות כך, בהמשך ספר זה</i> ותמצא תמיד כי השרשים והמליצות והמשָׁלים שבכל מאמר ומאמר מתפרשים על דרך אחד ועל מנהג אחד, לא יסבו בלכתן, וקרא זה אל זה ואמר נעלה ציון בית ה' אלהינו.
והכונה העשירית שהזכרנו בפתיחתנו הראשונה, לבאר קצת דברי קדמונינו ז"ל, שדברו גם הם משל מליצה וחידות, ועל הרוב יסוד מדרשם בנוי על יושר הוראת השרשים שסמכו מדרשם עליו; לא נחדל מעשות כן כל מקום שיהיה הגון הדבר להעתיק דבריהם ז"ל ולפרשם. וכבר פרשנו מקצת מאמרים כאלה בבית הראשון, כפי המשך הענין שהיינו בו ושחקרנו עליו, ואין צורך לרמוז עליהן פה פעם שנית, רק להודיע שגם בדברי הבית השני הזה ימצא הקורא מקצת ממאמריהם הנפלאים מפורשים כפי מקומותיהן. ואולם לא הרבינו לעשות כן בכל המקומות, לבל יצא הספר הזה מגדר פירוש ולמודים שלכונה זו חברנוהו, ויהיה כמו ספר דרושים ורמזים. ומלבד זה תהיה אז המלאכה כפולה ומכופלת, ויהיה למשא על הנפש השואלת דברי חפץ, ולא יגיע ולא ישיג מבוקשו, כאשר אנו מיחלים שישיג ויגיע אליו. ובפרט שלא באנו לפרש דבריהם ז"ל בדרכי המשָׁלים הרחוקים והרמזים הדמיונים, אלא כל מאמר ומאמר כשנפרשנו בספר זה, יהיה בדרך הפשט הגמור כאשר כונו רבותינו ז"ל באותו המאמר. והרבה ממדרשיהם ז"ל שאי אפשר לפרשם על דרך הפשט, אמרתי אל יהי לי עסק באלה, יבואו בעלי הסודות וחכמי לב, וְיִפְרְשׂוּ עליהם כְּסוּי אוֹר.<sup class="footnote-marker">10</sup><i class="footnote">מליצה ע"פ במדבר ד, יד</i> ואני במסלה אעלה, מסלות לבי כאשר אראה בעין לבי. וכן בפירוש דברי ההלכות אני נוהג כן בחבורים האלו, כשיהיה הלשון הנכתב בפסוק נוגע בדבר הלכה, לא אמנע להוכיח מן הסוגיא וצורת השמועה שבתלמוד, שגם רבותינו ז"ל הבינו הוראת השרש כמו שפרשנוהו. וכמו שתראה מדברי החדר הששי בפירוש פסוק (שמואל ב כ, כב) "ותבא האשה אל כל העם בחכמתה", שהוצרכנו לפרש הברייתא המובאת במדרש רבה ובתלמוד ירושלמי בפירוש חדש וברור, להוכיח שגם הם ז"ל פרשו מלת "בחכמתה" כדברינו. וכן אעשה בעז"ה בכל המקומות שיהיה לשרש מן השרשים חבור עם סוגיא מן הסוגיות. אלא שבענין שאנו עוסקין בחבור זה והוא פירוש לשונות של חכמה, לא מצאתי דבר הנוגע להלכות.
סוף דבר השם ב"ה יודע שכונתי רצויה, ו"אחר כונת הלב הן הן הדברים".<sup class="footnote-marker">11</sup><i class="footnote">ברכות טו, ב</i> ולכן אעפ"י שקרוב הדבר שלא אמלט במקצת המקומות מן השגיאה, ואיך אפשר שבתוך הדברים הרבים והפירושים והסברות הרחבות, לא תהיינה מקצתן שאינן שלמים כל צרכן? לא טוב אנכי מאבותי ומאשר קדמוני. והמשורר האלהי אמר (תהלים יט, יג) "שגיאות מי יבין". וכמו שדברנו על זה בכונה השמינית מפתיחתנו הראשונה, ועל כיוצא בזה דרשו אבותינו ז"ל (מדרש שיר השירים ב׳:ד׳) "'ודגלו עלי אהבה', ודלוגו עלי אהבה", ודי בזה.
ולחתום דברי הפתיחה הזאת, אענוד לה עטרת תפארת, לתת כבוד לתורה, לפרש ענין חדש ירנין לב ישרים, ויעלזו בו חסידים בכבוד. כי הנני בא לבאר פה איזו תיבות מורכבות הנמצאות בספר התורה, הביאום המדקדק הגדול כמוהר"ר אליה הלוי זצ"ל בספר ההרכבה שלו,<sup class="footnote-marker">12</sup><i class="footnote">מהד' ראשונה רומא, שנת רע"ח (ובתוספת פירוש בשנת ש"ו)</i> שחבר על כל הזרים והמורכבים הנמצאים בכתבי הקדש, ה' יְגַל עיני להבין טעם כל אחד ואחד. ולא באתי פה לפרש כל הזרים הנזכרים בספרו הנ"ל, זולתי אותן מורכבים שיש במלה אחת שני בנינים. וגם מהם לא אפרש רק אלו הנמצאים בספר התורה לבד, למען הרים דגל התורה, <b>להראות לכל העמים והשרים כי מכתבה מכתב אלהים ואין חקר לתבונתה.</b> ואם יזכני השם ב"ה, אתאמץ לפרש גם המורכבים שבספרי הנבואה. ואם יוסף עוד להטיב עמי, אראה לתת טעמים גם על שאר מיני הזרים הנמצאים בספרי הקדש. ובכן אבוא לפרש המורכבים הנמצאים בחמשה חומשי תורה, כפי קוצר דעתי ואלו הן:
[ויקרא יג, נה] "וראה הכהן אחרי הֻכַּבֵּס את הנגע". כתב הר"ר אליה הלוי ז"ל, מלה מורכבת מבנין הפעל והתפעל והוא מקורי. ואם היתה כולה מהפעל, היתה הֻכְבַּס או הָכְבַּס על משקל וְהֻמְלַח לא הֻמְלַחְתְּ, כי החטף קמץ והקבוץ אחים הם. ואם היתה כלה מהתפעל, היתה הִכַּבֵּס או הִתְכַּבֵּס. ע"כ דבריו ז"ל והם נכונים.
וטעם ההרכבה הזאת אפרשנה לך. הסתכל מה שרמזנו עליו בבית השני הזה (חדר ח' חלון ז'), שיש הבדל בין שרש "רחץ" לשרש "כבס". לשון רחיצה נופל על כל דבר כשיבא במים, אעפ"י שאין כתמים בדבר ההוא המשתנים ממראיתם על ידי המים, בכל זאת יפול עליו לשון רחיצה, לפי שאין הטומאה כתם המתלבן ע"י המים, וכן בשר האדם לא ישתנה ממראיתו הטבעי ע"י הטבילה. ולשון כבוס אינו נופל, זולתי על דבר המשתנה ממראיתו ע"י המים הנתר והבורית שמכבסין בהן. ולכן אצל בגדים נזכר כבוס, כמו (שם יג, ו) "וכבס בגדיו". ואצל הגוף נזכר רחיצה, כמו (שם טו, יג) "ורחץ בשרו במים", וכן תמיד. ושם בארנו ענין יקר, שמטעם זה עצמו נזכר תמיד לשון "טהרה" אצל הסרת החטא, ולשון "כבס" אצל מחיית העון, כמו (תהלים נא, ד) "הֶרֶב כבסני מעוני ומחטאתי טהרני", וכיוצא בזה, ואין פה המקום לדבר על זה. והנה אמרה התורה שבהיות בבגד נגע צרעת, שיסגרנו הכהן שבעת ימים. ואם יראה ביום השביעי כי פשה הנגע, ישרוף הבגד כולו. ואם יראה שלא פשה הנגע, אז יצוה הכהן לכבס את אשר בו הנגע. והוא שיכבסו חלק מן הבגד שבו הנגע, לראות אם ישתנה הנגע ממראיתו על ידי הכבוס, כדרך מכבסי הבגדים ללבנם מכתמיהם. ואחר הכבוס כשיראה שלא סר מן הבגד, יסגירנו עוד שבעה ימים. ועל זה כתוב (ויקרא יג, נד) "וצוה הכהן וכבסו את אשר בו הנגע והסגירו שבעת ימים שנית". אחר כן אמר (יג, נה) "וראה הכהן אחרי הֻכַּבֵּס את הנגע והנה לא הפך הנגע את עינו והנגע לא פשה טמא הוא". וכבר ידעת מה שהתבאר בחכמת הדקדוק, שהוראת בנין התפעל לפעמים יורה על ההפך מאותו הדבר, כמו (משלי יג, ז) "יש מתעשר ואין כל, מתרושש והון רב". והוראת התפעל על דבר הנפעל ע"י אמצעיים ביד שלישי ורביעי. והנה הכבוס ע"י דברים רבים, מים נתר ובורית וכיוצא, ולכן נזכר התפעל. ואולם לפי האמת הנגע לא כובס, שהרי הכתוב מדבר שהנגע עמד בעינו לא הפך ולא פשה, ואיך יאמר אחרי הכבס בהפעל, ולא היה כאן כבוס כלל, אחרי שלא נשתנה ממראיתו? לכן מורכבה המלה עם ההתפעל, להורות שכובס לבד על צד הדמיון לא בפעל. ואולם מה שאמר בפסוק שלפניו "וכבסו את אשר בו הנגע", נאמר כפי מחשבת הכהן המצוה על הכבוס, שנעלם ממנו אם יעמוד הנגע בעינו אחר הכבוס או לא, ורצונו בכבוס שיסור הנגע. אחר כן אמר (ויקרא יג, נו) "ואם ראה הכהן והנה כהה הנגע אחרי הֻכַּבֵּס אותו וקרע אותו מן הבגד או מן העור", כלומר אעפ"י שֶׁבְּעֵת הכבוס לא נשתנה הנגע ממראיתו, הנה אם נשתנה וכהה בשבעת ימי הסגר השניים, אין הבגד צריך שריפה אלא יקרע מקום הנגע מן הבגד, והנותר טהור הוא. ולפי שמדבר מנגע שלא נשתנה ממראיתו ע"י הכבוס, הוצרך לומר גם בפסוק זה הכבס, מורכב מן ההפעל וההתפעל, ומטעם שאמרנו. אחר כן אמר (ויקרא יג, נח) "והבגד או השתי וגו' אשר תְּכַבֵּס וסר מהם הנגע וְכֻבַּס שנית וטהר", כלומר אם סרה הנגע ע"י הכבוס, אינו צריך שריפה ולא קריעה, אלא יכובס שנית עוד פעם וטהר. ולפי שבפסוק זה מדבר על סור הנגע ונשתנה מראיתו ע"י הכבוס, לא נכתבה ההרכבה, אלא "תְּכַבֵּס", לפי שהיה כבוס גמור שעברו כתמיו. והכבוס השני היא הטבילה, ונקרא אצל בגדים תמיד בלשון "כביסה", לפי שהבגדים משתנים תמיד מעט ע"י המים. ומה יקר שלא נזכר פה ההפעל לבדו! לפי שכביסה זו איננה ע"י אמצעיים, רק טבילה במים, לכן נזכר וכבס בפּוּעָל וזהו הטבילה, והבן.
[במדבר א, מז] "והלוים למטה אבותם לא הָתְפָּקְדוּ בתוכם", (שם ב, לג) "והלוים לא הָתְפָּקְדוּ בתוך בני ישראל", (שם כו, סב) "כי לא הָתְפָּקְדוּ בתוך בני ישראל", שלשתם מורכבים. וזה לשון הר"ר אליה ז"ל עוברים לנסתרים מבנין הָפְעַל מורכב עם בנין הִתְפָעַל, כי אם היה מבנין הפעל לבד היה הָפְקְדוּ, ומבנין התפעל לבד הִתְפַּקְדוּ, והה"א בחירק, עכשיו הורכב משניהם. עכ"ל.
וטעם ההרכבה הזאת, כי המנין אפשר להיות על שתי דרכים: האחד, שימנו שרי העם ראשי צבאותיהם לגולגלותם, וכמו שנצטוה משה שימנה את ישראל ע"י שקלים בקע לגלגלת, והשני, שהעם יפקדו עצמן משפחה ומשפחה, ויתנו מניניהם רשום בכתב ביד שרי הצבא, וכדרך (שופטים כ, טו) "וַיִתְפָּקְדוּ בני בנימין ביום ההוא וגו' לבד מיושבי הגבעה הִתְפָּקְדוּ", (שם כ, יז) "ואיש ישראל הִתְפָּקְדוּ". שלשתן על המין השני, ולכן נכתב בהתפעל המורה על הפועל והמקבל כאחד, כי בעבור שבעת ההיא אין מלך בישראל, מנו בני ישראל ובני בנימין בעצמן משפחותיהן. והנה השם ב"ה אמר למשה (במדבר א, מט) "אך את מטה לוי לא תפקוד ואת ראשם לא תשא בתוך בני ישראל", הייתי שומע שלא ימנם לגלגלותם כמו שהוא מונה את ישראל בקע לגולגולת, אבל ימנו הלוים את עצמם ויתנו סכום מנינם ביד משה והשרים אשר אתו. לכן נכתב בשלשה המקומות הָתְפָּקְדוּ מורכב מן ההפעל וההתפעל, ללמדנו שלא ימנו עם ישראל כלל, לא ביד משה בקע לגלגלת, ולא ביד עצמם. כי ההפעל מורה על פעולה נעשית מיד אחרים משני משלישי ומרביעי. וכשאומר לא הָפְקְדוּ, נודע שלא נמנו ע"י משה באמצעות שקלים בקע לגלגלת. וכשאומר לא הָתְפָּקְדוּ, נודע שלא מנו הם עצמם, שעל זה יורה ההתפעל. וזהו ענין הרכבה הזאת.
[דברים כא, ח] "וְנִכַּפֵּר להם הדם". כתב הר"ר אליה ז"ל מלה מורכבת מן נִכְפַּר עבר לנסתר מבנין נפעל, ומן הִתְכַּפֵּר עבר לנסתר מבנין התפעל. ע"כ.
וטעם ההרכבה הזאת גלויה גם היא, כי ענין הפרשה תצוה שבהמצא חלל באדמה, ולא נודע מי הכהו, וכבר כתוב (במדבר לה, לג) "ולארץ לא יכופר לדם אשר שפך בה כי אם בדם שופכו". אלא שאין אנו יודעין מי היה שופך הדם הזה? וצוה שיקחו עגלת בקר ויערפוה בנחל, ויאמרו הזקנים (דברים כא, ז) "ידינו לא שפכו את הדם הזה" וכל הענין הנאמר שם, והבטיח שאם יעשו כסדר הזה יכופר להם הדם. והרצון שתהיה כפרה לארץ, ולא תקיא את יושביה בגלל הדם הזה. ואולם אם נמצא הרוצח אחר שנערפה העגלה, בית דין חייבין לדונו, כמו שכתוב (שם שם ט') "ואתה תבער הדם הנקי מקרבך" וגו'. ואמרו ז"ל בספרי ורש"י ז"ל בפרושו, "מגיד שאם נמצא ההורג אחר שנתערפה העגלה הרי זה יהרג והוא הישר בעיני ה'". ובנדון כזה נגלה למפרע שלא כִפְּרָה העגלה על הדם, ואיך יאמר וְנִכְפַּר להם הדם בנפעל, אם אפשר שאינה מכפרת. לכן הורכבה התיבה מן הנפעל וההתפעל, וכמו שאמרנו בפירוש מלת הֻכַּבֵּס, שההתפעל יורה גם על הפעולה הדמיונית שאיננה בפועל, להורותינו שלפעמים לא תכפר העגלה על הדם, והוא אם נמצא אח"כ הרוצח, כי אז יכופר לארץ בדם שופכו, ונודע למפרע שכפרת העגלה היתה כפי הדמיון לא באמת. ואם לא ימצא הרוצח, אז יכופר לארץ ע"י מעשה עריפת העגלה. ועל זה הורכב עמה הנפעל המורה על כפרה גמורה, כמו ונסלח. וזה פשוט.
[דברים כד, ד] "לא יוכל בעלה הראשון אשר שלחה לשוב לקחתה להיות לו לאשה אחרי אשר הֻטַּמָּאָה וגו'". כתב הר"ר אליה ז"ל מלה מורכבת מבנין הפעל והתפעל, כי אם היתה מבנין הפעל לבד היתה הָטְמָּאָה, ומבנין התפעל לבד, היתה הִתְטַמָּאָה או הִטַּמָּאָה, בדגש הטי"ת להבלעת תי"ו הבנין, ודגש העי"ן כדין כל התפעל למינהו. עכשיו שהוא הֻטַּמָּאָה, מורכבת היא משניהם. ואם לא היה בהפסק היה הֻטַּמְאָה. עכ"ל.
וטעם ההרכבה הזאת, התבונן שהכתוב קורא נשואי השני בלשון "טומאה", שהרי אסרה על בעלה הראשון אחרי שנשאת לשני. ואמר הטעם "אחרי אשר הֻטַּמָּאָה", ולפי הסברא אין ענין לטומאה זו, שהרי בעלה הראשון גרשה כדין, והותרה להנשא לשני. ועכשיו שנפטרה גם מן השני כדין בגט או במיתת בעלה, מדוע לא יוכל בעלה הראשון לשוב לקחתה, ואין כאן טומאה כלל? ושמא תאמר "אחרי אשר הֻטַּמָּאָה" הנאמר בכתוב, שב על תחילת הענין שאמר (שם כד, א) "והיה אם לא תמצא חן בעיניו כי מצא בה ערות דבר", ועל זה אמר "הֻטַּמָּאָה" לפי שמצא בה דבר ערוה ואסורה עליו. אי אפשר לומר כן, דאם כן מה בין נשאת לאיש אחר או לא נשאת, תמיד אסורה על הראשון משום טומאת ערוה, ואנו רואים שהכתוב לא אסרה על הראשון, רק אחר שנשאת לשני לא קודם לכן. אמנם ענין טומאה זו היא משני צדדים, שאם גרשה בעבור ערות דבר, שנחשדה בעיניו שזנתה תחתיו, ונשאת לאחר, ופטרה גם השני או שמת, יש כאן טומאה ממה נפשך. אם החשד אמת, הרי היא טמאה ואסורה עליו כדין אשת איש שזנתה תחת בעלה ברצון. ואם החשד שקר, והוא גרשה על תנאי זה ומטעם זה שחשדה על כך, הנה אם ישוב לקחתה פעם שנית, מגלה דעתו למפרע שחשדה על שקר, ונמצא הגט בטל, ונשואין השניים לא תפסו כלל, ונטמאה בבעילת השני, והרי היא טמאה ממה נפשך. נמצא יש בענין זה שלשה דרכים: הדרך האחד שזנתה תחת הראשון ונטמאה ברצון, הדרך השני שחשדה בחנם וגרשה על תנאי זה, וכשנתברר לו אחרי כן שהיא טהורה, מבטל הגט למפרע ונטמאה תחת השני. הדבר השלישי שחשדה על שקר, אלא שלא גרשה על תנאי זה, אבל גרשה גרושין גמורין וכגון שראה בה מעשה פריצות, ואז אין כאן טומאה לא אצל הראשון ולא אצל השני. וכן לבית הלל דסבירא להו אפילו הקדיחה תבשילו, ולר' עקיבא דס"ל אפילו מצא אחרת נאה הימנה, וכדאמרינן בשלהי גטין [דף צ'], אין כאן טומאה כלל, ואפילו הכי גזרת הכתוב שלא ישוב בעלה הראשון לקחתה אחר שהיתה נשואה לשני. וקרי לה "טומאה" מטעם נעלם מדעתינו, והיא טומאה כפי הדמיון ולא בפעל. וכנגד שלשה הדרכים הורכבה התיבה מן ההפעל וההתפעל, כי ההתפעל יורה תמיד על הרצון כמו (בראשית כד, מ) "הִתְהַלַכְתִּי לפניו", (מל"א יב, ח) "הִתְאַמֵץ לעלות במרכבה". והונח פה על טומאת רצון, והוא בהיות החשד אמת שזנתה תחתיו ברצון. וההפעל יורה על ההכרח וע"י אמצעיים רבים, וכמו שבארנו במלת הֻכַּבֵּס, ובמלת הָתְפָּקְדוּ, וכמו (יחזקאל טז, ד) "וְהָמְלַח לא הומלחת, וְהָחְתֵּל לא חוּתַּלְתּ"ְ, שהן תמיד על הנפעל מזולתו גם שלא ברצונו. והונח פה על טומאת אונס, והוא בהיות החשד שקר, והגט בטל למפרע, ונטמאה בבעילת השני, אלא שהיא טומאת אונס, שהרי נשאת בגט וברשות בית דין ובקדושין כהלכה. וכן יורה ההתפעל על פעולת הדמיון שאינו בפועל, כמו (משלי יג, ו) "יש מתעשר ואין כל". ורמזנו עליו בפירוש מלת הֻכַּבֵּס. והונח פה על טומאה דמיונית, והוא בהיות החשד שקר, והגרושין היו בלי תנאי, או שגרשה לפי שמצא אחרת נאה הימנה או שהקדיחה תבשילו, ואז תפסו בה קדושי השני, ונמצא שאין כאן טומאה כלל, זולתי על צד הדמיון, כי הכתוב קורא עליה "אחרי אשר הֻטַּמָּאָה" וזה ברור. וכן שנינו במשנתינו (גיטין מה, ב) "המוציא את אשתו משום שם רע – לא יחזיר, משום נדר – לא יחזיר". פירוש לא יחזיר אפילו לא נשאת לאחר, ואמרינן בגמרא "אמר רבי מאיר מפני מה אמרו המוציא את אשתו משום שם רע לא יחזיר וכו' שמא תלך ותנשא לאחר, ונמצאו דברים בדאין. ויאמר אילו הייתי יודע שכן הוא, אפילו אם היו נותנין לי מאה מנה לא הייתי מגרשה, ונמצא גט בטל ובניה ממזרים. לפיכך אומרים לו הוי יודע שהמוציא את אשתו משום שם רע לא יחזיר, משום נדר לא יחזיר", ופירוש רש"י ז"ל שאומרים לו כן קודם גירושין, וכיון דלא חש וגרשה, תו לא מצא לקלקלה, דגלי דעתיה דלא חביבא עליה כולי האי [ע"כ]. למדנו מסוגיא זו שכפי דין תורה המוציא את אשתו משום שם רע ועל תנאי זה, ונמצאו דברים בדאין, הגט בטל למפרע, והרי נטמאת באונס תחת השני, וכדאמרן.
ויראה דהוא הדין בכל ענין שמגרש על תנאי שבלבו, ונמצאו דברים בדאין, ונשאת לשני שבטל הגט למפרע, וקדושי השני אינן כלום. על דרך משל לבית הלל דאמר אפילו הקדיחה תבשילו ואמרו לו, או שחשדה שהקדיחה תבשילו בזדון, ועל תנאי זה גרשה, שאם הרשיעה נגדו בזה לא יחפוץ לשבת אתה, ואם שקר ענו בה תהיה לו לאשה, ונשאת לשני ונמצאו דברים בדאין, הנה קדושי השני אינן כלום, ואעפ"י שלא פרש התנאי, וקמי שמיא גליא. ויפה אני קורא עליה אחרי אשר הוטמאה בהפעל, לפי שנטמאה באונס, כי ברשות בית דין נשאה את השני. ואם אמת הדבר קדושין שניים כדין היו, וקורא אני עליה "אחרי אשר הֻטַּמָּאָה" בהתפעל על צד הדמיון, ואעפ"כ אסורה על הראשון תמיד מגזרת הכתוב וכנ"ל.
מיהו כל זה אם נשאת לשני ונבעלה, אבל אם נשאת לשני מן הארוסין ולא נבעלה, האיך אני קורא על זה "אחרי אשר הֻטַּמָּאָה". וכגון שגרשה מפני שהקדיחה תבשילו, ואין כאן טומאה כלל, לא טומאת רצון ולא טומאת אונס שהרי לא נבעלה לשני. ואפילו טומאת דמיון אין כאן, שהרי לא נבעלה כלל. הא מלתא מתפרש בסוגיא דאמרינן התם (יבמות דף יא, ב) "ר' יוסי בן כפר אומר משום ר' אלעזר המחזיר גרושתו, מן הנשואין אסורה, מן הארוסין מותרת, משום שנאמר 'אחרי אשר הֻטמאה'. וחכמים אומרים אחת זו ואחת זו אסורה. אלא מה אני מקיים 'אחרי אשר הֻטמאה'? לרבות סוטה שנסתרה". ומפרש תלמודא, "מאי נסתרה? נבעלה. ופריך נבעלה טומאה בהדיא כתיב בה ונסתרה והיא נטמאה. ומשני למיקם עלה בלאו". ופרושה ברור ממה שאמרנו, דבשלמא נבעלה, איכא או טומאת אונס או טומאה דמיונית, ושפיר קרינן עלה "אחרי אשר הֻטמאה" הכולל שלשתן, מה שאין כן מן הארוסין שאין כאן גם אחת משלש אלה, ולהכי קאמר ר' יוסי משום ר"א מן הארוסין מותרת. וחכמים דסבירי להו אסורה מוקי לקרא לסוטה שנבעלה, שהיא טומאה גמורה, ואסרי' לה קרא בלאו על בעלה שזנתה תחתיו. ומודים חכמים גם כן שעיקר הכתוב מדבר במחזיר גרושתו למיקם עלה בלאו, דבכל התורה כלה אין מקרא יוצא מידי פשוטו, ומתוקם בשנבעלה לשני, דהוי או טומאת רצון, או אונס, או טומאת דמיון. אלא מדחזינן שאפילו אין טומאה כלל אסרתה התורה עליו, והיא טומאה דמיונית שאמרנו, מנה נילף דבכל גונא שנשאת לשני אפילו מן הארוסין, קאי נמי בלא יוכל בעלה וגו' לשוב לקחתה, וגזרת הכתוב הוא שהמגורשת שנשאת לאיש אחר ומת השני או גרשה, אסורה לבעלה הראשון. וכיון שהדבר כן הוא, הוי מצי למכתב סתם לא יוכל בעלה הראשון וכו' שהרי בכל ענין אסורה עליו, ומדכתיב טעמא "אחרי אשר הֻטַּמָאָה", על כרחך אתו לאורויי דין טומאה, ולמדנו ממנו דין סוטה שזנתה תחת בעלה, דהוי טומאה גמורה שאסורה על בעלה בלאו. והתוספות ז"ל כתבו לרבות סוטה שנסתרה. וא"ת והיכי מפקי' רבנן קרא מפשטיה, דפשטיה דקרא במחזיר גרושתו כתיב. וי"ל דלא מסתבר להו למקרי טומאה לנשואי גרושה, דבעילתה היתר הוא, ע"כ. וכפי מה שפרשנו אין חכמים מוציאים הכתוב מפשוטו, וסברת רבא היא דמוקי לה לרבות סוטה שנסתרה, ולא אתי כלל לאורויי דין טומאה במחזיר גרושתו, דכולה מלתא אינו רק גזרת הכתוב ולא משום טומאה, וכן אמר ר' עקיבא הבא על סוטתו הולד ממזר, המחזיר גרושתו משנשאת, הולד ממזר, לפי שנכתב לאו על שתיהן, ולדעתו יש ממזר מחייבי לאוין.
ולפי דעת חכמים ור' עקיבא שהכתוב מזהיר על סוטה שנסתרה, צריך טעם על שהורכבה מלת הֻטַמָּאָה מן הַהִתְפָּעַל וְהַהָפְעַל, שהאחד על הרצון, והשני על האונס, וסוטה שנבעלה היא טומאת רצון. דע כי טעם גדול יש להרכבה הזאת. ידעת דין אשת ישראל שזנתה ברצון, אסורה על בעלה, ואם באונס מותרת כמבואר בתלמוד. ודין אשת כהן שזנתה באונס, ג"כ אסורה. ולפי שהאזהרה כוללת לכהן ולישראל, לא היה יכול לכתוב ההתפעל לבדו, כי משמעו ברצון, ולא היה לאו מפורש לכהן שזנתה אשתו באונס, שלא יבוא עליה, כי אז היה הכתוב מדבר לבד מישראל. ואם היה כותב ההפעל לבד, ומשמעו ההכרח והאונס, לא היה לאו מפורש לישראל שזנתה אשתו ברצון שלא יבוא עליה, כי אז היה הכתוב מדבר לבד בכהן. ולפי שאין עונשין מן הדין, הוצרך לכתוב שתיהן ההתפעל וההפעל. ההתפעל בעבור אשת ישראל, וההפעל בעבור אשת כהן, ולזה הוצרכה ההרכבה הנפלאה הזאת.
ואולם כפי הפשט שהכתוב מדבר ממחזיר גרושתו מן הנשואין, ועל זה אמר "אחרי אשר הֻטַמָּאָה", ומטעם המבואר, יש לפרש המליצה שאמרה "ויצאה מביתו והלכה והיתה לאיש אחר", כפל דבריו "והלכה והיתה", כי מלת "היתה" על ההויה הגמורה והן הנשואין התופשין, כמו שאמרו קדמונינו ז"ל<sup class="footnote-marker">13</sup><i class="footnote">עיין ירושלמי יבמות פ"י ה"ה</i> בכל מקום שנאמר "תהיה" "והיתה", קדושין תופסין. ומלת "והלכה" גם על הזנות כי הלכה לזנות עם אחר כמו (הושע ב, טו) "ותלך אחרי מאהביה". והמליצה נשענת על טעם מליצת הרכבת מלת "הֻטַּמָּאָה", כי אם היה בה ערות דבר ואסורה על הראשון, הנה הגט קיים תמיד, ותפסו בה קדושי השני, ועל זה אמר "והיתה". ואם שקר היה הדבר, הנה יבטל הגט בלבו, וכאילו אין קדושי השני תופסים בה, ואינן אלא בעילות זנות, ועל זה אמר "והלכה". כך נראה לי.
ויותר לא מצינו בתורת ה' תיבות מורכבות משני בנינים. והנה השלמנו פרושם לפי קוצר דעתנו. ועוד נמצא מורכב אחד ממין אחר, והוא (ויקרא י, יט) "הַיִּיטַב בעיני י'י?", כי הה"א שבתיבה זו מורכבת מן הידיעה ומן התמיהה, וכמ"ש הר"ר אליה ז"ל יש אומרים שהה"א לתימה, ויש אומרים שהיא לידיעה, ובשני הפנים היא זרה. כי אם היא לתימה היתה ראויה להיות בחטף פתח ורפי אחריה, כמו הֲיִשְׁמוֹר. ואם היא לידיעה היא זרה כי לא תבא ה"א הידיעה על העתידים לעולם, עכ"ל. והנה הה"א הזאת מורכבת מן הידיעה ומן התימה.
וטעם ההרכבה הזאת מתבארת מדברי הפרשה עצמה, שאמר (ויקרא י, טז) "ואת שעיר החטאת דרש דרש משה והנה שורף ויקצוף על אלעזר". והיה זה שעיר מוסף ראש חודש (זבחים קא, ב), אבל שעיר המלואים ושעיר נחשון אכלו הכהנים באנינות כמו שצוה להן משה, לפי שהיו קדשי שעה, מה שאין כן קדשי דורות לא התירו לעצמן לאכול באנינות. וזהו שהשיב אהרן למשה (ויקרא י, יט) "הן היום הקריבו את חטאתם ואת עולתם ותקראנה אותי כאלה, ואכלתי חטאת היום הייטב בעיני יי'?", כלומר אם שמעת בקדשי שעה שהכהן אוכל אונן, אין לך להקל בקדשי דורות, כמו שעיר ר"ח, וכמו שפירוש רש"י ז"ל בפירוש החומש מדברי רבותינו ז"ל. והנה אהרן הודה בחלוקה האחת והוא בקדשי שעה, וחָלק על החלוקה השניה והוא בקדשי דורות. וכבר ידוע כי הה"א הידיעה מורה על ברור הדבר והיותו כן, ולהיפך ה"א התימה מורה על מניעת הדבר, ושאי אפשר להיות כן, ועל כן הורכבה ה"א הייטב מן הידיעה והתימה, וכאומר אם אכלתי חטאת היום קדשי שעה, אמת כי הייטב בעיני יי' כדבריך, ושיהיה טוב וישר בעיני ה'. אבל אם אכלתי חטאת היום קדשי דורות, אמור נא הייטב בעיני יי', איך אפשר שיהיה טוב בעיני ה'? והבן.
ולא אאריך יותר במקום הזה, כי עוד מלין להוכיח מדברי קדמונינו ז"ל שהזכירו בכמה מקומות במשנה ובתלמוד ובמדרשים לשונות של "חכמה" ותאר "חכם", ונשמרו גם הם במליצותיהם ובלשונותיהם, בחרו לשון ערומים<sup class="footnote-marker">14</sup><i class="footnote">מליצה ע"פ איוב טו, ה</i> להניחו בכל מקום כפי הראוי. ותמצא תמיד במשנתם אומרים: פלוני אומר כך, וחכמים אומרים כך, תארו אנשי התושיה ובעלי הקבלה הנאמנה בתאר "חכמים", שאין לטעות בתאר זה. שבכל מקום שהוא נזכר סתם. וכן שם דבר "חכמה" כשנזכר סתם, לא יורה זולתי על אנשים טובים וצדיקים ההולכים בדרכי ה', בעלי אסופות שקבלו החקים והמשפטים האלהיים באמונה איש מפי איש. וכן יש ראיות נכונות מספרי האפאק"ריפא<sup class="footnote-marker">15</sup><i class="footnote">כתבים חיצונים</i> כמו ספר "חכמת שלמה" שהעתקנו ללשון עברי, שחובר מן המלך שלמה ע"ה, וכן מספר משלי שחבר יהושע בן סרוק בן בנו של ר' יהושע בן יהוצדק הכהן הגדול, והוא מספר המובא בתלמוד בשם "בן סירא", ואיננו בן סירא המנוי בין ספרי חצונים בפרק חלק (סנהדרין צ, א), שהוא מלא שטות והבלים. אבל ספרו של יהושע בן סרוק שדרשו עליו כמה פעמים בגמרא,<sup class="footnote-marker">16</sup><i class="footnote">חגיגה יג ע"א; יבמות סג ע"ב; כתובות קי ע"ב; בבא בתרא צח ע"ב, קמו ע"א; סנהדרין ק ע"ב; נדה טז ע"ב</i> הוא ספר נכבד מלא דעת ויראת ה'. ואם יגמור ה' בעדי, אעתיקנו ג"כ ללשון עברי. תראה מדברי כולם שכל המתואר "חכמה" הן ענינים אלהיים נודעו מפי השם ב"ה. ואע"פ שאין רצונינו להאריך בזה, לא אחדל מהעתיק פרשה אחת מספרו המדברת מענין שאנו עוסקים בו, וזה לשונה:
"החכמה תקרא, תתהלל בקרב עמה: בסוד י'י תפתח פיה, ותתהלל נגד עוזו: בקרב עמו תִּכָּבֵד, בסוד קדושים תפלא: בחירים יהללוה, ותתאשר בקרב מאושרים: תאמר הנני מוֹצָא פי י'י, טרם כל חוללתי: אור יקר במרומים בי נברא, את הארץ כסיתי כענן: מרום שמתי כסאי, ומושבי ממעל לעננים: חוג שמים הלכתי, עומק תהומות צעדתי: הנני גְבֶרֶת על מי הים, על כל הארץ, על כל עם ולשון: עברתי על כל הלבבות, על גדולים ועל קטנים: בקשתי לי מעון ביניהם, לשבת בנחלת אחד מהם: ויצו אותי יוצר הכל, ואשר בְּרָאַנִי הראה לי מקום לשבתי: ויאמר גור ביעקב, וישראל יהיה נחלתך: טרם עשה תבל קנני, ועד עולם אהיה, עמדתי לפניו באהל מועד, אחרי כן יוסדתי בציון: ויתן מנוחתי בעיר בחר לו, וַתִּכֹּן ממשלתי בירושלים: ואשריש שרשי בקרב עם נכבד, בחלק אשר לקח אֵל לנחלתו: גדלתי כארז בלבנון, כברושים בהרי חרמון: נודעתי כתמרים על יבלי מים, כִּקְנֵי יריחו: כזית יפה בשדה טובה, כעץ גדל על מים: נתתי ריח כקנמון, כאשכול הכופר כעלי עץ עבות: כמור כלבונה כשחלת כקטורת בבית: שילחתי יונקותי כתדהר, וענפותי יפים וטובים: כגפן תְּשַׁלַּח פארותיה: כן אני נותן חן, וּפְרָחַי נושאים פרי עֹשר וכבוד: לאהבת שלום אֵם אני: אף לצדק ולדעת ותקוה טובה, טובת עולם אתן לבני, כאשר צוני אלהים: דְרָכַי דַרְכֵי צדק ואמת, תקות החיים והאושר אני: גשו אלי המבקשים אותי, וקחו מפריי: כי זכרוני מתוק מנופת, וְנַחֲלָתִי טובה מחלת דבש: טועמַי ירעבו לאכול עוד, ושותַי יצמאו לשתות עוד: השומע לי לא ימוט לעולם, וההולכים בדרכַי לא יחטאו, והנגשים אלי ימצאו חיים: הן כל זאת הוא ספר החיים, ברית יי' דעת אמת: היא התורה אשר צוה משה מורשה לקהלת יעקב, אל תעזבו את יי' ולא יעזוב אתכם, דִבְקוּ בו כי יי' הוא האלהים, ומושיע אַיִן בלתו: הוא הממלא הכל בחכמה, כפישון וחדקל בימי אביב: הוא משקה הרוחות, כִּפְרָת וירדן בימי קציר, תורת חסד הוציא לאור, וימלאנה כנהַר גיחון בימי הבציר:ראשון מאדם אַיִן אשר חקרה, ואחרון לא יקום אשר ישיגנה: כי דבריה רחבים מני ים, ועצתה עמוקה מתהום: אנכי החכמה שָׁלחתי מַעְיָנוֹת, הייתי כלשון נהר, באתי אל גנִי כצנור מים: ואמר אשקה גני הטוב, וְאֲשַׁכֵּר דְשָׁאַי: ותהי צנורי לנחל, ונחלי לים: כשחר הֵאִירוֹתִי תורתי, וגליתיה עד עולם: עד קצוי ארץ אני מציץ. הנני רואה את הנרדמים, והנני מאיר לַבוטחים ביי': ותורותי שופכים נבואות, תקמנה לדור דור: ראו עתה כי לא לי לבדי אעבוד, אך לכל המבקשים חכמה":
 דרוש וחקור בדברי הפרשה הזאת, וְיִוָדַע לך כי מחשבות המחבר הזה כמחשבותינו. ועתה אעתירה אל ה' יגמור בעדי, ה' שפתי תפתח לְדַּבֵּר דברי חן ושכל טוב, ופי יגיד תהלתך וצדקתך ארנן. לא אכחד חסדך ואמתך לקהל רב, אתה ה' לא תכלא רחמיך ממני! אנא יערוף כמטר לקחי תזל כטל אמרתי! להצמיח יראתך ואהבתך בלב השומעים את דברי אלה:
(דברים לב, ג) "כי שם יי' אקרא הבו גודל לאלהינו":
כָּלוּ דברי המחבר בפתיחתו השניה הזאת:





Chamber 1



Window 1

<small>הבית השני מספר גן נעול חדריו שלש עשרה, וחלונותיו מאה ושמונים<br>החדר הראשון ובו עשרה חלונות יציע כללים קצרים לקוחים מן ההצעות הכתובות בבית הראשון מספר שלשים ושתים כללים</small><br>אמר המחבר אחרי שהשלמנו הבית הראשון מספר זה שבו יסדנו יסודות והצענו הצעות רבות לפרש שרש "חכם" וכל לשון "חכמה" הנזכרים בכתבי הקודש, הנני בא בבית הזה לפרש כל המקראות שנזכר בהן אחת מלשונות של "חכמה", על פי היסודות שיסדנו וההצעות שהצענו. וטרם אחל אוסיף שנית ידי לכתוב הכללים היוצאים מן היסודות וההצעות הנ"ל על הסדר, למען ירוץ הקורא בם, והכל בקצרה. ועל ידי כן יקל לנו לפרש הכתובים ולבאר ענינם. כי בעבור שכולם הולכים הלוך על דרך הכללים הללו, לא נצטרך בכל מקום לכפול הדברים, רק לרמוז על סדר הכללים שהצגנו בתחילת הבית, ונודיע בכל פסוק על איזו כלל נשען ענינו וכונתו. וזה החילי בעזרת המלמד לאדם דעת.

Window 2

<b>הכלל הא',</b> כל המתואר "חכמה" צריך שתהיינה באותו הענין שתי דרכים הפונים זה מזה נמצאים במציאות קיים, ואז יתואר הדרך האחד מהן בתאר "חכמה", והדרך ההפוך ממנו יתואר בתאר "סּכלות". אבל אם אין בענין ההוא רק דרך אחד לב, ואין דרך אחר הפוך ממנו נמצא במציאות קיים לא יפול על הדרך הנמצא בו לשון "חכמה", אבל הוא תחת סוג הבינה הדעת והשכל. וענין שיש בו שתי דרכים, הוא כמו ענוה וגאוה, אמת ושקר, אהבה ושנאה, נדיבות וכילות, האכילה והצום, הזימה והפרישות, הקדושה והטומאה, וכל כיוצא בהן, שיש בכל ענין מהן שתי דרכים הפוכים זו מזו נמצאים במציאות קיים. וענין שאין בו רק דרך אחד הוא ידיעת מהלכי המאורות, תמונת השמים, תמונת הארץ, וכן כל הידיעות העליונות הנשגבות, לדעת שיש מצוי עליון, שהוא יחיד ומיוחד, שאינו גוף ולא כח בגוף, שיכלתו בלתי בעל תכלית, וכל כיוצא בזה, שאין בכל אלה רק דרך אחד ישר נמצא לבד; וההפך ממנו אין לו מציאות כלל והוא דמיון שוא ואפס, וכמו שהרחבנו לדבר בזה בבית הראשון (חדר ב' חלון ד'):
<b>הכלל הב',</b> בהיות בכל דבר חכמה שתי דרכים, המשילו אותן כתבי הקדש במשָׁלים רבים, כמו לשתי ידים שבאדם, האחת ימנית והשני שמאלית. ואל הימנית נמשל דרך החכמה הנכבד, ואל השמאלית דרך הסּכלות. המשילום אל הלחם ואל המוץ, אל האמת ואל השקר, אל הצדק ואל החטא, וכיוצא במשָׁלים אלו שיש בכל משל ונמשל דמויים נפלאים, והמתבונן בהם ימצא שהן נכונים וישרים. ולא יתכנו המשָׁלים האלו על הענינים שאין בהם רק דרך אחד, וכמו שיבין המבין מדעתו, וכמו שבארנו שם (שם חלון ה' וחלון ו):
<b>הכלל הג',</b> אלו השתי דרכים שיש בכל ענין של חכמה, שהאחד מהן חכמה והשני סּכלות, אינן עומדים על מצב אחד תמיד, עד שתאמר דרך זה לעולם חכמה, והדרך השני לעולם סּכלות, אבל ישתנו כפי העתים וכפי המקבלים. ואלה השנוים גם הן כפי ארחות החכמה. על דרך משל הגאוה והענוה, שהן שתי דרכים הפוכים ועל הרוב דרך הענוה חכמה, ודרך הגאוה סּכלות. ולקצת העתים מדרך החכמה לאחוז במדת הגאוה, ואם נאחז בדרך הענוה לסּכלות תחשב. וכן מדת הרחמים והפוכה האכזריות, אעפ"י שעל הרוב מדת הרחמים דרך החכמה, והאכזריות מנגד לה, לפעמים תצוה החכמה להתנהג במדת האכזריות, וכמו שבארנו שם (חדר ד' חלונות ו-ט), וישתנו כל אלו הענינים כפי העת והמקבל , ועל זה חקקה החכמה חוקותיה:
<b>הכלל הד',</b> החכמה בעצמה אחת ולא תשתנה לעד, והשנוים שהזכרנו בכלל השלישי אינן שינויים ותמורות בחכמה עצמה, כדרך מחשבות בני אדם המתנחמים<sup class="footnote-marker">1</sup><i class="footnote">כלומר משתנים</i> ממועצותיהם ומחוקותיהם, אלא כל התמורות שהן על פי החכמה עומדות לעד. על דרך משל מחֻקוֹת החכמה לרחם על עניים צדיקים, ולעמת זה להתאכזר נגד הרשעים לעשות בהם משפט כתוב, כדרך אותן שנכתב עליהן (דברים ז, טז) "לא תחוס עינך", (דברים יג, ט) "ולא תחוס עינך עליו ולא תחמול", (דברים יג, ו) "ובערת הרע מקרבך". הנה אלו הדרכים עומדים לעד לעולם ולא ישתנו. ואם יקרה עני צדיק בכל דור ודור, נכון לעמתו ארח החכמה שקבעה הדרך איך נתנהג עמו. וכן אם יקרה רשע עריץ בכל דור ודור, נכון לעמתו ארח שני של חכמה שקבעה הדרך מה נעשה בו, וכמו שתבין ממה שבארנו שם (חדר ב' חלון ו', וחדר שמיני חלונות ב-ט):

Window 3

<b>הכלל הה',</b> כל הכחות הנטועות בנפש הם נושאי החכמה, כמו כח הצדק וכח הרֶשע, כח האמת וכח השקר, כח הענוה וכח הגאוה, כח הרחמים וכח האכזריות, כח האהבה וכח השנאה, כח הזריזות וכח העצלה, כח השמחה וכח העצב, כח הנדיבות וכח הכילות. וכן כל הכחות הפועלות פעולות בגוף האדם, כמו הרעבון והשביעה, הענג והצער, השינה והיקיצה, וכיוצא בהן. והטעם שתארנום נושאי החכמה, לפי שיש בכל אחד מהן דבר והפוכו, וכל זה תחת סוד החכמה, וכמו שבארנו בכלל הראשון. וכל פעולה של חכמה או של סּכלות תשען על אחת מן הכחות האלו, וכמו שבארנו שם (חדר ב' חלון ב'), ואלה כחות נטועות בכל הנפשות, אין שום נפש אדם נעדרת אחת מהן, וכמו שבארנו שם (חדר ד' חלון ב'):
<b>הכלל הו',</b> נטוע בכל נפש כח החכמה, והוא הכח שבו יקבל האדם חכמה, לפי שכל חֻקוֹת החכמה שיראה או שישמע מפי חכמים או ענין של חכמה שיקרא ושילמד מספרי החכמה, יצייר הכח הזה פנימה בנפש, והוא כמו לוח לצייר עליו ציורי החכמה. ויוכל כל אדם לצייר על לוח לבו חֻקֵי החכמה, לפי שכדמות הדבר ששומע שרואה או שלומד, נטוע ג"כ בנפשו ויוכל בנקל לציירו. וכדרך שאמרנו בכלל החמישי, שהכחות הנפשיות בכללן הן נושאי החכמה ושהן נטועות בכל הנפשות. והנה כשיקרא "לא תקום ולא תטור", "לא תשנא", מיד יציירהו היטב, לפי שנטועים בנפשו מדת הנקימה הנטירה והשנאה, וכן בכל דבר. ולכן יתכן לצַווֹת ההמון כולו שיקבלו חכמה, לפי שיש ביד כל אדם לקבלה, וכמו שבארנו שם (חדר ב' חלון א'):
<b>הכלל הז',</b> כל כח הנטוע בנפש האדם, נטוע לעמתו בנפש כח המנגד לו וההפוך ממנו. על דרך משל נטוע בנפש כח אהבה, ולעמתו נטוע בה כח לשנוא, נטוע בה כח לרחם, ולעמתו נטוע בה כח להתאכזר, נטע בה כח לכעוס, ולעמתו נטוע בה כח לרצות, וכיוצא באלו שהן כחות הפוכות זו מזו. ובזה נבדל האדם מן הבהמה ומכל החי, שאעפ"י שבנברא נברא<sup class="footnote-marker">1</sup><i class="footnote">סגנון לשון לומר כל נברא בפני עצמו</i> מהן נטועות כחות ידועות, שבהן יבדלו בעלי אותו המין מבעלי מין אחר, לא נטבעו בנפשותם הפוכי אותן הכחות, ובעבור כן יוכל האדם להתנהג בחכמה, שישתנו דרכיה כפי העת והמקבל, וכמו שתראה מדברי הכלל השלישי וכמו שבארנו שם (חדר ג' חלון ד'):
<b>הכלל הח',</b> כחות נפש האדם בלתי מוגבלות בטבעיהן, ולא תוכל לומר שהשיג כח זה חפצו בשעור ידוע, יספיק לו מה שהשיג ולא יחפוץ יותר. אלא החפץ אינו נח לעולם, כשתהיה החפץ בדבר מן הדברים שהן תחת השמש. על דרך משל נטוע באדם כח השררה והשלטנות. תמיד כשישיג חלק מחפצו, יחפוץ לעלות יותר. נעשה שר מבקש להיות דוכוס. נעשה דוכוס יחפוץ להיות מלך. הוקם למלך מבקש להיות מלך על שאר המלכים. בהיותו מלך למלכי האדמה, עדיין אין הכח שבע, ואם יניחנו לפעול פעולותיו, יגבה עד לְהֶשְׁחֵת, כדרך שאמר נבוכדנצר הרשע (ישעיה יד, יד) "אעלה על במתי עב אדמה לעליון". וכן לענין הכח לאסוף ולכנוס, וכן בכל הכחות לטוב ולרע אין לשום אחד מהן גבול בטבע יצירתו, וכמו שבארנו שם (חדר ג' חלון ה'):

Window 4

<b>הכלל הט',</b> אין בכח שום אדם לחוקק חֻקֵי חכמה מדעתו משכלו ובינתו, בהיות שאמרנו בכלל א', שאין לשון "חכמה" נופל אלא על ענינים שיש בהן שתי דרכים הפוכים זו מזו, ואי אפשר לשום נברא לברר במופת איזו דרך משתי הדרכים חכמה, ואיזו סּכלות, וכמו שהוכחנו דבר זה (חדר ז' חלון ב'):
<b>הכלל הי',</b> אין דרכי החכמה נודעים באמת ובברור נשגב מדרך המופת,<sup class="footnote-marker">1</sup><i class="footnote">הוכחה הגיונית</i> זולתי להשם ב"ה שאין חקר לתבונתו, ואין ערך לגדולתו, הוא אלהי עולם ה' שמו, הוא אדון החכמה ומאצילה, הוא מבין דרכה והוא ידע את מקומה, וכענין שכתוב (איוב כח, יב) "והחכמה מאין תמצא", והיה המענה (כח, כג) "אלהים הבין דרכה והוא ידע את מקומה". ולכן הוא לבדו מחוקק חֻקֵי חכמה, ומודיעה לבני אדם. ותשכיל מזה שכל ענין המכונה "חכמה" בכתבי הקדש הוא ענין אלוהי, ר"ל דרך ומנהג שחקק ויסד אדון הכל ית', וצוהו לבני אדם שינהגו בדרך זה. ושנשתמר מדרך ההפוך ממנו, לפי שהוא דרך של סּכלות וכמו שבארנו שם (חדר ב' חלון א', וחדר ו' חלון א' וחלון ה').
<b>הכלל הי"א:</b> והוא נמשך מדברי הכלל היו"ד, והוא שבהיות השם ב"ה לבדו מחוקק חֻקֵי חכמה, אי אפשר שֶׁיִוָדְעוּ לאדם דרכי החכמה זולתי בנבואה, וקצתם יִוָדְעוּ להם בראית עין והבנת הלב. והנודע להם בנבואה הן דברי שתי התורות, התורה שבכתב, והתורה המקובלת פה אל פה למשה בסיני. ומשה רבינו לבדו היה נביא תורה, שקבל דרכי החכמה בנבואה, ולא קם ולא יקום עוד כמוהו איש, יקבל חֻקֵי החכמה והתורה בנבואה. ועל זה נאמר (דברים לד, י) "ולא קם נביא עוד בישראל כמשה אשר ידעו יי' פנים אל פנים". וסוד פנים אל פנים, על קבלתו החכמה מפי השם ב"ה בנבואה, ונבדל בזה מכל הנביאים זולתו. ולכן הודעת "ולא קם נביא עוד כמשה" הוא עיקר מעיקרי התורה, כי אם לא יהיה הדבר כן, מחר יעמוד נביא אחר ויאמר שקבל בנבואה חקים ומשפטים מן השם ב"ה הסותרים לדברי משה, או נוספים על דבריו, ולמי מהם נאמין? אבל השם ב"ה גלה לנו בתורתו, כי רק במשה דבר ה' חקים ותורות בנבואה, ולא בנביאים אחרים. ועל זה שנוי במסכת אבות (פרק א): "משה קבל תורה מסיני ומסרה ליהושע ויהושע לזקנים וזקנים לנביאים". לא לחנם הזכיר הזקנים, אע"פ שמימות משה ואילך עד יום גלות הארץ היו נביאים בישראל, והיה לו לומר ויהושע לנביאים. אבל הזכיר זקנים ללמדנו שהחכמה נקנית בקבלה חכם מפי חכם, ולא בנבואה. ולכן הוצרכו הנביאים לקבל מפי זקנים. וכבר בארנו זה בבית הראשון (חדר ה' חלון ה'). והנה דברי שתי התורות הן הן החכמה הגמורה, כי חֻקוֹתיהן משפטיהן ומצותיהן מתפשטים על כלל הדרכים והמנהגים,<sup class="footnote-marker">2</sup><i class="footnote">כל מקום בספרי רבינו מלת "מנהגים" הם "אופני התנהגות", כולל מה שנקבע ע"י חז"ל</i> הן בפעולות הגויה, כמו המאכלים והמשקים והבעילות והנגיעות והדבורים, בתים שדות וכרמים ויתר הקנינים; הן במדות הנפש כמו הרחמים והחנינה והנדיבות והאהבה והשנאה והענוה וכיוצא; הן בדעות, וכמו שבארנו ברחבה (חדר ו' חלון א'). ויש בכל אחד דבר והפך-הדבר, והנה אין קץ לתורה ולחכמה, כי פרטיהן ופרטי פרטיהן לא יכילום ספרים ומגלות, כי היא כוללת כל מה שהפה יכול לדבר והלב לחשוב, והחלק הגדול מדרכי החכמה שלא באו מפורשים בתורה, נכללים במאמר סתום "והלכת בדרכיו" (דברים כח, ט) וכמו שהארכנו בזה (חדר יו"ד חלונות ו-י). וכן כוללת כל משפטי המלכים והשרים והנגידים, ומשפטי המלחמות, ושאר הדרכים המופלאים, הנשגבים משאר דרכי התורה המפורשים שנצטוו עליהן הקהל כולו, וכמו שבארנו ג"כ (חדר ח' חלון ו'). ובעבור שאין דרכי החכמה יכולין לְהִוָדַע לאדם מדעתו משכלו ומבינתו, גם לא יִוָדְעוּ לו בנבואה. לכן אי אפשר שיחכם האדם, זולתי אם יראה מנהגי החכמים שקבלו חֻקֵי החכמה, או ישמע מפיהם חֻקֵי חכמה, או ילמד חֻקֵי החכמה מספר תורת ה', ומה שרואה שומע או לומד יצייר בנפשו פנימה, וינהג כן בדרכיו, וכדרך שבארנו בכלל הששי. ומה שאמרנו שקצתם יִוָדְעוּ לבני אדם בראיית עין ובהבנת הלב, הכונה על קצת הדרכים, שבעל הנפש היקרה המתבוננת בדרכי ההנהגה העליונה שבה מנהיג השם ב"ה את עולמו, יוכל להכיר ולהבין במקצת הענינים מה הן דרכי החכמה. על דרך משל נטוע בנפש כח הרחמים וכח החנינה, ולעומת זה נטוע כח האכזריות וכח הגאוה. ואם יאמר הכסיל והרשע כי דרך האכזריות ודרך הגאוה "חכמה", יבין המבין כי תהפוכות בפיו, בעבור שעיניו רואות את מעשה השם ב"ה בעולמו, כולם מלאים חסד ורחמים, משביע לכל חי רצון, מוריד גשמים וטללים בעתם, ומצמיח הצמחים להחיות בהם נפש כל חי, ובענותו הגדולה משגיח ממכון שבתו על כל יושבי הארץ. וכיוצא בענינים אלו אלפים ורבבות דברי תבונות, שמהן יבין המסתכל בעין הלב מה הן דרכי החכמה, ומה הן דרכי סּכלות ורֶשע. וגם אם לא נתנה תורה לבני אדם, היו רבים מדרכי החכמה נודעים ליחידי סגולה מבני אדם, המטהרים והמקדשים נפשותיהם להשכיל ולהבין בדרכי ה'. וממין זה היו חכמי הגוים הצדיקים, כמו איוב ורֵעָיו, שהיו חכמים מקיימי שבע מצות בני נח, ונוהגים בדרכי החכמה שנודעו להם בבינתם ובחקירותיהם ובנסיונותיהם. אבל רוב דרכי החכמה ותורת האיש שישראלי כלליהן ופרטיהן, לא היה אפשר לבינת הנבון לעמוד עליהן ולדעתם בשום פנים, והיו צריכים להודע ולהתפרסם מאדון החכמה כלה ית' שמו לעד, ונתפרסמו על ידי אדון הנביאים משה רבינו ע"ה, ונשתלשה התורה שבכתב ושבע"פ מדור לדור באמונה, ולא תשכח מזרעֵנו לעד, וכמו שבארנו (חדר ז' חלון י').
<b>הכלל הי"ב:</b> נמשך מן הכללים הקודמים, והוא שבהיות כל חכמה ענין אלהי, והן חֻקֵי התורה ומשפטיה, כל מקום שתמצא לשון "חכמה" בכתבי הקודש סמוך אצל אדם, הכונה על חֻקֵי חכמת השם ב"ה הכתובים בתורה והמקובלים באמונה פנים אל פנים. וכל מקום שתמצא תאר "חכם" סתם אצל האדם, הכונה תמיד שאסף החקים האלה בכח חכמתו והביאם אל נפשו, והרגיל עצמו להתנהג באלו החקים. ומי שנוהג במנהגיו ע"פ החקים הללו מתואר "חכם", אין מקרא יוצא מכלל זה, וכמו שבארנו שם (חדר ב' חלון י"ב וט"ו).

Window 5

<b>הכלל הי"ג:</b> כל מעשה השם ב"ה בחכמה, כי כל מה שעשה בשמים ובארץ, תכונתם גדלם ומשקלם תארם ותבניתם, הכל במדת החכמה לפי שהיו כמה דרכים פתוחים לפני האל ב"ה לעשות מעשיו כפיהן, והיה יכול לעשות כל דבר על תמונה אחרת ועל תבנית אחרת כפי רצונו ית', אלא שבחר בדרך החכמה, ועל פיה יסד הכל, ולכן כולם בחכמה עשויים, וכמו שבארנו (חדר ב' חלון ח').
<b>הכלל הי"ד:</b> כל מנהגי השם ב"ה כולם בחכמה, כי ההנהגה העליונה שבה מנהיג השם ב"ה את עולמו, ובכלל זה כל הגזירות היורדות מן השמים, חסד ורחמים דין ושבט, שהן על פי דרכיו העליונים, כולם נוהגים על פי החכמה, כי יש בכל ענין דבר והפוכו, פעם נוהג עם בריותיו כך ופעם כך, וכל אלו התמורות תבאנה כפי ארחות חכמתו העליונה, וכמו שבארנו (חדר ב' חלון ז').
<b>הכלל הט"ו:</b> כל חכמות הלמודיות וכל חכמת מלאכת-מעשה שתחת השמש מתוארים ג"כ בתארי החכמה, לפי שטבע כל הדברים עשויים בחכמה, וכדרך שאמרנו בכלל הי"ג על מעשה השם ב"ה שמתוארים בתארי ה"חכמה", בעבור שהיו דרכים רבים פתוחים לפני היוצר ב"ה לעשות על פיהן מעשיו. וכמו כן במתכנת הטבעיים שמסתעפים מהן החכמות הטבעיות הלימודיות וחכמת כל מלאכת-מעשה, וכמו שבארנו (חדר ב' חלון ט' יו"ד).
<b>הכלל הט"ז:</b> אעפ"י שההנהגה העליונה מתוארת בתארי החכמה מטעם שבארנו, לא נוכל לתאר למבין בסוד דרכי ה' בתאר "חכם", שהרי כבר בארנו בכלל הי"ב שלא יפול תאר "חכם" זולתי על הנוהג במעשיו כפי דרכי החכמה שאסף אל נפשו. ולפי שאין דרך הנהגה לאדם בכמו אלה, שהן מפעלות תמים דעים, לכן אין לתארו בעבור ידיעתו אותם בתאר "חכם", וכמו שבארנו (שם חלון י"א), אבל יתואר היוצר ב"ה בתאר "חכם", בעבור ההנהגה העליונה הזאת, בעבור שיש בכל ענין דבר והפוכו, וברצונו ב"ה יוכל לעשות כחפצו. ולפי שנוהג בדרכי החכמה מתואר "חכם". ואם על דרך משל נאמרו הדברים וכמו שבארנו (שם חלון ח'), וכן יתואר השם ב"ה בתאר זה, בעבור מעשיו בשמים ובארץ, לפי שבחר במדת החכמה ועל פיה תקן כל המעשה מראשית ועד אחרית. וכן לא יתואר האדם בתאר "חכם" סתם בכתבי הקדש, בעבור שהוא אָמָּן<sup class="footnote-marker">1</sup><i class="footnote">עיין "חכמה ומוסר" להרב שמחה זיסל זיוו (קלם) ח"ב עמ' נד, אפשר שהעתיק הרעיון מכאן, שלא נקרא "חכם" אלא "טעכנאלאג".</i> ובקי בכל מלאכת מעשה, או בעבור שיודע החכמות הלמודיות והטבעיות ומתעסק בהן, מטעם שבארנו (שם חלון י"א). אבל כשיזכירו כתבי הקדש האיש העוסק בחכמות הנזכרות, יכתבו אצלו במה חכמתו, כמו (ישעיה מ, ב) "חרש חכם", (דהי"ב ב, ו) "חכם לעשות בזהב ובכסף", להבדילו מ"חכם" סתם המורה על הנוהג במנהגיו כפי חֻקֵי חכמת השם. וכן מי שאסף חֻקֵי החכמה אל נפשו, אלא שאינו נוהג מנהגיו על פיהן, גם הוא לא יתואר "חכם", לפי שאין התואר זהז נופל לעולם אלא על הנוהג במנהגיו על פי החכמה, וכמו שבארנו (שם חלון א' י"ב וט"ו).

Window 6

<b>הכלל הי"ז:</b> חֻקוֹת החכמה סותרת לטבע לב האדם, כי מטבע לב האדם לצייר ציורי כחותיו להפך ממה שתחוקק החכמה לציירם, וכדברי הכתוב (בראשית ח, כא) "כי יצר לב האדם רע מנעריו", כלומר מִטִבְעוֹ לצייר רע. והענין מפורסם מאד, כי הלב בטבעו נוטה להתגאות, להתאות ולחמוד, ליקום וליטור, לאסוף ולכנוס, וכיוצא באלו הפחיתויות, וימאס בצדק ובכשרון מעשים ובכל הדרכים היקרים שחקקה החכמה לעשותן. והנה הכחות לרעה יצטיירו מאליהן בלב, מבלי שיצטרך האדם ללמדם ולטרוח ולעמול לציירם, לפי שהלב מטבעו מציירם מאליו, וכמו שבארנו שם (חדר ד' חלון ה').
<b>הכלל הי"ח:</b> הכחות היקרות שאין כדמותן בנפשות שאר בעלי החיים, כמו כח החכמה כח הבינה וכח השכל יתעוררו גם הם בטבע, אבל לא מעצמן, כי אם באמצעות הכחות האחרות המצטיירות לרעה, והם יעירו אלו הכחות היקרות להשלים חפצם ע"י המצאותם ותחבולותם, וכמו שבארנו (שם שם).
<b>הכלל הי"ט:</b> הנפש עצמה טובה במאד מאד, וכל הכחות הנטועות בה טובים בעצם, ולא הוטבעו בה רק לתשמישי החכמה, וכמו שאמרנו בכלל החמישי שכל הכחות הנפשיות הם נושאי החכמה, וכל פעולה של חכמה תשען על אחת מהן. ועל דרך כלל תדע, שאפילו הכחות המתוארות "תועבות" בכתבי הקדש, גם הם נטועות בה לטובה ולתשמישי חכמה, כשבעליהן ינהגו בם בחכמה ולא תארום "תועבות" רק בעבור שהלב מציירם לרעה, וכמו שבארנו (שם חלון ו' ז' ח' ט').
<b>הכלל הכ':</b> זאת תורת האדם, ובעבור כן נברא תחת השמש, לזכות עצמו ולהרגיל לבו שיצייר כחותיו כפי החכמה, ולהמשיל הציורים הטובים בלבו, ושינהג כפיהן כל אורחותיו, כי החכמה מחוקקת חֻקוֹתיה על כלל הכחות הרבות והפוכי הכחות הנטועים בנפש. היא תצוה להגביר הכחות הנעלמות בנפש ולציירם בלב, עד שיוכל לנהוג כפיהן. היא תצוה ותחוקק מתי ינהג בכח זה ומתי ינהג בכח ההפוך ממנו, וכדרך שבארנו בכלל השביעי. וכן תגביל גבולים לכחות הנפשיות שאינן מגבלות בטבע, וכמו שבארנו בכלל השמיני. וכשישתמש אדם בכח ידוע, תשים החכמה קצב ומשקל עד איזו גבול יתירנו להשתמש בו, לא יעדף ולא יחסר, וכמו שבארנו שם (חדר ג' חלון ז').

Window 7

<b>הכלל הכ"א:</b> נטוע בנפש האדם כח הממשלה, והכח הזה כמלך בתוך צבאו, ובו ימשול האדם על כחותיו הנפשיות ויבחור באיזו דרך שירצה, והיא הבחירה הנתונה לאדם שיוכל להיות נוהג במנהגיו כרצונו. אם ירצה ינהג בחכמה ויכריח כל כחותיו שיצטיירו בלב בארח חכמה, ואם ירצה יוכל לשלח כחות נפשו חפשים ונעזבים, ואז יתגברו על הלב ויצטיירו בו לרעה ובסּכלות. ולכן צריך שיהיה כח המושל הזה שבנפשו נכנע לאדון הכל ית' שמו, ולא ימשול על כחותיו, זולתי כפי החקים והמשפטים שחקק השם ב"ה בארחות חכמתו העליונה. אלא שהדבר קשה בתחילתו, בעבור שמנעוריו הורגל הלב לצייר הכחות בדרך רע. ובכל זאת הכח מסור לאדם להפוך מצב לבבו ברצונו ובממשלתו, וכמו שבארנו שם (חדר ה' חלון א'). וכח הממשלה שאמרנו, תארו הנביאים בתאר "לב".
<b>הכלל הכ"ב:</b> רבים מן הכחות הנפשיות מסתתרות ומתעלמות בעומק הנפש, ואינן נראות אל מול פני הלב. ובעל הנפש עצמו ידמה שאין בנפשו כדמות הכחות הללו כלל, ואין הדבר כן. כי הכחות נטועות בכל הנפשות, אין נפש נעדרת מהן, וכמו שבארנו בכלל החמישי. אלא שהוא אשם בדבר, לפי שלא התאמץ להוציא הציור מן הכח אל הפועל. ולפי שכמעט אינו מרגיש בטוב הציור לא יוכל להשתמש בו ולפעול בו פעולות של חכמה המסתעפות מציור כזה. ומי שרוצה לנהוג בחכמה, צריך להוציא ציוריו מן הכח אל הפועל, וכמו שבארנו שם (חדר ד' חלון א' ב').
<b>הכלל הכ"ג:</b> נטוע בנפש האדם ג"כ כח להוציא ציוריו הצחים המתעלמים בסתר הנפש מן הכח אל הפועל, והוא רוח האדם השוכן בקרבו. ודומה למעדר שעודרין בו באדמה, כן כחות הנפש הנטועות באדמת הנפש יעדרו במעדר הרוח המעמיק במחשבותיו, ומעלה הציור הנסתר מעמק הנפש, אל מול פני הלב, ומציירו בו ציור גמור. והיא צדקה גדולה מן האדם כשיעשה כן, שע"י כן יוכל להתנהג בכחותיו כפי החכמה, וכמו שבארנו שם (חדר ה' חלון ב').
<b>הכלל הכ"ד:</b> תשלום המלאכה הזאת אינה בכח האדם, ר"ל להוציא ציוריו אל הפועל ממש, עד שימשלו בלב וינהג כפיהן, וכן להסתיר הציור הרע בעומק הנפש ולהעלות על הלב ציור טוב ההפך ממנו, וכמו שאמרנו בכלל הכ"א. לפי שטבע הלב רע מאד, וכמו שאמרנו בכלל הי"ז. ולכן אם רגע או יום או יומים יציץ אור הציור הטוב בלב, בהתגבר הלב בטבעו לצייר רע, הנה פתאום יתעלם הציור הטוב שהחל להשתרש, וישוב הציור הרע לאיתנו. ואולם אין לאדם לעשות רק את שלו, להסכים בכל לב להמשיל ציוריו כפי ארחות החכמה, ולכבוש הציורים הרעים. והשם ב"ה יודע מתי עשה מה שבידו לעשות. ואם רואה שאין בידו לעשות עוד, אז יִלָוֶה אליו עזר ממרום לסייעו ולאמצו, וכפי רוב זַכּוּת הנפש ומשקל כחותיה ורוב צאתן אל הפועל, כן גודל העזר שימצא ממרומים, והדבר הולך ונוהג כן בין יראי ה' וחושבי שמו, ונחלקים לכתות, מהן נביאים, מהם חוזים, מהם אנשי רוח הקודש, מהם זכו לרוח נדיבה, מהן לרוח נכון, מהן לרוח טובה. ויש בכל כת הבדלים ומדרגות לאין מספר, וכמו שבארנו על נכון (שם חלונות ג-ו).

Window 8

<b>הכלל הכ"ה:</b> יסוד החכמה שיקבלנה האדם מפי חכמים, ושילמדנה מספרי החכמה, ושישמרנה בלבו, וירגיל עצמו ללכת בדרכיה, נשען הכל על יראת השם ב"ה. כי בהיות שאין על החכמה מופתי הדעת, כמו שאמרנו בכלל התשיעי, שוב לא יקבלנה באמצעות בינתו ודעתו, המשיגים יושר דרכי החכמה במופתים, כמו שיקבל האדם בהכרח החכמות הלימודיות וחכמות טבעיות, בעבור שבא המופת הברור על כל דבר ודבר, כי אין על החכמה מופתי הדעת. וכן לא יקבלנה בטבע נפשו, שהרי אמרנו בכלל הי"ז, שחֻקוֹת החכמה סותרות לטבע לב האדם, לא נשאר דבר שבעבורו יקבלנה וישמרנה ויעשה כפי ארחותיה, זולתי בעבור יראת השם ב"ה. וקודם ליראה האמונה, אלא שהאמונה ענין טבעי הוא, וקרוב לשקול הדעת הנטוע באדם, וכמו שאמרנו שם (חדר ז' חלון י"ב), כי בהאמינו שחֻקֵי החכמה נבעו מפי עליון ב"ה, ושהוא ב"ה צוה על האדם מה יעשה, וממה ישמר, כשתהיה יראת ה' על פניו, יתאמץ ללמוד חֻקוֹתיו מצותיו ומשפטיו הצדיקים והישרים וישמרם בלבו, ויתחזק ויתגבר על טבע לבו המצייר רע, וימשיל בו הציורים הטובים המתוקנים כפי ארחות החכמה שלמד, וינהג בכל מעשיו כפיהן; והכל בעבור מורא האדון הנורא יתברך שמו. והיראה על שתי דרכים, יראת עונש, שירא מֵעֲבוֹר את פי ה' פן יחרה בו אפו וזעמו; ויראת רוממותו ית', שיבוש ויכלם מֵעֲבוֹר על רצון השם ב"ה, שהוא אלהי הצבאות ויוצר רוח האדם בקרבו, מקור מים חיים, נורא תהלות ואדון הכל. וכפי רוב היראה שבנפש, כן תגדל חכמתו וכשרון מעשיו, והעיקר הוא יראת רוממותו יתברך, וכמו שבארנו (חדר ו' חלונות ז-ט, וחדר ז' כולו).
<b>הכלל הכ"ו:</b> הַסָר והנלוז מדרכי החכמה בעבור תאותו ושרירות לבו המצייר הכל לרעה ואינו רוצה להתאמץ להתגבר על יצרו, הוא המתואר בספרי הקדש בתאר "כסיל", ואיננו פתי או נעדר השכל, כי לפעמים נטוע בו כח שכל גדול ובינה רחבה. אלא שבעבור שכחותיו נוהגות כפי טבעיהן לרעה, נעשים שכלו ובינתו משרתים להשלים חפץ תאותו הרעה, וכמו שאמרנו בכלל י"ח. ואולי לעת אחר ישוב ליראה את ה' ויעזוב גלוליו ויעשה לו לב חדש ורוח חדשה להתגבר על כחותיו ולטהרם מטומאותיהם, וכמו שבארנו בכלל כ"ג. אבל מי שהוא עז פנים לחלוק על חֻקֵי השם ב"ה ואומר שטבע לבו פועל בחכמה, ושחֻקֵי השם ברוך הוא חלילה מנגדים לחכמה, או שירבה טענות וניצוחים נגד חֻקֵי השם ברוך הוא להראות ביד שכלו התועה שאין העמדה וקיום לחֻקֵי השם ברוך הוא ח"ו, הם המתוארים "חכמים בעיניהם ונבונים נגד פניהם", אנשי משחית, מנאצי אל, וכיוצא בתוארים הרעים האלו. וממש אין תקוה שישובו להשיג ארחות חיים, וכמו שבארנו כל הכתובים שנזכרו בם תאר "חכמים בעיניהם" בבית הראשון (חדר ו' חלונות י-יד). ועוד יתבארו עניניהם במקומות רבים בספרים אלו בעזרת השם ברוך הוא.
<b>הכלל הכ"ז:</b> מי שמביא נפשו תחת עול החכמה, ומכריח כחותיו ביראת ה' שינהגו כפי החכמה, אעפ"י שבהתחלת הדבר יצר לו מאד, וכמשא כבד יכבד עליו, בעבור הלחמו עם טבע לבו, שהיא באמת מלחמה קשה וגדולה, ואשרי המנצח! הנה יש תקוה לאחריתו. כי אם יעשה את שלו, יִלָוֶה אליו העזר האלוהי ממרומים, וכדרך שבארנו בכלל כ"ד, וימצא כח חדש בנפשו ויהפך לבו ממה שהיה, ויהיה בו טבע שני מוכן לצייר דרכי החכמה. וכמו שהיה הלב קודם הנצחון מצייר הכחות בטבעו בדרך רע, יציירום עתה בטבע בארח חכמה וימשילם, ואז יקל עליו להיות נוהג בכל עת כפי החכמה, ויגיל בחקים האלו, ויתן תודות לאדון הכל יתברך, שנתן לו תורת חיים ואהבת חסד. ומי שנהפך לבו להיות על מצב כזה, הוא המתואר בכתבי הקדש בתואר "חכם לב", להורות כי נגע החכמה בלבו ושהלב מציירם בטבע, והיא סגלה נפלאה מאד, וכמו שבארנו (חדר ה' חלון ה').
<b>הכלל הכ"ח:</b> במקומו יתבאר שמלת "דעת" נופל על הדברים הנודעים במופת החוש או במופת השכל או ע"י מושכל ראשון הנטוע בנפש האדם, שעל ידי אחת מאלו יתחזק הדבר בנפש. ואי אפשר לחשוב עוד על דרך אחר, בעבור שהנפש מוכרחת לקבל מצד הברור והמופת שהדבר כן הוא. ויש עוד ענין של "דעת", והוא על דבר שאינו מבורר במופת ויש לחלוק עליו, אלא שאחד מבני אדם התחזק במחשבתו ובציור לבבו, לקיים אחד מן הדברים ע"י טענות ונצוחים רבים וכיוצא, עד שאי אפשר לבטל מחשבתו והיא קיימת בלבו כל הזמנים כאילו היא מבוררת במופת, נופל על זה האיש תואר דעת<sup class="footnote-marker">1</sup><i class="footnote">שמא צ"ל"איש דעת" (עיין משלי כד, ה)</i> בדבר ההוא, לפי שאצלו נתברר הדבר. ובבאור שרש "ידע" נרחיבה לדבר בזה בעזרת ה'. וכבר אמרנו בכלל התשיעי שאין על חוקי החכמה מופתי הדעת. ולכן ה"חכמים בעיניהם" מתוכחים כנגדן. ועם כל זה כשיזכה האדם שתצטיירנה חֻקֵי החכמה בלבו בטבע וכדרך שאמרנו בכלל הכ"ז שהוא המתואר "חכם לב", יתכן לאמר עליו שנפשו יודעת חכמה, בעבור שהתגברו דרכי החכמה בלבו והוא שמח בהם, ודרכי הסּכלות לא יראו אל פני לבו. וכאילו נודעו לו במופתים ברורים שהן הדרכים הנכונים. ויש בזה דברים רחבים. ולא באתי במקום הזה לבאר ברחבה, כי אם להציג כללים קצרים הצריכים לפרושי המקראות.

Window 9

<b>הכלל הכ"ט.</b> אע"פ שהכחות נטועות בכל הנפשות, אין נפש נעדרת אחת מהן, וכמו שאמרנו בכלל הה' אינן נוטעות בם במשקל אחד, אבל נבדלין בהן הנפשות בין רב למעט. יש נפש יקרה שכחותיה נטועות בה מראשית ומעת היותה במשקל גדול, ונפש אחרת שנטועות בה הכוחות במשקל קטן. ובאלה יבדלו הנפשות הבדלים רבים עד שתוכל לאמר כח גבורה ואומץ הלב שבנפש פלוני גדול ד' או ה' פעמים מכח הגבורה הנטועה בנפש פלוני, וכח השכל הנטועה בנפש בעל הגבורה המעוטה, חזק כמה פעמים מכח השכל הנטועה בנפש בעל הגבורה הגדולה. וכן בכל הכוחות הנטועות בנפש. וכמו שהבדיל השם ב"ה בין כל המעשים שעשה, כמו שכתוב במעשה בראשית, כן הבדיל בין הנפשות והכל בחכמה, צדק משפט ומישרים. אלא שאנו מסכלין<sup class="footnote-marker">1</sup><i class="footnote">כלומר אין אנו יודעים</i> עיקרי הדברים וטעמיהן. וכמו שבארנו (חדר ד' חלון ב). וכמו כן נבדלין בני אדם בתכונות גויותיהן ומזגיהם שמסתעף מהן הכשר הנפש אל החכמה. ומטבע מזג אחד להתפעל יותר מכח ידוע, מטבע מזג אחר. וכמו שבארנו (חדר ה' חלון י').
<b>הכלל הל'.</b> מן הכלל הקודם נמשך שכמו שנבדלין הנפשות בכוחותיהם, כך נבדלין בעליהן בפעולותיהן לטוב ולרע. בהיות שאמרנו בכלל החמישי שהכחות הנפשיות הן נושאי החכמה, וכל פעולה של חכמה תשען על אחת מהן, תבין שכפי עוצם הכח הנטוע בנפש, תסתעף ממנו עוצם המעשה. עד שבעל הגבורה הגדולה יאזור חיל להיות שר צבא וללחום מלחמת ה', ובעל הגבורה החלושה אפילו חרב שלופה אינו יכול לראות. בעל השכל הגדול והבינה הגדולה יורה דעה יבין שמועה, ואם יפלא דבר למשפט יוציאנו לאור בבינתו. ובעל השכל החלש לא יבין אפילו שמועה פשוטה. וכן בכל הכחות הרבות שיתחלפו בהם הנפשות, כן יתחלפו בעליהן בענין המעשה וכמו שבארנו (שם חלון ג').
<b>הכלל הל"א.</b> לעמת זה נערכים משפטי התורה מצותיה ואזהרותיה. כי צדיק ה' וצדקות אהב, ואינו מצוה על הנפשות לעשות דבר שאין בכחם לעשותו; ואינו מזהיר מדבר שאין ביכלתם להזהר ממנו. והנה כל מצות התורה נערכים במשקל ישר כפי שתוכל לסבול כל נפש ונפש, וכמו שבארנו (בחדר התשיעי). וְהִשְׁמִיטָה התורה מצוות רבות ואזהרות רבות, ולא הזכירם בפירוש בעבור שלא יתכן לצַווֹת עליהם ולהזהיר מהם לכל הקהל כולו, בעבור הבדל נפשותיהם. ורבים שאין בטבע נפשותם היכולת לעשות מה שצוותה לעשות, ולהזהר ממה שהזהירה ממנה. וחלילה לאל מרשע לענוש מי שמקצר באלה. כי מה יוכל חלוש הכח לעשות, אם לא לו ניתן הכח למלאות המעשה או שנמנמע ממנו האזהרה? וכמו שבארנו (חדר ד' חלון ג', וחדר י' חלון ו') והניחה כל אלו הדברים סתומים במאמר "והלכת בדרכיו", שהיא המצוה המשלמת כל חֻקֵי התורה שלא באו מבוארים מטעם הנזכר, והודיע למשה פה אל פה סוד דרכיו העליונים, ואיך צריך האדם להשתוות אליהן כפי ערכו. ומשה מְסָרָם לאנשי דורו, וכן מדור לדור קבלו אלו הקבלות הנאמנות, וכמו שבארנו בכלל היו"ד. ומראשי הדור קבלו החכמים והנבונים ובעלי הנפשות היקרות משפטי החכמה הצרייכם להן. כמו המלך שהוא בעל נפש יקרה, וכן הכהן הגדול וכן שר הצבא ויתר השרים והשופטים, שרי קדש ושרי אלהים, שכל אחד מהן חייב ללכת בחכמה בדרכי ה' ולעשות מעשים כפי ערך נפשו היקרה. וכמו שהארכנו בזה (בחדר השמיני, חלונות ז-ח; וחדר הי' חלון ז'). כי החכמה תחוקק חֻקֵי המלוכה למלכים, לרוזנים, לשרים ולשופטים; חֻקֵי הכהונה והלוים, וחֻקֵי אנשי הצבא ושרי המלחמה וכמו שבארנו (חדר ב' חלון ג'). ולעומת מצב כל נפש ונפש קבעה החכמה נתיבותיה וארחותיה וכמו שבארנו )חדר ח' חלון ב').
<b>הכלל הל"ב.</b> אע"פ שההנהגה העליונה שבה מנהיג השם ב"ה את עולמו הכל בחכמה, וכמו שאמרנו בכלל הי"ד, וגם הודיע דרכיו למשה עלילותיו לישראל, וציונו שנלך בדרכיו; אל תחשוב שיש ביכולת האדם להבין עיקרי הדברים שברא, למה כך ולמה כך, וכן הגזירות היורדות מן השמים לטוב ולרע, טעם הדברים הנעשים, ולדעת שטובה פלונית היא כפי דרך זה מן החכמה הנודעת לנו; ורעה פלונית באה כפי דרך זה מן החכמה הנודעת לנו. אלא יסוד הדברים ועיקרן נעלם מלב כל חי. ואפילו החכם שבחכמים אם יאמר לדעת, לא יוכל. בשל אשר יעמול האדם למצוא לא ירד לתכלית הדברים. ואם על דרך כלל ברור לנו באמונת הלב שכל מעשה השם ב"ה והנהגותיו בחכמה, הכל צדק משפט ומישרים, הנה אין ביכלתנו לבאר הדברים ולדעתן בידיעה ברורה. וכמו שהארכו לבאר ענין זה (שם, חלון א')

Window 10

הנה הצגנו הכללים האלו בקצרה בראש הבית הזה. והם לקוחים מן ההצעות הכתובות בבית הראשון. ועל פי הכללים האלו יצא כנוגה צדקת המליצות הכתובות בתנ"ך שנזכרו בם אחת מלשונות של חכמה. ותראה שכולם נשענים על היסודות שיסדנו. ועתה הנני בא לחלק כל המקראות למחלקות, ולפרשם בפירושים מספיקים, יורו על אמתת כונתינו. ומאת השם ב"ה אשאל עזר, יורני דרך זו אלך. ובזה נשלם החדר הראשון:

Chamber 2



Window 1

<small>חדר השני ובו עשרה חלונות המקראות שנזכר בהם תאר "חכם" חכמים חכמה או חכמות שבכל כתבי הקדש, זולתי הנכתבים בספר קהלת ובספרי אמ"ת,<sup class="footnote-marker">1</sup><i class="footnote">ראשי תיבות: איוב, משלי,תהלים</i> יבאר אותם בפרושים מספיקים:</small><br>[בראשית מא, לג]: "ועתה ירא פרעה איש נבון וְחָכָם וישיתהו על ארץ מצרים". פירוש איש חכם הנוהג במנהגיו כפי החכמה, כמו שרמזנו בכלל י"ב, כי למלט את העם מצרת הרעב, צריך שיהיה המנהיג איש חכם, נוהג בחֻקֵי הצדק לשפוט את עם הארץ, שלא יהיה גזל ועושק במדינה. לפי שבעתות הצרה עין הבריות צרה בחברתה, איש אשר לא ישא פנים במכירת התבואות, איש שלא יהיה נבהל להון, איש המכלכל דבריו ומעשיו במשפט, כמה ימכור לאיש [אשר] רבים [הם] אנשי ביתו, וכמה לאיש מעטים אנשי ביתו, איש הנוהג בצדק עם האנשים הזרים הבאים מארצות אחרות לשבור בר, לרחם גם עליהם למלטם ממות. וכן להפך שלא יסחר בתבואות הארץ, וכל כיוצא באלו שהן מדרכי החכמה. ולכן יעץ יוסף לפרעה שיבחר איש חכם הנוהג בחכמה, וישיתהו על ארץ מצרים לנגיד ולשר, כי על ידו תשכון הארץ לבטח. וכל זה לא יתכן להיות בהיות הנגיד בעל שכל ומתפלסף באלהיות, או ע"י חכם בחכמות טבעיות ולמודיות, או בכל מלאכת-מעשה, אם מנהגיו נלוזים מדרך החכמה. ואין צריך לומר שלא תִוָשַׁע הארץ ביד איש המרמה ובעל התחבולות המגונות. ובאמת לא נמצא בכל בארץ מצרים איש חכם, כי חֻקֵי החכמה הם ענינים אלהיים, וכמו שרמזנו בכלל יו"ד, ומי מהם אסף חֻקוֹת השם ב"ה ללכת בהן, (ישעיה יט, יא) ו"אוילים שרי צוען"? זולתי יוסף הצדיק שקבל חֻקֵי החכמה מאביו, ואביו מאבותיו, אב לבנים ספרוה, וכמו שכתבנו בבית הראשון (חדר ו' חלון א'). ופרעה הבין כי יוסף לבדו נוהג בחכמה עליונה, ואעפ"י שלא נתברר לו זה במופת, כי אין על החכמה מופתי הדעת, וכמו שאמרנו בכלל הט', ומאין ידע שמנהגי יוסף בחכמה? הנה נתודע לנו זה בעבור שראה כי רוח אלהים בקרבו לפתור חלומות ולהתיר קשרים, וזה אות שמנהגיו בחכמה, וכמו שבארנו ברחבה בבית הראשון (חדר ז' חלון ב'). דומה למה שקרה למלכת שבא עם המלך שלמה,<sup class="footnote-marker">1</sup><i class="footnote">מלכים-א י, ב-ג, ז-ח</i> וכמו שיתבאר בספר זה (חדר ו' חלון ד'). ועל זה אמר (בראשית מא, לט) "אחרי הודיע אלהים אותך את כל זאת אין נבון וחכם כמוך", כלומר אין מופת יותר גדול שמנהגיך בחכמה, ושעל ידך תהיה תשועה בארץ, מן ההודעה שהודיעך אלהים ונגלה לך הסוד הנפלא הזה. ולפי שנודע זה לפרעה, בחר ביוסף ושמהו לנגיד על הארץ, וכמו שאמר (מא, מ) "אתה תהיה על ביתי ועל פיך ישק כל עמי". ופה קצרנו, אבל בספר "מעין גנים" שבו נדבר על תאר נבון וכל לשונות של בינה, נרחיבה הדברים בפסוקים אלו, ודברים חדשים יתבארו שם בעז"ה ב"ה.
[בראשית מא, לט] "אין נבון וְחָכָם כמוך". פירוש חכם הנוהג בחֻקֵי החכמה, וכדברי הכלל הי"ב. ומבואר ממה שפרשנו בחלון זה, ובספר "מעין גנים" נדבר עוד על זה.

Window 2

[דברים א, יג] "הבו לכם אנשים חֲכָמִים ונבונים וידועים לשבטיכם". פירוש חכמים הנוהגים במנהגיהם כפי החכמה, כמו שרמזנו בכלל י"ב, כי אדוננו משה באר פה את המאורע הנכתב בספר שמות, העצה שנתן לו יתרו לתת שופטים על העם. ושם נאמר (שמות יח, כא-כב) "ואתה תחזה מכל העם אנשי חיל יראי אלהים אנשי אמת שונאי בצע וגו', ושפטו את העם בכל עת". וכל התוארים הנזכרים הם חֻקוֹת החכמה הנשענים על הכחות הנטועות בנפש, כמו שרמזנו בכלל החמישי. "אנשי חיל" תואר מסתעף מכח הגבורה הנטועה בנפש, "יראי אלהים" מסתעף מכח היראה הנטועה בה, "אנשי אמת" מסתעף מכח האמונה הנטועה בה, "שונאי בצע" מסתעף מכח השנאה הנטועה בה. ויש בכל ענין מהם דבר והפוכו. החכם ישתמש בהן בחכמה, והכסיל ישתמש בהן בכסל. כי החכם משתמש בגבורתו להציל עשוק מיד עושקו, לא יגור מפני איש, כי המשפט לאלהים הוא, וביראתו ישתמש לירוא את השם ב"ה. וכן ישתמש בכח האמת הנטוע בו ולא יחליפנו בשקר. ובשנאתו ישתמש לשנוא בצע ושחד. והכסיל יעשה להפך. ישתמש בגבורתו לאסוף ולכנוס לעשות חיל, וביראתו ישתמש לירוא מבעלי הזרוע ויחנוף הרשעים, יבחר בדרך שקר, ובשנאתו ישתמש לשנוא את הטוב. ולפי שכל אלו הדברים נכללים בחכמה, אמר משה תמורת כל התוארים הללו "אנשים חכמים", כי אין תואר "חכם" נופל אלא על הנוהג במנהגיו כפי החכמה, ובכלל זה הגבורה והיראה והאמת ושנאת הרע וכיוצא בדרכים הישרים והמעלות הנכבדות הצריכות להיות בשופטי ישראל וראשיהן. והנה משה קצר בדבריו ובאר יותר ממה שבאר יתרו בדבריו הרבים, כי ליתרו לא היו נודעים אז חֻקֵי החכמה העליונה, כי היה מִדְיָנִי ובא אל המדבר קודם שנתנה תורה, והוצרך לדבר כפי שקול דעתו, ולכן הזכיר כל התוארים, וכמו שבארנו בכלל י"א שקצת דרכי החכמה נודעו לצדיקי אומות העולם. ומשה רבינו ע"ה לא הוצרך לפרש, שכבר היתה תורת ה' בעולם, שנאמר בה (דברים ד, ו) "כי היא חכמתכם ובינתכם". ולכן הזכיר לבד תאר חכמים, הכולל כל חֻקֵי הצדק והחכמה. ומה שהוסיף תאר "נבונים" לא אוכל לפרש פה, כי יאריכו הדברים, אבל בספר "מעין גנים" שבו יתבארו לשונות של "בינה" יתלבנו הענינים יותר. ולמדנו שתאר "חכם" נופל על הנוהג בכחות נפשו כפי החכמה, ומעתה אין אנו צריכים לדברי ראב"ע ז"ל (על שמות יח, כא) שפירש כנגד יראי אלהים אמר משה "חכמים ונבונים", כי לא יתכן להיות ירא שמים כראוי, רק מי שהוא חכם, וכנגד אנשי חיל אמר משה "אנשים" (שמות יז, ט) "בחר לנו אנשים". וכנגד "שונאי בצע" שהם נודעים ככה למראה עיני האדם אמר משה "וידועים". ודבריו כדמות דרש, ועוד לא מצא בדברי משה תאר כנגד "אנשי אמת". ולא אאריך בתשובות, כי האמת עֵד על עצמו. ובבית השלישי (חדר ד' חלון א') יתבארו דברים רבים בעצת יתרו, ואינן צריכין לעניננו פה.

Window 3

[דברים טז, יט] "כי השחד יעור עיני חֲכָמִים". הבט אל המליצה היקרה הזאת! כי בפרשת משפטים אמר (שמות כג, ח) "כי השחד יעור עיני פקחים". ובספר "מעין גנים" בארנו על נכון, כי תאר "פקח" נופל על איש שסָר מכסה הטפשות מלבו. כי הטפשות כמו מכסה הלב, ובסורו יביט הכח השכלי ויחקור כדרכו במושג, ולכן נופל תאר זה על החוקר במושכלות, ודברים רחבים כתובים שם על ענין זה. ויוכל להיות האדם פקח בטבע נפשו ואיננו חכם, לפי שלא למד חֻקֵי החכמה, או שלמדם ואינו נוהג בחכמה, ואז לא יתואר "חכם", כמו שבארנו בכלל י"ב וכלל ט"ו. ובהיותו נלוז מלכת בחכמה ונוהג בכסילות, אפשר שֶׁיְעַוֵת דבר המשפט בזדון, ירשיע צדיק ויצדיק רשע. והיינו טועים כי אזהרת ,לא תקח שחד, מדבר כנגד השופט הנלוז מחכמה, והזהירו שלא יקח שחד, לפי שהשחד יטה לבבו לקלקל המשפט בזדון. לכן באר במשנה תורה וכתב "עיני חכמים", ותאר זה אינו נופל אלא על הנוהג כפי החכמה כרמוז בכלל י"ב. ומעתה אין לטעות שמדבר על המטֶה בזדון בעבור השוחד, כי איך יתארנו "חכם" בהיותו מטה משפט בזדון, והוא בן כסיל ולא חכם? ונתבאר כי אזהרת "לא תקח שחד" אפילו כנגד הצדיק החכם הנוהג בכל מנהגיו בצדק, וכל חפצו לדון דין אמת לאמתו, להצדיק צדיק ולהרשיע רשע, ואעפ"כ אסרה עליו התורה לקחת שחד, מטעם שזכרה "כי השחד יְעַוֵר עיני חכמים", כלומר יְעַוֵר עיני חכמתו וצדקתו, ויטה משפט בבלי דעת, כי מטבע נפש האדם לנטות לזכות אוהבו ששחדו, והיא נטייה צפונה בלב לא יבינה בעל הנפש. אבל יוצר הנפשות ב"ה מבין סוד הנפש ויסודה, ויודע כי השחד מקלקל עין הלב. והנה כמו שיש אדם פקח ואיננו חכם, כן יש אחר שהוא חכם ואיננו פקח. שהרי תאר "חכם" נופל על מי שאסף חֻקוֹת החכמה ונוהג כן, אע"פ שאין בו כח שכל ובינה גדולה שבעבורן יתואר פקח, וכמו שבארנו בבית הראשון (חדר ו' חלון ג'). ועדיין נוכל לומר שהשחד יעור עיני חכם אם איננו פקח, כי לפי ששכלו קטן, בנקל יעורנו השחד שלא יעיין ויחקור כראוי בטיב המשפט. אבל אם הוא חכם ופקח לא יעשה לו השחד מאומה. לכן כתב בספר שמות כי השחד יעור פקחים, ללמדנו שאפילו הוא פקח ומשכיל גדול יעורנו השוחד. ובא זה ולמד על זה שהאזהרה אפילו על שופט חכם ופקח שאסור לו לקחת שחד לעשות משפט צדק, לפי שהשחד יעור עיני חכמתו ועיני שכלו. ועוד למדנו שצריך השופט להיות חכם ופקח, חכם שאסף חֻקֵי הצדק ונוהג בצדק, ופקח בטבעו בעל שכל צח ומהיר, לפי ששתיהן הכרחיים לשופט ישראל, כי השכל לבד לא יועיל אם לא למד חכמת התורה וחֻקוֹתיה ונוהג כן, והחכמה לבדה לא תועיל בהיותו בטבעו חלוש השכל. כי אין בכחו להוציא לאור משפט, לפי שצריך לחקור דברי בעלי הדינין ודברי העדים ולעמוד על תחבולותיהן, להבין בין האמת והשקר, וכמו ששנינו (אבות, א) "הוו מתונין בדין", ויפה פרשנוהו בפירוש למסכת אבות.<sup class="footnote-marker">1</sup><i class="footnote">פרק א, משנה א (מהד' תשס"ג, עמ' 46-47)</i> והמלך שלמה התפלל על זה (מל"א ג, ט) "ונתת לעבדך לב שומע לשפוט את עמך להבין בין טוב לרע". ולפי שאדוננו משה ע"ה באר את התורה בספר אלה הדברים, הזכיר "עיני חכמים" להורות שמדבר מן חכמים שהן פקחין. ולכן הוסיף "עיני", כלומר שעין לבם רואה להשכיל ולחקור בדבר משפט, וזהו מדת הפקח. והמליצה מתוכנת מאד, כי בפרשת שמות לא הזכיר "עיני", אלא "כי השחד יעור פקחים", לפי שזהו הוראת תאר "פקח", שנגלה עין לבו לחקור ולהתבונן. ואלולי שיש עינים רואות בלבו, לא יתואר "פקח". וכן אמרו קדמוננו ז"ל (ספרי, תחילת פרשת שופטים), שאזהרה לקחת שחד נאמרה אפילו להצדיק צדיק ולהרשיע רשע, שכן אמרו, "ולא תקח שחד יכול להטות משפט, הרי כבר נאמר לא תטה משפט? אלא אפילו לעשות משפט צדק". ובספר "מעין גנים" נדבר על שרש "פקח", ושם יתבאר הענין יותר. גם יתבארו דרשות קדמונינו ז"ל מה שדרשו על זה, ותראה כי דבריהם מכוונים עם היסודות שיסדנו.

Window 4

[דברים לב, ו] "הלי"י תגמלו זאת? עם נבל ולא חָכָם הלא הוא אביך קנך הוא עשך ויכוננך". פירוש "ולא חכם", שאינן נוהגים בחֻקוֹת החכמה, וכדברי הכלל הי"ב, כי האנשים שהוכיח משה, לא היו פתאים וחסרי שכל, אלא דבר נגד פקחים ובעלי בינה אלא שהשתמשו בכח שכלם ובינתם לרעה, בעבור שסרו מדרך החכמה. ולכן אמר דור עקש ופתלתול, וכדרך (משלי יא, ב) "תועבת יי' עקשי לב", וכמו שבארנו בבית הראשון (חדר ד' חלון ח'), וכמו שרמזנו בכלל הי"ח. ולכן אמר "ולא חכם", בעבור שסָרו מלכת בחכמה, והיתה תוכחתו שהם גומלים רעה תחת טובה, ומדרך החכמה לשלם טובה תחת טובה. ועל זה אמר "הלי"י תגמלו זאת?", כלומר האם ראוי שתגמלו את השם ב"ה בזאת הרעה שאתם עושים, כמו שהזכיר "שחת לו? לא בניו מומם דור עקש ופתלתול", והוא הטיב עמכם בכמה מיני טובות הידועות לכם, כי הוא אביכם ילדכם, כי השם ב"ה יוצר האדם. יותר מזה בחר בישראל מכל האומות להנהיגם בדרך פלא, וכמו שבארנו בבית הראשון (חדר ח' חלון ו'), וכנגד זה אמר "קנך", כדרך (שמות טו, טז) "עם זו קנית". ובלבד זה תקן נפשך, והוד והדר עטר אותה, ועל זה אמר "הוא עשך", כמו (בראשית א, ז) "ויעש אלהים את הרקיע" שהוא התקון, וכמ"ש בבית הראשון (חדר ה' חלון ט'). וגם כונן אותך והדריכך בדרך זו תלך, כדרך (תהלים לז, כג) "מיי' מצעדי גבר כוננו", ועל זה אמר "ויכוננך". ואיך תסבול הדעת שתשחתו ותעשו הרע בעיני ה' שהטיב אתכם במאד? והעושה כן איננו חכם.
ודע שבכל דרך ודרך מדרכי החכמה, יש מדרגות זו למעלה מזו, וכמו שבארנו בבית הראשון (חדר עשירי), מענין הבדל הנפשות בקיום המצווֹת. וכן תמצא בענין זה שהוכיח עליו משה את ישראל, החכם הגדול והחסיד. אפילו תחת רעה שקבל ישלם טובה, כמו שעשה דוד לשאול, כמ"ש (שמואל א כד, כ) "וכי ימצא איש את אויבו ושלחו בדרך טובה", ואחר ישלם טובה תחת טובה, וזוהי מדת החכמה. והפך זה הכסיל, שהוא כפוי טובה ולא יזכור להטיב עם מי שגמל עמו טובה. אבל לשלם רעה תחת טובה הוא נגד שקול דעת האדם, והעושה כן אין לתארו "כסיל", שהוא ההפך מן החכם אלא יקרא שמו "נבל", כי נבלה עשה. ולכן כשהזכיר משה שישראל גומלים רעה להשם ברוך הוא תחת הטובה שעשה עמהם, לא אמר "עם כסיל ולא חכם", אלא "עם נבל ולא חכם". כך הוא פשוטו של מקרא. אבל ראב"ע ז"ל פירש "עם נבל במעשיו ולא חכם בלב", ע"כ. נראה ששיטת הרב ז"ל שתאר "חכם" נופל על ההשכלה וההתבוננות, ואין הדבר כן.

Window 5

[דברים ד, ו] "ואמרו רק עם חָכָם ונבון הגוי הגדול הזה". פירוש "עם חכם" עם הנוהג במנהגי החכמה העליונה האלהיית, וכדברי הכלל הי"ב. וכבר בארנו הפסוקים הללו בארוכה בבית הראשון (חדר ז' חלון א' ב') והוכחנו מהם יושר יסודותינו בהנחת לשון חכמה, שהכתוב אומר בפירוש על החקים והמשפטים הכתובים בתורה (דברים ד, ו) "ושמרתם ועשיתם כי היא חכמתכם ובינתכם לעיני העמים", מבואר שחֻקֵי התורה ומשפטיה, הן הן החכמה הגמורה. והודיע שעמי הארץ יודו שאנחנו עם חכם ונבון, בעבור לכתנו בדרכי החקים הללו, לפי שבהיותינו צדיקים שומרי התורה, תהיה השגחת השם ב"ה דבקה בנו על צד הפלא, ולא ימנע לעשות כל אשר נשאל ממנו יתברך, גם בענינים שהן למעלה מן הטבע, וכמו שסמך ואמר (ד, ז) "כי מי גוי גדול אשר לו אלהים קרובים אליו כיי' אלהינו בכל קראנו אליו". כלומר אע"פ שהשם ברוך הוא משלם שכר טוב לצדיקי כל גוי וגוי, אין זה דומה לקרבתו אלינו שעונה לצדיקיו בכל קראם אליו, כל אשר ישאל ממנו הצדיק יעשה. וכענין יוסף עם פרעה שנגלה לו סוד חלום פרעה, וכן דניאל וכיוצא. וכראות העכומ"ז הנפלאות הנעשים בישראל יתברר להם שמנהגם חכמה וחֻקֵי השם ב"ה, כי לולי כן, מנין נגלה בהם לבדם הענין האלהי? ולא עשה כן לכל גוי. ועל זה סמך ואמר (ד, ח) "ומי גוי גדול אשר לו חקים ומשפטים צדיקים ככל התורה אשר אנכי נותן לפניכם היום". כלומר ההודעה הזאת מסתעפת מקרבת האלהים והשגחתו בישראל, שהוא אות ומופת על מנהגי החכמה העליונה. וכבר פרשנו כדמות הפירוש הזה (בחדר זה חלון א') בפסוק "ועתה ירא פרעה" וגו'.

Window 6

[שמואל ב, יד, כ] "ואדוני חכם כחכמת מלאך האלהים לדעת את כל אשר בארץ". פירוש "חכם" במנהגיך שאתה נוהג בחֻקוֹת החכמה, וכדברי הכלל הי"ב. והמאמר הזה הֵשיבה אשה התקועית למלך על שאלתו (יד, יט) "היד יואב אתך בכל זאת? ותען האשה ותאמר חי נפשך וגו' כי עבדך יואב הוא ציוָני וגו' לבעבור סבב את פני הדבר עשה עבדך יואב את הדבר הזה". וחתמה דבריה "ואדוני חכם כחכמת מלאך האלהים". ואם תפרש שאמרה כן בעבור שהבין כי יד יואב היתה בכל זאת, וכמו שחשב רש"י ז"ל, יסתור הכתוב הזה יסודנו שיסדנו שכל תאר "חכם" על הנוהג במנהגיו בחכמה, והרי במקום הזה הונח על המבין דבר מתוך דבר. ועוד שאלה אחרת, שבכתוב זה הונח לשון "חכמה" על מלאך אלהים, וזה סותר מה שיסדנו שלא הונח תואר "חכם" זולתי על השם ב"ה ועל האדם, ולא יונח על מלאכי השם ברוך הוא ועל הצבאות, וכמו שבארנו בבית הראשון (חדר ג' חלון ח' ט'). וזהו אחד משני כתובים שרמזנו עליהם (שם חלון ח'), ואמרנו שבתחילת המחשבה סותרים דברינו, ואולם אלו השאלות לא תעמודנה אם רק תביט לביאורנו.
ודע כי האשה הַחֲכָמָה הזאת תקנה מליצתה בתבונה גדולה, ולא אמרה "ואדוני חכם" וגו' בעבור שהבין דוד כי יד יואב אִתָּה, שעל זה כבר אמרה "חי נפשך וגו' כי עבדך יואב הוא ציוני". גם אין כל כך חכמה שהבין דוד שיואב סבב השמועה, כי מגלגולי דברי האשה בנקל היה יכול להבין זה; בפרט כי לא היה נעלם מדוד שיואב אוהב את אבשלום. אך אמרה כן לחתום שאלתה ובקשתה שישיב המלך את אבשלום, כי הַחֲכָמָה הזאת ערכה טענות חזקות להוכיח את המלך על פניו שלא טוב הוא עושה בענין אבשלום, ושכפי חֻקֵי התורה ראוי לו לקרבו ולהצילו, וכמו שיתברר בבית הזה (חדר י"א), כי שם בארנו הפרשה כולה בפירושים נכונים. וכששמע המלך חכמת האשה הזאת, הבין כי לא מִשֵׂכֶל האשה יצאו הדברים, ושיד יואב אִתָּה, והוא שָׂם את רוב הדברים בפיה. וכשראתה האשה שהמלך משים דבריה על לבו ורוצה להודות לה, הוסיפה לומר "ואדוני איש חכם" וגו', כלומר אתה אדוני איש חכם ונוהג כפי חֻקֵי התורה, ולכן ידעתי שגם בדבר הזה תנהג כראוי ותשיב הבן הנדח. ולהפליג חכמתו וצדקתו הוסיפה "כחכמת מלאך אלהים", לא אמרה "ואדוני חכם כמלאך אלהים", לפי שאין להניח תאר "חכם" על המלאכים והצבאות, ועל כן אמרה "כחכמת מלאך אלהים", שאע"פ שלא יונח תאר "חכם" עליהם מטעם שכתבנו בבית הראשון (חדר ג' חלון ח'), לפי שכל מנהגם בחפץ אחד לעשות הטוב בעיני השם, כל אחד כפי דרכו, ואין ענינם בבחירה ורצון פעם כך ופעם כך כפי משפט החכמה. הנה אמרנו שם ג"כ שהם מלאים דעת וארחות החכמה ויודעים הדרך הנכונה בכל דבר, דעת התורה וסוד השם הנכבד, וכל פעולתם בדרך קבועה, לא ישנו ולא יחליפו, ונדמה להם החכם המופלא המתואר חכם-לב, שהצטיירו בלבו דרכי החכמה, וכדברי הכלל הכ"ז, כי נעשה החכמה בלבו בדעת קבועה, כדברי הכלל הכ"ח. ועל חכם כזה יש לבטוח שלא יסור רגע מהיות נוהג בחכמה, כי הוא כמלאך ה' צבאות שפעולתו נאמנת וקבועה לעד. אלא שהמלאכים לא פועלים טוב בבחירה, והחכמים נוהגים בחכמה בבחירתם. ועל זה המשילה האשה הזאת מנהגי דוד שהן בחכמה תמיד, לפי שהוא חכם-לב, לחכמת מלאך אלהים הקבועה על דרך אחד לעד לעולם. וכן היתה החכמה אצל דוד כדעת קבועה, וכמו שהמלאך משרת פני עליון במרומים, כן דוד נוהג בחכמה בארץ. ועל זה אמרה "לדעת את כל אשר בארץ". כלומר כן אתה שמת אל לבך כל חֻקֵי החכמה ומנהגיה מה שחייב אדם לעשות תחת השמש. וכל כך הצטיירו בלבבך עד שהן אצלך כעניני דעת המושכלות הראשונות הקבועות בלב תמיד. ולפי שנעלית בחכמתך, ידעתי שגם בדבר הזה תנהג בחכמה ותשיב את בנך אבשלום אשר הדחת. וספר הכתוב כי המלך שמע לדבריה והשיב את אבשלום, והבן.

Window 7

[שמואל ב כ, טו] "ותקרא אשה חֲכָמָה מן העיר" פירוש "חֲכָמָה" במנהגי החכמה נוהגת בצדק וביראת ה', כמו שאמרה על עצמה (כ, יט) "אנכי שלומי אמוני ישראל", כלומר אני מן השלמים שבאמוני ישראל. ואמרו קדמונינו<sup class="footnote-marker">1</sup><i class="footnote">בראשית רבה, פרשה צ"ד</i> שהאשה היתה סרח בת אשר, וְהִתְפַּאֲרָה "אני השלמתי נאמן לנאמן, על יָדִי נגלה ארונו של יוסף למשה, אני הגדתי ליעקב כי יוסף חי", וכל מה שדברה אל יואב היה כפי חכמת התורה, כי אמרה (כ, יח) "שאול ישאלו באבל וכן התמו", ופרשו קדמונינו ז"ל (בראשית רבה צד, ט; קהלת רבה ט, כט) כאן תמו דברי תורה? אני למדתי בתורת משה רבינו ע"ה (דברים כ, י) "כי תקרב אל עיר להלחם עליה וקראת אליה לשלום", והדין הזה נוהג בערי העמים וכל שכן בערי ישראל. ואתה מבקש להמית עיר ואם בישראל? למה תְּבַלַּע נחלת ה'? והשיב יואב שהיה ג"כ חכם מאד, ואמר (שמואל ב כ, כ) "חלילה חלילה לי אם אבלע ואם אשחית", ובחדר ט' יתבאר עוד.
[מלכים-א ג, יב] "הנה נתתי לך לב חָכָם ונבון אשר כמוך לא היה לפניך וגו'". פירוש לב חכם, שיצטיירו בו ציורי החכמה, ולב נבון שיצטיירו בו ציורי התבונות. ולפי שיהיה לבו מצייר תמיד ארחות החכמה, וימשלו בו הכחות הנוטות לטובה, ינהג כל ימיו בחכמה, כי לבו שמח בחכמה. וזהו מתת אלהים ליראיו ולחושבי שמו, שבזכותם ישיגו המתנה הזאת, וע"י כן ארחות החכמה בלבם כמו דעת קבועה, לא ישתנו מהיות נוהגים כן בכל עת, וכמו שפרשנו בחלון ו' בדברי התקועית. וכן קרה לשלמה, אלא שדרך פלא חל עליו העזר האלוהי בשעור רב מה שלא היה לפניו ולאחריו, ולכן היה חכם מכל אדם, וכמו שכתוב (מל"א ה, יא) "ויחכם מכל האדם", ויתבאר בחדר החמישי בבית זה. וכן אמר על עצמו (קהלת ב, ג) "ולבי נוהג בחכמה", ויתבאר בחדר שביעי מבית זה. גם נודעו בלבו פתאום כל החכמות הטבעיות והלמודיות וחכמת כל מלאכת-מעשה שגם עליהן נופל לשון "חכמה", אעפ"י שבעבורן לא יתואר "חכם" סתם, וכדברי הכללים ט"ו וט"ז. ועל זה אמר (מל"א ה, י) "ותרב חכמת שלמה מחכמת כל בני קדם" וגו', ויתבאר בחדר הששי בבית זה. וכן נגלו לו כל עניני תבונות בסוד השם ב"ה ודרכיו עד להפליא, ונתוסף בו כח שֵׂכֶל ובינה גדולה, וכמו שכתוב (שם ט') "ורוחב לב כחול אשר על שפת הים". וכל זה הוא מַתַּת אלהים והעזר האלוהי שדברנו ממנו בכלל הכ"ד, ולכן אמר (מל"א ג, יב) "הנה נתתי לך לב חכם ונבון". ולהיפך נאמר על דור המדבר (דברים כט, ג) "ולא נתן יי' לכם לב לדעת" וגו', לפי שלא זכו במעשיהם למתנה זו, והיו פעמים רבות נלוזים מדרך החכמה, לפי שלא זכו להיות חכמי לב. אבל שלמה שזכה למתנת לב חכם בעבור צדקתו וחכמתו, כמו שהעיד עליו הכתוב (מל"א ג, ג) "ויאהב שלמה את יי' ללכת בחֻקוֹת דוד אביו", לכן לא בא לכלל חטא, לולי מה שקרה לו לעת זקנתו, ועל זה נדבר במקומו בעז"ה, ובארנוהו בספר "רוח חן".<sup class="footnote-marker">2</sup><i class="footnote">חכמת שלמה, פרשה ז פסקא כט (עמ' 118)</i> וכבר בארנו ענין חכם לב בכלל הכ"ז, ועל הכלל הנזכר נשען הכתוב הזה.

Window 8

[מלכים-א ה, כא] "ברוך יי' היום אשר נתן לדוד בן חָכָם על העם הרב הזה". פירוש חכם שנוהג בחֻקֵי החכמה, וכדברי הכלל הי"ב. כי אם תסתכל במכתב ששלח שלמה לחירם לא תמצא בו המצאה או תחבולה, ולא רמז מחכמת למודיות או ממלאכת מעשה. ומה ראה בו חירם שהתעורר לברך את השם ב"ה על חכמת שלמה? אין זה אלא לפי שנתברר לו כי שלמה נוהג שחֻקוֹת החכמה. והבין חירם זה מדברי המכתב, ממה שאמר (ה, יז) "אתה ידעת את דוד אבי כי לא יכול לבנות בית לשם יי' אלהיו מפני המלחמה אשר סבבוהו עד תת יי' אותם תחת כפות רגלי". והיה זה התנצלות לכבוד דוד אביו שלא בנה המקדש בימיו, כי לא יכול לבנותו בעבור כובד מלחמה, והתורה אמרה (דברים יב, י-יא) "והניח לכם מכל אויביכם" וגו' "והיה המקום אשר יבחר וגו' שמה תביאו". לא שהיה צדיק בעיניו יותר מאביו, וזה אות על עַנְוַת שלמה. והענוה בדרך זה היא כפי דרכי החכמה. עוד כתב (מלכים א ה' י"ט) "והנני אומֵר לבנות בית לשם יי' אלהי כאשר דבר יי' אל דוד אבי לאמר בנך אשר אתן תחתיך על כסאך הוא יבנה הבית לשמי". וזהו התנצלות אחרת לכבוד דוד, כי אולי יאמר אדם לא טוב עשה דוד שנלחם מלחמות רבות והתעצל מלבנות בית ה'. והלא עברו על דוד ג"כ עתים של מנוחה ושל שקט ובטחה, ומדוע לא התעורר אז לבנות הבית? וכמו שנזכר בספר שמואל. אלא שהשם ב"ה מנעו מזה, וצוהו שהבן אשר ישב על כסאו אחריו הוא יבנה הבית לשמו. וזה אות ששלמה מכבד הוריו ומוריו, שהוא דרך מדרכי החכמה. עוד כתב (ה, יח) "ועתה הניח יי' אלהי לי מסביב אין שטן ואין פגע רע", שתים זו שמענו. הא', שהוא אוהב שלום ורודף שלום, כי לבו שמח שהניח ה' לו מסביב, לא כדרך מלכים שתפארתם להלחם לעשות שם ולהרחיב גבולם, או בעבור קנאה ושנאה, ושלמה לא חפץ באלה. שנית, שיחס מנוחתו לחסד השם ב"ה, וזה אות שאיננו מתפאר בחכמתו ובגבורתו, לאמר "כחי ועצם ידי עשה לי את החיל הזה",<sup class="footnote-marker">1</sup><i class="footnote">דברים ח, יז</i> ושתיהן מדרכי החכמה. עוד הבין חירם כי שלמה ירא את ה' מאד ונכנע למצותיו, שהרי מזדרז לעשות מלאכת ה' הגדולה הזאת בשמחה ובטוב לבב, וזהו דרך החכמה. עוד ראה שהוא נדיב לב, כי כתב לו (ה, כ) "ושכר עבדיך אתן לך ככל אשר תאמר", וגם זה מדרכי החכמה. עוד ראה שהוא אוהב אמת ומודה על האמת, כי כתב לו (שם) "כי אין בנו איש יודע לכרות עצים כצידונים", ולא התפאר שעבדיו יודעים, אלא שאינו רוצה שיתעסקו המה במלאכה זו; אבל הודה על האמת, וגם זה דרך החכמה. ובעבור שהבין חירם כל זה מדברי המכתב ברך את השם ב"ה אשר נתן לדוד בן חכם נוהג בכל מנהגיו בחכמה.
[דברי הימים ב ב, יא] "אשר נתן לדוד בן חָכָם יודע שכל ובינה". דומה בפירושו לפסוק שבארנו, אלא שהוסיף "יודע שכל ובינה", ונתבאר בספר "מעין גנים", שכפי המכתב שנזכר בספר דברי הימים שיש בו תוספת דברים של עניני שכל ובינה, שלא נזכרו במכתב שנזכר בספר מלכים, הוצרך להוסיף במענה חירם "יודע שכל ובינה", ושם בארנוהו על נכון.

Window 9

[מלכים-א ב, ט] "ועתה אל תנקהו כי איש חָכָם אתה וידעת את אשר תעשה לו והורדת את שיבתו בדם שאול". פירוש איש חכם נוהג בחֻקוֹת החכמה, וכדברי הכלל הי"ב. וּשְׁמַע פתרון הכתוב. המלך דוד צוה לשלמה שלא ינקה לשמעי מה שעשה לו בלכתו מחנים, אבל יזכור עונו להביאו במשפט על כל אלה, לפי שכפי חֻקוֹת החכמה, בנפשו דבר שמעי. ואעפ"י ששמעי התנצל לפני דוד ונשבע לו דוד שלא ימות, לא מחל לו, כי ידע דוד שהוא חייב, וכמו שאמר אבישי על ההתנצלות הנזכר (שמואל ב יט, כב) "התחת זאת לא יומת שמעי? כי קלל את משיח ה'". ודברים ברורים כתבנו על זה ויתבארו בדברינו על שרש "ידע" בעז"ה. גם דוד לא השיב לאבישי ששמעי פטור, אבל אמר (שם יט, כג) "מה לי ולכם בני צרויה כי תהיו לי היום לשטן? וגו' כי הלא ידעתי כי היום אני מלך על ישראל". כלומר אינו ראוי לעת כזאת לדון דין מות ולבער עושי הרעה. ולפי ששמר דוד את הדבר לעת אחר, צוה לשלמה שלא ינקהו. והוסיף "כי איש חכם אתה", כלומר הנך איש נוהג בחכמה, ולכן הנני מצוך שגם בענין זה תנהג בחכמה ונקה לא תנקהו, אבל תשיב לו גמול רעתו כפי שהוא חייב במשפט החכמה. וכדרך (משלי כ, כו) "מזרה רשעים מלך חכם".
ואולם כבר אמרנו ששמעי התנצל נגד דוד שבתום לבבו עשה מה שעשה, ושטעה במחשבתו לחשוב שמותר לקלל למלך כמוהו. ואם היה מחשבת לב שמעי כדברי פיו, היה ראוי לפוטרו ממות, לפי שלא במרד ולא במעל דבר. אלא שלא האמין דוד לדבריו, ועם כל זה לא היה אפשר לדונו בלי סבה ועילה אחרת. ולכן הוסיף "וידעת את אשר תעשה לו", כלומר אתה בני יש בלבך דעת אלהים נוסף על חכמתך, ובדעתך תדע את אשר תעשה לו, לבקש עליו עילה לנסותו בו; אם אמת הדבר שטעה או שמעל מעל. ולברר לו שבמרד ובמעל קלל את המלך, ואז תרד שיבתו בדם שאולה. וכן עשה שלמה שצוהו לשבת בירושלים ולא יֵצא מן העיר. וידע שלמה שאם שמעי חייב, יתן השם ברוך הוא מכשול לפניו וישתבש במחשבתו לצאת מן העיר, ואז יתברר ששמעי חייב על קללתו. וזהו מדרכי "דעת אלהים", וכמו שיתבאר במקומו בעז"ה. וכן קרה לשמעי שברחו שני עבדיו לגת ויצא מירושלים לרדוף אחריהם, ואין סּכלות גדולה מזאת לעבור על שבועת ה' ועל מצות המלך עבור דבר נקל כזה! ואולם מעת ה' היתה זאת להשיב עליו רעתו שעשה לדוד, וכמו שאמר לו שלמה (מל"א ב, מד) "אתה ידעת את כל הרעה אשר ידע לבבך אשר עשית לדוד אבי והשיב יי' את רעתך בראשך". כלומר אעפ"י שהתנצלת בפיך לאמר שבתום לבבך עשית כן, הנה לאיש כמוך תוכל להטעות, אבל בלבבך ידעת את כל הרעה אשר עשית, ושבשקר התנצלת. והשם ברוך הוא בוחן לבבות, ולכן הוא נפרע ממך עתה, שהסכלת עֲשֹׂה לעבור את שבועת ה' ואת מצות המלך למען שלם גמול לך רעתך. והפירוש הזה מתוקן.
ותשכיל שבעבור כן אצל יואב אמר סתם (מל"א ב, ו) "ועשית כחכמתך ולא תורד שיבתו בשלום שאול", וכמו שיתבאר בחדר הששי. ואצל שמעי אמר לבד שאל ינקהו, כלומר שלא ישכח לו מעשיו, אבל יזכרם בלב למען הביאו במשפט. ועל זה אמר "כי איש חכם אתה", ומדרך החכמה לשלם לעושי הרעה במשפט. ועל אופן המשפט ואיך יברר לו שהוא חייב, אמר וידעת את אשר תעשה לו להוריד שיבתו בדם שאול, וכמו שפרשנו. ולא פירשו כן מפרשי המקרא זצ"ל, ואמרו כולם "כי איש חכם אתה", שיתן לב למצוא לו עילה ממקום אחר, וזהו "וידעת את אשר תעשה לו". ולפי יסודותינו לעולם לא יפול תאר "חכם" על ההתבוננות ועל ההמצאות והתחבולות. ולדבריהם ז"ל יסתור הכתוב הזה כל הכללים שיסדנו על הוראת תאר "חכם". אבל נראין דברַי בכתוב זה מדבריהם ז"ל, והראיה הגדולה המעידה על יושר פירושינו, כי בעל הטעמים שם המפסיק הגדול תחת תיבת "אתה", וזה אות שהבין כי מאמר "איש חכם אתה" סמוך למאמר "ועתה אל תנקהו". ומאמר "וידעת את אשר תעשה לו" נפרד ממאמר הראשון, והוא ענין בפני עצמו, ואליו סמוך סוף המקרא "והורדת את שיבתו בדם שאול", וזהו כדברינו. כי לפי דברי הרבנים המפרשים ז"ל, היתה ראויה הנגינה המפסקת להיות תחת מלת "לו" או תחת מלת "תנקהו". ונקל להבין.

Window 10

[הושע יד, י] "מי חָכָם ויבן אלה נבון וידעם כי ישרים דרכי ה'". פירוש חכם שאסף לנפשו חֻקֵי החכמה ונוהג בחכמה, וכדברי הכלל הי"ב. כי הנביא הזכיר בדבריו ובתוכחותיו דרכים עליונים אלהיים, שהוא ב"ה נוהג בהן את בריותיו וביותר את ישראל. ולפי שכל אלו דרכים כפי החכמה, הנה מי שהוא חכם וציורי החכמה מושלים בלבו, יבין בבינתו מפעולותיו יתברך טוב לטובים ורע לרעים, ולא ישתומם על התמורות הרבות שרואה בעיניו, בהבינו שהכל כפי אורחות החכמה, וכמו שכתבנו בבית הראשון (חדר ח' חלון ה'). והנה הודענו שם (חדר ה' חלון ה') שֶׁבְּהִסָתֵר ציורי החכמה מן הלב, לא יוכל להשכיל שֵׂכֶל טוב באותו הדרך, ולא יבין סודות מליצות התורה והחכמים שדברו עליהן. וכמו כן לא יבין סוד הנהגתו יתברך באותו הדרך, לפי שהוכן על ענין הנסתר מלבו. ובספר "מעין גנים" יתבאר בעזרת השם שכל השגה בספר ובמליצה, וכן כל ההשגות שאנו משיגין בדרכי זולתינו ועל מה הטבעו יסודות דרכיהן, נופל עליו לשון "בינה", כמו (משלי א, ח) "להבין משל ומליצה דברי חכמים וחידותם". ועל ההצעות הללו סובבים דברי הכתוב באמרו "מי חכם ויבן אלה", כלומר מי האיש החכם שציורי החכמה נודעים למראה עין לבו, הוא יבין אלה הדרכים שאמרתי שנוהג בהן השם ברוך הוא. ומי האיש הנבון שמעלתו גדול ממעלת החכם, וכמו שבארנו בספר "מעין גנים", הוא ידעם. ופירש דבריו מה ידע ומה יבין? ואמר "כי ישרים דרכי ה'", הוא יבין מלבו שכל דרכי ה' ישרים, וכולם בחכמה. וכמו שאמרה התורה (דברים ל, כד) "הצור תמים פעלו כי כל דרכיו משפט. אֵל אמונה ואין עול צדיק וישר הוא", וכמבואר בבית הראשון (חדר ב' חלון ו'). טוב ורע הכל לעמת משפט החכמה העליונה, "וצדיקים ילכו בם", מי שהוא צדיק ילך בדרכי ה' וטוב לו, לפי שהוא משתמש בכל דרכיו בחכמה. על דרך משל בכח הענוה והרחמים ישתמש נגד הטובים, ובכח הגאה והגאון ישתמש נגד הזדים, וכיוצא בזה כל הדרכים, וכמו שבארנו בכלל הג'. ולהיפך אנשים "פושעים יכשלו בם", לפי שהם משתמשים בדרכיהם להיפך ממה שחקקה החכמה, ולכן יכשלו ברעה. על דרך משל שירחמו על הרשעים, ויגבה לבבם על הצדיקים ואנשי השם, וכן בכל דבר. והנה בכל דרך ודרך יכשלו, בעבור שעוברים על חֻקֵי החכמה וסָרים מדרכי ה' שהם בחכמה, וכדרך הסכלים שאמרו (יחזקאל יח, כח) "לא יתכן דרכי יי'". והשם ב"ה אמר (שם יח, ל) "איש כדרכיו אשפוט אתכם בית ישראל". והבן.
[ירמיה ט, יא] "מי האיש הֶחָכָם ויבן את זאת, ואשר דִּבֶּר פי יי' אליו ויגידה על מה אבדה הארץ". פירוש האיש החכם, שציורי החכמה מושלים בלבו ונוהג בחכמה, וכדברי הכלל הי"ב. וענין המקרא הזה דומה בפרושו למקרא (הושע יד, י) "מי חכם ויבן אלה" שבארנו בחלון זה. כי החכם בעבור חכמתו יבין בבינתו טעם דרך השם ב"ה, ויתברר לו על מה אבדה הארץ. וכן "אשר דבר פי יי' אליו" והוא הנביא, הוא יוסף דעת ויגידה. ומלת "הגדה" נופל על הרחבת הדבר ופירושו, כי הנביא יודע פרטי הדברים ויוכל לספר מלאכות ה'. אבל הכסילים והרשעים לא ידעו ולא יבינו טעם הדבר, בעבור שדרכי לבם הפוכות מדרכי ה' שהן בחכמה. וכמו שמצינו שאחר החרבן אמרו הפושעים אל הנביא (שם מד, יח) "ומן אז חדלנו לקטר למלכת השמים והסך לה נסכים חסרנו כל ובחרב וברעב תמנו". כך הוא פשוטו של מקרא. אבל רבותינו ז"ל (בבא מציעא פה, א) הבינו שהמליצה הזאת בדרך שאלה, ואמרו "דבר זה נשאל לחכמים ולנביאים ולא פרשוה, עד שבא הקדוש ברוך הוא בעצמו ופרשה. על מה אבדה הארץ? ויאמר יי' על עזבם את תורתי וגו', לפי שלא ברכו בתורה תחלה". ולדבריהם ז"ל יתפרש כך. מי האיש החכם הידוע המופלא שבחכמים, אעפ"י שמבין הרבה בסוד דרכי ה' וכמו שאמרנו למעלה, האם יוכל להבין סוד אבדת הארץ? ואפילו הנביא שדבר אליו פי ה', לולי שגלה לו השם ברוך הוא סוד הדבר, לא היה בכחו להגיד יסוד סבת האבדן הזה. ולכן הוצרך השם ברוך הוא להודיע לנביאיו שיסוד כל הרעה היא שלא ברכו בתורה תחלה. ודבר צח יש בדבריהם ז"ל. ואם בתחלת המחשבה מאמרם מתמיה, כי יודעים כל העם שנחרבה הארץ לפי שעברו על כל התורה כולה, גם על החמורות, עבודת כוכבים, גילוי עריות ושפיכות דמים, וכמו שמפורש במקומות רבים מספרי הנביאים, ומדוע לא יבינה החכם והנביא? ואיך לא יהיה בפיהם מענה להודיע? ומה שהודיע הקדוש ב"ה לפי שלא ברכו בתורה הוא דבר קשה. היעלה על דעתך שבעבור כן אבדה הארץ? ואולם כונתם ז"ל ללמדנו שנשאל לחכמים ולנביאים איך נהיה הדבר הזה, שעברו ישראל על התועבות הגדולות שהן נגד שקול דעת האדם, ואיה חכמתם ותורתם? כי אנשי הדור ההוא היו בעלי תורה וחכמה, וכמו שאמר הנביא (ירמיה ח, ח) "איכה תאמרו חכמים אנחנו ותורת יי' אתנו", ואמר (שם ב, ח) "ותופשי התורה לא ידעוני". ואמר (שם ה, ה) "אלכה לי אל הגדולים". ואולם האדם יראה לעינים, וכראותו איש מלא חכמה ותורה, יקשה עליו בראותו ג"כ שעושה תועבות זרות ורעות גדולות.
אבל השם ברוך הוא בוחן לבב, ורואה שכל תורתם וחכמתם מן השפה ולחוץ, ובלבם בוזים תורה וחכמה. ודע כי המצייר תורה בלב ומשיג כבודה, שהיא תורת חיים, תורת אמת, תורת ה', ושכל הטובות הטבעיות והנפלאות נמשכות מאור התורה, בעבור שהשגחת השם ברוך הוא דבקה בחכמים. איש כזה יתן, כל עת שהוגה בתורה, ברכה והודאה לנותן התורה, שנתן מתנה יקרה וכלי חמדה כזאת לבני אדם. ועל זה תקנו חכמים ז"ל ברכת התורה. וכמ"ש ז"ל במסכת ברכות (מח, ב) "אם על חיי שעה מברכין, על חיי עולם על אחת כמה וכמה!" ואין כן הבוזה חכמה ומוסר בלבו, כי במה היא נחשבת התורה בעיניו? ואלו האנשים לא תצילם אור התורה מתעות אחרי ההבל, כי אין אורה בלבם, והכל מן השפה ולחוץ. ועל זה אמרו שהקב"ה הבוחן לבב, הודיע לחכמים ולנביאים איך אפשר שנפלו ישראל במהמורות כאלו לעבוד לאלילים ושאר התועבות שעשו, ולא הצילתם התורה והחכמה שלמדו. ואמר "על עזבם את תורתי", שלא היתה נחשבת בעיניהם לכלום, ולא ברכוני בפיהם ובלבם על המתנה היקרה שנתתי להם תורתי. וזה אות שהן בוזי תורה בלבם ולא זכו להשכיל סגלת התורה ומעלתה. והבן.

Window 11

[ישעיה לא, ב] "וגם הוא חָכָם וַיָבֵא רע, ואת דבריו לא הסיר וקם על בית מרעים ועל עזרת פועלי און". פירוש "וגם הוא חכם", השם ברוך הוא הוא חכם, נוהג בכל משפטיו ואורחותיו בחכמה. והרע שמביא עליכם הוא בארח חכמה, וכדברי הכלל הט"ז. שיתואר היוצר ב"ה בתואר "חכם" בעבור הנהגתו העליונה, שיש בכל ענין דבר והפוכו. פעם חסד רחמים, ופעם דין ושבט, וכדברי הכלל הי"ד. והודיע שהרעה באה עליהם היא במדת החכמה, ושלא ינצלו ממנה ע"י חכמתם המדומה ובתחבולותיהם, כי (תהלים לג, יא) "עצת יי' לעולם תעמוד", (תהלים ס, יג) "ושוא תשועת אדם". ולא יבטל השם גזירותיו זולתי אם ישובו בתשובה לפניו. לפי שארחות החכמה לא ישתנו לעד, כל זמן שאין השתנות במקבלים, וכדברי הכלל הרביעי. ועל זה אמר "ואת דבריו לא הסיר, וקם על בית מרעים". על ישראל העושים רע, "ועל עזרת פועלי און", והן המצריים שבטחו עליהן ישראל שיעזרום, ומוסב על מקרא שלפניו, שאמר (ישעיה לא, א) "הוי היורדים מצרים לעזרה ועל סוסים ישענו ויבטחו על רכב כי רב ועל פרשים כי עָצְמוּ מאד, ולא שעו על קדוש ישראל ואת יי' לא דרשו". כלומר אוי על בית מרעים שכשבא מלך אשור בארצם, נועצו להנצל על ידי עזרת מצרים, שהן לא לעזר ולא להועיל, וכמו שנזכר אחרי כן בפרשה, "ואל קדוש ישראל", האֵל המנהיג את ישראל למעלה מן הטבע, לא שעו לשוב מעונותיהם ולבקש ישועתו. כי בידו יתברך להגביר חלשים על הגבורים, וכמו שעשה בעת ההיא עצמו לחזקיה ולסיעתו, וכמו שיתבאר. גם לא דרשו מה' מה יעשו, אבל נשענו על מועצותיהם הרעה להנצל על ידי עזרת אדם, ועל זה אמר "וגם הוא חכם וַיָבֵא רע". כלומר כמו שהוא קדוש ישראל להושיעם מצרותיהם, כמו כן הוא חכם, והרע שמביא עליהם הכל כפי ארחות חכמתו יתברך. ולא יסיר דבריו וגזרתו כל זמן שלא ישנו ישראל מעשיהם לטובה, ויכונו לפניו לקבל הטוב כפי משפט החכמה. ולמען תדעו ותבינו כי יש ביד ה' להציל יריאיו מכף מלך אשור, תראו המופת בעיניכם. כי באותו זמן שפגריכם אתם תפלו על פגרי מצרים שאתם נשענים עליהם, לפי שכן גזר השם ברוך הוא עליכם בעבור רוע מעלליכם, יציל השם ברוך הוא את חזקיהו ועמו המעטים מֵחֲמַת המלך הגדול מלך אשור. ועל זה סמך ואמר (לא, ד-ה) "כי כה אמר יי' אלי כאשר יהגה האריה והכפיר על טרפו אשר יקרא עליו מלא רועים, מקולם לא יחת ומהמונם לא יענה, כן ירד יי' צבאות לצבוא על הר ציון ועל גבעתה. כצפרים עפות כן יגן יי' צבאות על ירושלים גנון והציל פסוח והמליט". פירוש, למען הודיעכם שהוא חכם ומנהגיו בחכמה טוב ורע כפי מצב המקבלים. אמר אֵלַי השם ברוך הוא שאין גבורת אשור נחשבת למאומה לפניו, כמו ששאגת הרועים והמונם לא יחת (את) [מפניהם] הארי והכפיר כשהן על טרפם, ושהוא ברוך הוא יכה את מחנה אשור בחרב לא איש, ויגן על ירושלים ויצילנה מידו. לפי שיושביה ומלכם ראויין לתשועת ה', כי השם ברוך הוא חכם ונוהג בחכמה, טוב לטובים ונפרע מן החוטאים, דבר והפוכו. ולכן טוב לכם אם תשובו לפניו יתברך ואז תושעו. ועל זה סמך ואמר (שם לא, ו) "שובו לאשר העמיקו סרה בני ישראל". כך נראה בעיני, והוא כפי היסודות שיסדנו. והרב רד"ק זצ"ל בעבור שחשב תאר "חכם" נופל על המשיג דברים איש צח השכל, וכמו שחשב ג"כ הרמב"ם זצ"ל ושאר הרבנים זצ"ל, וכמו שבארנו מקצת דבריהם בבית הראשון (חדר א') כתב בפירוש הפסוק הזה "גם האל חכם ויודע מחשבותם כי לא דרשו אל ה' וירדו אל מצרים לעזרה, כי לפי דעתם ומחשבותם לא ייטיב יי' ולא ירע. ולכן לפי מחשבתם הביא עליהם רע להראותם כי ייטיב ה' וירע ולא תועיל להם מה שחשבו להעזר במצרים" עכ"ד ז"ל. ואני תמה. עוד יאמרו מקרה היו לנו ולמצרים, ומאין ידעו שהרעה הבאה עליהם מאת ה' ברוך הוא היא? גם לא התבארו קשר הכתובים שהזכרנו כפי פירוש זה. אבל השלם יונתן בן עוזיאל ז"ל תרגם "ואוף הוא בחוכמתיה אייתי בישתא על דעבדיה".<sup class="footnote-marker">1</sup><i class="footnote">על מה שעשו</i> פירוש שהרעה שמביא עליהם היא בארח חכמה החוקקת להרע עם העוברים על חֻקֵי השם ב"ה ותורותיו. ודבריו אמת, ויסודנו קיים שאין תואר "חכם" נופל אלא על הנוהג במעשיו כפי החכמה, לא על ההשגה וההשכלה וההתבוננות, והבן.
[הושע יג, יג] "חבלי יולדה יבואו לו. הוא בן לא חָכָם כי עת לא יעמוד במשבר בנים". פירוש "לא חכם", שאינו נוהג בחֻקוֹת החכמה כי מעשיו מקולקלים, וכדברי הכלל הי"ב. וכך הפירוש, הנביא מוכיח את ישראל על קלקול מעשיהם, וְהֵחֵל (יג, יב) "צרור עון אפרים צפונה חטאתו", כלומר עונותיהם וחטאתיהם צרורים ושמורים באוצרותי להנקם מהם. וכל ישראל זולתי יהודה ובנימין נקראים "אפרים". וכן תמצא במקומות רבים מספרו. ולכן "חבלי יולדה יבואו לו", דִמָה צרותיהם שישיגו לחבלי יולדה שהיא במיצר. וכשלא תהיה לה כח ללידה, בלי ספק תמות. והנה גם על יהודה וירושלים יבואו צרות הדומות לחבלי יולדה, כשבא אחר כן מלך אשור גם עליהם, אלא שנצולו בחמלת ה' עליהם, כמו ביושבת על משבר כשתפליט ותוליד תנצל מחבליה ומסכנתה. וכן תמצא מפורש בדברי חזקיה כשהיה בצרה הנזכרת, ושלח את הנביא ישעיהו שיתפלל בעד העיר, אמר (מל"ב יט, ג) "כי באו בנים עד משבר וכח אין ללידה", והשם ב"ה מלטם ברחמיו. וכדרך שנזכר בנחמות (ישעיה סו, ה) "כי חלה גם ילדה ציון את בניה". (שם סו, ט) "האני אשביר ולא אוליד? אמר יי'". ואמר הושע שאפרים לא ינצל מצרתו, ואמר הטעם [כי] "הוא בן לא חכם", לפי שהוא בן שסר מחֻקוֹת החכמה, ובשיקוציו נפשו חפצה. ולכן אפילו עת קטן לא יעמוד במשבר בנים, כי תְּכַלֵהוּ הצרה מיד. ואמר עוד (הושע יג, יד) "מיד שאול אפדם, ממות אגאלם. אהי דבריך מות, אהי קטבך שאול, נחם יסתר מעיני". כלומר אעפ"י שאני פודה ממות ומציל משאול, לא אעשה כן לאפרים, אבל אגזור עליו המות והשאול, ולא אנחם. מטעם שבארנו בפסוק "וגם הוא חכם ויבא רע". ואמר הטעם (יג, טו) "כי הוא בין אחים יפריא" וגו'. (הושע יד, א) "תאשם שומרון כי מרתה באלהיה" וגו'. כלומר בעבור שֶׁמָרוּ פי ה' ולא אבו ללכת בדרכיו.
וגם בכתוב זה (הושע יג, יג) תרגם השלם יונתן ז"ל "הוא בר דאתרבי ולא חכים למידע דחלתי", כלומר שאין בו יראת השם ברוך הוא, ולכן סר מלכת בחכמה, ונוהג בשרירות לבו הזונה. וכמו ששנינו (אבות, ג) "אם אין יראה אין חכמה", וכמו שרמזנו בכלל כ"ה. אבל רד"ק ז"ל פירש "לפי שהמשיל חבליו לחבלי יולדה, אמר כי הנולדים אינן חכמים, כלומר הדורות הבאים שראו אבותיהם בצרה בעבור עונותיהם, לא היו חכמים ולא התבוננו כי אבותם בעונם מצאתם הצרה, ולא שבו ממעללי אבותיהם ועשו רע כמוהם", ע"כ. ואיך יתכנו דבריו אם הכתוב אומר "עת לא יעמוד במשבר בנים", הרי שבחבליהם לא הולידו בנים? והעיקר שאין תאר "חכם" על ההתבוננות, וכמו שיסדנו על נכון.

Window 12

[ירמיה יח, יח] "ועצה מֵחָכָם ודבר מנביא". פירוש "חכם" שאסף חֻקֵי חכמה ונוהג כן, וכדברי הכלל הי"ב. ודע כי בבית השלישי יתבארו כל לשונות של "עצה", ובתוך הדברים אבאר שכל משפטי התורה ומצותיה, כדת מה לעשות בכל אחד מהן, מתואר בתואר "עצה". ואין פה המקום לדבר על זה כי יאריכו הדברים מאד. ועליו אמר "ועצה מחכם", כלומר העצה ופסק דין החכמה, כדת מה לעשות בדרכי החכמה שיש בכל ענין דבר והפוכו, תלקח מן החכם היועץ טוב בדרכי החכמה, בעבור היות מאסף החכמה בלבו, והוא צדיק נוהג בכל מנהגיו בחכמה, יורה לעם משפט המעשה בקבלתו הנאמנה. ואי אפשר לקחת עצה בענינים כאלו מן הפקח או החוקר באלהיות, בהיות דרכי החכמה ומשפטיה נעלמים ממנו, אם איננו חכם שקבל השמועות הללו באמונה. וכן "דבר מנביא", והוא דבר ה' בעניני הרשות ובמלחמות וכיוצא בהגדת העתידות תלקח מן הנביא אשר עמד בסוד ה', כדרך (עמוס ג, ז) "כי אם גלה סודו אל עבדיו הנביאים", וכן (ישעיה ט, ו) "דבר שלח יי' ביעקב" וגו' והבן.
[ירמיה ט, טז] "ואל הַחֲכָמות שִׁלְחוּ ותבואנה". פירוש נשים היודעות דרכי החכמה, הירֵאות ה' ונוהגות בצדק, וכדברי הכלל הי"ב. ואלה הנשים יקראו, והן תבואנה ותשאנה עלינו נהי, כי בחכמתן וצדקתן יגידו האמת בקינתם שגמלנו רעה לנפשינו, כי סרנו ממצות השם וחֻקוֹתיו. בעבור שהן מבינות טעם החרבן, וכמו שפרשנו בפסוק (ט, יא) "מי האיש החכם ויבן וגו' על מה אבדה הארץ". וכשנשמע דבריהם אז (ט, יז) "תרדנה עינינו דמעה, ועפעפינו יזלו מים" על כל חטאתינו, ושנסתלקה השכינה לבָשְׁתֵּנוּ ולחרפתינו, ונחרבה עיר הקדש ומקדש ה', וכמו שאמר (ט, יח) "כי קול נהי נשמע מציון איך שודדנו, בושנו מאד כי עזבנו ארץ". כלומר ראוי לנו להכלם על רוע מעללינו שבעבורן גלינו מעל הארץ, כדרך (ויקרא יח, כה) "ולא תקיא הארץ אתכם בטמאכם אותה" וגו'. ורד"ק ז"ל פירוש "חכמות, בדברי הספד וקינה", עכ"ד ז"ל. ומה שפירשנו אמת.
[שמות כח, ג] "ואתה תדבר אל כל חַכְמֵי לב אשר מלאתיו רוח חכמה", (שם לא, ו) "ובלב כל חֲכַם לב נתתי חכמה". (שם לה, י) "וכל חֲכַם לב בכם יבואו ויעשו". (שם לו, א) "וכל איש חֲכַם לב אשר נתן יי' חכמה ותבונה בהמה". (לו, ב) "ואל כל איש חֲכַם לב אשר נתן יי' חכמה בלבו". (לו, ה) "ויעשו כל חֲכַם לב". (לה, כה) "וכל אשה חַכְמַת לב", (לו, ד) "ויבואו כל הַחֲכָמִים העושים את כל מלאכת הקדש". כל אלו נכתבו אצל מלאכת המשכן על בצלאל ואהליאב וחבריהן השָׂרים הנכבדים, והיו כולם שָרֵי אלהים צדיקים וישרי לב, בעלי החכמה ונוהגים כפי החכמה בכל מנהגיהם צדק משפט ומישרים. ובעבור חכמתם וצדקתם זכו לרוח אלהים בחכמה בתבונה ובדעת כמו שהזכיר הכתוב אצל בצלאל (שמות לא, ג) "ואמלא אותו רוח אלהים בחכמה בתבונה ובדעת". לכן מתוארים תמיד בתאר "חכמי לב", להורות כי נהיתה בם החכמה לטבע שני, וציוריה מושלים בלבם בכל עת, עד שזכו לרוח אלהים בהפלגה גדולה, גם בכל מלאכת מעשה ובחכמות למודיות שהצטיירו בלבם תבנית כל דבר ותכונת כל דבר, וע"י כן עשו את המשכן וכל כליו כמצות השם ב"ה. וכענין שפרשנו בחלון ז' בפסוק (מל"א ג, יב) "הנה נתתי לך לב חכם ונבון", האמור אצל שלמה. גם בארנו תאר "חכם לב" בכלל כ"ז. ועיקר הדברים בבית הראשון (חדר ה' חלון ה'), ואין צורך לבאר הענין הזה יותר, כי אין טוב לכפול הענינים ללא יועיל. ובזה התבארו כל הכתובים שבהן זכר תארי החכמה בכתבי הקדש, זולתי הנמצאים בספר קהלת, ובספרי תהלים משלי איוב. גם השמטנו מחדר זה מקצת המקומות שנזכר בהם אחד מן תארי החכמה בשאר ספרי הקדש, אשר דרך אחר להם, ויתבארו בחדר י"א וחדר י"ב מבית הזה. ועתה יתבארו הנמצאים מתאר זה בספר קהלת.

Chamber 3



Window 1

<small>החדר הג' ובו עשרה חלונות יבאר תאר "חכם" וחכמים שבספר קהלת, כולם על הנוהגים כפי החכמה, נפרש כל הכתובים שנזכר בהם התאר הזה</small><br>[קהלת ב' י"ד] "הֶחָכָם עיניו בראשו והכסיל בחשך הולך וידעתי גם אני שמקרה אחד יקרה את כולם". פירוש "החכם" שאסף חֻקֵי החכמה לנפשו ונוהג במנהגיו כפי החכמה, וכדברי הכלל הי"ב. והנה בפסוק שלפניו נאמר (ב, יג) "וראיתי אני שיש יתרון לחכמה מן הסּכלות כיתרון האור מן החשך", ויתבאר היטב בחדר הז'. ועל כן אמר לפי שדרך החכמה אור, הנה החכם הנוהג בדרכיה עיניו בראשו. ומלת "עין" נפל על כל כח וכח הנטוע בנפש, שכל אחד כמו עין לראות, כמו כח הגאוה, כח הענוה, כח הנדיבות, כח הכילות, כח התאוה וכיוצא, שעל ידי הכח מביט ומצייר אותו הדבר, כי לולא שהיה נטוע כח כזה בנפש, לא היה מצייר דמותו כלל, וכמו שבארנו בבית הראשון (חדר ב' חלון א'). והחכם לא יתור אחר עיניו, וכדרך (במדבר טו, לט) "ולא תתורו אחרי לבבכם ואחרי עיניכם", מלת "לב" על השכל והבינה, וכמבואר בבית הראשון (חדר ה' חלון א'), ומלת "עיניכם" על כלל הכחות הנטועות בנפש. ועל זה שנינו (אבות, ב משנה ט) "ר' אליעזר אומר עין טובה", ובפרושינו למסכת אבות בארנוהו.<sup class="footnote-marker">1</sup><i class="footnote">יין לבנון,מהד' תשס"ג עמ' 149-152</i> וקדמונינו ז"ל אמרו<sup class="footnote-marker">2</sup><i class="footnote">ברכות יב, ב</i> "'אחרי לבבכם' זו מינות, 'ואחרי עיניכם' זו זנות". כי המינות צומח מתעיות השכל והבינה, והזנות מסתעף מעקלקלות הכחות הנפשיות המצטיירות בדרך רע. ולפי שהחכם נשען על חֻקֵי השם ב"ה ותורותיו, על כן עיניו בראשו, אינו מאמין שכל מראה עיניו חכמה. אבל יודע שהחכמה עליונה, ושצריך האדם לכבוש יצר לבו ולהשתמש בכל כחותיו כפי החכמה, ומביט תמיד בעיניו למעלה. וכולם פונים אל הראש האחד ללכת בדרכי השם ב"ה ואצלו ית' הכל אור, כדרך (תהלים צז, יא) "אור זרוע לצדיק". וכדמות מליצה זו מצינו בדברי שלמה (משלי טו, כד) "ארח חיים למעלה למשכיל למען סור משאול מטה". וזהו גדר החכם באמת, ולכן לא אמר "החכם הולך באור", כי כל ענין קהלת לבאר גדר החכם ומה ענינו, והיפך ממנו הכסיל הנלוז מן החכמה ונשען על שרירות לבו הרע, והולך אחר עיניו ואחר מראה לבבו הזונה. ולא הוצרך להודיע זה כי למד מענינו הוא, שאם הכסיל ההיפך מן החכם, נודע שעיניו למטה ואינו מביט בהן בחכמה. אבל הודיע כי רע ומר לתור אחר העינים, כי העושה כן הולך בכל מנהגיו בחשך ולא אור, כי יצר לב האדם רע מנעריו, וכחות נפשו מצטיירות לרעה מאליהן, וכדברי הכלל הי"ז. ואלו הן דרכי שאול ואבדון, וכמו שאמר "למען סור משאול מטה". ואפילו הכסיל בטבע נפשו בעל כח שכל ובינה גדולה, מה יועילו לו בלכתו אחר עיניו? שעל ידי כן שכלו ובינתו משרתים ליצר לבו הזונה וישחית יותר, וכדברי הכלל הי"ח. ולא היה צריך להודיע כי החכם הולך באור שגם זה למד מענינו, כי החכם ההיפך מן הכסיל. ואם הכסיל הולך חושך, נודע כי החכם הולך באור.
אחר כן אמר "וידעתי גם אני שמקרה אחד יקרה את כולם", כלומר ידעתי שתקראנה לחכם תחת השמש המקרים שיקרו לכסיל, לפעמים יעני, לפעמים יחלה, לפעמים יקרוהו צרות רבות ורעות, וכמו שיקרה ג"כ לכסילים, כדרך (קהלת ט, יא) "וגם לא לחכמים לחם". (שם ה, יא) "יש צדיקים אשר מגיע אליהם כמעשה הרשעים", וכמו שיתבאר בחדר זה. כי דרכי ה' נשגבים מבינת האדם, ואין אנו יכולים לעמוד על סוד דרכיו, וכדברי הכלל הל"ב. ואמר עוד (קהלת ב, טו) "ואמרתי אני בלבי כמקרה הכסיל גם אני יקרני, ולמה חָכַמְתִּי אני אז יותר? ודברתי בלבי שגם זה הבל". כלומר אחר שנתברר לי ועיני רואות שיקרה לחכם כמקרה הכסיל, אמרתי בלבי, החכם והנבון, אם כמקרה הכסיל יקרני גם אני, ולא תצילני החכמה וכשרון המעשים ממקרי הזמן, למה חכמתי אני אז יותר? כלומר למה מנעורי שמתי צוארי תחת עול החכמה, וסבלתי צער היצר, ולא הלכתי אחר עיני, כי הבאתי למוסר נפשי, ומשלתי על תאותי ויצרי הרע, והייתי נוהג בחכמה והוא טרח גדול מאד, וכדרך (אבות, ה) "לפום צערא אגרא", כי יצר הלב קשה. ומדוע צִעַרְתִּי נפשי מאד עד שנהייתי חכם יותר מכל אדם? אם לא יהיה לי יתרון על הכסיל במקרים שיקרוני, וכדרך (ישעיה מט, ד) "ואני אמרתי לריק יגעתי לתהו והבל כחי כליתי". והשיב קהלת שדבר בלבו שגם זה הבל, כלומר הדבר הזה שאמרתי ממקרה החכם והכסיל, ושהתמרמרתי על נהגי בחכמה, הבל הוא, ואין ממש בטענה זו, ו[להלן] פירש דבריו למה דבר זה הבל.
[קהלת ב, טז] "כי אין זכרון לָחָכָם עם הכסיל לעולם בשכבר הימים הבאים הכל נשכח, ואיך ימות הֶחָכָם עם הכסיל?". פירוש זאת היא התשובה על טענת "ולמה חכמתי אני אז יותר". ואמר כי ראוי לאדם לשאת את כל המשא הזה למען ינהג בחכמה, לפי שטובה גדולה גומל לנפשו העליונה אם ינהג בחכמה. ואעפ"י שתחת השמש יקרה לפעמים לחכם כמקרה הכסיל, הנה אין זכרון לחכם עם הכסיל לעולם, ומלת "לעולם" על הזמן הנצחי, והוא העולם שאחר המות. כמו שאמר קהלת במקום אחר מספרו (יב, ה) "כי הולך האדם אל בית עולמו". ומלת "זכרון" על הדבר העומד והקיים, כמו (שמות ג, טו) "וזה זכרי לדר דר". והודיע שגם אם כמקרה הכסיל יקרה לחכם, אין זה רק תחת השמש בעולם הזה, אבל אין זכר שניהם שוה לעולם הארוך והנצח. כי זכרון החכם יעמוד לעד לברכה, וזכר הכסיל תאבד. ודומה לזה אמר דוד (תהלים קיב, ו) "לזכר עולם יהיה צדיק". ובספר משלי אמר (משלי י, ז) "זכר צדיק לברכה, ושם רשעים ירקב". לפי שהחכמה וכשרון המעשים תעמודנה לעד ותצילנה הנפשות מן האבדון וּמִשַׁחַת, ורשעת הכסיל תאבדהו. ואמר עוד "בשכבר הימים הבאים הכל נשכח", הודיע סוד חתום שנגלה אחר כן בנבואה לישעיה בן אמוץ. כי אחר שהבדיל בין החכם והכסיל במלת "לעולם", והוא הזמן הבא אחר המות, שנשמת החכם תאיר באור החיים וצרורה עם ה', ונשמת הכסיל רחוקה בעת ההיא מאור פני ה', הבדיל ביניהם עוד בענין המקרים שתחת השמש, וזה יהיה באחרית הימים בקום ישיני עפר ויחיו פעם שנית תחת השמש חיי עולם. ובעת ההיא לא יקרה עוד לצדיקים ולחכמים כמקרה הכסילים, כי יחדש השם ב"ה את עולמו, ולא יהיו עוד צרות בעולם כלל לצדיקים. ועל הזמן ההוא אמר "בשכבר הימים הבאים הכל נשכח". וכדוגמא זו כתוב בספר ישעיה, כְּשֶׁסִפֵּר מפרעון הרשעים וגמול הצדיקים באחרית הימים אמר (ישעיה סה, יג) "הנה עבדי יאכלו ואתם תרעבו" וגו'. (סה, טז-יח) "אשר המתברך בארץ יתברך באלהי אמן וגו' כי נשכחו הצרות הראשונות וכי נסתרו מעיני. כי הנני בורא שמים חדשים וארץ חדשה לא תזכרנה הראשונות ולא תעלינה על לב. כי אם שישו וגילו עדי עד אשר אני בורא" וגו'. וכל הענין כולו הנאמר שם.
וכן תפרש דברי קהלת שמלבד היתרון שיש לחכם על הכסיל אחר המות, כבר נודע בבירור שהימים הבאים באחרית העולם הכל נשכח, כל המקרים שהיו רגילין לבא לעולם על הצדיקים תשכחנה, ויהיו שמים חדשים וארץ חדשה לטובה יותר ממה שנוכל להשיג בדעתנו, וכמו שאמר (ישעיה סד, ג) "עין לא ראתה אלהים זולתך יעשה למחכה לו". וחתם דבריו (קהלת ב, טז) "ואיך ימות החכם עם הכסיל?" כלומר לכן אעפ"י שגם אני אודה לך, שבעולם הזה מקרה אחד לכל, לחכם ולכסיל, איך יעלה על דעתך לחשוב מחשבה נפסדת כזאת שימות החכם עם הכסיל? כלומר שתהיה תמותת שניהם שוה, וכדרך שאמר המשורר על הכסילים (תהלים מט, יא) "כי יראו חכמים ימותו, יחד כסיל ובער יאבדו" וגו'. כלומר הרשעים חושבים שמקרה אחד לכל, גם לַמָוֶת והזמן שאחר הַמָוֶת, וזה שקר. אלא (שם מט, טו) "אך אלהים יפדה נפשי מיד שאול", וכמו שיתבאר בחדר הד'. והעיקר כי מיום המות ואילך יפרדו זה מעל זה, כי נפש החכם יפדה אלהים משאול, ונפש הכסיל תרד דוּמָה. שמור הפירוש הזה בלבבך ותעלוזנה כליותיך!
ולברר האמת, אערוך תשובות על דברי ראב"ע זצ"ל בפירוש פסוקים אלו, כי הוא ז"ל פירש "החכם עיניו בראשו, דִמָה החכם לפקח שיש לו עינים בראשו, שילך כל מקום שירצה, ויראה הדרך הישרה והעקלקלות. והכסיל בחשך ילך, לא ידע במה יכשל" עכ"ד ז"ל. ולא יתכן פירוש זה, כי לכל אדם יש עינים בראש, ואעפ"כ לא ילך (אור)<sup class="footnote-marker">3</sup><i class="footnote">מלה זו השתרבבה לכאן בדפוס הקודם וכנראה היא ט"ס ושמא צ"ל מלת "שם"</i> אם המקום שהולך עליו חשך ולא אור, והיה ראוי לומר "החכם הולך באור", כמו שאמר "והכסיל בחושך הולך". ואם המשיל האור לעינים בעבור שבהן יראה האור, כמו כן היה ראוי לומר "והכסיל עור", או "הכסיל עיניו סגורות". ובפסוק ואמרתי אני בלבי וגו', פירש הרב ז"ל "אמרתי זה המקרה הוא שיקרה לכל באי עולם מטוב ומרע, ולמה חכמתי במה שהתעסקתי בדברי העולם כמו (קהלת ב, יט) שעמלתי ושחכמתי תחת השמש, ודברתי בלבי שגם זו החכמה היא הבל" עכ"ד ז"ל. וגם זה לא יתכן. הַתְּמֵהַ על עצמך איך יתרעם שלמה על התעסקו בדברי העולם, לפי שאולי יקרנו כמקרה הכסיל, אם לפי שעה היה שמח בעמלו, כמו שאמר (ב, ד) "בניתי לי בתים" וגו', (ב, ז) "קניתי עבדים ושפחות" וגו', (ב, ח) "כנסתי לי גם כסף וזהב" וגו', (ב, י) "כי לבי שמח מכל עמלי". וכי מי שאכל ושתה והתענג עשרים שנה, ואח"כ נפל למשכב, יתמרמר על התענגו בימים שעברו? ויותר תימה כי מדקדק גדול היה הרב ז"ל, ולא שם לבו שנכתב "גם זה הבל". ואם כדבריו ששב על החכמה, היה לו לומר "גם היא הבל" או "גם זאת הבל". כי מלת "חכמה" בכל המקרא נקבה. והאמת כדברינו שמלת "חכמתי" על הנהגתו בחכמה, וכדברי הכלל הי"ב. וראייתו מפסוק "שעמלתי ושחכמתי תחת השמש", מנגדו יעמוד ולא דִמָה יפה, כי בפסוק "ואמרתי אני בלבי" נזכר "חכמתי" סתם, ונופל לבד על חכמתו בהנהגה. ובפסוק שהביא לראיה נזכר מלפניו "שעמלתי", ומלאחריו "תחת השמש". ויתבאר בסמוך, ובחדר י"ב מבית זה. עוד פירש הרב ז"ל בפסוק "כי אין זכרון" וגו' "בעבור שהכל יסור גם ישכח, והוא שאמר וגם זה הבל, בעבור שאין זכרון לחכם עם הכסיל. ואם היה לו זכר ימים או שנים מעטים, בימים הבאים הכל נשכח, והרעה הקשה שימות החכם עם הכסיל" עכ"ד ז"ל. פירש כן לפי מחשבתו שקהלת ההביל החכמה. וכבר השיבונו על דבריו. ועוד בפסוק הראשון כבר אמר שיקרה לחכם כמקרה הכסיל, ובכלל המקרים הוא מקרה המות, ולמה שב להזכירו פעם שנית? ועוד מדוע הזכיר "הכסיל" בפסוק זה? יאמר כי אין זכרון החכם לעולם כי ממנו ידבר. ומלת "עם" לפירוש זה אין לו שחר. ועוד "בשכבר הימים הבאים הכל נשכח", יאמר כי בימים הבאים הכל נשכח. ויותר מכל כי בעל הטעמים מלמדנו שאין יסוד לפירוש הרב ז"ל, כי שָׂם הנגינה המפסקת תחת מלת "לעולם", ולפי הרב ז"ל היתה ראויה להיות תחת מלת "נשכח", והבן.

Window 2

[קהלת ב, יט] "ומי יודע הֶחָכָם יהיה או סכל וישלט בכל עמלי שעמלתי ושחכמתי תחת השמש". פירוש "החכם", הנוהג במנהגיו כפי החכמה, וכדברי הכלל הי"ב. והפסוק הזה שב על הענין שלפניו המבואר בחלון הראשון. כי אחרי שהודיע שתחת השמש יקרה לחכם כמקרה הכסיל, ושלא יבדלו החכמים מן הכסילים כי אם מיום המות והלאה, אמר (ב, יז) "ושנאתי את החיים כי רע עלי המעשה שנעשה תחת השמש כי הכל הבל ורעות רוח". כלומר כאשר נתבאר לי יתרון החכמה מן הסּכלות, ויתרון החכמים מן הכסילים, כי החכמים מוכנים לחיי עולם והכסילים יאבדו, החילותי לשנוא את החיים<sup class="footnote-marker">1</sup><i class="footnote">עסקי עולם הזה</i> שכל עסקיהם הסּכלות, ומן החכמה נלוזים הם. לפי שהיה רע עלי המעשה שנעשה מהם תחת השמש לבד, ואינן נותנין חלק לחכמה שהיא עליונה מן השמש, והנה כל מעשיהם הבל, לא יועילו ולא יצילו והוא הבל ורעות רוח האדם כשעולה מאליו ואין לו מעצר בחכמה, כי אז יפעל בסּכלות כפי התגברות כחות הנפש שעולין מאליהן ונוטין אל הרע. ואמר עוד (ב, יח) "ושנאתי אני את כל עמלי שאני עמל תחת השמש שאניחנו לאדם שיהיה אחרי". כלומר כמו כן החילותי לשנוא גם את עמלי שעמלתי תחת השמש לבנות בתים, ולעשות גנים, ולקנות עבדים ושפחות, ולכנוס כסף וזהב וסגולת מלכים וכיוצא. ואע"פ שאינני נלוז מדרך החכמה, כי בכל המעשים האלו לא סר לבי מהיות נוהג בחכמה, ואין רע בהיות החכם הצדיק עוסק ג"כ בחכמות למודיות ובכל מלאכת מעשה, הנה שנאתים מטעם אחר, והוא שאניחנו לאדם שיהיה אחרי לאחר מותי, כי לא ירד אחרַי כבודי מכל טוב העולם הזה. ואע"פ שבצדקתי ובחכמתי אלך מ"טוב" העולם הזה ל"רב טוב" הצפון ליראי ה', ומה אחוש שיירש זולתי את כבודי בעולם הזה? הנה זאת אני חושש שאיני יודע מי יהיה היורש, אם חכם יהיה איש ירא את ה' ונוהג בחכמה, או סכל ונלוז מדרך החכמה, וישלט בכל עמלי שעמלתי ושחכמתי תחת השמש, בתים אשר בניתי, וסגולת מלכים אשר אספתי. ואילו יהיה היורש חכם, ראוי הוא לכל העמל הזה, שעל ידי כן יהיה לבבו פנוי לחכמה ולעמול בתורה, ויברך את השם ברוך הוא על כל הטובה אשר נתן לו, ואז עמלתי לברכה. אבל כשיהיה היורש סכל, לא יירא את ה' ולא יעבדנו, וישתמש בכל העמל שעמלתי בארח סּכלות, אזי עמלתי לתהו ולהבל. כך הפירוש הנכון. ואם לא תפרש כן, אשאלך למה יחוש? היש הבדל אצלו אם יירשנו חכם בחכמת המדידה או חכם לעשות בזהב ובכסף, או הסכל בשתיהן? והנה אמת הדבר שאין תאר "חכם" סתם נופל אלא על הנוהג במנהגיו כפי החכמה.

Window 3

[קהלת י, ב] "לב חָכָם לימינו ולב כסיל לשמאלו". פירוש "חכם" הנוהג בדרך החכמה, וכדברי הכלל הי"ב. וכבר בארנו בכלל כ"א שמלת "לב" הונח על כח הממשלה הנטוע בנפש, והכח הזה בנפש כמלך בתוך צבאיו. וְדִמָה הדבר למלך יושב על כסא, וצבאיו עומדים מימינו ומשמאלו, אלו אומרים כה ואלו אומרים כה, והמלך גוזר עם מי הדין ואיך ראוי לעשות. וכן הכחות הנפשיות שיש בכל אחד מהן דבר והפוכו, דרכי חכמה ודרכי סּכלות, והם כנלחמים אלו עם אלו. דרכי החכמה עומדין לימין, ודרכי סּכלות משמאל הלב, וכדברי הכלל השני. והודיע כי המושל החכם נוטה לצד הימיני וגוזר ללכת בחכמה, והמושל הכסיל נוטה לצד השמאלי ובוחר בדרכי סּכלות. והנה יש שמאל בנפש החכם, וימין בנפש הכסיל, כי הכחות בכללן נטועות בכל הנפשות, וכדברי הכלל החמישי, ואין הבדל ביניהן רק בענין הממשלה, שבלב החכם מושלים תמיד ציורי החכמה ועושה על פיהן, ובנפש הכסיל מושלים ציורי הסּכלות. וכענין (יחזקאל יח, לא) "ועשו לכם לב חדש ורוח חדשה". וכמו שבארנו בבית הראשון (חדר ה' חלון ב'). וראב"ע ז"ל פירש "לא יאמר על גוף הלב, כי באמצע הוא לכל לחכם ולכסיל, אע"פ שראשו נטוי לצד שמאל. וענינו ששכל החכם עמו, ובשעת הצורך ימצאנה מיד בכל עניניו במהרה. והיפך זה הכסיל. כאילו לב חכם לימינו, לימין יותר כח מהשמאל ויותר מהירות, בעבור היות מבוע הדם שהוא הכבד לפאת ימין" עכ"ד ז"ל. ואילו היה תאר "חכם" על המשכיל במהרה, ותאר כסיל על הפתי ובעל השכל החלוש, אולי יאמנו דבריו ז"ל. אבל בהיות מלת "משכיל" תאר לבעל השכל המשכיל מהרה, וכן תאר "פקח", וכמבואר בחדר שני חלון ב', ומלת "פתי" ו"טפש" תוארים לנעדרי השכל, ואין כן "כסיל" שהנחתו גם על בעל השכל הגדול והפקח, אלא שהוא סר מחכמה. ומלת חכמה הונח גם על בעל השכל המעט, אלא שלמד חכמה ונוהג בחכמה. הנה האמת כמו שפרשנו.
[קהלת י, יב] "דברי פי חָכָם חן ושפתות כסיל תבלענו". פירוש "חכם" שלמד חֻקֵי החכמה ונוהג בחכמה, וכדברי הכלל הי"ב. וכבר בארנו בפתיחתנו לספר זה שכתבי הקדש פעם יכנו הדבור במלת "שפה", ופעם יכנוהו במלת "פה", ופעם במלת "לשון". ורמזנו שם שכל דבר של בינה כינו במלת "לשון". ועתה נרמוז שכל דבור של חכמה כינו במלת "פה", כדרך (תהלים מט, ד) "פי ידבר חכמות והגות לבי תבונות". וכן כל "פי ה'" הנזכר בנביאים שהיא מליצה על הגזרות העליונות היוצאות מפי השם ברוך הוא. ולפי שכל דבריו במשפט החכמה כמבואר בכלל י"ד נכללו במלת "פה". ועוד ארמוז פה שכל דבור של דעת ובירור דברים בלי חולק, ובכלל זה כל המאמרים הפשוטים שדעת כל אדם מסכמת עליהן, וכן כל המאמרים הנשחתים המורגלים בפי הכסילים והאוילים שכולם מסכימים עליהם, הונח עליהם לשון "שפה". ועל זה אמר ד"דברי פי חכם חן", כלומר שהחכם דורש בדברי חכמה, אעפ"י שאין על החכמה מופתי הדעת, יהיו דבריו ומדרשו חן ושכל טוב, וכמו שיתבאר בחדר יו"ד בפסוק (משלי ג, ד) "ומצא חן ושכל טוב" וגו'. והכסיל אפילו יגיד דבר-שפתים והן הדברים המוסכמים בפי כל חבריו בלי חולק, הנה שפתותיו תבלענו, כי שפתותיו עמל תדברנה, שפתי רמיה, ואין צריך לומר כשיגיד דברים נתלים במנהגים שאין עליהן הסכמה ובירור, כל היוצא מפיו יהיה סּכלות והוללות. ועל זה סמך פסוק שלאחריו (קהלת י, יג) "תחלת דברי פיהו סּכלות, ואחרית פיהו הוללות רעה". כלומר אחר שהודעתיך ששפתותיו תבלענו, אודיעך שדברי פיו בעניני חכמה, תחלת דבריו סּכלות ולא שכל טוב וחן, ואחרית פיהו סוף המדרש ותכליתו הוללות רעה, שהוא שעמום הדעת ושגעון. ובפסוק שלפניו אמר (י, יא) "אם ישך הנחש בלוא לחש, ואין יתרון לבעל הלשון". וזה נגד בעל הבינה החולק בתהפוכותיו על החכמה והדעת, וכענין "הנבון נגד פניו" שבארנו בבית הראשון (חדר ו' חלון י'), כי על עניני בינה הניחו מלת "לשון", ועם זה דבר על כל חלקי המאמרים. והבדיל בין החכם והנבון, ובין הכסילים, ובמקומות אחרים יתבאר הענין יותר.

Window 4

[קהלת ו, ז] "כי העֹשק יהולל חָכָם ויאבד את לב מתנה". פירוש "חכם" שאסף חֻקֵי החכמה ונוהג בחכמה, וכדברי הכלל הי"ב. ושמע דברי ודע כי קהלת בספרו דבר ענינים כוללים ומאמרים שלמים, והעריך טענות הכסילים והאוילים הבוזים חכמה ומוסר בטענותיהם, והשיב קהלת על דבריהם כדרכי חכמתו הגדולה האסופה בנפשו. והפסוק הזה שאנו מפרשים עתה, גם הוא מטענות הכסילים נגד החכמה. ודע כי בלשון הקדש תמצא לשון "גניבה", לשון "גזל", ולשון "עושק". ועל דרך כלל תדע כי לשון "גניבה" על דבר הנגנב בסתר אין רואה, ולשון "גזל" על החוטף בחזקה בפרהסיא, כמו (שמואל ב כג, כא) "ויגזול את החנית מיד המצרי". וכן אמרו קדמונינו ז"ל (בבא קמא עט, ב). ומלת "עושק" על הכובש תחתיו ממון או כלים או קרקעות וכל דבר שהוא חייב לתת לחבירו, כמו כובש שכר שכיר, שאיננו גונב ולא גוזל, אבל עושק לפי שאינו משלם שכר פעולת השכיר. ועל זה כתוב (ויקרא יט, יג) "לא תעשוק את רעך", ואמרו קדמונינו ז"ל (תורת כהנים, ויקרא יט, יג) זה הכובש שכר שכיר. ובמשנה תורה נאמר בפירוש (דברים כד, יד) "לא תעשק שכיר עני ואביון", וכן כל כיוצא בזה. וכדמות הענין הזה יקרה תלונה לבני אדם, בראותם תחת השמש צדיק ורע לו, רשע וטוב לו. ויקשה דבר זה בעיניהם מאד. כי השם ב"ה הבטיח פעמים רבות שהוא מטיב עם הטובים, ונפרע מן הרשעים. וכשיראו צדיקים עושי הטוב נגועים ומוכים, וטובה לא ראו, ידמה חלילה כעושק, כאילו השם ברוך הוא כובש שכרם, ואינו נותן להם שכר פעולתם. על זה באה המליצה בדברי המשורר, שהזכיר דברי הרשעים המצליחים, ולעיניהם צדיקים ילכו אחור (תהלים עג, ח) "ימיקו וידברו ברע, עושק ממרום ידברו". כלומר הם אומרים יש עושק במרומים, ושעל כן טוב לעשות מה שהלב חפץ, ויתר דברים נשחתים הנזכרים שם שאומרים פועלי און. ובאמת הענין הזה יבהיל גם לב החכמים והנבונים, וכמו שבארנו בבית הראשון (חדר ד' חלון ו') שאדוננו משה ע"ה בקש על זה ואמר (שמות לג, יג) "הודיעני נא את דרכיך". ואמרו קדמונינו ז"ל (ברכות ז, א) בקש לדעת מפני מה יש צדיק ורע לו רשע וטוב לו. והנביא ירמיה ע"ה אמר (ירמיה י, א) "צדיק אתה יי' כי אריב אליך, אך משפטים אדבר אותך. מדוע דרך רשעים צלחה?" וגו'. וכן חבקוק אמר (חבקוק א, יג) "תחריש בבלע רשע צדיק ממנו". ואיוב שהיה (א, א) "תם וישר ירא אלהים וסר מרע" כשבאו עליו מכאובות תמה והתבהל ואמר בתחנוניו אל השם ב"ה (איוב י, ג) "הטוב לך כי תעשוק?" כלומר הועיל ואני צדיק וראוי לך לתת לי שכר טוב, ואתה מונע ממני שכרי, הרי זה כדמות כובש שכר שכיר כביכול. אהה ה', הטוב בעיניך לעשוק? וזה כדוגמת מליצת הפסוק שאנו עוסקים בבאורו.
וכבר אמרנו בבית הראשון (חדר ד' חלון ו') שהחכמים והצדיקים באמונתם יחיו, כי יודעים כי השם ב"ה צדיק וישר הוא, אל אמונה ואין עול, ומשתמשים בענין זה בכח העקשות הנטועה בנפש, לעקש שאלות השכל השופט כפי מראה עיניו. ולכן הקדים ירמיה ע"ה "צדיק אתה ה'" וגו', כלומר אעפ"י שאדבר אתך משפטים בשכלי, יודע אני כי בשלי הצער הזה, שאיני מבין סוד דרכיך, אבל בלבבי יודע אני כי צדיק אתה בכל דרכיך. וכן הקדים המשורר האלהי בתלונתו (תהלים עג, א) "אך טוב לישראל אלהים לברי לבב", כלומר אף כי אערוך לפניך שאלת צדיק ורע לו, רשע וטוב לו, הנני יוסד ליסוד מוסד כי טוב אתה לבד לישראל ולברי לבב. כי החכמים יודעים שסוד דרכי ה' נשגבים מבינת האדם וממראה עיני השכל. וכמו שבארנו דברים של טעם בבית הראשון (חדר ח' חלון א'), וכדברי הכלל הל"ב. והנה הם מאריכים ברוח שכלם ובינתם, לחשוב מחשבות טהורות ביראת ה' ובנפלאותיו, ואלה המחשבות נצבות בעד<sup class="footnote-marker">1</sup><i class="footnote">נגד</i> כח הכעס ומרירות הנפש, שלא יפרצו מהרה בראותם לעיניהם צדיקים נגועים ומעונים, ורשעים מצליחים ועושים חיל, ולא יטו רגליהם בעבור זה מן הדרך הישרה, וכמו שבארנו שם בטוב טעם (חדר י חלון י). ואין כן הכסיל שמדתו "נוח לכעוס", ולא יוכל להאריך ברוחו, אלא מיד שרואה בעיניו רשע עושה חיל, או צדיק הולך שחוח, יתבלבל דעתו ויקרא תגר על מדותיו של השם ב"ה. כי כעס הנפש תבלבלהו, בעבור שרוחו גבוה ואין מעצר לרוחו, לפי שלא הרגיל עצמו במוסר לשום דלתים ובריח בעד רוחו שלא יפרוץ מהרה. ועל ענין כזה וכיוצא בו שנינו (אבות, ד), "איזהו גבור? הכובש את יצרו, שנאמר (משלי טז, לב) 'טוב ארך אפים מגבור, ומושל ברוחו מלוכד עיר'". ושנינו (אבות, ד) "מאד מאד הוי שפל רוח". ובארנו הכל על נכון בפרושינו למסכת אבות.<sup class="footnote-marker">2</sup><i class="footnote">יין לבנון, מהד' תשס"ג עמ' 268-269; 282-286</i> וכשתגבר עליו הכעס ובלבול הדעת מיד יטה מדרך האמת, ויאמר אין טוב בחכמה ובחכמים, ושיותר טוב ללכת אחרי שרירות הלב הרע. וכדרך שנזכר בנבואה, שאמרו הנלוזים (מלאכי ב, יז) "כל עושי רע טוב בעיני ה', ובהם הוא חפץ. או איה אלהי המשפט?". ונאמר עוד שאמרו (שם ג, יד) "שוא עבוד אלהים, ומה בצע כי שמרנו משמרתו?" וגו'. והנה תראה בדברי המשורר שהזכרנו כשדבר על ענין זה ואמר (תהלים עג, ג) "כי קנאתי בהוללים שלום רשעים אראה" וגו'. (עג, יב-יד) "הנה אלה רשעים וגו' השגו חיל, אך ריק זכיתי לבבי וגו' ואהי נגוע כל היום" וגו'. הזכיר אחרי כן (עג, טז-כ) "ואחשבה לדעת זאת עמל היא בעיני. עד אבוא אל מקדשי אל אבינה לאחריתם. אך בחלקות תשית למו הפלתם למשואות. איך היו לשמה כרגע ספו תמו מן בלהות. כחלום מהקיץ יי' בעיר צלמם תבזה". כלומר הודיע שבקש לדעת סוד הדבר בשכלו ובבינתו ולא יכול, כי אלו הדברים נשגבים מבינת האדם ומשכלו. עד אשר בא אל מקדשי אל, ונחה עליו הרוח הטוב, אז נתוסף בו רוח בינה ממרומים, והבין אחרית הצדיקים והרשעים, ואז נחה שקטה דעתו, כי ראה המשפט הגדול בקום אלהים לשפוט תבל באחרית הימים, ונודע לו מה בין צדיק לרשע.
וכמו שהשיב גם כן הנביא על תלונת אנשי דורו שאמרו שוא עבוד אלהים וגו', (מלאכי ג, יח-יט) "ושבתם וראיתם מה בין צדיק לרשע, בין עובד אלהים לאשר לא עבדו. כי הנה היום בא בוער כתנור" וגו'. כלומר עוד תשובו פעם שנית בקום ישיני עפר, ובעת ההיא תראו בעיניכם מה בין צדיק לרשע. ודע כי מלת "יהולל" על שגעון הדעת ושבושו, כמו (קהלת י, יג) "הוללות רעה", וכמו (תהלים עה, ה) "אמרתי להוללים אל תהולו". ועל זה אמר (קהלת ו, ז) "כי העשק יהולל חכם", וזוהי טענת הכסיל נגד החכמים בעלי המוסר המזהירים אותו שיעזוב דרכו הרעה וינהג בחכמה, וטוען איך אפשר לאדם לצער עצמו לכבוש היצר הקשה וללכת בחכמה, אם בעיניו רואה כי טוב לרשע, וצדיק נגוע ומוכה אלהים ומעונה? הלא גם אם כבר הוא חכם ישתגע ותשתבש דעתו בראותו כן? ונגד זה אמר כי העושק הנראה בעולם יהולל וישבש דעת החכם, וכן יאבד את לב מתנה. מלת "יאבד" שב על העשק הנזכר בראש הכתוב, כלומר מלבד שיהולל דעת החכם, אבל גם כן יאבד העשק את לב בעל הרוח, שזכה בצדקתו למתת לב חכם, וכדברי הכלל הכ"ז, שהוא מתת אלהים, וכמו שבארנו בחדר שני (חלון ז') בפירוש פסוק (מל"א ג, יב) "הנה נתתי לך לב חכם ונבון" וגו', הנה העושק שרואה יאבדנו. וכמו שאמרנו שגם הנביאים ואנשי השם השתאו והתפלאו בעבור שראו העשק הנעשה תחת השמש. ולפי רש"י ז"ל "לב מתנה, לב חכמה שהיא מתנה לאדם שנאמר כי ה' יתן חכמה" עכ"ד ז"ל. ויפה פירש. ואעפ"י שהטעם מפסיק במלת "לב", המקרא קצר. וכך סדורו, "ויאבד את לב", שהוא מתנה.
עוד רומז על החלוקה מן רשע וטוב לו, כי ראש המקרא "כי העשק יהולל חכם" על צדיק ורע לו, שנדמה לנו כאילו ח"ו יש עשק בדבר, שנמנע מן הצדיק שכר פעולתו. וסוף המקרא על רשע וטוב לו, ועל זה אמר "ויאבד את לב מתנה" הניתנה שלא כפי משפט השכל האנושי. והן המתנות שניתנו מן השמים לאנשי רשע, כמו העושר והבריאות והבנים והנצחון וכיוצא, שהן כולם מתנות, כדרך (קהלת ב, כא) "ולאדם שלא עמל בו יתננו חלקו". והשיב קהלת שקר דברו האנשים האלו, ואין טענתם כלום. כי החכם לא יהולל אותו העשק, ולא יאבד את לב מתנה. כי החכם בחכמתו יודע שדרכי השם ב"ה נשגבים מבינת האדם, ואין לתמוה על משפטי העולם הזה ואם נראין כמעוקלים. כל עוד שלא נדע מה יהיה אחרית הכל, והם משפטי העולם הבא. וכדרך (תהלים עג, יז) "עד אבוא אל מקדשי אל אבינה לאחריתם". ועל זה אמר (קהלת ז, ח) "טוב אחרית דבר מראשיתו". ואולם זהו הענין המבדיל בין החכם ובין הכסיל כי מדת החכם להיות ארך רוח, ולא יכעס מהר בראותו דבר המנגד לשכלו ולבינתו, אלא מאריך ברוחו. ולכן לא יתהולל ולא יאבד לבו אם נראה לעיניו עשק במשפטי עולם הזה. והכסיל הוא להיפך שמלבד שאינו יכול להאריך ברוחו, אלא שהוא גבה רוח, ומיד שרואה דבר המנגד לשכלו יגבה רוחו וגאותו ויאמר שהוא מעקל. ועל זה אמר (קהלת ז, ח) "טוב ארך רוח מגבה רוח". וחזר ופירש דבריו ואמר (קהלת ז, ט) "אל תבהל ברוחך לכעוס, כי כעס בחיק כסילים ינוח". פירוש, אתה החכם אל תבהל ברוחך לכעוס, אל יגבה רוחך וימלא לבבך כעס בבהלה ובמהירות, כי זאת היא מדת הכסיל שבחיקם מצא הכעס מקום לנוח, שהן כועסים תמיד. לפי שכל ענין הנעשה תחת השמש נגד רצונם, יכעסו וירגזו עליו בעבור שהן כסילים ואינן יודעים דרכי החכמה ויראת ה'. ואתה החכם כשתהיה ארך רוח לא יהוללך העשק ולא יאבד לבבך, כי האֵל אשר אתה בוטח בו יהיה בכסלך ושמר רגלך מלכד היצר. וכדרך שאמר המשורר בענין זה (תהלים עג, כב-כג) "ואני בער ולא אדע בהמות הייתי עמך. ואני תמיד עמך אחזת ביד ימיני". כלומר גם בטרם נגלה אלי דבר, ולא ידעתי טעם לְשַׁלְוַת הרשעים ויסורי הצדיקים, אעפ"כ לא סרתי מדרך החכמה, אבל הייתי תמיד עמך. בעבור שאתה "אחזת ביד ימיני" שלא אמוט, כי ה"ימין" הוא החכמה וכמבואר בכלל השני. והפירש הזה יסודתו בהררי קדש, ולא פרשו כן מפרשי המקרא זצ"ל.

Window 5

[קהלת ח, יז] "וראיתי את כל מעשה האלהים וגו' וגם אם יאמר הֶחָכָם לדעת לא יוכל למצוא". פירוש "החכם", שאסף חֻקֵי החכמה ונוהג כן, וכדברי הכלל הי"ב. והודיע שגם אם ישתונן החכם כליותיו, ויתן מועצות רבות בלבבו להבין בחכמתו סוד דרכי השם ב"ה ואיך נוהג עולמו, לא יוכל למצוא טעם ועיקר הדברים בדרך ברור. לפי שסוד ההנהגה העליונה נשגבת מדעת האדם ומבינתו, וכמו שבארנו בכלל ל"ב, וכענין שפרשנו בפסוק (קהלת ז, ז) "כי העושק יהולל חכם" וגו'. והנה בלב החכם נגלים ציורי החכמה ועל ידי ההִגָלוֹת הזה יוכל להשתמש בבינתו להבין כדמות הציורים הללו בסוד דרכי החכמה העליונה, וכדרך שבארנו (חדר ב' חלון יו"ד), בפסוק (הושע יד, י) "מי חכם ויבן אלה" וגו' ובכל זאת לא יבין פרטי הדברים, מטעמים שבארנו בבית הראשון (חדר ח' חלון א'). וכל שכן מי שאיננו חכם, אעפ"י שהוא משכיל ומבין בטבע נפשו, לא יבין ולא ימצא דבר. ולכן אחר שהזכיר כלל בני האדם והודיע שבכל אשר יעמול האדם למצוא לא ישיג חפצו, הודיע שאפילו החכם שבחכמים לא יוכל למצוא, ועל כן נכתב "החכם" בה"א הידיעה.
[קהלת ט, א] "אשר הצדיקים וְהַחֲכָמִים ועבדיהם ביד האלהים, גם אהבה גם שנאה אין יודע האדם הכל לפניהם". פירוש "והחכמים", שאספו חֻקֵי החכמה אל לבם ונוהגים כן, וכדברי הכלל הי"ב. והודיע שנתן כל הדברים אל לבו ולברר הכל, והוא כי אין ספק שהצדיקים והחכמים, וכן מעבדיהן שהן פעולותיהן, הכל ביד האלהים. כי השם ב"ה אוהב צדיקים וחכמים, ופעולתם שמורה לפניו. ועם כל זה אין בני האדם יודעים מאומה, אעפ"י שהכל לפניהם שהן רואים בעיניהם את כל המקרים הבאים לעולם על הצדיקים ועל הרשעים, על החכמים ועל הכסילים, אינן יודעין להבחין מי טוב ומי רע. וכל כך נעלם הדבר הזה מהבחנתם שאפילו בין אהבה לשנאה שהן שני הפכים ושני קצוות היותר רחוקות זו מזו אין האדם יודע, כי אין להם ברור מתוך המקרים שתקראנה לצדיקים ולרשעים, מי משתי הכתות אהוב לשמים, ומי מהן שנוא? ופירש בפסוק שלאחריו טעם הדבר למה אינן יודעין להבחין מאומה? לפי שהן רואין שמקרה אחד לכל, וכמו שאמר (ט, כ) "הכל כאשר לכל מקרה אחד לצדיק ולרע לטוב ולטהור" וגו'. ולפי שלפעמים יקרה לצדיק כמקרה הרשע, ויקרה לרשע כמקרה הצדיק, אינן יכולין לדעת אפילו אהבה או שנאה, וכל שכן שאר ההבדלים שאינן רחוקים כ"כ כמרחק האהבה מן השנאה. ויתר הענין יתבאר בחדר השביעי (חלון ט') בעז"ה.
[קהלת ט, יא] "וגם לא לַחֲכָמִים לחם". פירוש "לחכמים", שאספו חֻקֵי החכמה אל לבם ונוהגים כן, וכדברי הכלל הי"ב. כי אחרי שהודיע שמקרה אחד לכל בענין הגזרות והמקרים הבאים מן השמים, כמו המלחמות והתחלואים דֶבֶר ודם ורעב וכיוצא, וכן בענין הטובות, הודיע עוד שגם בענינים הנמשכים בטבע ממעשה בני אדם ומכחות נפשם הנטועות בם, רָאָה תחת השמש שלפעמים ימנע מבעלי המדות והכחות האלו הפעולות הראויות להמשך מהן. ועל זה אמר (ט, יא) "שבתי וראה תחת השמש כי לא לקלים המרוץ". ואם בטבע נמשכת המרוצה מקלות הרגלים והגויה, לפעמים תמנע מהם המרוצה. "ולא לגבורים המלחמה", ואם בטבע הגבור להתחזק ולהלחם, לפעמים ירך לבו מן החלושים ממנו. "וגם לא לחכמים לחם", ואם מטבע החכמה להעשיר את בעליה, כי לפירוש זה מלת "חכמים" הנכתב בפסוק זה כולל החכמים במנהגים ישרים, ובלימודיות וכל מלאכת-מעשה, כדרך (שמות לו, ד) "ויבואו כל החכמים" הנכתב אצל מלאכת המשכן, וכמו שבארנו (חדר ב' חלון י"ב). ומטבע כל אלה להמציא מחיה ולחם לבעליהן, הנה לפעמים אין לחם ואין שמלה בבית החכמים. ולא פרשתי "ולא לחכמים לחם" אעפ"י שנוהגים בחכמה, והיה ראוי שתדבק בם השגחת השם ב"ה, וכדרך (תהלים קיא, ה) "טרף נתן ליראיו", לפעמים ירעבו ויצמאו, כי כבר דבר על ענין זה בפרשה שלפניה, באמרוֹ (קהלת ט, ב) "מקרה אחד לצדיק ולרשע" וגו' וכמו שבארנו בפסוק (ט, א) "אשר הצדיקים והחכמים" וגו'. ועכשיו מדבר על דברים הנמשכים בטבע מן המדות והמעלות של בעליהן. "ולא לנבונים עושר", מלת נבונים יתבאר בספר "מעין גנים" בעז"ה, והם הממציאים חדשות בכל חכמה למודית ובכל מלאכת מעשה ובחכמות הטבעיות. ואלו ההמצאות מעשירות לבעליהן, כמפורסם לכל וידוע בכל חכמה, הממציא ענין נאות וטוב ירויח בו, כמו הרופא הנבון כשימציא תחבושת ומזור חדש לרפאות בו המומין המסוכנים, ירויח ברפואותיו כמו שירצה. וכן הבנאי וכל האומנים, ומתקני הכלים במלאכת ההנדסה והאסטראנאמיא,<sup class="footnote-marker">1</sup><i class="footnote">חכמת ידיעת מהלך הכוכבים</i> שיעשירו בהמצאותיה. ולפעמים יקרה שיהיו הנבונים מדַלי העם. "וגם לא ליודעים חן". מלת "יודעים" יתבאר בדברינו על שרש "ידע" בעז"ה והן בעלי הדעת השלמה שנגלו בם ציורי המדעות הרבה, וכמו שרמזנו בבית הראשון (חדר ד' חלון ד') וכל דבריהם חן ושכל טוב, והשומע דבריהם יט לבבו אחריהם, ויעשה כעצתם, וימלא רצונם כאשר יחפצו. ולפעמים יקרה שיהיו לצחוק וללעג בעיני השומעים, לא תטיב עצתם בעיניהם ולא יעשו כדבריהם, לפי שֶׁ"עֵת ופגע יקרה את כולם" (ט, יא). והכל בארח חכמה, כי השם ב"ה מנהיג עולמו בחכמה עליונה ונשגבת מדעתינו.
ויש עתים הרבה למנוע מאלו החשובים הנזכרים הענינים הראוים להמשך ממדותיהם הנכבדות, ויפגע בם מדת הדין, וימנע מהם פרי מועצותיהם. וכדרך (ישעיה מד, כה) "משיב חכמים אחור" וגו', (איוב יב, כ) "מסיר שפה לנאמנים" וגו', ויתבאר בחדר י"א בעז"ה. ועוד יש בדברי קהלת משל ומליצה, להודיע שלא בלבד שמקרה אחד לצדיק ולרשע תחת השמש לטוב ולרע, אבל גם בענין הצדק והכשרון יקרה לפעמים שלא יהיה ביכלת הצדיק או החכם או בעל הכשרון המעשים לעשות כצדקתו וכחכמתו, ועל זה אמר (ט, יא) "לא לקלים המרוץ". כמו ששנינו במסכת אבות (פרק ג, משנה יב) "ר' ישמעאל אומר הוי קל לראש", ופרשנוה יפה,<sup class="footnote-marker">2</sup><i class="footnote">יין לבנון, מהד' תשס"ג, עמ' 221-222</i> ופה ארמוז ברמז קצר. לפי ששנה ר' עקיבא (אבות, ג משנה יג) "שחוק וקלות ראש מרגילין את האדם לערוה", שנה ר' ישמעאל הוי קל לראש. לפי שקלות ראש הוא הרגל המחשבות בעניני שחוק וזמה, וזה היפך כבד ראש, וכדרך (משלי י, כג) "כשחוק לכסיל עשות זמה". ומיד שיראה או ישמע ענין מגונה, תרבינה מחשבותיו עליהן ורוחו מלא מהן, כי הוא קל במחשבתו ומורגל לחשוב מחשבות כאלה, וזה מרגיל לעבור על העריות. ונגד זה החכם המורגל לחשוב מחשבות טהורות ביראת ה' ובחכמה, מיד שישמע או יראה דבר חכמה, תרבינה מחשבות לבבו וימלא יראה וכבוד. ולא כן הכסיל, שראשו כבד בשמעו דברי יראה וחכמה, לפי שאין לו הרגל בהן.
ועל זה שנינו שם (אבות, ה) "בן תימא אמר הוי קל כנשר וכו' לעשות רצון אביך שבשמים", כלומר יהיה נקל לך להגביה מחשבות לבבך ביראת ה' וחכמה עד לשמים, כנשר יעוף השמים, לא שתהיה קל הראש בעברות ובדברים מגונים. ובעבור כן חתם משנתו "לעשות רצון אביך שבשמים". ואפשר בדרך רמז לפרש מלת "לראש" שבדברי ר' ישמעאל שהוא ראשי תיבות: <b>ל</b>עשות <b>ר</b>צון <b>א</b>ביך <b>ש</b>בשמים, וכדרך ששנה בן תימא. וכן רץ כצבי, הוא ג"כ קלות המרוץ. אלא קל כנשר הוא על מחשבות הלב, ורץ כצבי לענין העבודה ומעשה המצווֹת. ועל שתיהן אמר קהלת (ט, יא) "כי לא לקלים המרוץ", שלפעמים יקרה שהקלים לראש, בעלי המחשבות הטהורות והקלים ברגליהם לרוץ בדרך המצוה והתורה, תכבדנה עליהם מחשבותיהם ורגליהם, ולא יכלו לחשוב ולרוץ לטוב כמנהגם, וכדרך שאמר המשורר (תהלים קיט, לב) "דרך מצותיך ארוץ כי תרחיב לבי". ופירוש נחמד יש במקרא זה, אלא שאין כאן מקומו. ואמר עוד "ולא לגבורים המלחמה", וכנגד זה שנינו וגבור כארי, וזה על כבישת יצר הלב, שהוא המלחמה הגדולה.<sup class="footnote-marker">3</sup><i class="footnote">חובות הלבבות, שער יחוד המעשה, פרק ה</i> וצריך גבורה ואומץ להתגבר במלחמה הקשה הזאת, וכמו שבארנו בבית הראשון (חדר ה' חלון ג'). וכמו ששנינו (אבות, ד) "איזהו גבור? הכובש את יצרו". ויקרה לפעמים שהגבורים אשר מעולם אנשי שם, הצדיקים הגמורים שנצחו את יצר הלב, לא תעמוד להם גבורתם, וילכדו לפי שעה ברשת היצר. ואמר עוד "וגם לא לחכמים לחם", וכמו שבארנו בבית הראשון (חדר ה' חלון ו'), שהנביאים וכתבי הקדש המשילו דרכי החכמה ללחם ולכל תנובה. ויקרה לפעמים שהחכם הגדול שאסף השמועות הרבות לנפשו, שישאלו ממנו משפט ההלכה, ויתעלם ממנו הדרך הנכון ולא ידע להשיב, או שיטעה בהלכה. ואמר עוד "ולא לנבונים עושר", ומלת עושר משל לרוב ההמצאות והדברים היקרים שיגיד הנבון המקובץ התבונות, וכמו שיתבאר בספר "מעין גנים" בעז"ה. ויקרה לפעמים שיאטמו הנבונים שפתותיהם ולא יוכלו לפרש דָבָר בהתעלם מהם לפי שעה דרכי תבונתם. ואמר עוד "וגם לא ליודעים חן". וכבר בארנו פירוש "יודעים", ובכלל זה בעלי "דעת אלהים" וכדרך "ודעת אלהים תמצא", שהוא המעלה הנפלאה העליונה,<sup class="footnote-marker">4</sup><i class="footnote">כמו שביאר רבינו ב"ספר המדות", סוף חלק ג</i> אנשי הרוח העומדים בסוד ה'. וכשישתדלו בעבור דבר, ימצאו דבריהם חן, הן כשיתפללו לשמים, הן כשיבקשו דבר ממלך ושרים, וכדרך (משלי ג, ד) "וּמְצָא חן ושכל טוב בעיני אלהים ואדם". ויקרה לפעמים שלא ימצאו חן לא בעיני המקום ברוך הוא ולא ימלא שאלתם, ולא בעיני אדם שלא יעשה כחפצם. ואמר הטעם לפי ש"עת ופגע יקרה את כולם" (קהלת ט, יא). גם אחד מהם לא ינצל שלא יפגע בו מדת הדין לפי שעה. והכל בסוד חכמתו העליונה הנשגבת משקול דעתינו. ויש לכל אלה הדברים יסודות נאמנים וראיות רבות בתורה ובספרי הנביאים, כמו אדוננו משה במעשה שטים נעלמה ממנו הלכה, ופנחס ע"ה ראה מעשה ונזכר הלכה<sup class="footnote-marker">5</sup><i class="footnote">סנהדרין פב, א</i> "הבועל ארמית קנאין פוגעין בו". וזהו "לא לחכמים לחם". וכן לא מצא איש האלהים חן בתפלתו שהתפלל ליכנס לארץ, וזהו "ולא ליודעים חן". וכן כל כיוצא בזה. אבל לא באתי להאריך במדרשים, כי עיקר הכונה לפרש תאר "חכמים" הנזכר בכתוב, והבן.

Window 6

[קהלת ט, יג-טו] "גם זה ראיתי חָכְמָה וגו' עיר קטנה ואנשים בה מעט וגו' ומצא בה איש מסכן חָכָם ומלט הוא את העיר בחכמתו וגו'". פירוש "חכם", שאסף חֻקֵי החכמה לנפשו ונוהג בחכמה, וכדברי הכלל הי"ב. אחרי שהודיע כי מקרה אחד לכל תחת השמש, ולכן לא יראה ההבדל שבין החכמה והסּכלות, ויתרון החכמים מן הכסילים, ושעל כן הכסילים נצבים לריב עם החכמים וטוענין על החכמה; חזר ואמר שראה חכמה תחת השמש. כלומר שתָּר בלבו על ענין אשר יקרה תחת השמש, שממנו תראה יתרון החכמה ותפארתה, ושאשרי אדם מצא חכמה ונוהג בדרכיה. ומה הוא הדבר שראה? "עיר קטנה" ונוחה להכבש, "ואנשים בה מעט" היכולים להציל העיר מן המצור, ובא עליה מלך גדול ועמו חיל ועם רב, וסבב אותה, שאין עוד יוצא ובא מפני הצר הצורר אותה. ובנה עליה מצודים גדולים, שאין יושבי העיר יכולים לשחתם ולהסירם. ואין ספק כי נכבשה העיר ונפלה ביד המלך הגדול שצר עליה, וכל יושבי העיר היו ראויין לנפול בחרב, בעבור עזותם וקשה ערפם שנלחמו מתי מעט ועיר קטנה עם מלך גדול שסבבה. אלא שהמלך כבואו אל העיר וחמתו בערה בו, מצא בתוך אנשי העיר איש מסכן וחכם, המכלכל דבריו במשפט החכמה, צדיק מושל ביראת אלהים, ודבר על לב המלך וחלה פניו לבלתי השחית את יושביה. והמלך כשמעו את דברי חכמתו, רחם על יושבי העיר למלט נפשם ממות. וקודם שנהיה הדבר הזה, אדם לא זכר את האיש המסכן ההוא, כי כן מנהג ההמון לבזות את החכמים ודברי חכמתם בהיותם במסכנות. ועתה נגלה הדבר כי החכמה עמדה להם להצילם. וראה ראינו כי טובה החכמה במאד מאד. ועל זה אמר (ט, טז) "ואמרתי אני טובה חכמה" מגבורה "וחכמת המסכן בזויה ודבריו אינם נשמעים". וזה הפירוש אמת, ודומה לזה כתוב בספר משלי (טז, יד) "חמת מלך מלאכי מות, ואיש חכם יכפרנה". ונשען על הכלל שהנחנו שכל תאר "חכם" סתם על הנוהג במנהגיו כפי החכמה. ולא תוכל לפרש איש מסכן וחכם בתחבולות ובמלחמות ובכל מלאכת מעשה, וע"י תחבולותיו ומעשה כלי גבורותיו הציל את העיר שלא נכבשה מן המלך הגדול, ושעל זה אמר "טובה חכמה מגבורה", לפי שנצלה בתחבולות ולא בגבורות אנשיה. שהרי אמר "ומצא בה", למדנו שנכבשה העיר כי המלך הרס יסודותיה ובא אל העיר, ובתוך העיר מצא זה המסכן וחכם. ואם כן לא נצלה בתחבולות. ועוד לשון "המלטה" בכל המקרא נופל לבד על נפשות, ולא על העיר. ועוד אם מבעל תחבולות ומלומד מלחמה מדבר, איך אמר "וחכמת המסכן בזויה"? וחכמות כאלו אינן בזויות לההמון, ובכל הממלכות יבקשו אנשים כאלו היודעים מנהגי המלחמה ותחבולותיה. הָרְאֵיתָ בעיניך כי העיקר כמו שפרשנו.
[קהלת ד, יג] "טוב ילד מסכן וְחָכָם ממלך זקן וכסיל אשר לא ידע להזהר עוד". פירוש "וחכם" שיודע חֻקֵי החכמה ונוהג כן, וכדברי הכלל הי"ב. והנה הזכיר ילד נגד זקן, מסכן נגד מלך, וחכם נגד כסיל. והודיע כי הילד המסכן בהיותו חכם, שלמד חֻקֵי החכמה ונוהג בילדותו בחכמה, טוב הרבה מן המלך אעפ"י שהוא זקן, בהיותו כסיל. כי המלך ברוב חילו, ועם זקנתו שראה בימיו נסיונות רבות ומן הראוי שנתבררו לו דרכי ההנהגה, ובמה תגדל הצלחת העם והמדינה, וכדרך (איוב לב, ז) "אמרתי ימים ידברו, ורוב שנים יודיעו חכמה". הנה כל זה לא יועיל בהיותו כסיל ונלוז מן החכמה, כי אין המלך נושע ברוב חיל, ועצתו לא תצלח, וגבורתו ועשרו לא תעמודנה לו. כי (תהלים לג, יח) "עין ה' אל יראיו" להולכים בחכמה. כי מן ההנהגה הטובה ע"פ החכמה נמשכת השגחת השם ברוך הוא עליו להשכילו ולהצליחו בעצתו ובמעשיו, וכמו שבארנו פעמים רבות. והחליט כי זה הילד טוב מן המלך הכסיל. ואעפ"י שחכמת ההנהגה מסורה ביד כל אדם, וכדברי הכלל הששי, ואם הוא עתה כסיל, אולי יעשה לו לב חדש ורוח חדשה ויחכם, וכדברי הכלל הכ"ג והכ"ו. הנה בהיותו זקן בכסילות כבר נשתרשו מנהגיו הרעים, ודעתו משובשת ושכלו ובינתו מלאים ערמות רעות ודברי הבל, וכמעט שאי אפשר לו לאסוף לנפשו חֻקֵי החכמה. וכן בעבור שציוריו הרעים מָשְׁלוּ בלבו גם עד זקנה, כמעט אי אפשר לו למשול עליהן ולהעבירם מן הלב ולצייר הציורים הטובים. ועל זה אמר "אשר לא יוכל להזהר עוד", כלומר ודאי טוב ממנו זה הילד המסכן והחכם, כי ממש אין תקוה שישוב זה המלך הכסיל מאולתו ומרעתו. ובדומה לזה שנינו במסכת אבות (פרק ד, משנה כ) "הלומד תורה זקן למה הוא דומה? לדיו כתובה על נייר מחוק". כלומר לוח לב הזקן שהצטיירו עליו עד עתה אסופות של דברי הבל, כשרוצה להעבירם מן הלב, דומה למוחק מכתב שעל הנייר וחוזר וכותב עליו חדשות, שאינן נוחין להקרא בעבור התנוצץ ביניהן המכתב הראשון המחוק. ועל מה ששנינו שם (אבות ד) "הלומד תורה מן הילד למה הוא דומה? לאוכל ענבים כהות ושותה יין מגתו", לפי שאין טעם בשכל הילד ובחכמתו. שנה רבינו הקדוש (שם) "אל תסתכל בקנקן אלא במה שיש בו, יש קנקן חדש מלא ישן, ויש קנקן ישן שאפילו חדש אין בו". ולא פליג אמתניתין קמייתא, שאין בפרקי אבות דברי מחלוקת. אלא הודיע כי אמת הדבר ששכל הילד אם נשאר על מצבו הטבעי, הרי הוא כמו הפרי שאינו מבושל כל צרכו. אבל לפעמים הילד בצדקתו ובחכמתו זוכה לעזר האלהי ממרומים, וכדברי הכלל הכ"ד. וכנוח עליו הרוח הטוב ישכיל ויבין ההלכות וטעמיהן, כי רוח ה' תלמדהו ותבינהו, ואז דומה לקנקן חדש מלא יין ישן, כי ה"יין" משל לבינה, כמו שבארנו בפתיחת הספר. ויין הילד הזה ממרומים באה לו, הוא האור האלהי, ודומה ליין ישן שאפילו דעת זקנים נוחה הימנו, ואז ראוי שאפילו הזקנים ילמדו תורה וחכמה מפיו. וכענין ר"א בן עזריה שהוקם לנשיא בהיותו בן י"ח שנים.<sup class="footnote-marker">1</sup><i class="footnote">ברכות כח, א</i> ובדורות הראשונים יוסף בן י"ז שנה כבר ראה חלום של נבואה והיה חכם גדול, וכמו שתרגם אונקלוס ז"ל (בראשית לז, ג) "כי בן זקונים הוא לו", "בר חכים הוא ליה". וכענין (קידושין לב, ב) "אין זקן אלא זה שקנה חכמה", וכמבואר בבית הראשון (חדר י' חלון י"ט). ודומה לזה ענה אליהוא בן ברכאל שהיה צעיר בימים ובעבור כן הוחיל עד ידברו הזקנים ממנו. וכשראה שאין אתם דבר מתוקן, אמר (איוב לב, ז-ח) "אמרתי ימים ידברו וגו' אכן רוח היא באנוש ונשמת שדי תבינם". כלומר לפעמים נמצאת החכמה והתבונה יותר בילדים, כשזכו ברוח צדקתם להעזר ממרומים, "ונשמת שדי" ורוחו הטובה הבינה והשכילם. והענין הזה יקר מאד, ובפרושי למסכת אבות הארכתי בזה.<sup class="footnote-marker">2</sup><i class="footnote">יין לבנון, פרק ד משנה כ, מהד' תשס"ג עמ' 333-335</i> גם בספר "רוח חן".<sup class="footnote-marker">3</sup><i class="footnote">חכמת שלמה, פרשה ד פסקא ט, עמ' 71</i> אבל פה לפרש הכתובים באתי, ואל הענין הזה כיון קהלת בדבריו.
וכמו שפירש בפסוק שלאחריו באמרו (קהלת ד, יד) "כי מבית הסורים יצא למלוך כי גם במלכותו נולד רש". הפסוק הזה ראיה על הפסוק הראשון. כלומר מצינו כן ביוסף הצדיק שהיה ילד בשנים, ומסכן ודל כי לעבד נמכר יוסף, וירד לבית הסהר; ובצדקתו ובחכמתו יצא מבית האסורים למלוך, כמפורש בתורה. כי היתה השגחת השם דבקה בו והיה עליו אור נאצל ממרומים, עד שפרעה וזקניו הודו שאין נבון וחכם כמוהו, וכמבואר (בחדר א' חלון א'). ראה ראינו כי החכמה שמתהו מלך ונגיד, וּמִלֵט בחכמתו את כל מצרים ושאר הארצות ממות ברעב, ונעשה עשיר ומלך. ולהיפך ראינו במלך זקן וכסיל, שלא תעמוד לו מלכותו וזקנותו. כי "גם במלכותו נולד רש", כלומר בכל ארץ מלכותו נולד ריש ומחסור, ובמסכנות יאכלו בה לחם, כי לחץ הרעב שגברה בארץ הוריש כל יושביה עם מלכם. ולשון זה נכתב בתורה אצל הרעב, ואמר (בראשית מח, יא) "פן תִּוָרֵשׁ אתה וביתך וכל אשר לך". והנה במלכות מלך הכסיל היה נולד רש, לולי כי הציל ילד המסכן את הארץ בחכמתו. וזה ראיה כי הילד המסכן טוב ממלך הזקן בהיותו כסיל. כי הכסיל הזקן לא יחכם, כי לא ידע להזהר עוד, ועושרו ומלכותו לא תעמודנה לו. והילד המסכן וחכם אפשר שבחכמתו יעלה לגדולה וימלוך. והראב"ע ז"ל פירש ענין "ילד, שכל יום יוסיף חכמה, והזקן לא ידע להזהר עוד בעבור שזקן בכסילות. ויתכן שיהיה הילד שהוא חכם מלך, ואפילו שיהיה בבית האסורים. וזה הילד כמו יוסף שחכמתו שמתהו לאדון. ואמר שלמה אל תתמה איך יצא החכם מדבר להפך, כי גם הזקן שהוא מלך נולד רש, כענין ערום יצאתי מבטן אמי" עכ"ד. ודבריו נכונים, זולתי מה שפירש על נולד רש שהוא רחוק, ולמה נתמה? והתורה מבארת איך נעשה מלך, לפי שפתר חלום פרעה ברוח הקדש. ורש"י ז"ל פירש "כשר והגון הוא שימלוך, כי גם במלכותו הוא נהפך ממנהג השררה, מקטין עצמו אצל החכמים כמדת הרשים. ו'נולד' כמו 'נעשה', ולשון הוה הוא, ע"כ. ואף לדבריהם ז"ל יתפרש תאר "חכם" הניכר פה על הנוהג בדרכי חכמה וצדק, שבעבור כן השגחת השם ב"ה דבקה בו. וכן להקטין עצמו לבלתי רום לבבו מאחיו מדת חכמה היא. ומה שפרשנו אנחנו ישר בכוונת הכתובים.

Window 7

[קהלת ט, יז] "דברי חֲכָמִים בנחת נשמעים מזעקת מושל בכסילים". פירוש "חכמים" בעלי החכמה הנוהגים בצדק ובמישרים, וכדברי הכלל הי"ב. ודע כי קהלת שבח את החכמה בפרשה זו, והודיע מעלתה על כל הדברים. ואמר תחילה שהחכמה טובה מגבורה, כי ראה ראינו שנמלטה העיר בחכמה, אלא שההמון לא ישמעו לדברי חכמים אם הם עניים, וכמו שמבואר בחלון ששי. ועתה הודיע מעלה שניה לחכמה מה רב כחה, כי בה מלכים ימלוכו, שאנו רואים יראי אלהים המבקשים חכמה, ישמעו דברי החכמים המחוקקים חקים כפי החכמה האסופה בנפשם, ויעשו כמצותם. ומורא רבם עליהם, אעפ"י שהחכמים מדברים בנחת לחכמים, וזה אות כי החכמה ערבה ומתוקה לנפש טובה ועל אזן שומעת. ולא תמצא כן בשאר הדברים, כי הכסילים הנלוזים מן החכמה והולכים בשרירות לבם, לא ישמעו למצות המושל עליהם, הַמְצַוֶה אותם חקים ומשפטים כפי שכלו ובינתו. ואעפ"י שהוא מלכם והם עבדיו, גם יצעק בקול רם ויגזים עליהם, בכל זאת חפצם לעבור על מצותיו וחֻקוֹתיו, לפי שאין במצות בני אדם וחֻקוֹתיהם חן ושכל טוב שיערבו לנפש השומע ולכן יחשבו כל עת למרוד ולעבור. וזה אות כי החכמה לבדה טובה בעצם ויש בה ענין אלהי. ואם היא בזויה אצל הכסילים, היא בעבור שלא ידעו ערכה ומעלתה, והתגברו בנפשם התאוה והסּכלות. והנה אדוננו משה ע"ה כשהחל להוכיח את ישראל, פתח (דברים לב, ב) "יערף כמטר לקחי תזל כטל אמרתי כשעירים עלי דשא וכרביבים עלי עשב". ויפה פירש ראב"ע ז"ל "התפלל משה שיהיו דבריו כטל וכמטר שלא ישובו ריקם כי אם הרוו את הארץ, כי כן כתוב (ישעיה נה, י). והטעם שיכנסו דבריו בלבות השומעים, כמעשה הגשם על הארץ להולידה ולהצמיחה" ע"כ. כי בעבור שהחכמה מאת האלהים עליונה ונאמנה, תרוה נפש השומע, ויקבל חֻקוֹתיה וילך בדרכיה, ואין זה אלא חכמת ההנהגה, שהיא תצוה עשה כן, ואל תעשה כן. וכנגד זה זעקת המושל בכסילים הַמְצַוֵם לעשות דבר או להמנע מדבר. והדברים היוצאים מפי חכם שאיננו מושל, ומדבר בלי הרמת קול וזעקה, נשמעים יותר לחפצים בחכמה, מזעקת המושל בכסילים ואעפ"י שהוא מלכם. וראב"ע ז"ל פירש ש"אינו מדבר על עת אחת. ואם חכמת המסכן בזויה, יש עת שישמעו דבריו יותר מדברי המלך" ע"כ. ודבריו נכונים ועל דרך שפרשנו.
[קהלת ז, ה] "טוב לשמוע גערת חָכָם מאיש שומע שיר כסילים". פירוש "חכם" שלמד חכמה ונוהג כן וכדברי הכלל הי"ב. וכך הפירוש. במלת "טוב" שָׂם בעל הטעמים נגינה מפסקת, וכן על מלת "מאיש", ולא נכתב "משמוע שיר כסילים". והכונה טוב האיש המטה אזן לשמוע ולהבין גערת החכם הגוער בו על ענין-מן הענינים לדעת טעם הגערה, מאיש שומע ומבין שיר הכסילים. ואעפ"י שהשיר כולל כונות רבות במליצות קצרות ובמשָׁלים צחים, וכדרכי השירים הידועים. והמבין עניניהם אות שהוא בעל בינה בטבע. והגערה תבהל הנפש, ושומע הגערה יצריך להתבונן טיבה וטעמה, אות שאין בו כל כך בינה רחבה. בכל זאת טוב זה מזה, לפי שהמתבונן בגערת החכם, אות שנפשו חפצה בחכמה שהיא עליונה, והגערה תציל נפשו משחת ומאבדון. ושירי הכסילים תוכם רצוף כסל רֶשע והוללות המשחיתים את הנפש. וכבר בארנו פעמים רבות שאין הנחת מלת "כסיל" על הפתי והטפש, אבל הונח גם על בעל הבינה והשכל, אם הוא נלוז מדרך החכמה. ויש בכח הכסיל לשיר בשירים הצחים כונות עמוקות, אלא שיסודתן הבל והוללות. ובפסוק שלאחריו באר דבריו ואמר (ז, ו) "כי קול הסירים תחת הסיר כן שחוק הכסיל, גם זה הבל". פירש, המשיל שירי הכסילים לקול הסירים שתחת סיר הבשר. והסירים הם קוצים פחותים ואם יבערו באש נותנים קול, וכמו שאמרו קדמונינו ז"ל (רש"י שם בשם המדרש). והנה כמו שאלו הסירים נותנים קול, ובאותו העת עצמו נשחתים באש, ונתינת קולם תחת סיר הבשר שבעבור בשול הבשר הם נשרפים לדשן; כדוגמא הזאת הן הכסילים הנותנים קול בשיריהם, ובאותו העת עצמו משחיתים נפשותם בשיריהם, כי הם מלאים רֶשע והוללות, וכדרכי שירי עגבים העשוים על הזמה ועל שתות היין. וכל ענינם על השחוק, כי (קהלת י, יט) "לשחוק עושים לחם" ומשתה היין. וכטוב לבם ביין<sup class="footnote-marker">1</sup><i class="footnote">מליצה ע"פ אסתר א, י</i> בוער בם היצר וממלאים פיהם בשירי נבלה כוללים תועבות והוללות. וגם זה הבל, כמו כל הדברים שתחת השמש שאין יתרון בם, והבן.

Window 8

[קהלת ח, ה] "שומר מצוה לא ידע דבר רע, ועת ומשפט ידע לב חכם". פירוש "חכם" שאסף חֻקֵי החכמה העליונה ונוהג בחכמה, וכדברי הכלל הי"ב. ו"לב חכם" הוא האיש המופלא שבחכמים שזכה בצדקתו לעזר האלהי ממרומים, וכדברי הכלל הכ"ז. והודיע קהלת שאין דבר רע נמשך משמירת המצווֹת. והשמירה היא בלב ואחריה העשייה, כדרך (תהלים קג, יח) "ולזוכרי פקודיו לעשותם". שע"י השמירה הגמורה דבק במצוה ההיא ולא יעבור עליה בשום זמן, וכמו (דברים ד, ו) "ושמרתם ועשיתם". והנה הנזהר כן לא תגיענו רע ע"י המצוה, כי השגחת השם ב"ה דבקה בשומרי המצוה. על דרך משל ששומר מצות שבת בלבו לקיימה, לא תגיענו רע ע"י שמירת השבת, אעפ"י שיצוה עליו השלטון לעשות בו מלאכתו. כשיגמור בלבו לקיים המצוה, יהפוך השם ב"ה מחשבת השלטון לטובה עליו ולא יחר אפו בו, וכן בכל דבר. ואם תראה לפעמים שומר המצוה יכשל, דע כי לא עשה המצוה כהוגן, כי אין די בעשיית המצוה, אבל צריך העושה לעשותה בעתה וכמשפטה. על דרך משל ששומר מצות הלוית המת ובאותו העת שהלך ללות המת, ראה אדם טובע בנהר, ולא הצילו בעבור שהלך לדרכו לעשות מצוה הלויה, יוכל להיות שיכשל. וכן אם עושה המצוה שלא במשפט החכמה. על דרך משל שמקיים מצות צדקה, ויש בידו מאה סלעים לתתם לעניים, ונתן הכל לעני אחד לקנות בו שלחן וכסא ומנורה, והיו שם עניים רבים עטופים ברעב ובצמא ערומים ויחפים. אעפ"י שעשה מצוה, היתה שלא כמשפט החכמה. וכמו שבארנו בכלל הכ' שהחכמה חוקקת חֻקוֹתיה על כלל הכחות הנפשיות, ותורֶה הדרך איך ישתמש בהן. ואולם לעשות כל דבר בעתו וכמשפטו אינו ביד כל אדם, כי צריך לזה חכמת-לב ועזר אלהי ממרומים, וכמו שבארנו. ומי שאינו יודע עת ומשפט, ישאל לחכם-לב ויגיד לו את משפט המעשה, וכמו שבארנו בבית הראשון (חדר ו' חלון ג'). ועל זה אמר ו"עת ומשפט ידע לב חכם". הוא יודע לתת עת ומשפט לכל דבר. אבל הפחות ממנו אפשר שנעלם ממנו עת ומשפט, ולכן נכשל בקיום המצוה.
ואמר בפסוק שלאחריו (קהלת ח, ו) "כי לכל חפץ יש עת ומשפט". ומלת "חפץ" על חֻקֵי החכמה העליונה, כמו (שם יב, י) "בקש קהלת למצוא דברי חפץ". ושם פירש ראב"ע ז"ל "דברי חפץ, היא החכמה העליונה" ע"כ. וכן יתפרש במקום זה לכל חק מחֻקוֹת החכמה יש עת ידוע, ומשפט ידוע קצוב בחכמה. ומי שנעלם זה ממנו, לא יעשה המצוה כהלכתה ואז אפשר שיכשל. ואמר עוד (שם ח, ו) "כי רעת האדם רבה עליו", כלומר יצר לב האדם רע מאד, ולכן רעת האדם רבה. וכדרך (בראשית ו, ה) "וירא יי' כי רבה רעת האדם וגו' וכל יצר מחשבות לבו רק רע כל היום". ולכן אם ראית שומר מצוה נכשל, אפשר שבלבו היה חושב רע ודבר בליעל, והכל הולך אחרי מחשבות הלב. וכדרך שאמרו בתלמוד (קידושין לט, ב) על מי שאמר לו אביו 'עֲלֵה והבא לי גוזלות' ונפל ומת. היכן אריכות ימיו של זה? אלא "למען יאריכון ימיך" לעולם שכלו ארוך. ושאלו ודלמא מהרהר בע"ז הוי? דכתיב "למען תפוש את בית ישראל בלבם" [ע"כ]. וכנגד זה אמר קהלת אל תתמה על הדבר שאמרתי (קהלת ח, ה) "שומר מצוה לא ידע דבר רע", ואנו רואין לפעמים יקרה רע לשומר מצוה. לפי שדעת האדם ויצר מחשבות לבו רע, ואפשר שמחשבות לבו מקולקלים. ואמר עוד (קהלת ח, ז) "כי איננו יודע מה שיהיה כי כאשר יהיה מי יגיד לו?". אפשר לסמכו אל הענין, כלומר עוד אפשר שלכן נכשל שומר המצוה כדי לקבל רב טוב הצפון לעולם שכולו ארוך, וכדברי רבותינו ז"ל בסוגיא שהזכרנו, וכמו שבארנו בדברי טעם בבית הראשון (חדר שמיני חלון א'). וגם זה בחכמה, ומי יודע מה יהיה אחרי המות ולעולם שכולו טוב. ואפילו ידע על דרך כלל, מי יגיד לו<sup class="footnote-marker">1</sup><i class="footnote">אפשר שחסרות כאן המלים: איך יהיה</i> כאשר יהיה פרטי הדברים. ואם כל זה היסוד אמת ששומר מצוה לא ידע דבר רע בעצם, כי טובה חכמה מכל חפצים. ואולי מקרא "כי איננו יודע", נמשך לענין שלאחריו, ויתבאר במקום אחר בעז"ה. כך נראה לי, ולא פרשו כן מפרשי המקרא זצ"ל.
[קהלת ח, א] "מי כְּהֶחָכָם ומי יודע פשר דבר. חכמת אדם תאיר פניו ועוז פניו ישנא". פירש "כהחכם" שאסף חֻקֵי החכמה ונוהג בצדק ובחכמה. ובעבור שהוסיף ה"א הידיעה, רומז על המופלג שבחכמים, חכם לב, חכם שזכה לאור הנאצל ממרומים וכדברי הכלל הכ"ז. וכך הענין, הזכיר תחלה מה יקר למצוא איש ישר נוהג בחכמה! וכמו שאמר (שם ז, כח) "אדם אחד מאלף מצאתי". אחר כך אמר (ז, כט) "לבד ראה זה מצאתי אשר עשה האלהים את האדם ישר והמה בקשו חשבונות רבים". וכבר אמרנו בבית הראשון (חדר ב' חלון ה') שמלת "ישר" הניחו על הבינה. והנה השם ב"ה תקן נפש האדם ונטע בה כח בינה וְהַשְׂכֵּל ללכת בהן במישרים, אלא שהכחות הנטועות בנפש בהיותם מצטיירים בטבעם בדרך רע וכדברי הכלל הי"ז. לכן בהיותם מושלים בנפש, יעוררו עמהם כחות הבינה והשכל להשלים חפץ רעתם, וכדברי הכלל הי"ח; ואז יעותו אנשי החיל השכל והבינה וילכו ארחות עקלקלות. ולכן יסוד הכל ללכת בחכמה, ולהכריח תחלה הכחות הנפשיות שיצטיירו בחכמה, וכדברי הכלל הכ'. ואם יעשה כן, אז יוכל להשתמש בכח בינתו ושכלו במישרים, יבין על פי החכמה, ישכיל בדרכי החכמה, הכל צדק משפט ומישרים. אלא לפי שקשה על בני האדם לכבוש יצרם ולצייר הכחות בדרך חכמה, וכדברי הכלל הכ"א, לכן בני עלייה מעטים, וכמאמר קהלת "אדם אדם מאלף מצאתי". ונגד זה אמר שמצא בתבונתו כי השם ב"ה עשה את האדם ישר, כי הבינה והשכל הנטועים בנפשו ישרים בעצמותן ומשיגים האמת כפי כחם, אלא שבני אדם לפי שנוטים אחר יצר לבם הזונה, בקשו חשבונות רבים בכל דבר. כי בנטותם מן החכמה החקוקה מאדון הכל יתברך, השיגום הספקות והמבוכות בכל מנהג ומנהג<sup class="footnote-marker">2</sup><i class="footnote">כלומר בכל התנהגות</i> ובכל ענין וענין. ו"בקשו חשבונות רבים", זה אומר כה וזה אומר כה, תורת כל אחד בידו, וככל העולה על רוח איש קובע לדרך של חכמה. והמון הכסילים יתווכחו אלו עם אלו בעניני החכמה, והכל עקלקלות, כי אין בכח בינת האדם לחוקק חֻקֵי חכמה, וכדברי הכלל הט'. וכל זה קרא "חשבונות רבים", שהן מחשבות בני אדם למצוא דעת וחשבון. ואולם גם המתגבר על יצרו ונוהג בחכמה, הנה בתחלתו טרם יזכה לחכמת לב ולאור הנאצל ממרומים, גם הוא לא יבין הדרך הישר שבכל דבר ודבר, וכדרך שבארנו בחלון זה על "עת ומשפט ידע לב חכם". כי המופלא שבחכמים לבדו והוא חכם הלבב, הוא יודע לפשר הדברים, ויבין מתי ינהג האדם כך ומתי כך, ובאיזו מדה ומשקל ישתמש בכל כח וכח. ועל זה אמר "מי כהחכם?", כלומר מי זה דומה לאיש המופלא שבחכמים, ומי יודע כמוהו פשר דבר? ואמר הטעם למה החכם המופלא לבדו יודע זה, ולא אמר הנוהג בחכמה והוא בטבעו בעל בינה ושכל? לפי שצריך תחלה שתהיה החכמה בלב, וכמו טבע שני שהלב נוהג בטבעו בחכמה, שהוא ענין "חכם הלב", וכדברי הכלל הכ"ז. ואז נקראת חכמת אדם, לפי שבטבעו נוהג בחכמה, ואינו צריך עוד להתאמץ נגד טבעו. ומי שהוא על מצב זה, הנה חכמתו תאיר פניו,<sup class="footnote-marker">3</sup><i class="footnote">קהלת ח, א</i> כלומר כבר יש בו אור הנאצל המאיר פני נפשו, כי מלת "פניו" על פני הנפש, וכמו שבארנו על נכון בבית הראשון (חדר ו' חלון ח'; וחדר ח' חלון ט') וע"י כן יוכל לפשר כל דבר בבינתו ושכלו. וכן "עוז פניו" אומץ הכחות הנטועות הנפש, המתאוים בטבעיהם לענינים רעים ועקלקלים, באוֹר שזכה אליו ישנא העוז הזה ולא יתגבר עליו עוד. כי בעוז שזכה אליו יתגבר על הכל, כי המאור שבנפשו יכסה על החשך, וענן היצר ולא יפעל פעולה רעה. כי אם האדם עשה את שלו ה' יגמור בעדו, וכדברי הכלל הנזכר וכלל כ"ח. ולפי שמעטים הם הזוכים למתנה הנפלאה הזאת, על כן "אדם אחד מאלף מצאתי", והבן.

Window 9

[קהלת ז, ד] "לב חֲכָמִים בבית אבל, ולב כסילים בבית משתה". פירוש "חכמים" שאספו חֻקֵי החכמה, ונוהגים בצדק ובחכמה, וכדברי הכלל הי"ב. והמקרא הזה נמשך לענין שלפניו. ויראה לי שתחלת הענין הוא (שם ו, ט) "טוב מראה עינים מהלך נפש, גם זה הבל ורעות רוח". ולא אזכיר דברי מפרשי המקרא זצ"ל שפירש כל אחד כדרכו. ועתה שמע ענין חדש! פסוק זה הם דברי הכסיל, וכדרך (קהלת ז, ז) "כי העשק יהולל חכם" שהן ג"כ דברי כסילים, וכמו שבארנו בחלון ד'. כי המלך שלמה הזכיר טענות הכסילים ותשובתו על דבריהם. והנה הכסיל הוא הדבק בעניני העולם והולך אחר תאות לבו הרע. וכל אלה הדברים הם למראה העין ונרגשים בחושים, כאילו תאמר הזוללות והסביאה והזנות ויתר תענוגות בני אדם, וכדרך (במדבר טו, לט) "ולא תתורו אחרי לבבכם ואחרי עיניכם", ומבואר בחלון ראשון. והחכם דבק בחכמה וביראת ה', ולבו משכיל ומבין ומתענג על ה'. ואלו הדברים אינן למראה העין, אבל הם תהלוכות הנפש במחשבותיה, וכדרך (זכריה ג, ז) "ונתתי לך מהלכים בין העומדים האלה", וכמו (בראשית ה, כב) "ויתהלך חנוך את האלהים", (שם כד, ט) "אשר התהלכתי לפניו". והכסיל איננו משיג הטובה הזאת, ולא יאמין שיש בכמו אלה ענג נפלא ושמחה לאין שיעור, [יותר] מן הענג הנמשך מדברי העולם ותענוגותיו. ולכן טוען הכסיל (קהלת ו, ט) "טוב מראה עינים מהלך נפש". ואמר המלך שלמה גם זה הבל ואין בדבריו כלום. ואמר הטעם [לזה] (ו, י) "מה שהיה כבר נקרא שמו ונודע אשר הוא אדם ולא יוכל לדין עם שהתקיף ממנו". פירוש ידוע כי האדם מורכב מגוף ונפש, והוא לבדו נברא כן, והגוף הוא התָּר אחר מראה העינים, כמו כל הבהמות והחיות שאין בהן הנשמה העליונה, שגם הן נהנין לבד מדברים שהן למראה עין. והנשמה היא בעלת התהלוכות במחשבותיה מתבוננת ומשכלת בדברים שאין להם הקשר עם התחתונים. ואם נאמר כי "טוב מראה העינים מהלך הנפש" יהיה הגוף עיקר והנשמה טפל לה, וזה שקר. כי עיקר שם "אדם" אינו רק בעבור <b>הנשמה</b> המחוברת עם אדמת עפר, כמו כל הדברים שנבראו שהונח להם שם כפי הצורה הפנימית המבדלת בין מין למין. וזה השם הוא העיקר ומטעם זה נזכר במעשה בראשית (בראשית ב, יט-כ) "וייצר יי' אלהים וגו' ויבא אל האדם לראות מה יקרא לו וגו', ויקרא האדם שמות לכל הבהמה ולעוף השמים ולכל חית השדה". הרי כי לכל נברא ונברא נקרא שם פרטי, והשם כולל סגולת צורתו הפנימית וטבעו. והנה אצל בריאת האדם נאמר (א, כו) "ויאמר אלהים נעשה אדם" וזה נפלא, כי עדיין לא נברא ואיך קְרָאוֹ בשם? וכך היה ראוי להכתב "נעשה נפש חיה בצלמנו כדמותינו" וגו'. ואחר כך יאמר "ויקרא שמו אדם". ואולם נשמת חיים אשר באפו היא הנקראת "אדם". וזאת הנשמה כבר היתה עשויה, ועליה אומר "נעשה אדם בצלמנו כדמותינו", כלומר שתנתן צורת האדם בגוף, ויותן בו כח הממשלה כדמותינו, וכדרך שפרשנו בבית הראשון (חדר י' חלון י"ח). ועל זה אמר "מה שהיה כבר נקרא שמו". הנה מה שהיה אח"כ בפועל, כבר נקרא שמו קודם היותו, ונודע מזה "אשר הוא אדם", שהנשמה קרויה "אדם", לא הגוף.
וכן ראינו כי שָׂם השם ב"ה את האדם מושל בעולם התחתון, וכמו שנאמר (בראשית א, כו) "ויִרדו בדגת הים ובעוף השמים". ואם הגוף עיקר מדוע המשילו על כל הנבראים שהם גופים כמוהו? אבל אין זה אלא בעבור נשמת חיים אשר בקרבו. ובנוהג שבעולם מי ידון עם שתקיף ממנו לומר אני גדול ממך? כמו כן אין דרך לומר שהאדם והבהמה שוין, וששניהן נבראו בעבור הדברים שהן למראה עין, ועל זה אמר ומי יוכל לדון עם שהתקיף ממנו. ואם כן הבל הדבר שאמרו "טוב מראה עינים מהלך נפש". אבל העיקר תהלוכות הנשמה בשכל בבינה ובדעת ולהתגבר על יצרו לעבוד את ה', שבעבור כן נקרא "אדם", ובעבור זה המשילו<sup class="footnote-marker">1</sup><i class="footnote">לשון ממשלה</i> הבורא ית' על שאר ברואי מטה.
ואמר עוד טענה שלישית (קהלת ו, יב) "כי יש דברים הרבה מרבים הבל, מה יותר לאדם?" כלומר איך יעלה על הדעת שטוב מראה עינים מהלך נפש? ודברים הרבה תחת השמש המרבים הבל, ואין בם מועיל להשתמש בהן, כמו כל עניני העולם ותענוגותיו. ואם זה העיקר, מה יתרון יש לאדם במה שהוא אדם, הלא להבל דמה? ועוד טענה אחרת (שם) "כי מי יודע מה טוב לאדם בחיים, מספר ימי חיי הבלו, ויעשם כצל אשר מי יגיד לאדם מה יהיה אחריו תחת השמש?". כלומר גם אם נודע שמראה העינים טוב, הגד נא מי יוכל לדעת מה הדבר הטוב לאדם מכל מראה עיניו שיצליח על ידו תחת השמש, במספר ימי חיי הבלו שצריך לעשותם כצל עובר? כי אין יודע מדת ימיו מה היא, ואולי היום "שחוט והרוג צאן", ומחר לקבר יובל. ופעמים רבות שאנו רואין כסיל בוחר באחד הדברים שהן תחת השמש וחושב שהיא לטובתו, ואחריתו לרע לו, כדרך (משלי יד, יב) "יש דרך ישר לפני איש ואחריתה דרך מות". ושמא תאמר אעשר או אקנה נכסים לבאים אחרי, הנה מי יגיד לך מה יקרה תחת השמש אחר מותך, ומה הנאה יש לך מזה? מכל זה נתברר שאין לידת האדם בעבור מראה עינים כלדת הבהמה, אלא נולד בעבור הלך נפש שיתהלך את האלהים בחכמה ובכשרון מעשים. ולפי שהדבר כן הוא, אין יקר מחכמה ומכבוד. ואשרי איש ירא את יי' במצותיו חפץ מאד! שע"י כן לא ימות עם הכסיל, כי יפדה אלהים נפשו מיד שאול, לֵאור באור החיים.
ונגד זה אמר קהלת (קהלת ז, א) "טוב שם משמן טוב ויום המות מיום הולדו". מלת "שם" כמו (שמואל ב ה, יג) "ויעש דוד שם", (בראשית יב, ב) "ואגדלה שמך והיה ברכה". כי השם הוא סימן על מפעלות הנשמה החכמה, וכמו שפרשנו בפסוק "כבר נקרא שמו", והוא טוב יותר מן השמן הטוב המובחר שבכל הדברים שהן למראה עין. "ויום המות" טוב מיום הולדו של חכם, כי במותו תאיר נפשו באור החיים, וכמבואר ברחבה בחלון א' מחדר זה. וְחִזֵק דבריו באמרו (קהלת ז, ב) "טוב ללכת אל בית אבל מלכת אל בית משתה באשר הוא סוף כל האדם והחי יתן אל לבו", כלומר אחר שנתברר שעיקר הכל החכמה וכשרון מעשים, ועל ידיהן יאושר האדם בעולם הבא, הנה טוב לאדם ללכת אל בית אבל שמתאבלין בו על המת, מלכת אל בית משתה היין שעושין בו סעודה על לידת הבן. לפי שהמות הוא סוף כל האדם, ויתן החי אל לבו שלא נברא האדם בעבור מראה העינים, בראותו שהכל הבל, ופתאום ימות ואיננו, וע"י כן ישוב מאולתו וידבק בחכמה וביראת ה'. ואמר עוד (קהלת ז, ג) "טוב כעס משחוק, כי ברוע פנים ייטב לב", כלומר וכן טוב לאדם שישא עול, ויקרנו תחת השמש צרות, שיכעס בנפשו ויתמרמר על צרותיו, ממה שיהיה שרוי בשלוה ויבלה ימיו בשחוק הכסיל ובהוללות. לפי שעל ידי רוע פנים, פירש בהיות פני הנפש ברעה ובצער מפני כובד הצרה, ייטב לב, יגיע הלב להיות טוב, כי מלת "לב" על הממשלה והבחירה, כמבואר בחלון ג' מחדר זה. ועל ידי הצרות ישוב האדם מחטאיו, ויעשה לו לב חדש ורוח חדשה, כמפורש במקומות רבים מספרי הנבואה, וכדרך (תהלים צ, ג) "תשב אנוש עד דכא ותאמר שובו בני אדם". וחתם דבריו (ז, ד) "לב חכמים בבית אבל, ולב כסילים בבית שמחה". פירוש "החכמים" המביאים צוארם תחת עול החכמה לשמור את כל מצוות ה', וכובשים בחזקה את יצרם, כי יודעים שאין טוב לאדם רק בלכתו בדרך ה', לא לאכול מנֹפת התאוה ש"אחריתה מרה כלענה" (משלי ה, ד). הנה יעמוד לבם בבית אבל, כשרואין אבל על מת יתחזק לבם בממשלתו הטובה, כי מראה העין יעיר הלב, ויזכרו כי אדם להבל דמה, וש"טוב יום המות מיום הולדו". והכסילים להיפך, כשיראו אבל על מת יחרד לבם וְיַתֵּר ממקומו, בראותם כי ימי אדם כצל עובר, ושסופו ימות ולא ירד אחריו כבודו. אבל בבית שמחה יעמוד לבם, בעבור שהם נוטים אחר תאותיהם, וכשמשיגים תאוה תחזק לבם ויאמן שזאת היא הדרך הטובה, ושבעבור כן נברא האדם תחת השמש. הנה פרשנו הענין כולו בקצרה להוכיח יושר הנחתינו בפירוש מלת "חכמים", והבן.
[קהלת ו, ח] "כי מה יותר לֶחָכָם מן הכסיל מה לעני יודע להלוך נגד החיים". פירוש "לחכם", שאסף חֻקֵי החכמה ונוהג בחכמה, וכדברי הכלל הי"ב. והנה קהלת הזכיר שתים רעות אשר תקראנה לכסילים, השָׂמִים חלקם לבד בחיי הגוף. האחד, לפעמים יקבץ הכסיל הון ועושר ונכסים, ולא ישליטנו האלהים על נכסיו לאכול ולהנות מהן, כי איש נכרי יאכלנו, ועל זה נאמר (ו, א-ב) "יש רעה אשר ראיתי תחת השמש וגו' איש אשר יתן לו האלהים עושר ונכסים וגו' ולא ישליטנו האלהים לאכול ממנו כי איש נכרי יאכלנו", וכל הענין הנאמר שם.
והרעה השניה היא, הכסיל האוכל ושותה ונהנה מנכסיו, אבל נפשו לא תשבע מן הטובה, וכל עת נבהל לאסוף יותר, ואינו שמח במה שבידו והנה הוא בעמל תמידי, ונפשו אינה שבעה. ועל זה אמר (ו, ז) "כל עמל האדם לפיהו, וגם הנפש לא תמלא", כלומר כל עמל האדם בעבור פיהו לאכול ולשתות ולהתענג, והנפש לא תמלא מכל אלה, גם אם ישיג כל חפצו. והטעם בארנו בבית הראשון (חדר ג' חלון ה') לפי שכל הפעולות הטבעיות מוגבלות. כי יש גבול לכל הדברים תחת השמש, והכח הפנימי אין לו קץ, לפי שנאצל ממרומים ממעל לשמש, כי נשמת האדם עליונה, ולכן הנפש לא תמלא מהן לעולם. ואין כן החכם הנוהג בחכמה, ובחכמתו הגביל כחותיו, הנה ימצא שובע שמחות לנפשו, וכמו שאמרנו שם (שם חלון ו') שהמעתיק נפשו מן הדברים התחתונים, ונדבק בחכמה ובכשרון מעשים, שמחתו תמידית. גם במעט אשר השיגה ידו לקחת מן הדברים התחתונים ימצא שמחה. ולולי ההבדל הזה המבדיל בין החכמה לסּכלות, לא היה יתרון לחכם בחכמתו מן הסכל בסּכלותו, בהיות שניהן בעמל תמידי ולא תשבענה נפשותם. אבל האמת שיש יתרון לזה מזה. וכנגד זה אמר (ו, ח) "כי מה יותר לחכם מן הכסיל", כלומר לולי שהנפש לא תמלא מכל עניני העולם, ורק תשבע מחכמה ומצדק, מה יתרון לחכם הכובש יצרו ונוהג בחכמה, מן הכסיל הדבק בתאותיו, אם נפש שניהן ברעה הזאת? ויותר מזה התימה (ו, ח) "מה לעני יודע להלוך נגד החיים?" איך אפשר שיהיה איש עני ונפשו ריקה מכל טוב העולם, ועם זה הוא איש יודע "דעת אלהים" מלא חכמה ותבונה, והולך נגד החיים, כלומר הולך בעצתו ובמחשבות-לבו נגד החיים תחת השמש, כמו (קהלת ב, יז) "ושנאתי את החיים" המבואר בחלון שני. ומה לו לצרה הזאת להיות בעוני ובריש, ולא יעשה כמעשה שאר החיים הכסילים הרודפים אחר ההון, כדי למלאות המית נפשם ותאותם? אין זה אלא שבנפש החכמים תנוח השמחה וההשקט, ואפילו בְּעָנְיָם ישמחו ולא יתאוו לרדוף אחר ההון. ולכן זה העני היודע מואס במעשה החיים, והולך כנגדם במחשבותיו, כי ברור לו שגם אם ימצא כפלים ממה שמצאו החיים, לא יועיל לנפשו זולתי מחכמה ודעת לבד, והבן.

Window 10

[קהלת ז, יט] "החכמה תעוז לֶחָכָם מעשרה שליטים אשר היו בעיר". פירוש "לחכם" שאסף חֻקֵי החכמה ונוהג בחכמה, וכדברי הכלל הי"ב. והטעם לפי שהחכמה עליונה, והנוהג בדרכיה, תדבק בו מנוחת השם ב"ה, ויאיר פניו דעה בינה והשכל, כדרך (ח, א) "חכמת אדם תאיר פניו" המבואר בחלון ח'. ובעצתו ינחנו ויצליחנו, וע"כ תהיה לו החכמה לעוז, יותר מן המעוז של עשרה שליטים שהיו בעיר להושיעה ולהצילה, ולא עמדה להם. וביד החכם היתה נושעת. ואולם על איזה ענין רמז קהלת, ומה הכונה במספר עשרה שליטים, ומה הָעִיר שהזכיר? אין בידי לפרש ע"פ פשוטו. ויאמר ראב"ע ז"ל "יותר עוז וכח יש לחכמה מעוז שליטים רבים. ומנין עשרה בעבור היותו סך וחשבון, והוא ראש הכלל. כי כל מה שיש למעלה ממנו הם אחדים. וענין 'אשר היו בעיר', הראות עוזם בהתחברם כולם למקום אחד בהסכמה אחת. ויש מפרשים כי זה רמז לגלגלים והוסיף אחד ואיננו נכון". ע"כ. ורש"י ז"ל פירשו על "יאשיהו שעמדה לו חכמתו שפשפש במעשיו. וטוב לו מעשרה שליטים שהרשיעו ולא שבו מדרכם. אשר היו בעיר, בירושלים. רחביה אביה אחזיה יואש אחרי מות יהוידע אמציה אחז מנשה אמון יהויקים צדקיהו". ע"כ והנה לכל הפירושים החכמה הנזכרת בפסוק זה על חכמת התורה ודרכי ה'. ותאר "חכם" על הנוהג בצדק כפי החקים האלה. ולפי שלא אמר "מעשרה גבורים", אחשוב שממשלת העיר נחלקה לעשרה מיני שלטונות, כאילו תאמר השליט על אנשי הצבא, השליט על המשפט, היועץ, הפקיד על האומנים, וכיוצא בזה ובאמצעות שלטונותם תהיה תשועת העיר. והודיע קהלת כי החכמה לבדה תעוז לחכם יותר ממה שתעוז ממשלת עשרה שליטים. כי לפעמים לא תושיעם גבורתם עצתם ומלאכתם מאומה, והחכמה תצילם. בעבור שהשגחת השם ב"ה דבקה בחכמים, וכמו שמצינו ביוסף ע"ה שהיה ה' עמו, והושיע את מצרים והמדינה בחכמתו; ולא יכלו לעשות כן השליטים הרבים שהיו בקרבה. ובדרך רמז אפשר כי קהלת דבר ברוח הקדש שבחכמה תִּוָשַׁע תבל ומלואה באחרית הימים, כשיצא חטר מגזע ישי, שנאמר עליו (ישעיה יא, ב) "ונחה עליו רוח יי' רוח חכמה ובינה" וגו'. ועל זה נבא דניאל בחלומו ואמר (דניאל ז, יג-יד) "וארו עם ענני שמיא כבר אנש אָתֵה הֲוָא" וגו', וליה יהב שלטן ויקר ומלכו, וכל עממיא וגו' ליה יפלחון". וקודם לו החיה הרביעית בעלת עשרה הקרנים,<sup class="footnote-marker">1</sup><i class="footnote">דניאל ז, כ</i> כמו שנזכר שם בנבואה, ואלו הן עשרה שליטים אשר היו לפנים בעיר הידועה.<sup class="footnote-marker">2</sup><i class="footnote">רומי (עיין פירוש ר' יצחק אברבנאל על דניאל "מעיני הישועה", מעין ח תמר ה, מהד' שנת תש"ך עמ' של"ו. ומוזכר בקצרה בפירוש המיוחס לרס"ג על דניאל ז, כד)</i> ואמר שהחכמה תעוז לבן ישי החכם יותר, מעוז עשרה שליטים שכבשו העולם כולו בגבורתם ובתקפם. אבל פשוטו של מקרא איני יודע.
[קהלת יב, ט] "ויותר שהיה קהלת חָכָם עוד למד דעת את העם וְאִזֵן וְחִקֵר תקן משָׁלים הרבה". פירוש "חכם" שאסף חֻקֵי החכמה ונהג בצדק ובחכמה, וכדברי הכלל הי"ב. וכבר בארנו (חדר ב' חלון ז') עוצם מעלת שלמה בחכמה, ושהיה נוהג בכל מנהגיו בחכמה יותר מכל החכמים. והודיע פה שמלבד שהיה חכם מכל אדם, גם לִמֵד דעת את העם, כי לא הספיק לו שהוא נוהג בחכמה, אבל שָׂם מגמתו להורות דעת וחכמה את העם, כי למדם דרכי המוסר והיראה, דברי שכל ודעת, ענינים צחים ועמוקים בדברי התורה ודרכי השם ב"ה. והנה ללמד לזולתו דרכי החכמה ודברי דעת, צריך להיות בלב המורה בינה יתירה, להבין תכונת נפשות השומעים, דרכי שכלם ובינתם, כח כל איש ואיש ורוחו. וכפי כח התלמיד יערוך הצעות ומשָׁלים והקדמות שעל ידיהן יקרב הדברים לשכל השומע. וכמו שמעידה התורה על בצלאל שהיה (שמות לא, ג) מלא חכמה ותבונה ודעת לעשות כל מלאכה ולחשוב מחשבות. ונוסף על זה היה בו ג"כ רוח בינה להורות עמוקות לבבו לעושי המלאכה, שכן נאמר (שמות לה, לד) "ולהורות נתן בלבו הוא ואהליאב" וגו', כלומר השם ב"ה נתן בם ג"כ הכח להורות תעלומות חכמה ודעת לאחרים. ויש חכמים רבים שנודעו בלבם דברים עמוקים, ואינן יכולין לפרשם לזולתם.
והעיד הכתוב כי קהלת כמו שהיה חכם מכל אדם, היה ג"כ מלמד ומורה לעם הדרך הטוב והישר. ושתים טובות עשה, כי ברוח בינתו הרחבה אִזֵן וְחִקֵר, ששקל המצווֹת והאזהרות במאזני תבונתו, וחקר וראה הדברים שבהן אפשר שיכשלו בני אדם, כי הבין תכונת הנפשות ודרכי היצר. ובמקומות שראה שהמכשלה קרובה עשה סייגים וגדרים שלא יבואו לעבור על גופי תורה. ועל זה אמרו קדמונינו ז"ל (עירובין כא, ב) שעשה אזנים לתורה, תקן ערובין לסייג שמירת שבת, תקן נטילת ידים לסייג טהרות, גזר על השניות סייג לעריות, וכן הודיעם גדרים רבים שלא נזכרו בתורה. וכמו שנזכרו קצתם בספר משלי (משלי ו, כח) "אל תחמוד יפיה בלבבך ואל תקחך בעפעפיה" וכל כיוצא בזה, הכל לעשות משמרת לתורה, למען ילכו העם בדרך החכמה. והטובה השניה, לפי שדרכי החכמה מנגדים לטבע יצר הלב, וכדברי הכלל הי"ז, גם אינן מתבררים במופתים, וכדברי הכלל הט'. ולכן ההמון סרים משמוע חכמה ומהתנהג בדרכיה, ובא שלמה ותקן משָׁלים הרבה נגד כל רוח ורוח מבני האדם, שעל ידיהן קֵרֵב דרכי החכמה אל הנפש. כי לִמְדָם דעת העמוקות בסוד יראת ה' ותהלתו, דברי מוסר חן ושכל טוב, לכל אחד כפי דרכו ובאופנים נאותים ומתקבלים, כדרך (דניאל יב, ג) "והמשכילים יזהירו כזהר הרקיע", שהן משכילי עם ומביני מדע לרבים. וקהלת נתעלה גם בזה מכל החכמים, ועל זה אמר "תקן משָׁלים הרבה". וכמו שכתוב (מל"א ה, יב) "וידבר שלשת אלפים משל ויהי שירו חמשה ואלף". ואמרו קדמונינו ז"ל (מדרש במדבר רבה יט, ג) שאמר על כל פסוק ג' אלפים משל ועל כל משל טעמים רבים. וע"כ למד דעת את העם. ולפי שהכתוב רמז על שתי הענינים שהזכרנו, שָׂם בעל הטעמים נגינה מפסקת במלת חקר, ולכן סמך (קהלת יב, י) "בקש קהלת למצוא דברי חפץ וכתוב יושר דברי אמת". פירוש "דברי חפץ" דברי החכמה העליונה, והן דברי השתי תורות שבכתב ושבע"פ, וכמו שרמזנו בחלון ח'. ומלת "למצוא" כמו (איוב כח, יב) "והחכמה מאין תמצא", כלומר בקש לבאר דברי חפץ, ולהורות שהן מלאים חן ושכל טוב. וכן בקש לפרש דברי אמת, והן דברי התורה, כמו (מלאכי ב, ו) "תורת אמת היתה בפיהו". והכל ברוח בינתו במישרים, וכאשר חפץ כן עשה והצליח בידו.
[קהלת יב, יא] "דברי חֲכָמִים כדרבונות וכמשמרות נטועים בעלי אסופות נתנו מרועה אחד". פירוש "חכמים" שאספו חֻקֵי החכמה ונוהגים בחכמה, וכדברי הכלל הי"ב. ועתה לבך תשית לדעתי ודע, כי הדָרְבַּן הוא מְיַשֵׁר דרך הפרה החורשת בתלם. ו"בעלי אסופות" הנזכר פה הוא תאר החכמים, ואיננו תאר למשמרות. ומלת "משמרות" הם היתדות הנטועים בעץ ולא ימוטו. וכך הפירוש, אחר שקבץ קהלת בספרו דיעות שונות, ומאמרי הכסילים הטוענים על החכמה, והשיב על דבריהם כדברי חכמתו הגדולה, וכמו שבארנו מקצת הדברים בחדר זה, ועוד יתבארו בעז"ה מקצתן בחדר השביעי, והוכיח שכל דבריהם ישא רוח והכל הבל, חתם ספרו במאמר "דברי חכמים כדרבנות". כאומר דברי החכמים מקבלי התורה הנוהגים בחכמה הנה דבריהם מיישרים דרכי האדם, כדרבונות המיישרים דרכי הפרות החורשות שלא תלכנה ימין ושמאל. וכן ההולך בעצת החכמים ונשען על דבריהם ילך הדרך הטוב והישר, וכדרך (שמות יח, כ) "והודעת להם את הדרך ילכו בה" וגו'. ואין כן חֻקוֹת הכסילים וממציאי הדתות משכלם ומדעתם, שעל הרוב דעותיהם עקשים ופתלתולים, וההולך בדרכיהם לא יראה טוב, לפי שאי אפשר שֶׁתִּוָדַענָה דרכי החכמה לאדם באמצעות שכלו ובינתו, וכמבואר בכלל התשיעי. וכן דברי חכמים נמשָׁלים למסמרות נטועות בעץ לא ימוטו. וכן כל הלכות החכמה לא ימוטו ולא ישתנו בזמן מן הזמנים, לפי שהחכמה אחת ולא תשתנה לעד, וכדברי הכלל הרביעי. והטעם לפי שהיא אלהית, ו"לא איש אל ויכזב",<sup class="footnote-marker">3</sup><i class="footnote">במדבר כג, יט</i> ונאמר (מלאכי ג, ו) "אני יי' לא שניתי", וכמבואר בבית הראשון (חדר ב' חלון ד', וחדר ח' חלון ב'). מה שאין כן החקים שהמציאו בני אדם מדעתם שאינן נטועים לעד לעולם, והן חלושים ורפופים נעים ונדים כאשר ינוד הקנה במים. לפי שנוסדו על דעות בני אדם, וכפי השתנות הדעות, כן ישתנו החקים שחקקו. וכמו שתראה איך חֻקֵי מדינה ומדינה נבדלים זה מזה הבדל רב, וכל היום יגורו חכמיהם מלחמות בטענות, מערכה מול מערכה, זה אומר כה וזה כה. וכן ישתנו כפי הזמנים, מה שיכשר הדור הזה יפסול דור שני, ומה שיפסול יכשר, וכמו שבארנו על נכון בבית הראשון (חדר ו' חלון ב').
ואמר הטעם איך אפשר שלא יפול מחלוקת גם בדברי החכמים הרבים? ואיך אפשר שהחקים שקבעו לא ישתנו דור אחר דור בהשתנות העתים ומקרי העולם, כמו חֻקֵי כל עם ועם המשתנים כפי העתים? לפי שהן "בעלי אסופות", והרצון [לומר] שלא המציאו חֻקוֹתיהם מדעתם ומלבם, אבל החכמים כולם הם "בעלי אסופות" שאספו שמועותיהן מן החוץ, והן בעלי הקבלה שקבלו החקים והתורות מפי רבם, והמקבלים כולם ממקור אחד קבלו. לא שקצתן אספו דעות אלו, וקצתן אספו דעות אחרות סותרות להן, אבל ניתנו מרועה אחד, רב מפי רב, ורב מפי רב, עד הלכה למשה שקבל מפי הגבורה. ולפי שמאסף חכמתם שוה וקבלו כולם על דרך אחד, לכן אין מחלוקת והתנגדות בחקיהן והלכותיהן שהן חוקקים. ולפי שהמקור הראשון שממנו אספו כולם הוא אלהי ישראל אדון החכמה ומאצילה, לכן לא ישתנו החקים האלו בזמן מן הזמנים, כי חקקן וחצבן בחכמתו העליונה ובתבונתו שאין לה חקר, הכל בערך מסודר כפי מצב הנפשות והבדליהן, (תהלים לג, יא) ו"עצת יי' לעולם תעמוד", וכמו שבארנו בבית הראשון (חדר ח' חלון י). ואמר עוד (קהלת יב, יב) "ויותר מהמה בני הזהר עשות ספרים הרבה אין קץ ולהג הרבה יגיעת בשר". פירוש, אחרי הודעתיך כי דברי חכמים כדרבונות ומוליכים את האדם בדרך החיים, הזהר מאד [לא] לקבל מזולתן, או להוסיף על המדה והקצב שנתנו חכמים בכל דבר כפי חכמתם. ומלת "ויותר" כמו (שם ז, טז) "ואל תתחכם יותר למה תשומם", ויתבאר בחדר האחרון מבית זה בעז"ה. וכן בכתוב זה יזהיר (מקבל) [מלקבל] יותר ממה שדברו המה, לפי שכל מה שתקבל מזולתן שלא קבלו השמועות ורק חקרו ודרשו מדעתם, או כל מה שתוסף על דברי חכמים מדעתך, הבל הבלים הוא. כי לוא אלף שנה יחיה המבין היותר גדול, ויבלה כל ימיו לברר חק אחד מן החכמה במופת הדעת, לא יוכל, אך ישאר תמיד בספקות ובלבולים. ולכן אין קץ לספרים שיחברו בני אדם בענינים כאלה, מה שזה מקיים בסברותיו יסתור השני, וכן תמיד עורכים מערכה לקראת מערכה, ואין קץ לדברי רוח. ועל זה אמר (קהלת יב, יב) "עשות ספרים הרבה אין קץ", וכל דברי ספריהם "להג הרבה", לפי שהיא יגיעת בשר. כי הם מלאכת בני אדם בשר ודם, ואי אפשר שימצאו בני אדם בכל יגיעתם את דרך החכמה. ומלת "להג" על רבוי דברים בלי תועלת, או בחלוף אותיות אהח"ע כמו "לעג". והכל אמת כי מה שימציאו בני אדם בענינים הללו, איננו כי אם דברים רבים מרבים הבל בלי תועלת, ולעג וצחוק. ולכן אתה בני, אל תסור מדברי החכמים מקבלי התורה, כי כל הפורש מהם, כפורש מן החיים.<sup class="footnote-marker">4</sup><i class="footnote">מליצה ע"פ זבחים יג, א</i>
והנה בהיות החכמה אחת ולא תשתנה, יהיה מן הנמנע שיחלקו שני בני אדם בחק מחֻקוֹתיה, שיש בכל אחד מהן שתי דרכים, והאחד מן החולקים ייסד דרך אחד לחכמה, והשני ייסד דרך אחר לחכמה, ודברי שניהם יהיו נאמנים, או שיתכן לומר על זה "אל אחד למדם ומרועה אחד קבלום". ואין בכלל זה מה שאמרו קדמונינו ז"ל (חגיגה ג, ב) בפסוק זה, אעפ"י שזה אוסר וזה מתיר, זה מכשיר וזה פוסל, אלו ואלו דברי אלהים חיים. כי דבריהם אמת, וחלילה חלילה לחשוב שנאמרו הדברים על מחלוקת שהיא ביסודות החכמה העומדות לעד! ומעת נתגלתה החכמה עד היום לא היה מחלוקת בכמו אלה, ואעפ"י שיש מחלוקות רבות בדברי המשנה והתלמוד, לא תמצאם חלוקים שיאמר האחד לא תעשה כל מלאכה האמור בשבת, הכונה למלאכה שיש בה עיפות, ויאסור לטלטל השלחנות והכסאות הכבדים בעבור כבוד האורחים; ויתיר מעשה כתיבת שתי אותיות או הוצאות מחט מרשות היחיד לרשות הרבים בעבור קלות המעשה, והשני יאמר להיפך. האחד יאמר "פרי עץ הדר" האמור בתורה הוא תפוח או רימון, והשני יאמר שהוא אתרוג.<sup class="footnote-marker">5</sup><i class="footnote">אין בכלל זה מה שהקשו חז"ל בסוכה (לה, א) ואימא פלפלין? כי שם רק באו לבסס את הרמז לאתרוג בתורה. ואין אחד מחז"ל שפסק לקחת מין אחר מאשר האתרוג</i> האחד יאמר שהענוה חכמה, והשני יאמר הגאוה חכמה, וכן כל כיוצא בזה. כי בלי ספק דברי המחלוקת [של מאן דאמר] האחד סּכלות והבל, ולא יתכן להיות כן בבעלי אסופות שקבלו כולם מרועה אחד. ובמה הרבתה המחלוקת? בסעיפים היוצאים מן החכמה. וכבר דבר על ענין זה הרב הגדול רבינו משה בר מימון זצ"ל בפתיחת פירוש המשנה שלו.<sup class="footnote-marker">6</sup><i class="footnote">מהד' מוסד הרב קוק, בתרגומו של מהר"י קאפח, עמ' ט</i>
ואחשוב אני כי באלה הסעיפים שנחלקו בהם בעלי התושיה, אין באחת מן הדעות סתירה לסוד החכמה העליונה, ולפי שקורא הדורות מראש ראה וצפה שלא יבא זמן שיחלקו ישראל ביסודות החכמה, ושיקיים אחד מהן דיעה הסותרת סוד החכמה, הניח הסעיפים האלו סתומים, ולא פירש דרך המעשה בתורתו, ונתן בהן פנים לכאן ופנים לכאן, ומסר אותן לחכמי כל דור ודור שישכילו ויבינו בהן. כי ידע שגם אם חכם זה יאסור וזה יתיר, זה יכשר וזה יפסול, לא תהיה מדברי שניהם סתירה לחכמה. ועל זה אמרו רבותינו ז"ל (עירובין יג, ב) "אלו ואלו דברי אלהים חיים". כי גם בדור הראשון בעוד אדוננו משה ע"ה חי בקרב העם, ואחריו בדור יהושע והזקנים, ואחריהן בדורות הנביאים, אפילו כשנסתם חזון ועד חצי ימי הבית השני, אעפ"י שלא היה מחלוקת בישראל, וכמבואר בתלמוד (סנהדרין פח, ב), מכל מקום השכילו והבינו באלו הסעיפים הרבים, זה דורש כמה פנים לטהר, וזה דורש כמה פנים לטמא, זה להכשיר וזה לפסול, ודעת שניהם ובינתם בנויות על יסוד החכמה. כי משה עצמו הודיעם דברים רבים שיש בהן דרך לאסור ודרך להתיר כפי סוד החכמה העליונה, אלא שגם הודיעם דרך ההלכה מה יעשה ישראל, שאם תקראנה כאלה לא יהיו פוסחים על שתי הסעיפים, ושלא תהיה תורת כל אחד בידו. ודרך ההלכה מסורה גם היא לראשי בני ישראל השופטים והחכמים היושבים לפני ה' בחצרות קדשו,<sup class="footnote-marker">7</sup><i class="footnote">חכמי הסנהדרין בלשכת הגזית</i> כמו שנאמר (דברים יז, י) "ועשית על פי הדבר אשר יגידו לך מן המקום ההוא", והן אנשי הקבלה שקבלו ההלכות הברורות בכל סעיף וסעיף. וכן נמשך הדבר עד זמן הלל ושמאי, ולא היתה מחלוקת בישראל, רק בענין סמיכת קדשים ביום טוב, וכמבואר בגמרא חגיגה (טז, א). והלל ושמאי עצמן לא נחלקו רק בג' דברים, וכמו ששנינו בעדויות (פרק א משניות א-ג) ובגמרא שבת (טו, א). ובזמנם יצא שגעון ושבוש המלחמות הכבדות בעולם בימי מלכות הורדוס, ולא שמשו תלמידיהן כל צרכן (סוטה מז, ב), ולא קבלו ההלכות הברורות כולם כמו שקבלום קדמוניהם. ומאז ואילך התחילה המחלוקת בישראל בסעיפים הללו, זה קובע הלכה לאסור וזה להתיר, זה לטהר וזה לטמא וכיוצא. ובדברים רבים הסכימו התלמידים על דעת אחת, והן ההלכות שקבלו שתי הכתות בדעת נכונה. וכאשר נחרב הבית ונלדלו החכמים דלדול גדול, וגברה השכחה על הלבבות, נתרבתה המחלוקת יותר, וחלקו גם בסעיפים שהיו הלכותיהן ברורות לחולקים הראשונים, והיתה המחלוקת הולכת ורבה מדור לדור. וקדמונינו ז"ל ראו כל זה בחכמתם, ואמרו (שבת קלח, ב) אמר ר' שמעון בן יוחאי עתידה תורה שתשתכח מישראל. וכאשר תמהו על דבריו כי התורה הבטיחה (דברים לא, כא) "כי לא תשכח מפי זרעו", באר דבריו "שלא תהיה הלכה ברורה בשום מקום". כלומר גם חכמי הדור האחרון כפי דעת התורה ידברו, אבל לא תהיה ביניהם בשום דבר מסעיפי החכמה הלכה ברורה. ונתקיימו דבריו בעו"ה בדורנו האחרון, שכמעט כל סעיפי המצווֹת יש מחלוקת בהלכה. אבל הס מלהזכיר שתהיה מחלוקת בגופי ההלכות, ושעל זה יסוב המאמר אלו ואלו דברי אלהים חיים! כי יסודות החכמה אינן בעלות השנוי והתמורה כפי דעות המעיינים, כי החכמה לא תשתנה לעד, והחולק עליה איננו חכם, אלא כסיל ובער.
ואחר שהודיע קהלת מעלת החכמה העליונה, וסגולת מקבליה, הזהיר את האדם לאחוז בה, ולא יטה אזן לכַּת החוקרים והמהבילים הטוענים על החכמה וחוקקים חקים כפי יצר לבם, וכפי שכלם התועה. ועל זה סמך ואמר (קהלת יב, יג) "סוף דבר הכל נשמע את האלהים ירא ואת מצותיו שמור כי זה כל האדם". פירוש אחר שהשמעתיך דעות רבות, הנה סוף דבר כשתשאל עתה מה טוב ובמה אאחוז? הנני מגיד לך שתירא את האלהים ותשמור מצותיו, כי אין החכמה נודעת בשכל האדם ובבינתו, אבל היא מאת האלהים, וכדברי הכלל הי"א. ואין עליה מופתים לברר יושרה, גם היא מנגדת לטבע יצר הלב, ואין דרך לקבלה זולתי ע"י יראת אלהים, וכדברי הכלל הכ"ה, ולכן "את האלהים ירא". ודע כי קבלת החכמה וקיום מצותיה הוא העיקר, ובעבור כן נברא האדם תחת השמש, וכדברי הכלל הכ', ונגד זה אמר "כי זה כל האדם". ומי שלא שָׂם לבו לדבר ה' ונשען על שכלו ובינתו או על שכל ובינת זולתו, לא ינקה, ועל זה סמך ואמר (יב, יד) "כי את כל מעשה האלהים יביא במשפט על כל נעלם אם טוב ואם רע". כלומר לא כמו שאתה מדמה שיישר שקול דעתך בעיני האלהים, אבל השם ב"ה ישקול כל המעשים במאזני משפטו, וכן כל תעלומות יודע ושוקל כפי משפט חכמתו, אם טוב הוא כפי דרכי החכמה העליונה, אם רע. ולכן השמר ואל תשען על לבבך לעשות מעשה שנדמה בעיניך טוב ורע, אלא השען על ה' ועשה מצותיו, ואז טוב לך. ויותר מאלה לא נמצא בספר קהלת תאר זה, והנה בארנום כפי קוצר דעתינו, והוכחנו שהנחת כולם על הנוהגים כפי חֻקֵי השם ב"ה שהן החכמה הגמורה. ולא ראיתי צורך לברר בכל פסוק ופסוק שהתאר הנזכר בו אי אפשר להניחו על החוקרים והמתפלספים באלהיות או בטבעיות, ולא על בעלי חכמת הלימודיות ומלאכת מעשה, ואין צריך לומר על בעלי תחבולות הרעות במדות ובדעות מגונות, כי הקורא בדברינו אלה יבין כל זה מדעתו.

Chamber 4



Window 1

<small>חדר ד' ובו עשרים חלונות יבאר תאר "חכם" ו"חכמים" שבספר משלי, כולם על הנוהגים כפי החכמה, יפרש כל הכתובים שנזכר בהם תאר זה.</small><br>המלך שלמה חבר ספר משלי ברוח אלהים, לקחת במשליו נפשות בני אדם ולקרבם אל התורה שהיא החכמה באמת, ולכן יסד כל דבריו על מַהֲלָל החכמה ותפארתה, והזהיר את העם לבלתי סור ממנה. וכָלל במליצותיו ענינים עמוקים מאד, יועילו גם לחכמי לב הגדולים, כי אין קץ לחכמה. וכל תאר "חכם" ו"חכמים" שבספר זה כולם על הנוהגים בחֻקוֹת חכמת השם ב"ה, ואקבצם כולם בחדר זה לבאר אותם אחד על אחד; מלבד קצתם שלא אוכל לפרש פה, בעבור שאצטרך להקדים הקדמות שהקדמנום לשרשים אחרים שיתבארו בספר "מעין גנים" בעז"ה, ואם כה אעשה יאריכו הדברים מאד, לכן אניחם ולא ארחיב לבארם רק בקצרה וברמז אדבר עליהם בספר זה. אבל בספר הנ"ל יתבארו בעז"ה ברחבה, ועתה אחל לפרש.
[משלי א, ה] "ישמע חָכָם ויוסף לקח ונבון תחבולות יקנה". פירוש "חכם" שלמד חֻקֵי החכמה ונוהג בחכמה, וכדברי הכלל הי"ב. והודיע כי בספר הזה יועיל גם לחכמים, אעפ"י שֶׁחוּבָּר על החכמה והמוסר, כמו שהחל (א, ב) "לדעת חכמה ומוסר" וגו'. ואמר עוד (א, ג) "לתת לפתאים ערמה לנער דעת ומזמה". שמא יאמר החכם הנה חכמתי וכבר יסרתי נפשי במוסר החכמה, גם למדתי חכמה ותורת ה' אתי, ואיני צריך לדברי הספר הזה. לכן אמר "ישמע חכם", כלומר הנני יועץ לחכם שישמע גם הוא, שע"י כן "יוסף לקח". ומלת "לקח" נופל על למוד חֻקֵי החכמה, כי דומים לדברים הנלקחים, לפי שלא תִּוָדַע החכמה מִשֵׂכֶל האדם ומבינתו, וצריך לאספה מחוצה לו מן החכמים שהן ג"כ בעלי אסופות וכמבואר למעלה (חדר ג' חלון י'). וכשמעו דברי הספר הזה יוסף לקחת ממנו דברים חדשים בחכמה, לא ידעום לפנים, כי אין קץ לחכמה. וכן הנבון שמעלתו גדולה ממעלת החכם וכמו שיתבאר בספר "מעין גנים", גם הוא ילמדנה שע"י כן יקנה תחבולות, ויתבאר בספר הנזכר בדברינו על שם "תחבולה" ותוכן ענינו.
[משלי י, א] "בן חָכָם ישמח אב ובן כסיל תוגת אמו". פירוש "בן חכם" שלומד חכמה ונוהג בצדק, וכדברי הכלל הי"ב. כי בהיותו הולך בחכמה משתמר מן הגלולים והחטאים, ועושה הטוב בעיני ה', מכבד הוריו ומוריו, וכיוצא בזה, ישמח אביו כשרואה שהועיל המוסר והלמוד שלמדו, כדרך (יג, א) "בן חכם מוסר אב", ויתבאר בחדר זה. וכן תשמח אמו, כמו שכתוב (שם כג, כה) "ישמח אביך ואמך", ויתבאר ג"כ. ולא היה צריך להזכירו כי כל שכן הוא שתשמח האם, בעבור שהבן בטבע יכבד את אמו יותר מאביו, וישרת אותה וייטיב עמה, מפני שמשדלתו בדברים, וכמו שאמרו קדמונינו ז"ל (קידושין ל-לא) שמטעם זה הקדים אב לאם אצל כבוד, ואמר "כבד את אביך ואת אמך". ומלת "כסיל" בארנו פעמים רבות שאין הנחתו על הטפש ונעדר השכל, אלא על הנלוז מן החכמה ואינו שומע למוסרה, ועיקר הָאַשְׁמָה על האב שלא יִסְרוֹ, כדרך (משלי יג, א) "ולץ לא שמע גערה" וכמו שיתבאר. וזה אות שגם אביו כסיל, ולכן לא יצטער בראותו שבנו כסיל כמוהו. אבל האם תוגת בראותה שהבן מתחזק בכסילות, ואין האב מיסרו, והיא לא תוכל, כי אין מורא האם על הבן, וכמו שאמרו קדמונינו ז"ל (קידושין ל-לא). ועל כן לא נכתב "יגה אמו", כמו "ישמח אביו", כי עדיין קטן ואינו מצער אבותיו בפועל. אבל תוגת לב האם המבינה כי מרה תהיה באחרונה. וכל זה בעניני המנהגים שהבחירה מסורה ביד האדם. ואם יוסר הבן במוסר השכל או במוסר עונש יעזוב כסילותו, וכמו שאמר (משלי כט, טו) "שבט ותוכחת יתן חכמה", ונאמר (שם כג, יד) "אתה בשבט תכנו ונפשו משאול תציל", כי הנלוז מחכמה ירד שאול.
[משלי טו, כ] "בן חָכָם ישמח אב, וכסיל אדם בוזה אמו". פירוש "חכם" כמו בפסוק הקודם, וכדברי הכלל הי"ב. וראש הכתוב בארנוהו למעלה, וסוף הכתוב "וכסיל אדם", שכבר הגדיל ונוהג בכסילות, הוא "בוזה אמו". כל כך תרבה כסילותו שגם את אמו יבזה, וכל שכן אביו, וכמו שאמרנו שבטבע האדם לכבד את אמו יותר מאביו, לפי שמשדלתו. ולכן תארו "כסיל אדם" לפי שמדבר מן הכסיל הגדול.

Window 2

[משלי יא, ל] "פרי צדיק עץ חיים ולוקח נפשות חָכָם". פירוש "חכם" שאסף חֻקֵי החכמה ונוהג בצדק, וכדברי הכלל הי"ב. והענין כי הצדיק ההולך בדרכי החכמה עושה כמצות החכמים ותורתם, הנה פרי מעשיו כפרי עץ חיים, אשר האוכל ממנו וחי לעולם. וכן פרי מעללי הצדק לחיים, וחי בהן לעולם, וכדרך (ישעיה ג, י) "אִמְרוּ צדיק כי טוב כי פרי מעלליהם יאכלו". ונאמר על הצדיק (תהלים א, ג) "אשר פִּרְיוֹ יתן בעתו", ובתורה נאמר (ויקרא יח, ה) "אשר יעשה אותם האדם וחי בהם", ותרגום אונקלוס ז"ל "וִיְחֵי בהון בחי עלמא". ואולם החכם נכבד מן הצדיק, שמלבד שהוא נוהג בדרכי החכמה ועושה צדקות, כי בעבור אלה מתואר "חכם", הנה בהיות החכמה אסופה בנפשו, ומשכיל בחכמה ומבין במליצותיה, הוא לוקח במתק שפתיו גם נפשות זולתו, וּמְקַרְבָן אל החכמה במשליו ובשכל מוסריו, ומביאן לדרך החיים ומלמדם תורה, וכדרך (קהלת י, יב) "דברי פי חכם חן" המבואר למעלה (חדר ג' חלון ג'). ומלת "לוקח" כמו (ירמיה כג, לא) "הלוקחים לשונם וינאמו נאם". ופירוש רד"ק ז"ל "המחליקים לשונם, וכמו (משלי יז, כא) "הטתו ברוב לקחה", כלומר במתק שפתיה תדיחנו" ע"כ. ופה נזכר לטובה שבמתק שפתיו בדברי חן ושכל טוב מְקַרֵב הנפשות אל החכמה והצדק. והנה אם פרי הצדק כמו עץ חיים, וידוע שהעץ הנטוע בגן צריך שירד עליו הגשם והמטר, או שיהיה שתול על פלגי מים, וּמִשִׁפְעָם יגדל ויצליח, ואם יחדל המטר ויעמוד בערבה לא יראה טוב. ודומה לזה מעשה הצדק והכשרון מתקיימים ונשפעים על ידי מֵי החכמה והתורה. כי המוסר ודברי שכל טוב וטעמי תורה מצמיחים בלב הצדק ומעשה החכמה, וכדאמרינן (קידושין מ, ב) "גדול תלמוד שמביא לידי מעשה". ולכן אם הצדק נמשל לעץ חיים, תִּמָשֵׁל התורה והחכמה למקור חיים. כמו מקור מים שממנו שואב העץ רעננו, כן שואב המעשה הטוב מן התלמוד. ומטעם זה אמר במקום אחר (משלי יג, יד) "תורת חכם מקור חיים", ויתבאר בסמוך.
[משלי יג, יד] "תורת חָכָם מקור חיים לסור ממוקשי מות". פירוש "חכם" שאסף חֻקֵי החכמה ונוהג בחכמה, וכדברי הכלל הי"ב. והודיע כי החכם המורה דרך לעם, ומלמדם ליראה את ה' וללכת בדרכיו, הנה תורתו כמו מקור חיים, להחיות בתורתו נפשות השומעים, וכמו שפירשנו שפרי הצדק וכשרון המעשים הם הם כמו עץ חיים. והתורה ומוסריה כמו מקור מים חיים להשקות ממנה את עץ החיים הנטוע בגן, ויתן פריו בעתו ועלהו לא יבול. כי מבלעדי מוסר השכל ויראת ה', לא תעמוד החכמה לאדם, בעבור שיצר הלב קשה מאד, ואז דומה לעץ טוב ורע, פעם עושה בחכמה, ופעם יצר הלב מתגבר ונלוז ממנה. וכן אמר (משלי יט, כג) "יראת יי' לחיים", וכמו שבארנו בבית הראשון (חדר ו' חלון ז'). ולא אמר "תורת יי' מקור חיים", לפי שמליצות התורה עמוקות לא יבינום הפתאים וחסרי לב. והחכם במוסריו ובתורותיו יפרשם ויבארם היטב, כמו שעשה שלמה ע"ה, וכמו שבארנו (חדר ג' חלון י') בפסוק (קהלת יב, ט) "ויותר שהיה קהלת חכם" וגו'.
על דרך משל, התורה אמרה (שמות כ, יג) "לא תנאף". המליצה קצרה, ולא יבין נער חסר לב איך ישתמר מעון, ומה טוב להנצל מאשה רעה, ומה רע ומר להלכד במצודתה. ובא שלמה והודיע (משלי ו, כה-כו) "אל תחמוד יפיה בלבבך, ואל תקחך בעפעפיה. כי בעד אשה זונה עד ככר לחם ואשת איש נפש יקרה תצוד". ועוד הודיע כי אחרית התאוה הרעה מרה כלענה, ושרגלי האשה הרעה יורדות מות (משלי ה, ה), ושלא ינקה כל הנוגע בה (משלי ו, כט). ואיך ראוי שידבק האדם בחכמה, ומה מתוקים כל אמרותיה, והשכר הטוב לדבקים ולמחזיקים בה, וכן כל כיוצא בזה. ועיקר הכל להיות סור הרע, והוא להתגבר ולכבוש יצר הלב. וצריך לזה בינה יתירה לעשות לעצמו גדרים וסייגות להנצל ממנו, ולהבין אחרית דבר והסבות המסתבבות מהנאת העבירה. וכמו שכתוב בספר איוב (איוב כח, כח) "וסור מרע בינה", ויתבאר בחדר העשירי בע"ה, שכל זמן שרוח התאוה והסּכלות מושלים בלב, אעפ"י שיש בו חכמה וחפץ צדק, הוא קרוב להכשל גם ברעות היותר גדולות. והשכל והבינה הולכות ותועות, ואין מחשבותיהן פנויות וטהורות להשכיל ולהתבונן, וכמו שתבין מדברי הכלל הי"ח. אבל בהיות האדם מֵבִין ביראת ה' וסר מרע, אז נקל לו ללכת בדרך חיים לעשות המצווֹת, ולהשכיל ולהבין בתורה, כי הלב טהור מגלוליו, וכחות השכל והבינה מתעוררים מעצמן והולכים הלוך בדרך ישרה. וכבר ידעת כי התאוה והרשעה הן דרכי המות, כמו שכתוב בתורה (דברים ל, טו) "ואת המות ואת הרע". ומשול היצר בלב המביא לעשות את הרע, נדמה לחלי רע הגורם המות. ועל זה אמר "תורת חכם מקור חיים לסור ממוקשי מות", שעל ידי תורתו יסור האדם ממוקשות היצר הגורם מות ואבדון. ובמקום אחר אמר (משלי יד, כז) "יראת יי' מקור חיים לסור ממוקשי מות", והמליצות דומות זו לזו, כי תורת החכם מלאה יראת ה', ומלמד להבין ביראת ה' להיות סור מרע.

Window 3

[משלי יד, טז] "חָכָם ירא וסר מרע וכסיל מתעבר ובוטח". פירוש "חכם", שאסף חֻקֵי החכמה ונוהג בחכמה, וכדברי הכלל הי"ב. הודיע כי החכם הנוהג בחכמה יָרֵא את ה', כי היראה יסוד החכמה, ומבלעדי יראה אי אפשר שינהג האדם בחכמה, וכדברי הכלל הכ"ה. ועיקר היראה להיות סר מרע, כי המבין ביראת ה' יהיה שליט על יצרו, וכמו שפירשנו בחלון ב'. וכבר בארנו בבית הראשון (חדר ו' חלון ז') שהיראה על שתי דרכים. הא', יראת רוממותו יתברך; והב', יראת עוזו וזעמו. ולכן הזכיר בכתוב זה "ירא" סתם, ולא אמר "ירא את ה'", לפי שיראה "את השם" תורֶה לבד על יראת רוממותו יתברך, וכדרך הכלל שיסדנו שם (שם חלון ט'). ואם היה נכתב "ירא מה'", היה מורה לבד על יראת עונשיו ומוסריו, וכמו שמבואר שם. ובהזכירו "ירא" סתם שתים למדנו, שהוא ירא את ה' ומֵבִין ביראתו ועל כן הוא סר מרע, ועם כל זה ירא מפחד עֶבְרַת השם ב"ה וזעמו, כי כן דרך הצדיקים החכמים שהן שפלים בעיניהם, ודואגים תמיד פן יגרום החטא. וכמו שאמר יעקב ע"ה (בראשית לב, יא) "קטנתי מכל החסדים", והיה ירא פן גרם החטא, וכענין (תהלים נ, ג) "וסביביו נשערה מאד", ואמרו (ברכות ד, א) קדמונינו ז"ל (תהלים כז, יג) "'לולא האמנתי לראות בטוב ה'' וגו' למה נקוד על 'לולא'? אמר דוד רבש"ע יודע אני שיש מתן שכר לצדיקים, אבל איני יודע אם אני מהם". והיפך ממנו הכסיל, והוא הנלוז מן החכמה, ועובר עבירות בזדון בתאותו וביצרו הרע, כי אינו ירא את ה', וכל היום מתעבר ומכעיס את השם ב"ה במעלליו הרעים ואינו ירא מן הפורענות, אבל הוא בוטח ושקט מפחד רעה. ואולם הבטחון הרע הזה יגרום לו האבדון, שע"י כן אינו שב מפשעיו, וכדרך (משלי א, לב) "ושלות כסילים תאבדם". ומלת "מתעבר" על ההכעסה, כלומר מכעיס השם ב"ה. וראיה מפסוק (שם כ, כ) "נהם ככפיר אימת מלך, מתעברו חוטא נפשו", כלומר מכעיסו חוטא נפשו וגורם רעה לעצמו. וכן פירש שם רש"י ז"ל "מכעיסו", וראב"ע ז"ל פירש "מתעבר עמו". וכן מתעבר הנזכר בכתוב זה, ענינו מתעבר עם השם ב"ה ומכעיסו. ושם נזכר בכנוי, בעבור שמוסב על מלת מלך שבראש הכתוב, ופה אמר מתעבר סתם, בעבור שבתחלת הכתוב נזכר "ירא" סתם, ושתיהן כנגד השם ב"ה. ומשלי שלמה מן הקצה אל הקצה, כסיל נגד חכם, "מתעבר" נגד "וסר מרע", ו"בוטח" נגד "ירא", והבן.
[משלי יב, טו] "דרך אויל ישר בעיניו ושומע לעצה חָכָם". פירוש "חכם" שלמד חכמה ונוהג בחכמה וכדברי הכלל הי"ב. ורצה בזה האויל רע מן הכסיל, כי הנחתו על משוחת הדעת שאינו מאמין כלל בעניני החכמה, ולדעתו לידת האדם והבהמה שוין, וכמו שיתבאר במקומו בעז"ה. והנה הכסיל הוא הנלוז מן החכמה והולך בשרירות לבו בעבור תוקף היצר, ויש תקוה שישוב מפשעיו, ולכן אינו בוזה החכמה, אבל אומר אי אפשר שינהג האדם בחכמה ושיתגבר על יצרו. אבל האויל בוזה חכמה, ולכן נאמר (א, ז) "חכמה ומוסר אוילים בָּזוּ", הזכיר "אוילים" ולא "כסילים", מטעם האמור. ותבין כי הכסיל אינו חולק על החכמה, עד שיאמר שהוא מבין שדרכו הרעה נכון כפי החכמה, אך הוא עִוֵּר הלב ואינו שָׂם יראת ה' וחכמתו לנגד עיניו. והאויל רע ממנו, כי יתאמר בלבו שדרכו נכון ושהוא מֵבִין שכן ראוי לעשות. וכבר בארנו בבית הראשון (חדר ב' חלון ה'), שמלת "ישר" הונח על הבינה, והמבין באמת נקרא "ישר". ועל זה אמר "דרך אויל ישר בעיניו", כלומר מלבד שעושה אולת כדרכו הרעה, אלא שנדמה לו שהוא ישר הולך. ואולם החכם יודע שדרכי החכמה נשגבים מבינת האדם, וכדברי הכלל העשירי, ולא בלבד שאינו נשען על שרירות לבו ונוהג בחכמה ומתגבר על יצרו, אבל אפילו הוא חכם גדול ובעל שכל ובינה רחבה, ובא דבר-מעשה לידו והוא מסופק משפט המעשה וההלכה הברורה באותו הענין, לא ישען על מאסף חכמתו הגדולה, ועל שכלו ובינתו לדמות דבר לדבר ולהוציא דבר מדבר להבין משפט המעשה, כדרך שעושין החכמים אם אין איש שקבל השמועה מפי רבו. אבל גם אם נדמה לו כפי דרכי חכמתו ושכלו שכך ההלכה לעשות, ובא אחר שאינו חכם כמוהו, ושאין בו שכל ובינה רחבה כמו שהן בנפשו, ואומר לו "כך קבלתי ההלכה באותו הענין", ישמע לדבריו ויבטל דעתו ומשפט שכלו, ויעשה כעצת האיש ההוא, וזהו גדר ה"חכם" באמת.
ודע כי בבית הג' יתבאר בעז"ה שם "עצה", וכלל גדול איסד שם, שכל מקום שנזכר בכתבי הקדש שם דבר "עצה" סתם מבלי שנזכר מלפניו או מלאחריו באיזו ענין מדבר, תמיד הכונה על עצה בחכמה, רצוני על הסכמה במשפטי החכמה, להורות כדת מה לעשות באותו הדבר שיש בו דרך לכאן ודרך לכאן, ככל עניני החכמה שיש בכל אחד מהן שתי דרכים הפוכים זו מזו נמצאים במציאות קיים, וכדברי הכלל הראשון. ועל זה אמר "ושומע לעצה חכם", כלומר המבטל משפט לבו ושכלו ומקבל דברי זולתו בעניני החכמה, אעפ"י שאינו נותן טעם לדבריו, הוא החכם באמת. ועל זה שנינו במשנתינו (אבות, ד) "איזהו חכם? הלומד מכל אדם". וכבר בארנוהו בקצרה בבית הראשון (חדר ו' חלון ג'), וכמו ששנינו בעדויות (פרק א, משנה ג) "הלל אומר מלא הין מים שאובין פוסלין את המקוה, ושמאי אומר וכו', וחכמים אומרים לא כדברי זה ולא כדברי זה, עד שבאו שני גרדיים משער האשפות שבירושלים והעידו מפי שמעיה ואבטליון: שלשת לוגין מים שאובין פוסלין את המקוה". ואין ספק שהלל ברוחב דעתו ובינתו הִרְבָּה לדרוש ולתת טעמים למה הין מים שאובין פוסלין, וכן עשה שמאי להחזיק דעתו. ואעפ"כ לא קבלו חכמים דבריהם, אבל שמעו עצת ה' מפי שני גרדיים, לפי שהם קבלו השמועה מפי שמעיה ואבטליון, והחכמה אינה נקנית כי אם בקבלה, בעבור שהיא נשגבת ממשפט לב האדם. ואמרו בתוספתא (עדיות פ"א ה"ב) "אין אומנות פחותה מן הגרדיים, ואין מקום פחות משער האשפות, ואעפ"כ לא עמדו אבות העולם על דבריהם, ללמד לדורות שלא יעמוד אדם על דעתו", אבל ישען בה' ויקבל חֻקוֹתיו באמונה. וגם הפסוק הזה מן הקצה אל הקצה, ה"אויל" מבולבל הדעת והשכל, מדמה שדרכו הרעה ישר, וה"חכם" בעל השכל והבינה מבטל משפט לבו מפני העצה שיגיד לו זולתו שאיננו משכיל כמוהו, גם [אם] לא יתן טעם לדבריו, ושומע לעשות כעצתו, והבן.

Window 4

[משלי י, ח] "חֲכַם לב יקח מצות, ואויל שפתים ילבט". פירוש "חכם-לב" שאסף חֻקֵי החכמה ונוהג בחכמה, וברוב צדקתו וחכמתו זכה לעזר האלוהי ממרומים, וכדברי הכלל הכ"ז. והודיע כי איש חכם לב שמעלתו גדולה מאד, כי נשמת שדי הבינתהו וזכה לאור הנאצל ממרומים. ולמי יאות להשען על רוחב שכלו ובינתו, הלא לאשר החמדה הזאת לו? ואעפ"כ מדתו לבלתי יהרהר אחר מצות השם ב"ה וחֻקוֹתיו. ולכן חכם לב יקח מצות שנצטוו לו מפי השם ב"ה, וכדרך (שם ב, א) "בני, אם תקח אמרי ומצותי תצפון אתך", הן מצות הכתובות בתורה שטעמם וסודם נעלם מלב האדם, או שמנגדים לשכל האדם ולבינתו, הן מצות הנביא במלחמות ובדברי הרשות, לא יהרהר אחריהן. וכענין (שמואל ב ה, כד) "כשמעך את קול צעדה בראשי הבכאים אז תחרץ כי אז יצא ה' לפניך", ולא הרהר דוד אחר מדותיו ית', ושמר המצוה (מדרש תהלים, כז, פסקא ב). ומטעם זה עצמו חרה אף השם ב"ה בשאול הצדיק בעבור שלא לקח המצוה לאבד את עמלק ולא יחמול, אבל הרהר אחר מדתו ית' (יומא כב, ב), וכמו שבארנו בבית הא' (חדר יו"ד חלון ז'). ועוד בכמה מקומות כתובים ענינים כאלו בכתבי הקדש. ומלת "אויל" בארנוהו למעלה, שמלבד שאינו עושה המצוה, אבל גם יחשוב שהוא מבין כי ראוי להתנהג כפי דרכו הרעה. ובאמת זה האויל מלבד רשעתו גם הוא מבולבל השכל, ובכל זאת לא ישען על דבר השם ונביאיו וחכמי האמת, ומרבה דברי הבל כפי מחשבתו המשובשת, וחושב דרכו הרעה נכון, וכמבואר בחלון זה. וכבר בארנו למעלה (חדר ג' חלון ג'), שכל המאמרים הנשחתים המורגלים בפי האוילים והכסילים שכולם מסכימים עליהם, הונח עליהם לשון "שפה". ומלת "ילבט" כמו "ישתבש", והונחה המלה הזאת על המדבר שבושים אין תבונה בם ולא חכמה, וכדרך (הושע ד, יד) "ועם לא יבין ילבט". ופירוש רד"ק ז"ל "ישתבש בדעתו כאדם שלא ידע מה לעשות ומשתבש, וכן הוא בלשון ערבי. וכן פירש א"א ז"ל" עכ"ד. ועל זה אמר "ואויל שפתים ילבט", כלומר האויל המפטפט בשפתיו דברי הבל ואולת נגד חֻקֵי השם ותורותיו, ישתבש בדעתו ולא ידע כדת מה לעשות, ולכן יעשה אולת שהיא לו לכלימה גדולה. והנה חכם-לב שהוא מלא חכמה ותבונה, לא יהרהר ויעקש נגד שכלו ובינתו, ויקח מצות [ה'] ויעשם, ואויל אין תבונה בו, לא יחפוץ לקחתם וישתבש ברוב בלבולי מחשבותיו.
[משלי יא, כט] "עוכר ביתו ינחל רוח, ועבד אויל לַחֲכַם לב". פירוש "חכם לב" איש מלא חכמה ונוהג בחכמה ונאצל עליו אור החכמה, וכדברי הכלל הכ"ז. ולפי פשוטו של מקרא יאמר שהאויל הנוהג באולת ועוכר ביתו לרדות בהם בגאותו ואומר מי אדון לי? לא לו תעמוד הבית והעושר, כי ינחל רוח וישפל. כי (משלי ג, לג) "מְאֵרַת יי' בבית רשע". והיפך ממנו חכם לב שהוא שפל רוח ועניו, ונוהג עם כל בני אדם בחמלה, ואינו מתנשא עליהם. הוא יעלה לגדולה, ולבסוף יהיה האויל עבד לחכם הלב. כי השגחת השם ב"ה דבקה ביראיו הנוהגים בחכמה. והמשל הפנימי, מלת "בית" על הנפש וכחותיה, וכדרך (משלי כד, ג) "בחכמה יבנה בית", ויתבאר בחלון י"ג בעז"ה. והנה המשחית נפשו באולתו נקרא "עוכר ביתו". וכשנפשו נשחתת במדותיה, גם השכל הבינה והדעת הנטועים בה לא יחשבו מחשבת אמת, אבל ישתבש בכל מחשבותיו. ונגד זה אמר "ינחל רוח", כדרך (איוב טז, ג) "הַקֵץ לדברי רוח", (קהלת ד, טז) "ורעיון רוח", (הושע יב, ב) "אפרים רועה רוח". והנה זה השחית שכלו ובינתו שהיו נטועים בנפשו. ולהיפך חכם הלב, שברוב חכמתו וצדקתו נָחַל נחלת שדי ממרומים יתר על שכלו ובינתו, ונחה עליו רוח חכמה ובינה; ולא יצליח זה האויל בשום דבר, זולתי להיות עבד לחכם לב, יצוהו עשה כך ועשה כך. כי חכם הלב כמלך המנהיג המדינה בעצת יועציו. וכן חכם הלב עושה הכל בחכמת לבבו ובתבונתו, ולא יאות לאויל שום הנהגה,<sup class="footnote-marker">1</sup><i class="footnote">כלומר להנהיג לאחרים</i> קטנה או גדולה, בעבור שכל עניניו רעיון רוח, זולתי להיות עבד לעבוד עבודת חכם לב, חורש זורע וקוצר וכיוצא, והכל כפי מצות חכם הלב הַמְצַוֶה כפי חכמתו ומכריח האויל לעשות כמצותיו. וראב"ע ז"ל פירש "עוכר ביתו באולתו, הוא נוחל רוח והבל. ועבדו של האויל [יהיה] לחכם לב לנחלה, כי יקנהו ממנו. והודיע כי האויל משחית קניניו, והחכם קונהו בחכמתו, או האויל הוא עבד לחכם" ע"כ. ורלב"ג ז"ל פירש "מי שהוא משחית ביתו, ר"ל כגון בנין הגוף ואבריו וכחותיו הנפשיות, עד שלא ישתמש בהן לתועלת המכוון בהם, הנה הוא ינחל רוח והבל, כי אין בו תועלת. ותחת מונעו עצמו מלעבוד, שִׂכְלוֹ במכוון בו ישוב עבד לזולתו. או ירצה במלת "עבד" שם מקרה, והרצון בו שיגיעת<sup class="footnote-marker">2</sup><i class="footnote">הריוח שהשיג בעמלו</i> האויל אשר עבד בו יהיה לחכם לב, כענין (איוב כז, יז) 'יכין וצדיק ילבש'" ע"כ. וכל זה בהשגחת השם ב"ה המטיב עם יראיו ולשומרי מצותיו. והתברר שתאר "חכם לב" על הנוהג בחֻקֵי הצדק נגד יצר לבו הרע. ועם מה שפרשנו אנחנו, התבאר ענין הכתוב.

Window 5

[משלי כ, כו] "מְזָרֶה רשעים מלך חָכָם וישב עליהם אופן". פירוש, מלך חכם הנוהג במלכותו כפי חֻקֵי החכמה שחקקה חֻקוֹתיה למלכים ולרוזנים ולשופטי ארץ, וכדברי הכלל הי"ב. ומלת "מזרה" על הפזור למרחוק, ומלת "אופן" על הגלגל שבו דשין התבואה להסיר המוץ, כמו (ישעיה כח, כז) "ואופן עגלה על כמון יסוב". כי הרשעים אין טוב שיהיו בהתחברות אחד, לפי שאיש את רעהו יעזורו לעשות רֶשע. גם אין טוב שבתם במדינה בין בני אדם, כי ישחיתו הקבוץ המדיני. ולכן המלך החכם, יזרה הרשעים ירחיקם מעל גבול המדינה, ויפזרם שלא יהיו בקשר אחד, שבהיותם לבדם בלי עזר, יבצר מהם אשר יוזמים לעשות. וכן הוא מדת השם ב"ה, וכדרך שכתוב (איוב לח, יג) "לאחוז בכנפות הארץ וינערו רשעים ממנה". וטרם יזרם כְּבָּר,<sup class="footnote-marker">1</sup><i class="footnote">(תבואה) ירמיה כג, כח</i> ייסרם במוסר גדול להשיבם מפשעיהם, ולא הועיל להם. ועל זה אמר "וישב עליהם אופן", כמו שמשיבים אופן העגלה על הדגן להסיר קליפתו הקשה. ואין כן הקצח והכמון שתוסר קליפתו על ידי מטה ושבט, כמו שהזכיר הנביא ישעיה (כח, כז), ויתבאר בספר "מעין גנים" בעז"ה. כן אלו הרשעים לא יִוָסְרוּ במוסר קל, אלא במוסר אכזרי. וכשרואה המלך החכם שגם זה לא הועיל, עודם מחזיקים ברשע, אז יזרה אותם ויגרשם מארצו, שלא ישחיתו את הטובים. וכן דרך השם ב"ה מיסר את האדם, ואם לא יִוָסֵר, אז ימות באולתו ובמעלו אשר מעל. ובפירוש הראב"ע ז"ל "מזרה להעיק אותם, וכבר השיב עליהם אופן העגלה לדוש אותם, כלומר ידכאם, ואח"כ יסירם מעל פניו" ע"כ. ויפה פירש, ומדברינו התבאר הכוונה.
[משלי טז, יד] "חמת מלך מלאכי מות ואיש חָכָם יכפרנה". פירוש "חכם" שנוהג בחכמה ובכשרון מעשים, וכדברי הכלל הי"ב. כי חמת המלך איננה כחמת אדם אחר, כי מה יוכל לעשות בחמתו? אבל המלך שליט על החיים והמות, ואם תעלה חמתו באפו, הרבה שלוחים יש הממהרים לעשות משפט מות בגזרת ומטעם המלך. וכנגד זה אמר "חמת מלך מלאכי מות", כי אין מי שיתקומם נגדו, כי הוא הגבור מכולם והשַׁליט עליהם, זולתי איש חכם יכפר<sup class="footnote-marker">2</sup><i class="footnote">יבטל או יפייס</i> חמתו ופני כעסו בדבריו ובתחנוניו. ועל זה אמר "ואיש חכם" הנוהג בחכמה ובצדק יכפר את חמת המלך, כי (קהלת י, יב) "דברי פי חכם חן", ולמענו ישיב המלאכים השלוחים מאתו לנקום נקמתו. ודומה לזה כתוב בספר קהלת (קהלת ט, טו) "ומצא בה איש מסכן חכם ומלט הוא את העיר בחכמתו", כי השיב חמת המלך הגדול שכבשה. וכמו שבארנו (חדר ג' חלון ו'), כי השגחת השם ב"ה דבקה בחכמים בעבור לכתם בצדק. (משלי טז, א) "ומיי' מענה לשון", והוא ב"ה יתנהו לחן בעיני המלך, ויפק רצון מאתו. וכענין דניאל (ב, טז) שהשיב חמת מלך נבוכדנצר בדבריו, וכבר שלח מלאכי מות להרוג לכל חכמי בבל, ועמהם דניאל חנניה מישאל ועזריה. ולכן סמך ואמר (משלי טז, טו) "באור פני מלך חיים ורצונו כעב מלקוש". זהו פשוטו של מקרא. ועוד כוללת המליצה הזאת שהחכם הצדיק עומד בפרץ להשיב חמת המלך העליון ב"ה, וכענין (תהלים קו, ל) "ויעמוד פינחס ויפלל ותעצר המגפה". ואעפ"י שבכר יצאו מלאכי מות והחל הנגף, וכדרך (במדבר יז, יג) "ויעמוד בין המתים ובין החיים ותעצר המגפה", כי השם ב"ה נעתר לתפלת החכמים והצדיקים בעבור צדקתם וטוב מנהגם, והכל ענין אחד. ודומה למקרא (משלי ג, ד) "ומצא חן ושכל טוב בעיני אלהים ואדם".

Window 6

[משלי כד, ה] "גבר חָכָם בעוז ואיש דעת מאמץ כח". פירוש, "חכם" שמתאמץ על יצרו ונוהג בחכמה, וכדברי הכלל הי"ב. והענין כי החכמה מנגדת לטבע יצר הלב. ולפי שיצר הלב קשה, צריך גבורה גדולה למשול עליו, וכדרך (אבות, ד) "איזהו גבור? הכובש את יצרו". ומלת "גיבור" הושאל מן גבורה. ולטעם זה מתואר האדם בשם "גבר", בעבור כי נטוע בו כח גבורה למשול על כחותיו, והוא בעל הממשלה והבחירה. יש יתגבר על יצרו וזוהי גבורה לטובה. ולכן בהסמך מלת גבר אל תאר "חכם", יורה על ההתגברות בדרכיו, ושכובש יצרו ונוהג בחכמה. וכבר אמרנו כי לאיש כזה נלוה עזר אלוהי ממרומים לתת לו עוז ותעצומות, וכדרך (תהלים קלח, ג) "תרהיבני בנפשי עוז", (שם כח, ח) "יי' עוז למו", (שם כט, יא) "יי' עוז לעמו יתן", וכיוצא באלה המורים על העזר האלוהי לצייר דרכי החכמה בלב. ועל כן אמרו קדמונינו ז"ל (מדרש שהש"ר ב, י) "אין עוז אלא תורה", כי דרכי התורה הן דרכי החכמה העליונה. ו"איש דעת" מעלתו גדולה מן החכם, כי נוסף על חכמתו ותורתו נחה עליו רוח דעת, כדרך (משלי ב, ה) "ודעת אלהים תמצא", (ישעיה יא, ב) "רוח דעת ויראת ה'". ובכלל זה ידיעת ההשגות העמוקות והנפלאות בדרכי ה' וסוד שמותיו ית' וכיוצא בהן. ואיש כזה, מלבד שאינו צריך להתגבר על יצרו, הנה הוא "מאמץ כח". והמליצה הזאת כוללת תוספות רוח גבורה דעה והשכל, כדרך (איוב ט, ד) "חכם לב ואמיץ כח", (ישעיה מ, כו) "מרוב אונים ואמיץ כח". כי מלת "כח" הניחו כתבי הקדש על הכוונה הזאת, כמו (במדבר יד, יז-יח) "ועתה יגדל נא כח אדני וכו' יי' ארך אפים ורב חסד" וגו'. הקדים מליצת "כח אדני" טרם הזכירו המדות העליונות היקרות. וכן אמר הנביא (מיכה ג, ח) "ואולם אנכי מלאתי כח את רוח יי' ומשפט וגבורה" וגו', וכיוצא בהן, המורים כולם על תוספות רוח גבורה דעה ובינה. ולכן כנגד ההתעצמות בדרכי החכמה אמר "גבר חכם בעוז" כלומר עם העוז לבד הנלוה לו ממרומים ינהג בחכמה. ונעלה ממנו איש הדעת שהוא ברוחב דעתו וצדקתו הגדולה מאמץ כח את רוח ה', וזוכה למעלות הנשגבות לנבואה ורוח הקדש וכיוצא. ונמשך פסוק זה לענין שלפניו (משלי כד, ג-ד) "בחכמה יבנה בית וגו' ובדעת חדרים ימלאו כל הון יקר ונעים", והזכיר אחריו ההבדל שבין החכם ואיש הדעת. ואם אזכה לפרש ברחבה שרש "עוז", ושרש "כח", ושרש "אמץ", וההבדלים המבדילים ביניהן, יתבאר הענין יותר בעיון הדק.
[משלי כט, ט] "איש חָכָם נשפט את איש אויל ורגז ושחק ואין נחת". פירוש, חכם שנוהג בדרכי החכמה, וכדברי הכלל הי"ב. והודיע כי האויל בהיותו משועמם הדעת, ואולתו בקרבו שרשה, לא יועילו לו דברי חן טעם ודעת. ולכן אם החכם נשפט עם האויל, והוא שידבר עמו במשפט השכל כדרכי חכמתו, כדרך (תהלים קיב, ה) "יכלכל דבריו במשפט", בין שירגז החכם וידבר עמו דברי כבושין תוכחות ואזהרות, להבהיל לבבו להשיבו לדרך הטובה' ובין שישחק החכם, וידבר עמו בדברים רכים ובפנים שׂוֹחַקוֹת, להסיר אולתו במתק שפתיו, אין נחת לאויל.
[תוספת המעתיק: הערה הבאה היא של רנה"ו עצמו, כנדפס בספר] (ומלת "נחת" על יישוב הדעת והשקט הלב, כמו (ישעיה ל, טו) "בשובה ונחת תושעון", (קהלת ט, יז) "דברי חכמים בנחת נשמעים". ובדברי חכמים ז"ל (מגילה טז, ב) "יין ישן שדעת זקנים נוחה הימנו". (בבא קמא צד, ב) "אין רוח חכמים נוחה הימנו").
לפי שלא יועילו כלל, וכמו שבארנו ענין האויל בחלון ג'. ואמר עוד (משלי כז, ב) "אם תכתוש את האויל במכתש וגו' לא יסור מעליו אולתו". ועל דרך משל יודיע, שכאשר ייסר "השם ב"ה הנוהג עולמו בחכמה" את האוילים, לא תועיל להם המוסר. וכן כשישפיע להם טובה, לא יודו לה' חסדו ולא ייטיבו מעלליהם, ולכן יתמו מן הארץ. וכדוגמא זו דרשו קדמונינו ז"ל (סנהדרין קג, א) בפירוש פסוק זה, כשהקב"ה שופט את האויל, בין מראה לו פנים זועפות, בין מראה לו פנים שוחקות, אין נחת. אמציה הראה לו הקב"ה פנים שוחקות ומסר אדום בידו, ובשובו מהכותם הביא את אלהיהם, להם ישתחוה. לאָחָז הראה הקב"ה פנים זעומות, וּמְסָרוֹ ביד מלכי ארם, ויזבח לאלהי דמשק, "כי אמר אלהי ארם מעזרים להם". והביאוֹ רש"י ז"ל בפירושו. ולפי מדרשם מלת "חכם" הנזכר בפסוק זה על הקב"ה המתואר "חכם", וכדברי הכלל הט"ז, וכפי יסודותינו.

Window 7

[משלי יג, א] "בן חָכָם מוסר אב, ולץ לא שמע גערה". פירוש "בן חכם" שמתאמץ להיות נוהג בחכמה, וכדברי הכלל הי"ב. כבר בארנו בבית הראשון (חדר ו' חלון ז') שיש שני מיני יראה; יראת רוממות ויראת עונש. והאב חייב לייסר בנו להביאו לדרך החיים, ללמדו תורה וחכמה, וליסרו שינהג בדרכי החכמה. ויש מן הבנים שישמעו למוסר אביהם מוסר השכל, ויש שצריכין למוסר עונש. והנה החכמה מנגדת לטבע יצר הלב שהוא רע מנעוריו, וכדברי הכלל הי"ז. וע"י המוסר, יקבל האדם חכמה וינהג בדרכיה, כדרך (משלי יט, כ) "שמע עצה וקבל מוסר למען תחכם באחריתך". ויתבאר בחדר החמישי בעז"ה. כי האדם ברצונו מושל על כחותיו הנפשיות, וכדברי הכלל הכ"א. ועל זה אמר "בן חכם מוסר אב", כלומר הבן הנוהג בחכמה, סבתו מוסר האב, כדרך (א, ח) "שמע בני מוסר אביך". ומלת "לץ" על המתלוצץ בחכמים ובחכמה, ועוסק בדברי הבל וסּכלות, ואינו פתי וטפש, וכמ"ש במקומו בעז"ה. ונבדל הלץ מן הכסיל, והוא האיש שיצרו מתגבר עליו והולך בשרירות לבו, וחושב שאי אפשר לאדם לכבוש יצר תאותו, אבל אינו מתלוצץ בחכמים ובחכמה. והנה הלץ גרוע מן הכסיל. ויוכל להיות כי האב יסר בנו, ואעפ"כ נעשה כסיל, כי לא שמע לקול אביו לעשות בחכמה, בעבור התגברות יצרו עליו. ואין כן הלץ שבלי ספק לא יסרו אביו, כי אעפ"י שלא יועילנו המוסר להיות סר מרע, לכל הפחות היה מועיל שלא היה מתלוצץ על החכמים ועל החכמה. וברור הדבר שלא בלבד שלא יסרו אביו מוסר השכל ומוסר עונש, אלא ש"לא עֲצָבוֹ אביו מימיו".<sup class="footnote-marker">1</sup><i class="footnote">מלכים-א א, ו</i> וכששמע ליצנות בנו לא גער בו לאמר "מדוע ככה אתה עושה?" כענין (בראשית לז, י) "ויגער בו אביו", וכענין (קהלת ז, ה) "טוב לשמוע גערת חכם" המבואר למעלה (חדר ג' חלון ז'). ועל זה אמר "ולץ לא שמע גערה", כלומר מלבד שלא יִסְרוֹ אביו, אלא אפילו גערת אביו לא שמע, ולכן נשחת ביותר להיות לץ. ועוד נדבר על זה (חדר ה' חלון ו') ובספר "מעין גנים" יתבאר יותר בעז"ה.
[משלי כג, כד-כה] "גיל יגיל אבי צדיק, ויולד חכם ישמח בו. ישמח אביך ואמך ותגל יולדתך". פירוש "חכם", שלומד חכמה ונוהג כן בדרכיו, וכדברי הכלל הי"ב. ולמעלה (חלון ב') בארנו כי תאר "חכם" נכבד מתאר "צדיק". כי החכם מלבד שהוא צדיק ונוהג בצדק שבעבור כן עצמו מתואר בתואר "חכם", לפי שהולך בדרכי החכמה שהן צדיקים וישרים, הוא ג"כ משכיל בחכמה ומבין במליצותיה ובמשליה. ודע כי במקומו אבדיל בין לשונות של ששון, שמחה, גיל, חדוה, וכיוצא בעז"ה. ולא אוכל להאריך בענינים אלו פה רק להודיעך בקצרה כלל אחד, והוא שמלת "שמחה", הונחה תמיד על שמחה שישמח האדם אחר משפט שכלו, ולולי שהיה נטוע בו כח הבינה והשכל, לא היה שמח באותו הדבר. ולכן נופל גם על ענינים המצערים הגוף, אם השכל שופט שהצער הזה תסובב טובה לנפש. על דרך משל שקרו לאדם יסורין, ולבו דן שע"י כן יסלח השם ב"ה עונו, וישמח הלב, אע"פ שכפי טבעו יצטער וידוה. ועל זה אמר (תהלים טז, ו-ט) "חבלים נפלו לי בנעימים וגו' אף לילות יסרוני כליותי וגו' לכן שמח לבי", וכן כל כיוצא בזה. ומלת "ששון" ו"גיל" נופלים על משוש שהוא בטבע. על דרך משל שנתעשר, או שהיה רעב ויחף והאכילוהו והלבישוהו, או שכאב ונתרפא, שכל אלו ישישו הטבע. והנה "שמחה" נכבדת מן המשוש והגיל, שהן על משוש וגילת הטבע. ודע כי ההכנה אל החכמה שבנפש האדם, רצוני [לומר] בזה ההכנה על ההשכלה וההבנה, ולהטעים במתק שפתיו טעמי החכמה ולפרש מליצותיה וכיוצא, כולם נטועים בנפש הבן מסיבת אביו, כמו שתראה על הרוב משפחות חכמים ובעלי שכל ובינה, וכמו שאמרנו בכלל הכ"ט שהנפשות נבדלין בכחותיהן בין רב למעט. וכל נפש ונפש שקולה בכחותיה כפי ערך הגוף שהוא משכן לה. ובעבור היות חומר הבן קרוץ מחומר האב, הנה יוליד חכם כמוהו, ר"ל מוכן לחכמה כמוהו, וכמו ששנינו (עדיות פ"ב מ"ט) "האב זוכה לבניו בחמשה דברים, בנוי, בכח, בעושר, בחכמה" וכו', וכדרך שאמרנו בבית הראשון (חדר ה' חלון י') מענין הֶכְשֵׁר נפשות ישראל אל החכמה. ואולם בשאר הכחות הנטועות בנפש, כמו הרחמים האכזריות האהבה והשנאה וכיוצא, שמהן מסתעפים פעולות הצדק והרשעה, ההכנה להם היא האֵם, על דרך שהאב סבת ההכנה על הכחות השכליות העוזרות לחכמה. ולכן אמרו קדמונינו ז"ל (בבא בתרא קי, א) "רוב בנים הולכים אחר אחי האם", וזה בענין המדות. ושנינו (אבות, ב) על ר' יהושע בן חנניה "אשרי יולדתו", לפי שהיה בעל מדת הצדק בשעור רב וזה גרמה לו אמו, על כן ברכו את יולדתו. ונגד כל זה אמר "גיל יגיל אבי צדיק", הזכיר אצל צדיק שמעלתו פחותה ממעלת החכם לשון "גיל", הפחות מלשון שמחה. אחר כך אמר "ויולד חכם ישמח בו", הזכיר שמחה אצל חכם מטעם האמור. ולפי שהסיבה אל חכמת הבן הוא האב, הזכיר אצלו "יולֵד", כאילו הוא הוליד בו החכמה. ואצל צדיק לא הזכיר יולד, לפי שאין זה מסיבת האב. אחר כן הודיע שעל כל פנים ישמחו האב והאם, בראותם הבן שהוא צדיק, ושהוא חכם. וחזר והזכיר "ותגל יולדתך", ומוסב על הצדיק שהאֵם סבתו, ולכן תאר אותה "יולדתך", כמו שתאר האב "יולֵד" אצל החכם. (והזהיר) [והזכיר] "ותגל" בעבור שמוסב על הצדיק, כמו שהחל "גיל יגיל אבי צדיק", ומטעם שבארנו. ועם זה הזכיר כל הפרטים ואין כפל בכתובים כדברי הראב"ע ז"ל.

Window 8

[משלי כט, יא] "כל רוחו יוציא כסיל וְחָכָם באחור ישבחנה". פירוש "חכם" מי שהחכמה אסופה בנפשו, ונוהג בכל כחותיו כפי החכמה, וכדברי הכלל הי"ב. כבר בארנו (חדר ג' חלון ד') בפסוק (קהלת ז, ז-ח) "כי העֹשק יהולל חכם" וגו' טוב ארך רוח מגבה רוח", כי רוח הכסיל מושלת על נפשו. וענין "רוח" רמזנו עליו פעמים רבות שהוא המרחיב הכחות, וממלא כל בית הנפש מחשבת הכח שהרחיב. ולב האדם מלא ממנו, וע"י כן נצוד הלב וגוזר לעשות כפי חפץ הכח שהתגבר ועלה על הלב, כענין (במדבר ה, יד) "ועבר עליו רוח קנאה וקנא את אשתו", וכן בכל דבר ודבר. וכאותו ששנינו (אבות, ג) "כל שחכמתו מרובה ממעשיו למה הוא דומה? לאילן שענפיו מרובין ושרשיו מעוטין ורוח בא ועוקרתו והופכתו על פניו", וכמו שכתבנו בבית הראשון (חדר ה' חלון ג'). ושנינו (אבות, ד) "איזהו גבור? הכובש את יצרו, שנאמר 'טוב ארך אפים מגבור, ומושל ברוחו מלוכד עיר'". לפי שהכל תלוי ברוח, שאם יתגבר עליו האדם להשפיל [הרוח] בעמק הנפש, עד שלא יוכל הרוח להיות גבוה ולהתרומם על הלב אלא ברשות האדם וכפי גזרת החכמה, זהו החכם באמת. ועל זה שנינו (אבות, ד) "מאד מאד הוי שפל רוח". ומי שרוחו מושל עליו הוא הכסיל, ועליו אמר שלמה "כל רוחו יוציא כסיל", כלומר שאין הכסיל נותן דלתים ובריח ומעצור לרוחו, אלא כל רוחו כמו שיעלה על לבו יוציא הכסיל לפעל, הן כשיתלבש רוחו באחד התאוות, או בגאוה בשנאה בקנאה וכיוצא יוציאנה לאור, ויעשה פעולתו כפי חפץ רוחו. והחכם להיפך, כי הוא מושל על רוחו, ולא יניחנו לפעול ולהגביה כחפצו, אבל ינהיג רוחו כפי חפץ החכמה האסופה בנפשו.
ודע כי מלת "פנים" נופל על פני הנפש, כמו (שמות כ, יז) "ובעבור תהיה יראתו על פניכם", (משלי יז, כד) "את פני מבין חכמה", וכמו שבארנו בבית הראשון (חדר ח' חלון ט'). גם רמזנו עליו בבית הזה. ולכן כשרוח האדם מתלבש באחד מן הכחות ומושל בנפש נאמר שהמדה המושלת היא על פני הנפש. וכעדות הכתוב שהבאנו, "בעבור תהיה יראתו על פניכם", כלומר שתמשול בכם מדת היראה. וכן "את פני מבין חכמה", שמדת החכמה מושלת בנפשו, וכאותה ששנינו (אבות, ו) "ומלבשתו ענוה ויראת חטא". והנמשל בזה כמו שהעינים בפני האדם, ובהן יראה מה שחפץ לראות, כן המדה האהובה לנפש, ועין הלב מציירה ומביט בה (היא) על פני הנפש. וכדרך שבארנו (חדר ג' חלון א') בפסוק "החכם עיניו בראשו". והיפך מזה הוא אחור, שבהיות מדה מן המדות נסתרת בעמק הנפש, ואין עין הלב מביט בה והיא בהעלם, איננה על פני הנפש, אלא באחרוניתה, ושם אין עינים לראות, וכדרך (תהלים קלט, ה) "אחור וקדם צרתני". ומלת (משלי כט, יא) "ישבחנה" כמו (תהלים פט, י) "בְּשׂוֹא גליו אתה תשבחם", כלומר בהתרומם גלי הים למעלה השם ב"ה ישבחם ישפילם למטה וישקיט המייתם. ודומה לזה רוח האדם אם יתרומם ויחפוץ לעלות למעלה לצוד את הלב, הנה החכם בעוז חכמתו ישפילנה באחור הנפש, בסתר אין רואה, ולא יביט בה עוד עין הלב, וע"י כן לא יפעול פעולה של סּכלות והבל. והמפרשים ז"ל לא פרשו כן, ואני בדרכי אחזתי לא ארפנה.
[משלי כט, ה] "אנשי לצון יפיחו קריה וַחֲכָמִים ישיבו אף". פירוש "וחכמים" שאספו חֻקֵי החכמה ונוהגים בדרכי הצדק, וכדברי הכלל הי"ב. ו"אנשי לצון" הן הנרגנים ובעלי לשון, ובכזביהם יפיחו לבב אנשי הקריה, יעוררו מדנים ויעלו אף בקרבה ושנאת חנם. ומלת "יפיחו" כמו (משלי ו, יט) "ויפיח כזבים עד שקר", וזה בעבור נפיחת הרוח מן הפה שהוא משל לדבור. וכן אנשי לצון בהבל פיהם יפיחו בקרבה, כנופח באש להעלות להב אף וחימה בלב אנשיה. וחכמים הנוהגים בחכמה, לא לבד שלא ידברו כזב ולצון, אבל גם בצדקתם לאהוב שלום ולרדוף שלום, כשיראו בני אדם ששונאים זה את זה, ישיבו אף האחד מחברו ע"י דברי שלום ושפתי אמת. וכמו שאמרו קדמונינו ז"ל (אבות דר' נתן, פרק יב) על אהרן הכהן ע"ה. וכן (שיר השירים ד, טז) "עורי צפון ובואי תימן הפיחי גני יזלו בשמיו, צוה לרוח שיפיח בגנו, ואז יזלו בשמיו ריח". וכן אנשי לצון יפיחו רוח בקריה, ותעלה חמת איש באחיו. ובפירוש רש"י ז"ל "יפיחו ילהיבו כלהבת אש הנפוחה ברוח" ע"כ. וראב"ע ז"ל פירש "יפיחו יסבבו פחים, כלומר שהשם ישים פחים ללכדם בעבור אנשי לצון, וחכמים בחכמתם ישיבו אף השם, וינצלו מן הפחים" ע"כ. ולפירוש זה ענינו כמו (משלי טז, יד) "חמת מלך מלאכי מות ואיש חכם יכפרנה" המבואר למעלה (חלון ה'). על כל פנים הודה הרב ז"ל פה, שבעבור החכמה ישוב אף השם ב"ה. ואין זה אלא חכמת המנהגים בצדק, כי לא ירחם השם אנשי קריה בעבור החוקרים וחכמי הטבע ואנשי מלאכת-מעשה שביניהם. והנה יסודנו אמת.

Window 9

[משלי כד, יד] "עטרת חֲכָמִים עשרם, אולת כסילים אולת". פירוש "חכמים" שאספו החכמה ונוהגים בחכמה, וכדברי הכלל הי"ב. והנה החכמה יקרה מפנינים ומכל סגולות מלכים, כי החכמה ויראת ה' עומדת לעד. ואם חכמת החכמים לפעמים בזויה אצל ההמון, הוא בעבור מסכנות החכמים, כענין (קהלת ט, טז) "וחכמת המסכן בזויה ודבריו אינם נשמעים", שפירשנו למעלה (חדר ג' חלון ו'). ולכן בהיות לחכם גם עושר תגדל חכמתו בעיני ההמון, ותהיינה דבריו נשמעים כענין (שם ז, יא) "טובה חכמה עם נחלה", ויתבאר בחדר הז'. ועל זה אמר "עטרת חכמים עשרם", כלומר העושר יפאר החכמה ויגדלנה בעיני ההמון, כמו העטרת של זהב שהיא בראש המלך, והיא תנשאהו בעיני ההמון, כמו העטרת של זהב שהיא בראש המלך, והיא תנשאהו בעיני ההמון ותתן מוראו והודו עליהם, אעפ"י שאין המלוכה תלויה בעטרת. וכן החכמה אעפ"י שאינה תלויה בעושר, תְּגַדֵל העושר כבודה בעיני ההמון. ואין כן אולת הכסיל שהיא לעולם בזויה, בין בעשרו בין בעוניו לא תֵחָשֵׁב, ואין העושר מסבב שתחשב האולת ושיהיו דברי הכסיל הדובר אולת נשמעים. כי האולת בזויה בעצמותה, כל השומע יצחק [לו]. ועל כן לא אמר "ודברי כסילים בזוים ואולת", כי בהיות הכסיל עשיר, תהיינה לפעמים דברי כסילותו נשמעים ונחשבים בעיני ההמון. אבל האולת והן הדברים שהן נגד שקול דעת האדם, וכמבואר למעלה, תשארנה תמיד אולת, ולא תכס עליהן יופי העושר. ולפי שהכסיל באחריתו ינחל אולת, כדרך (משלי טו, ב) "ופי כסילים יביע אולת", הנה יהיה לחרפה בעיני כל שומעי דבריו.
[משלי ג, לה] "כבוד חֲכָמִים ינחלו וכסילים מרים קלון". פירוש "חכמים" בעלי החכמה הנוהגים בצדק ובמישרים, וכדברי הכלל הי"ב. וכבר בארנו בפתיחתנו לבית הראשון בכונה הששית, שמלת "כבוד" הניחו כתבי הקדש על הרוח העליון הנאצל על נשמת האדם. גם בארנו שם המשל שהשתמש בו יותם בן ירובעל שאמר (שופטים ט, ט) "החדלתי את דשני אשר בי יכבדו אלהים ואנשים?", שרמז על האיש שנחה עליו רוח אלהים. וכן הודענו בכלל הכ"ד שהכובש יצרו ונוהג בחכמה, יִלָוֶה אליו באחרית רוח אלהים ממרומים לסייעו ולאמצו, רוח נכון רוח הקדש, וכמו שהרחבנו לדבר בזה בבית הראשון (חדר ה' חלון ד' וה'). וזהו מַתַּת אלהים ליראיו הנוהגים בחכמה הם ינחלוה, כדרך (איוב לא, ב) "ומה חלק אלוה ממעל ונחלת שדי ממרומים". ויתבאר בעז"ה בספר "מעין גנים". ועל זה אמר "כבוד חכמים ינחלו", כלומר יש תקוה לאחריתם ולפעולתם הטובה שהתגברו על יצרם ונהגו בחכמה, כי בעבור זה ינחלו כבוד רוח הקדש, ואז ישמחו ויתענגו על ה', וְיֵאָמֵר עליהם (ישעיה נח, יג) "ולקדוש יי' מכובד". ואולם הכסילים, והם ההולכים בשרירות לבם, רודפי התאוה וההבל, באחריתם ירים הקלון בנפשם. ויש בזה דבר-בינה אפרשנו בחדר העשירי בעז"ה, כי שם אפרש הפרשה כולה. והפסוק הזה שאנו עוסקין בפירושו, בו נחתמה אותה הפרשה.

Window 10

[משלי כא, כ] "אוצר נחמד ושמן בנוה חָכָם, וכסיל אדם יבלענו". פירוש "חכם" שאסף חֻקֵי החכמה ונוהג בחכמה ובצדק, וכדברי הכלל הי"ב. ויש בפסוק זה משל נכבד, וכבר רמזנו עליו בבית הראשון (חדר ו' חלון ז'), ואמרנו שהיראה נמשלת לבית אוצר שאוספין בתוכו הסחורות היקרות, חפצים ומעדנים והן שמורים בו. כי אם אין בית ומקצוע להניח בו החפצים, אין כלום. וכן היראה אוצר החכמה כולה, ומי שבית נפשו פתוחה ביראת ה', יאסף קבוצת החכמה וישמרנה באוצר נפשו, גם יסתפק מן האוצר ההוא, והוא המעשה. כי השמירה מביאה לידי העשייה, וכענין (איוב כח, כח) "ויאמר לאדם הן יראת אדני היא חכמה", ויתבאר בחדר העשירי בעז"ה. וכן (ישעיה לג, ו) "יראת ה' היא אוצרו", ויתבאר בחדר הששי בעז"ה. וכמו ששנינו (אבות, ג) "אם אין יראה אין חכמה". וכן בארנו בפתיחתנו לבית הראשון בכונה החמישית, שכתבי הקדש המשילו תמיד הרוח העליון לשמן, והוא העזר האלוהי הדבק עם נשמת החכם, וכדרך (תהלים כג, ה) "דשנת בשמן ראשי". וגם על זה רמזנו במשלו של יותם, שבעבור כן המשיל האיש המלובש ברוח הקדש אל הזית שהוא פרי השמן. ומלת "נוה" תאר לנשמת האדם, כמו שכתוב (איוב ח, ו) "אם זך וישר אתה כי עתה יעיר עליך, ושלם נות צדקך", כלומר אם זך לבבך ונוהג בחכמה וישר אתה, אין ספק כי יעיר כבודו עליך, להופיע בך "דעת אלהים". "ושלם נות צדקך", לתת שלֵמות בנשמתך בעלת הצדק. וכן אמר ראב"ע ז"ל "נות צדקך, היא הנשמה" ע"כ. דוגמא למה שבארנו בחלון הט', שהחכמים הנוהגים בחכמה ובצדק, באחריתם ינחלו כבוד והוא הרוח הקודש. ועל זה אמר שלמה בחכמתו "אוצר נחמד ושמן בנוה חכם", כלומר יראת ה' שהוא אוצר נחמד מלא כל טוב החכמה, השמירה והעשייה, וכן השמן הטוב והוא העזר האלוהי, גם שתיהן נמצאים בנשמת החכם הנוהג במנהגיו כפי חֻקֵי החכמה. וכבר אמרנו בכלל החמישי שהכחות בכללן נטועות בכל הנפשות. ובכלל הששי אמרנו, שכח החכמה נטוע ג"כ בכל הנפשות. ובכלל עשרים, שכֹח הבחירה והממשלה נטועה גם היא בכל הנפשות, ולכן בכח כל אדם לירוא את השם ב"ה ולקבל החכמה ולהתנהג כמצותיה. ואם כה יעשה, יזכה להמשיך על נפשו העזר האלוהי. אלא שהכסילים נלוזים מיראת ה' וחכמה, לא בעבור שחדל מהם הכח ללכת במישרים, אלא בעבור הטותם אחר מראה עיניהם והולכים בשרירות לבם. על כן יבלעו האוצר הנחמד הזה שבנפשם, לא יחשבו ביראת ה' ולא יאספו בו החכמה, ואין צריך לומר שלא ינהגו בחכמה. ועל זה אמר "וכסיל אדם יבלענו" כלומר כסיל גדול, או כסיל הנמשך אחר האדמה והחלק החומרי יבלע האוצר, ולכן לא יזכה לעזר האלוהי הנמשל לשמן. ולא פירשו כן מפרשי המקרא זצ"ל.
[משלי כא, כב] "עיר גבורים עלה חָכָם ויורֶד עוז מבטחה". פירוש "חכם", בעל החכמה הנוהג בצדק ובמישרים, וכדברי הכלל הי"ב. וגם בכתוב זה משל צח מאד, להורות שהחכמה ויראת אלהים יסוד כל ההצלחה ואושר האדם, בעבור כי השגחת השם ב"ה דבקה בנוהגים על פי החכמה, ויוכל לבטוח מכל רע. והנלוז מחכמה אין לו משגב ומבטח לבטוח עליו, כי לא יועילו לו שכלו ובינתו ולא גבורתו ולא עשרו וכבודו, כענין (ירמיה ט, כב) "אל יתהלל חכם בחכמתו" וגו', כי לא יעמדו לאדם ביום אידו. ומי יעצר כח לעמוד בפני הגזרה העליונה, אם מן השמים נלחמים בו באחד מן המשפטים הרעים דֶבֶר, חרב ורעב וכיוצא. והנה כל בני אדם סגורים בארץ וסביבותם השמים וכוכביהם, והם שָׂמִים משטרם בארץ, אין רגע בלי תמורה, ומי יתיצב נגד הגבורים העליונה הללו? כולם יודעים שאין מי יעמוד לפניהם. למה הדבר דומה? לעיר מושב הענקים והגבורים אשר מעולם אנשי השם, ויתר בני האדם בעיניהם כחגבים. הנה לא יבטחו זולתם מבני האדם רגע, כי אינם יודעים מתי תפול עליהם אימת הענקים, ומי יתיצב לפני בני ענק? ואולם החכם הנוהג בצדק ובכשרון מעשים, ובזכותו ובצדקתו יוריד השגחת השם ב"ה על יצוריו, והשגחת השם ב"ה תבטל רעת המערכה העליונה, ולא ייראו מרע כי השם מגן בעדם, ואז ישכנו לבטח. ועל זה אמר "עיר גבורים עלה חכם", המשיל הדבר לעיר מושב גבורים היושבת בראש ההר, ובתחתית ההר אנשים רכי הלבב. והחכם עלה אל העיר, והוריד עוז להיות מבטח ליושבים בשפלה, שלא יחתו מאימת הגבורים. והנמשל הוא שהחכם מוריד עוז השם ב"ה מלמעלה, להיות מבטח על יושבי הארץ שלא יחתו מרעת ומאימת גזרת הכוכבים העליונים. ומלת "עוז" כמו (תהלים כט, יא) "יי' עוז לעמו יתן", וכמו (קהלת ז, יט) "החכמה תעוז לחכם" וגו', ובארנוהו למעלה (חדר ג' חלון י). וכמו (משלי כד, ה) "גבר חכם בעוז", שפרשנוהו בחלון ששי, ולמדנו שיראת ה' וחכמה תעוז מכל. ורמז לדבר מלחמת יעקב עם השר, שנאמר (הושע יב, ה) "וישר אל מלאך ויכל". ובספר "חכמת שלמה" שהעתקנו, כתוב "וַתָּשַׂר אותו במלחמה קשה",<sup class="footnote-marker">1</sup><i class="footnote">חכמת שלמה, פרשה י פסקא יב (עמ' 147)</i> וידע כי יראת אלהים תעוז מכל, ומלחמה קשה היא המלחמה עם המלאך. וקרה לו זה להודיע לדורות כי יראת אלהים וחכמה תעוז מכל. וכל זמן שהאדם נוהג ביראה וחכמה, אין מזל ושר שולט עליו. וראב"ע ז"ל פירש "עיר גבורים עלה חכם, להורות כי טובה חכמה מגבורה. ועוד רמז לחומות, כענין עד רדת חומותיה" ע"כ. וכבר בארנו למעלה בפסוק (קהלת ט, טז) "טובה חכמה מגבורה" שאין הענין האמור שם על הצלת העיר בתחבולות החכם, וכן פה אין מדבר שהוריד החכם חומות העיר בתחבולות חכמת המלחמה. גם לא תמצא בכל המקרא מלת "עוז" על חומת העיר. גם לא בא שלמה בספרו לפאר את בעל התחבולות היודע בעניני מלחמה וקרב. וראיתי כי הרלב"ג ז"ל שפירש גם הוא כן הוסיף "אמנם יהיה זה לחכם בעבור חכמתו, ומצד דבקות ההשגחה האלהית בו", ע"כ. הרגיש בקושי הענין והוסיף מה שהוסיף.

Window 11

[משלי יב, ח] "יש בוטה כמדקרות חרב ולשון חֲכָמִים מרפא". פירוש "חכמים", בעלי החכמה הצדיקים הנוהגים כפי החכמה, וכדברי הכלל הי"ב. וכבר בארנו פסוק זה בפתיחתנו לבית הראשון בכונה העשירית. ולפי שמקומו בחדר זה, נפרשהו פעם שניה, ואין מדרש בלי חדוש.<sup class="footnote-marker">1</sup><i class="footnote">חגיגה ג, א</i> מלת "בוטה" על הדבור, כמו (ויקרא ה, ד) "לבטא בשפתים". והמשיל שלמה בחכמתו דברי הרשעים הדוברים סרה על דרכי החכמה העליונה ומרבים טענות נגד האמת ל"מדקרות חרב". כי כאשר ידקור איש רעהו בחרב ועושה בגופו פצעים, כן איש המשחית הזה דוקר בדבריו נפשות חלושי הדעת השומעים, ועושה בנפשותם פצעים. וכמו שפצע הגוף ירפא בתחבושת ובמזור, כן צריכין פצעי הנפש רפואה. ומה היא רפואתן? ללכת אל החכמים<sup class="footnote-marker">2</sup><i class="footnote">רמב"ם, הל' דיעות פ"ב סוף ה"א</i> והן אלו שאספו חֻקֵי החכמה ותורת ה' בלבם, ונוהגים בצדק, ובשכלם ובבינתם מלמדים את העם דעת ויראת אלהים. והם ידברו על אזן השומע דברי חן ושכל טוב, ויבארו לו כי דברי הרשע הוללות ושאין בהם ממש, וע"י כן תרפא נפש השומע. ועל זה אמר "ולשון חכמים מרפא". כי מלת "לשון" על המאמרים הנדברים ברוח בינה, וכמבואר למעלה (חדר ג' חלון ג'). וכבר פרשנו על זה מאמר חז"ל שאמרו (שבת קיט, ב) "לא חרבה ירושלים עד שביזו בה תלמידי חכמים", תראנו מדברי הפתיחה שהזכרנו. ותלמד מזה שאם השומע הוא חלוש הדעת, ומטה אזן לדברי מָשְׁחָת היוצאים מפי הרשע וה"חכם בעיניו", עדיין יש לו תקנה ורפואה לשוב מאולתו, כאשר ישמע דברי החכמים מגידי אמת. ולכן לא יכונה בשם "חכם בעיניו" או אפיקורוס.<sup class="footnote-marker">3</sup><i class="footnote">זאת כל עוד שהוא הולך אל החכמים לברר מה היא האמת</i> אבל אם התאמץ והתחזק באולתו עד שילעג על החכמים ויבזה דבריהם, אז אין לו תקנה והרי הוא בכלל "אפיקורוס". ועל זה שנינו (סנהדרין צ, א) "ואלו שאין להם חלק לעולם הבא וכו' ואפיקורוס", ואמרינן בגמרא (סנהדרין צט, ב) "רב ושמואל דאמרי תרווייהו אפיקורוס זה המבזה תלמיד חכם". ולפי הסברא דברי התלמוד תמוהים, כי סתם אפקורוס הוא המכחיש באמונות ובדעות, וכופר בהשגחה שכר ועונש וכיוצא. ומה ראו לפרש משנתינו על המבזה ת"ח? ולדברינו נכון הדבר, דודאי אפיקורוס שאין לו חלק לעוה"ב, היינו כשנשחת הֶשְׁחֵת גמור שאין לו עוד תקנה. אבל חלוש הדעת שנפתה לבו לשמועת הרשעים, וכשישמע דברי חכמים ישוב מאולתו, אין זה בכלל אפקורוס שאין לו חלק לעוה"ב. והֶשְׁחֵת גמור מקרי כשמלעיג על החכמים בעלי הבינה ומבזה אותם וכדפרישית. ועל זה אמר רב ושמואל דאמרי תרווייהו זה המבזה ת"ח, שזה אות ומופת שלא ישוב מאולתו עוד, והבן.
[משלי יד, ג] "בפי אויל חוטר גאוה ושפתי חֲכָמִים תשמורם". פירוש "חכמים", אנשי החכמה הנוהגין בצדק, וכדברי הכלל הי"ב. והודיע כי בפי האויל הנשחת יש חוטר גאוה, מטה גאוה לרדות בו בני אדם, כי ידבר בגאוה ויקלה זולתו שאינו נוהג כמנהגיו הנשחתים. ולכן אמר "בפי אויל", לפי שהענין מדבר על מנהגי החכמה והסּכלות, שהמאמרים שנאמרים בכמו אלה הונח עליהן מלת "פה", וכמבואר למעלה (חדר ג' חלון ג'). ואין כן החכמים הנוהגים בחכמה, כשיראו זולתן נוהגים בכסל וברשעה, לא ידברו קשות כנגדן, ולא דברי בזיון וגאוה, אבל יוכיחום בנחת ובאהבה מסותרת להשיבם מפשעיהם. ולכן ישנא האויל לשומעי דבריו, וירדפוהו ויהיה לקלון. אבל החכם המוכיח בדברי דעת ללמד את העם יראה ומוסר ישמר מרע, כי שומעי דבריו יאהבוהו. וכבר בארנו שם, שמלת "שפה" הונח על המאמרים בדעת. ונגד זה אמר "ושפתי חכמים" תשמורם עליהן ותגן בעדם. ולהיפך החוטר שבפי האויל אליו תשוב ויהיה לו למכשול.

Window 12

[משלי טו, ב] "לשון חֲכָמִים תיטיב דעת ופי כסילים יביע אולת". פירוש "חכמים" בעלי החכמה שנוהגים בצדק, וכדברי הכלל הי"ב. והנה מלת "לשון" בארנו פעמים רבות שהנחתה על דברים הנאמרים בכח הבינה; ומלת "דעת" על המאמרים העמוקים והנפלאים. והיפך ממנו מלת "אולת" שהנחתה על מאמרים נשחתים. ומלת "תיטיב" נופל על הטבת ענין ותקונו ויפיו, ונגד זה אמר "לשון חכמים תיטיב דעת". כי החכמים בעלי החכמה הנוהגים בצדק יבינו ויבארו בלשונם דברי דעת, ענינים עמוקים ונפלאים לזולתם. כי בשכלם ובבינתם ימשלו משל למשל וידמו ענין לענין, להבין להיטיב וליפות אל לבב השומעים אמרי דעת, שהן בתחלת המחשבה נפלאים מדעת האדם. והכסילים הנלוזים מן החכמה עושים להיפך, כי בפיהם כשמדברים בעניני ההנהגה מה טוב ומה רע, ירחיבו מאמרים לפרש האולת וליפותו בדברי הבל. ומלת "יביע" נופל על הרחבת הדבור. ו"יביע" הפירוש כמו (משלי א, כו) "אביעה לכם רוחי". והנה ירחיב לפרש האולת, כאילו יש בו ענין אמתי. והסתכל כי אצל הדעת אמר "תיטיב", בעבור כי הדעת טובה בעצם, ואצל האולת השתמש במלת "יביע", ולא בלשון הטבה, לפי שאין טוב באולת.
[משלי טו, ז] "שפתי חֲכָמִים יזרו דעת ולב כסילים לא כן". פירוש "חכמים", בעלי החכמה הנוהגים בצדק, וכדברי הכלל הי"ב. בארנו פעמים רבות כי מלת "דעת" הונח על הענינים העמוקים והנפלאים, והם כוללים כל הנכלל ביראת ה' ותהלתו, כמו (ישעיה יא, ב) "רוח דעת ויראת יי'", וכמו שכתבנו בבית הראשון (חדר ו' חלון ז'), שכתבי הקדש כינו תעלומת הסודות העליונים "מעשה בראשית ומעשה מרכבה". ועל דרך כלל כל הנכלל בכבוד ה' תהלתו ותפארתו, במליצת "יראת ה'". והן הן דברי דעת, לפי שאין באחד מהן דבר והפוכו, אלא כולם נוסדים על יחוד אחד אמתי, והן מתבררים לחכמים הגדולים. ומלת "שפתי" בארנוהו ג"כ שהונח על המדבר מאמרי דעת. ועל זה אמר "שפתי חכמים יזרו דעת", כלומר כשמוכיחים את הכסילים אשר אינן יראין את ה' ואינן שומרים מצותיו, לא יתוַכחו עמהם בעניני החכמה וחֻקוֹתיו, ולהודיעם כי לא טוב הם עושים. כי בעבור שאין על החכמה מופתי הדעת, וכדברי הכלל הט', לא ישמעו הכסילים ויחלקו על דברי החכמים. אבל "חכמים יזרו דעת", ילמדו לכסילים דברי דעת ויראת ה'. ומלת "יזרו" כמו יכתירו, מלשון זר זהב וכדברי רש"י ז"ל, כי יבינו ויבררו לכסילים עניני דעת ולנצח<sup class="footnote-marker">1</sup><i class="footnote">כלומר לשכנע אותם</i> כי ראוי להם לירוא את ה'. וכל אדם מוכרח מדעתו לקבל דברי דעת בעבור ששקול דעת האדם מכרעתו עליהן, לפי שהן דברים מבוררים בדרכי מופתי שקול דעת המושכלות הראשונות ותולדותיהן, וכמו שבארנו בבית הראשון (חדר ו' חלון ה'). ואעפ"כ הכסילים לא ישמעו לדברי החכמים, ולא ישימו יראת השם ב"ה על לבם. וכל זה לפי שיצרם מושל עליהם, ומרוב נטותם אל התאוה וההוללות אינן רוצים ביראת ה', כי לבם בל עמם לבחור בטוב. וכבר אמרנו כי מלת "לב" הנחתו על כח הממשלה הנטוע בנפש, והוא הגוזר על המנהגים לטוב ולרע. ומלת "כן" על הצדק והנכון, כמו (בראשית מב, יט) "אם כנים אתם", (במדבר כז, ז) "כן בנות צלפחד דוברות". ועל זה "ולב כסילים לא כן", כלומר לב כל כסיל וכסיל אינו נכון, כדרך (תהלים עח, לז) "ולבם לא נכון עמו". ובענין זה שוים הכסילים כולם שלבם נצוד ברשת היצר, וחפץ ברע. ועל כן השכל והבינה שבו תועים והולכים ארחות עקלקלות, ואינן נותנין לב להבין שפת חכמים ולשומם על לבם. ואילו היה לבם נכון, בנקל היו מקבלים הדברים הברורים היוצאים משפתי החכמים, והיו שבים מדרכם הרעה.

Window 13

[משלי י' י"ד] "חֲכָמִים יצפנו דעת ופי אויל מחתה קרובה". פירוש "חכמים", שאספו החכמה ונוהגים בצדק, וכדברי הכלל הי"ב. ופירוש הרלב"ג ז"ל החכמים יצפנו בלבם דברי דעת, ולא יודיעום לבני אדם, כי יראים פן לא יעמדו ההמון על כונתם ועומק הענין. ופי אויל יגיד דברים שבהם מחתה קרובה לאנשים, ושומעיהם יזוקו בדבריו. והנה החכם יצפון ויעלים הטוב מדאגה פן יקרה ממנו רע, והאויל לא יחוש מדבר את הרע. זהו תוכן פירושו.<sup class="footnote-marker">1</sup><i class="footnote">רבינו לא הביא כאן לשונו ממש של רלב"ג, אלא סיכם תוכן דבריו</i> ודבריו מסכימים עם יסודותינו, כי בכלל "דברי דעת" ענינים רמים ונשגבים, כמו מעשה בראשית ומעשה מרכבה, שאין מגלין אותן אלא לצנועים ולכן יצפנום. כדרך (תהלים קיט, יא) "בלבי צפנתי אמרתך". אבל דברי החכמה ועניניה לא יצפנו ולא יעלימו, כי (משלי א, כ) "חכמות בחוץ תרונה", והיא צריכה לְהִוָדַע וּלְהִשָׁמַע לכל אדם, פן ישמעו ופן יקבלו. ואולם האויל משועמם הדעת, והדעת תעלומה ממנו, ולכן "ופי אויל מחתה קרובה", כלומר כשמדבר בעניני המנהגים<sup class="footnote-marker">2</sup><i class="footnote">אופני התנהגות</i> מה טוב ומה רע, הדבר דומה למתירא ממחתה שהיא קרובה לבוא. וכמו כן כשיפתח האויל פיו, השומעים יפחדו כי נבלה ידבר, ודברים המצערים והמכאיבים בעלי הלבבות הטובות. אבל ראב"ע פירש "יצפנו דעת שלא ישכחוהו", ע"כ. ויקשה לפרושו למה "דעת" ולא אמר יצפנו "חכמה"? וכדרך (תהלים קיט, יא) "בלבי צפנתי אמרתך למען לא אחטא לך", כי החכמה צריכה להשמר בלב. והעיקר כדברי הרלב"ג ז"ל, ועל דרך שפרשנוהו.
[משלי י, א] "חַכְמוֹת נשים בנתה ביתה, ואולת בידיה תהרסנה". פירוש "חכמות נשים", חכמות שאספו חכמה ונוהגות בצדק במישרים, וכדברי הכלל הי"ב. ודע כי פסוק זה משל ומליצה, כי הנפשות מתוארות בכתבי הקדש בתאר "נשים", והלב והשכל והבינה הנטועים בנפש מתוארים בתאר "בעל", וכדרך (שם לא, י) "אשת חיל מי ימצא" וגו', ויתבאר מקצתו בחדר התשיעי, ובסוף הענין (לא, כג) "נודע בשערים בעלה, ויתבאר ג"כ שם. וכן (משלי יא, כב) "אשה יפה וסרת טעם", ויתבאר בספר "מעין גנים" בעז"ה. והנמשל נכבד מאד, כי הנפש עם כל הכחות הנטועות בה שהן נושאי החכמה כמבואר בכלל החמישי, צריכין להתפעל מן הלב בעצת השכל והבינה, ועל פיו יצאו ועל פיו יבואו במפעלותם, לא שיפעלו כפי טבעיהם, כי בטבע מצטיירים לרעה, וכדברי הכלל הי"ז. ולכן הנפש נמשלת לאשה המתפעלת מבעלה, והוא אדונה ומנהיגה. וכן הלב בעצת החכמה והשכל והבינה פועלים בנפש ונוהגים כחותיה, ולכן נמשל הלב ל"בעלה". ואם הלב מושל בחכמה, וכחות הנפש פועלין כולם כפי ממשלת הלב, אז תִּקָרֵא נפש "חכמה". וכבית הבנוי בחכמת האומן עומד על יסוד חזק שלא יגע בו הרוח ויפילנה, וכותליו וחלונותיו קירותיו ועליותיו וחדריו ואולמיו, כולם עשוים ומתוקנים היטב לחפץ ולתשמישי האדם לטוב לו. כן הנפש הזאת מתוקנת בכל כחותיה לתשמיש טוב, ובעל הנפש ישב בהשקט בביתו, לא יצטער בו, ולא יצר לו המקום, לפי שהכל מסודר ומתוקן כראוי. וגם זה משל, כמו שאם הבית בנוי כתקנו ידור בו בעליו בלי צער, וימצא הרוחה בכל עתותיו ובכל עסקיו ומלאכתו, וינצל מזרם וממטר ומקור ומשלג, כן בהיות בית הנפש על מכונו בנוי בחכמה, יוכל הלב להשכיל ולהבין ולעלות ממעלה למעלה, וממדרגה למדרגה עד "יֵרָאֶה אל אלהים בציון",<sup class="footnote-marker">3</sup><i class="footnote">תהלים פד, ח</i> בעבור שהוא נעזר, ואינו מוצא צער וצרה בקרב נפשו מאחד כחותיו, ולא יטרידוהו בשום ענין. ועל זה אמר "חכמות נשים בנתה ביתה", כלומר החכמות שבנשים, והן הנפשות ששמעו לעצת בעליהן החכמים לשכל ולבינה, ותקנו כחותיהן להתנהג בכל ענין כפי החכמה, כל אחת מן הנשים הללו בנתה ביתה. כלומר דבר גדול עשתה כי ע"י כן בנתה ביתה, ובעלה יוכל מעתה לשבת בביתו ולגור עמה בשמחה, אין שטן ואין פגע רע, כי לא ימצא מטריד מכחות הנפש, ולא צרה ומכשול מחפציהן; וע"י כן יפעול פעולותיו הנכבדים ויגדל האיש מאד ויעש לו שם כשם הגדולים.
אבל אם אין האשה חכמה, רצוני [לומר] שכחות הנפש אינן מתוקנות בדרכי החכמה, והם פועלים כפי דרכי היצר המתגבר עליהן, אזי אין בית הנפש בנוי, ובעלה שהוא השכל והבינה לא ישמח בביתו, ולא ישכון בו בשלוה, ונטרד מעשות פעולתו; בעבור שהכחות שמתנשאות בנפש ומצטיירים לרעה, יוליכו גם השכל והבינה בארחות עקלקלות, וכמו שבארנו בבית הראשון (חדר ד' חלון ה') וכדברי הכלל הי"ח. ואז הוא כמו בית חָרֵב, שנפלו קירותיו וגגו, ובמקצת המקומות רוח עברה בו, גם קור גם זרם ומטר ידלף בבית, וכן לענין הנפש אין נחת לבעלה. ואמנם אשת אולת, שהיא הנפש הנשחתת למאד, עד שגברה בקרבה האולת, דברים המנגדים לשקול הדעת, מלבד שלא תבנה ביתה, והוא שתכניע כחות נפשה לתקנם ולהדריכם כפי החכמה, אלא שגם מקצתו הבנוי תהרוס בידיה.
ומלת "יד" הונח גם על גבורת השכל והבינה המנצחים בטענות, כמו (משלי א, כד) "נטיתי ידי ואין מקשיב", (איוב ט, לג) "ישית ידו על שנינו", (במדבר טו, ל) "והנפש אשר תעשה ביד רמה", וכמו שרמזנו על ענין זה בבית הראשון (חדר ח' חלון ז'). והמשל נכבד. כי כמו שאדם הורס בית בנוי בידו וכחו, כן הנפש בעלת האולת הורסת בית הנפש ביד ובגבורת טענות ונצוחים של אולת. על דרך משל הכסיל ההולך אחר תאותיו בהיותו נוטה לזנות ולסביאה ולקבץ הון, ילך אחרי הדברים הללו ולא ימשול עליהן. ובענינים אחרים אפשר שיחפוץ בטוב, כגון בכח החשק הנטוע בו אפשר שיכסוף ללמוד תורה וחכמה, וינהג כפי כספו, וכענין שנאמר (משלי יז, טז) "למה זה מחיר ביד כסיל לקנות חכמה ולב אין", ויתבאר בחדר התשיעי בעז"ה. וכן בענין הזריזות הנטוע בו, אפשר שישתמש בו לרוץ בבקר השכם לקרוא קריאת שמע ולהתפלל, וכן כיוצא באלו, שאין יצרו תקפו יעשה כהלכה. ואיש כזה אע"פי שאין ביתו בנוי, מכל מקום אינו מהרסו בידיו. אבל האויל החולק על האמת ובוזה חכמה ומוסר, גם אותן הכחות שבנפשו הנוטעות אל הטוב בטבעיהן, ואם יניחם כפי טבעיהן לפעול יפעלו טוב, ברוב אולתו יוכיח בדעתו המשובשת שהן דרכים רעים ולא טובים להנהגה, ויכריח גם אלה הכחות שינהגו ברע להפך מטבעיהן. והנה המשובש הזה הורס בית-נפשו בידיו. ועוד יתבאר ענין זה בחדר התשיעי בפסוק (משלי כד, ג) "בחכמה יבנה בית". ואם תזכור מה שבארנו בבית הראשון בדברינו על טבעי הכחות ומנהגיהן, ומנהגי הכחות שאין כדמותן בנפשות שאר בעלי החיים, תבין כי נמרצו אמרי יושר.

Window 14

[משלי א, ו] "להבין משל ומליצה דברי חֲכָמִים וחידותם". פירוש "חכמים", בעלי אסופות שאספו החכמה ונוהגים בחכמה, וכדברי הכלל הי"ב. והודיע כי האדם צריך להבין משל, והן המשָׁלים שהשתמשה בהן התורה והנביאים, שתוכן רצוף חן ושכל טוב, והרוצה לדלות הכונה הפנימית, צריך שיבין המשל והנמשל, שני הדברים שנמשלו זה לזה, עומק כל דבר ודבר וסגולתו העצמית. ואז יתברר לו למה המשילו זה לזה ולא לדברים אחרים, וכמו שבארנו בפתיחתנו לבית הראשון בכונה השלישית. ואם יבין המשל יפיק ממנו תבונה ודעת. וכן צריך להבין מליצה, כשדברו התורה והנביאים ענין מן הענינים, השתמשו במליצות ידועות מחוברות משרשים שונים, ולא השתמשו במליצות אחרות שהיו ג"כ מבארים הענין היטיב. ויש טעם וכוונה עמוקה לכל מליצה ומליצה, ואם יעמוד על הכונה האמתית, אז יתבררו לו ענינים חדשים בתבונה ובדעת. וכן צריך להבין דברי חכמים בעלי השמועות, שאספו החכמה ותורת ה' חרותה על לוח נפשם, ודבריהם קצרים ועמוקים. וצריך האדם לעמוד על סוף דעתם טרם יבין השמועה על בורייה, כמו משניות קצרות של רבינו הקדוש, שהן בלשון קצר כולל הרבה, וכמו שתראה מדברי התלמוד איך טרחו ויגעו לעמוד על סוף דעת המשנה המקובלת איש מפי איש. וכן צריך האדם להבין חידות החכמים, שכשדברו עניני דעת בסוד השם במעשה בראשית ומעשה מרכבה, שאינן נמסרין אלא לצנועין ובראשי פרקים, העלימו והסתירו הדברים בחידות קשות, להבין ולעמוד על תוכן הכונה. והנה כָּלל בפסוק זה התורה שבכתב ודברי הנביאים, והתורה שבע"פ המסורה לחכמים, וכן הסודות העליונים והדרכים הנפלאים שנמסרו ג"כ לחכמי הלב, ונמסרים בחידות וראשי פרקים. ובפסוק שלפניו אמר "ישמע חכם ויוסף לקח ונבון תחבולות יקנה", ופרשנוהו בחלון ראשון. ובא הכתוב הזה להודיע למה יוסף החכם לקח תמיד, וכן הנבון עוד יקנה תחבולות חדשות, ואמר שהן הכרחיים "להבין משל ומליצה דברי חכמים וחידותם", וצריך חכמה גדולה ותבונה נפלאה לעמוד על כל אלה.
[משלי כב, יז] "הט אזנך ושמע דברי חֲכָמִים ולבך תשית לדעתי". פירוש "חכמים", בעלי השמועות שאספו חֻקֵי החכמה ונוהגים בצדק, וכדברי הכלל הי"ב. וצוה שצריך האדם להטות אזן לשמוע דברי החכמים מקבלי השמועות, ולקבל מהם באמונת הלב מה שקבלו הם מרבם, וכענין (קהלת יב, יא) "דברי חכמים כדרבונות וכמשמרות נטועים בעלי אסופות נתנו מרועה אחד", ובארנוהו למעלה (חדר ג' חלון י'). וגם אם אתה התלמיד היקר רב השכל והבינה, הנך צריך להטות אזן ולשמוע ולקבל מן החכמים, לפי שאין תוצאות החכמה מן השכל והבינה הנטועים בנפש, וכדברי הכלל הט'. והנה החכמה אפשר לקבל מכל אדם, אפילו איננו מִכַּת הנבונים ואנשי השכל המופלאים, רק אם הוא מאנשי הקבלה הנאמנה, וכמו ששנינו (אבות, ד) "איזהו חכם? הלומד מכל אדם", וכמו שבארנו בבית הראשון (חדר ו' חלון ג'). ואין כן הדברים העמוקים ביראת ה', ודברי הסודות הנפלאות ודרכי ה' וכיוצא, כי צריך דעה בינה והשכל להבינם וללמדם, כדרך (משלי ב, ה) "אז תבין יראת ה'", ולא יוכל האדם ללמדם, זולתי מפי הנבון המופלא איש הדעת, והוא יודיעֶנו אלה העמוקות בראשי פרקים. והתלמיד בהיותו חכם ומבין מדעתו יבין דברי רבו, ואם לאו אין מוסרין לו. וכבר בארנו בבית הראשון (חדר ה' חלון א'), שמלת "לב" כוללת השכל והבינה והדעת הנטועים בנפש, ועל זה אמר "ולבך תשית לדעתי", כלומר אחר ששמעת דברי החכמים, ולבך מלא חכמה אשר אספת מִוַעַד החכמים, אחרי כן תשית לבך, בינתך ושכלך לדעתי, לדברי דעת העמוקות והנשגבות שאמסור לך, סודות הנבואה ודעת אלהים. וכמו שכתבנו פעמים רבות שהחכמה היא יסוד הכל. ותחלה צריך האדם ללמוד חכמה וללכת בדרכיה, ואחרי כן כחו רב להשתמש בשכלו ובבינתו לקבל ולהבין דברי דעת. ואמר (שם כב, יח) "כי נעים כי תשמרם בבטנך יכונו יחדיו על שפתיך". ראש הכתוב שב על "הט אזנך ושמע דברי חכמים", כי דרכי החכמה נעימים, כדרך (ג, יז) "דרכיה דרכי נעם", ויתבאר בחדר העשירי בעז"ה. וכן (תהלים טז, יא) "נעימות בימינך נצח", וכמ"ש בכלל השני שדרך החכמה הנכבד נמשל אל הימין. והודיע כי טוב לאדם לקבל חכמה מפי חכמים, ולחזור על תלמודו באהבת הלב ובשמחה, עד שיהיו שמורים בבטנו ונתונים על לבו כמו מכתב לא ימחק, כדרך (תהלים מ, ט) "ותורתך בתוך מעי", שכולם רומזים על השמירה בלב, והעושה כן ישיג נעימות נצח. ועל זה מלת "נעים", וכמו שבארנו בבית הראשון (חדר ג חלון י). שהמרבה דעת ומתאמץ ביותר, באחריתו יתהפך מצב הנפש כולו, וימתק וינעם לו הדבר שנדמה לו מר וכבד. וסוף הכתוב שב על "ולבך תשית לדעתי", לפי שטוב לחכם שקבל דרכי החכמה, שֶׁיַטֶה לבו לתבונה ודעת, ויתבונן במופלא ובמכוסה במה שהורשה להתבונן בהם.
וכבר בארנו למעלה (חדר ג' חלון ג') שמלת "שפה" הונחה על מאמרי דעת, ולכן אמר "יכונו יחדיו על שפתיך", כלומר שגם דברי דעת ותבונה תדברנה שפתיך על נכון, כמו שתדבר ותהגה בחכמה. ואמר (משלי כב, יט) "להיות ביי' מבטחך, הודעתיך היום אף אתה", כדרך (שם ג, ה) "בטח אל יי' בכל לבך ואל בינתך אל תשען", ויתבאר בעז"ה בחדר העשירי. כלומר גם אתה התלמיד המופלא שקבלת החכמה מפי חכמים, ו"דעת אלהים" מפי הנבונים, אל תאמר מעתה שקבלתי ובינותי, אשען על שכלי ובינתי לברר הדברים, ולחלוק על קצתן אשר לא יישרו בעיני. השמר לך מעשות כדבר הרע הזה! והנני מודיעך, שגם אתה צריך שתהיה מבטחך בה', ותנהג באמונת הלב, ולא תסור מאשר יגידו לך בעלי אסופות אנשי הרוח. ואם כה תעשה, יעזרך השם ב"ה ויאיר נרך, כי הוא ב"ה מורה חכמים בדרך ישר, וסוד יי' ליראיו למיחלים לחסדו; לא לנשענים על בינתם, ולבם לא נכון ולא נאמנו בבריתו. ואמר עוד (שם כב, כ) "הלא כתבתי לך שלשים במועצות ודעת". פירוש "מועצות" הן חֻקֵי החכמה הנודעים בתורה. "ודעת" הן העמוקות ודעת אלהים. והודיע שבספריו כתב "שלשים", ודברים נכבדים הן בעניני החכמה, כדרך (קהלת יב, ט) "ואזן וחקר תקן משָׁלים הרבה", ומבואר למעלה (חדר ג' חלון י). וכן כתב נפלאות בעניני דעת ויראת ה'. וגם זה שב על ראש הענין שאמר "הט אזנך וגו' ולבך תשית לדעתי". והזהיר שיבטח בה' ולא ישען על בינתו, אלא לבך תשית לדעתי שכתבתי לך שלשים במועצות ודעת, ואתה שים על לבבך כל אשר אני דובר אליך. ועוד יתבאר פסוק זה היטיב בבית השלישי בעז"ה.
ואמר עוד (משלי כב, כא) "להודיעך קשט אמרי אמת להשיב אמרים אמת לשולחיך", פירוש מה שכתבתי לך שלשים בעניני חכמה ודעת, אעפ"י שעיקרי הדברים כתובים ורמוזים בתורה, כדי להודיעך קשט אמרי אמת. מלת "קשט" על הפאר והיופי, ודברי "אמת" הן דברי התורה והחכמה. וכמו שאמרנו למעלה חלון ב', בפירוש הפסוק (משלי יג, יד) "תורת חכם מקור חיים", שמליצות התורה קצרות ועמוקות, לא יֵרָאֶה תפארתם ואמתתם לעיני ההמון. ובאו החכמים והנביאים בדבריהם ובמשנתם להודיע תפארת אלה הדברים. והאריכו בדברי חכמה ודעת למען ידע האדם ויבין כבוד התורה והחכמה וישמרנה ויקיימנה. וגם אם יאמר אדם "לבי טוב עלי ומאמין בדברי התורה, ואיני צריך לדברים המפארים והמקשטים דבריה", הנה הם (צריכים) [נצרכים] לו בעבור זולתו, הטוענים והמשיבים על דבריה להשיב להם אמרים אמת, דברים המאומתים והמנצחים. ולא יוכל לעשות כן, זולתי בהיותו איש מבין ויודע בסתרי החכמה והדעת. ועל כן צויתיך (משלי כב, יז) "הט אזנך ושמע דברי חכמים, ולבך תשית לדעתי". ומלת "שולחיך" משל, המשיל הדבר לאיש ששולחין אותו חבריו לשמוע מה שנעלם מהם, וכשישמע חוזר ומשיב תשובה. כן הענין בדברי התורה והחכמה, כשישלחוהו הטוענים והמשיבים יהיו בידו קשט אמרי אמת, להשיב להם אמרים אמת ויודו לדבריו. ובבית השלישי יתבאר עוד בעז"ה.

Window 15

אמרנו בחלון ראשון שמקצת הכתובים שנזכר בהם תאר "חכם" בספר משלי לא יתבארו ברחבה בבית זה, בעבור שאצטרך להקדים הקדמות שהן מַפְתֵּחוֹת לשרשים אחרים שיתבאר בעז"ה בספר "מעין גנים", ולכן אניחם ולא ארחיב עתה בביאור הדברים, רק אדבר עליהן בקצרה, ואלו הן:
[משלי כח, יב] "נזם זהב וחלי כתם מוכיח חָכָם על אזן שומעת". פירוש "חכם", שאסף חֻקֵי חכמה, ונוהג בחכמה. ו"אזן שומעת", הוא התלמיד היקר שהקשיב אזנו לחכמה, וקבל חֻקוֹתיה באמונת הלב וביראת ה'. וכשיוכיחהו החכם, תהיינה תוכחותיו כמו "נזם זהב וחלי כתם" על האזן ועל הצואר המפארים צורת האדם. ויש בפסוק זה משל נכבד מאד, בארנוהו בספר "מעין גנים" בדברינו על שרש "יכח" וכל לשון "תוכחה".
[משלי יז, כח] "גם אויל מחריש חָכָם יחשב אוטם שפתיו נבון". פירוש, יחשב לחכם בעיני הרואים, וכפי מחשבתם אסופה החכמה בנפשו ונוהג בחכמה. וכן יֵחָשֵׁב איש אוטם שפתיו לנבון שמעלתו גדולה ממעלת החכם. ובאמת אויל הוא ולא חכם, וסכל הוא ולא נבון. ולכן מלת "יחשב" בבנין נפעל. ויפה בארנוהו בבית השלישי בדברינו על שרש "חשב" ובניניו וגזרותיו. גם התבאר בספר "מעין גנים" בדברנו על תאר "נבון" ו"נבונים".
[משלי טז, כג] "לב חָכָם ישכיל פיהו, ועל שפתיו יוסיף לקח". "לב חכם" בארנוהו בבית הראשון (חדר ה' חלון ה'), שנופל על האיש שנלוה אליו העזר האלוהי והצטיירו ציורי החכמה בלבו, ועומדים לפניו תמיד בציור הלב, ונוהג כן בכל מנהגיו. ואיש נפלא כזה ישכיל פיהו, ועל שפתיו יוסף לקח, והוא החכמה כמו (משלי א, ה) "ישמע חכם ויוסף לקח", ובארנוהו בחלון א'. אבל לב כסיל אעפ"י שנטוע בו כח שכל גדול לא ישכיל פיהו, בעבור שנלוז מן החכמה. ובארנוהו בספר "מעין גנים" בדברנו על שרש "שֵׂכֶל" ובניניו.
[משלי טז, כא] "לַחֲכַם לב יקרא נבון, ומתק שפתים יוסיף לקח". פירוש איש "חכם לב" שזכה בצדקתו ובחכמתו להיות חכם, יקרא "נבון" והוא התואר היקר והמעולה, וכמו שרמזנו בחלון זה, כי יזכה להיות נבון, ויקרא שמו בישראל "איש נבון". ויתבאר בספר "מעין גנים" בדברנו על תאר "נבון".
[משלי ט, ה] "אל תוכח לץ פן ישנאך, הוכח לְחָכָם ויאהבך". פירוש "לחכם" שאסף וקבל חֻקֵי החכמה ונוהג בחכמה. הוכיחו בדברי דעת ויאהבך, כי לבו חפץ בתוכחות מישרים, כענין (כח, יב) "נזם זהב" וגו' המבואר בחלון זה. אבל את הלץ המתלוצץ על החכמה אל תוכיחהו להעמידו על האמת בדברי דעת ומישרים, כי שונא אמת הוא ולא יועילו לו התוכחות, ושמא גם ישנאך, ולכן טוב יותר שלא תוכיחנו. ויתבאר בספר הנ"ל בדברנו על שרש "יכח" וכל לשון "תוכחה".
[משלי טו, יב] "לא יאהב לץ הוכח לו, אל חֲכָמִים לא ילך". פירוש "חכמים", שאספו לנפשם החכמה ונוהגים בצדק. וכבר בארנו שהלץ שונא אמת, ולא יחפוץ שיברר לו החכם דברי אמת. ועל זה אמר "לא יאהב לץ הוכח לו". וראיה [לזה] כי אל חכמים לא ילך, וזה אות שאין לבו תר לבקש האמת. וגם פסוק זה יתבאר שם.
[משלי טו, לא] "אזן שומעת תוכחת חיים, בקרב חֲכָמִים תלין". פירוש "חכמים", בעלי החכמה הנוהגים בצדק, וזה היפך מן המקרא הקודם, כי הלץ לא ילך אל חכמים בעבור ששונא תוכחת. ואזן החפצה לשמוע תוכחות חיים, לא בלבד שתשכים ותעריב יום יום לשקוד על דלתות החכמים, אבל גם בלילה לא שכב לבו, ומרוב אהבתה את התוכחות "בקרב חכמים תלין". ויתבאר ג"כ שם.
[משלי כד, כג] "גם אלה לַחֲכָמִים, הכר פנים במשפט בל טוב", (שם שם כ"ד) "אומר לרשע צדיק אתה" וגו', (שם שם כ"ו) "שפתים ישק משיב דברים נכוחים". פירוש "לחכמים", בעלי השמועות הנוהגים בצדק כפי החכמה. ואלה ארבעה הכתובים דבקים, ומדברים בעניני המשפטים והשופטים הדנים דין, ונחלקים לשלש כתות. הכת האחת מקלקלים הדין בעבור שאין בכחם לעמוד על אמתתו, והן הטועים בדבר משפט. והכת השניה מטים משפט בזדון. והכת השלישית כולם נעימים, והן המבררים את הדין ודנין דין אמת לאמתו. ושלשתן סמוכים בתורה בפסוק "לא תטה משפט"<sup class="footnote-marker">1</sup><i class="footnote">צ"ע לאיזה פסוק מכוין רבינו כי הביטוי מופיע בשלש מקומות (שמות כג, ו; דברים טז, יט; ושם כד, יז). פשוט הוא שאין כוונתו לשלישי כי אין שם ג' מחלקות. והנראה כי כוונתו לדברים טז, יח-יט עיין שם</i> וגו'. ויש בפסוקים אלו דברים נכבדים, כתבנום שם.
[שם יח, טו] "לב נבון יקנה דעת, ואזן חֲכָמִים תבקש דעת". פירוש "חכמים", שאספו חכמה ונוהגים בצדק, ואזניהם תבקש לשמוע אמרי דעת, כדרך (כח, יב) "נזם זהב וגו' מוכיח חכם על אזן שומעת". ונעלה מהם איש נבון, כי יקנה דעת בלבבו והיא מעלה נפלאה מאד. ויתבאר בדברנו על תאר "נבון" בספר "מעין גנים".
[משלי כא, יא] "בענש לץ יחכם פתי, ובהשכיל לְחָכָם יקח דעת". פירוש "לחכם", שלמד החכמה ונוהג בצדק. ופסוק זה יתבאר בחדר החמישי בע"ה. ועוד יתבאר בספר "מעין גנים" בדברנו על לשון "שֵׂכֶל" ובניניו.
[משלי ט, ט] "תן לְחָכָם ויחכם עוד, הודע לצדיק ויוסף לקח". (שם י"ג כ') "הולך את חֲכָמִים יחכם ורועה כסילים ירוע". שניהן על החכמים בעלי החכמה הנוהגים בצדק. ויתבארו גם גם בחדר החמישי בע"ה. ועם זה נשלם הענין, כי לא נזכר התאר הזה יותר בספר משלי, רק (שם ל, כד) "והמה חֲכָמִים מחוכמים", ויתבאר בחדר האחרון מבית זה בעז"ה.

Window 16

בספר תהלות נזכר התאר הזה פעמים, ואלו הן: (תהלים מט, יא) "כי יראה חֲכָמִים ימותו, יחד כסיל ובער יאבדו ועזבו לאחרים חילם". פירוש "חכמים", בעלי אסופות הנוהגים בצדק ובמישרים, וכדברי הכלל הי"ב. וענין המזמור להבדיל בין מעלת החכמים תופשי התורה ועושי צדק, ובין הכסילים הנלוזים מן החכמה, ובוטחים על חילם ועשרם, וכמו שהחל (מט, ז) "הבוטחים על חילם וברוב עשרם יתהללו". ולכן אינם שמים על לב לפדות נפשם משאול ומשחת ע"י חכמה וצדק וכשרון מעשים, כי לפי מחשבתם לא יועילו חכמה ודעת להציל הנפש מן האבדון, בעבור שרואים מקרה אחד לכל תחת השמש. וכמקרה הכסיל יקרה גם לחכמים, חושבים שמוֹתַר האחד מן השני אָיִן. וביותר לפי שרואין שגם שניהם ימותו, ויחשבו שגם מקרה אחד לכל בענין המות והזמן שאחריו. ועל זה אמר "כי יראה חכמים ימותו", כלומר הרשע רואה שהחכמים מתים, וכן רואה כי כסיל ובער יאבדו, וכולם עוזבים חילם לאחרים, ואין כבודם יורד אחריהם. ואומר בלבו שגם החכם לא יקח עמו צדקתו וכשרון מעשיו, ולא יועילו לו. ואמר המשורר שהם טועים מאד, שאע"פ שלפעמים מקרה אחד לחכם ולכסיל תחת השמש, הנה המות יפריד ביניהם, כי נשמת החכם תהיה צרורה עם השם ב"ה ותאיר באור החיים, ונשמת הכסיל תרד שאול. ועל זה אמר (מט, טז) "אך אלהים יפדה נפשי מיד שאול, כי יקחני סלה". ועל הרשעים אמר (מט, טו) "כצאן לשאול שַׁתּוּ, מות ירעם וירדו בם ישרים לבקר וצורם לבלות שאול מזבול לו". כלומר הרשעים יִדּוֹנוּ וירדפם המות, ולעת קץ הימין יִרְדוּ בם הישרים, ויהיו [הרשעים] אפר תחת כפות רגליהם ויעסום, כדרך (מלאכי ג, כא) "ועסותם רשעים כי יהיו אפר תחת כפות רגליכם". ונשמת הצדיק יפדה אלהים משאול, כי יקחנו, כדרך (בראשית ה, כד) "ואיננו, כי לקח אותו אלהים", והוא הִדָבֵק הנפש בעליונים. ודברי המזמור דומים לדברי קהלת שאמר (קהלת ב, יד-טז) "וידעתי גם אני שמקרה אחד יקרה את כולם. ואמרתי אני בלבי כמקרה הכסיל גם אני יקרני וגו' כי אין זכרון לחכם עם הכסיל לעולם וגו' ואיך ימות החכם עם הכסיל", ובארנוהו יפה למעלה (חדר ג' חלון א'). והזכיר אצל חכמים "ימותו", בעבור שאין המות רק לגוף, כי נשמתם צרורה בצרור החיים, ואצל כסיל ובער הזכיר "יאבדו", בעבור רדת נפשם לאבדון.
[תהלים ק"ז מ"ג] "מי חָכָם וישמר אלה ויתבוננו חסדי יי'". פירוש "חכם", שלמד חֻקֵי החכמה ונוהג בחכמה, וכדברי הכלל הי"ב. כי המשורר הזכיר בשירו ארבעה שצריכין להודות לה' על טובו ועל חסדו שגמל עמהם, תועי מדברות, והיוצאים מ[בית] סהר, וחולים שנרפאו, ויורדין הים באניות. והודיע כי בעבור פשעיהם נגעה צרתם עד נפשם. וכאשר צעקו אל ה' ושבו אליו, ראה בְעָנְיָם ונחם על הרעה. וכל זה מדרכי ההנהגה העליונה דבר והפוכו לעמת מצב המקבלים, וכדברי הכלל השלישי. וזכר עוד פרטים אחרים בסוד ההנהגה העליונה הזאת, ואמר (קז, לג-לד) "ישם נהרות למדבר ומוצאי מים לצמאון, ארץ פרי למלחה מרעת יושבי בה". כלומר אלה העונשים והמשפטים הקשים בארץ ובמים העוברים בארצות באים מרעת היושבים בארץ ההיא, ואמר (קז, לה-לח) "ישם מדבר לאגם מים וארץ ציה למוצאי מים. ויושב שם רעבים ויכוננו עיר מושב. ויזרעו שדות ויטעו כרמים ויעשו פרי תבואה. ויברכם וירבו מאד ובהמתם לא ימעיט". וזה הפוך מן הראשון, כי השם ב"ה לפעמים יבקע הרים ויוציא נוזלים ואגמי מים, להושיב בהם רעבים הבונים להם עיר מושב. ואז יזרעו שדות ויטעו כרמים ויאספו תבואות הארץ, והשם יברכם זרע אדם וזרע בהמה. ופעמים להיפך (קז, לט) "וימעטו וישוחו מעוצר רעה ויגון", כלומר המבורכים כְּשֶׁיָרֵעוּ דרכם ימעיטם השם ב"ה וישוחו, מעוצר כחם ומרעת התחלואים, ויגון הלב, והן המשפטים היורדים מן השמים על החוטאים. והזכיר עוד (קז, מ) "שופך בוז על נדיבים ויתעם בתהו לא דרך", ולהיפך (קז, מא) "וישגב אביון מעוני וישם כצאן משפחות", הכל כפי סוד חכמתו העליונה שהוא נוהג בה את עולמו טוב ורע, כפי מצב המקבלים, שהן הן דרכי החכמה שיש בכל ענין מהם דבר והפוכו, וכדברי הכלל הא' והכלל הי"ד. והנה חכמי לב הנפלאים שזכו לעזר האלוהי ממרומים, המבינים בסוד ההנהגה העליונה שעור רב, והן ה"ישרים" או "ישרי לב" בעבור שיש בהן תוספת בינה והשכל, שעל זה נופל תואר "ישר", כמו שבארנו בבית הראשון (חדר ב' חלון ה'), הם ישמחו בראותם המשפטים הנזכרים לטוב ולרע, בעבור שהם מבינים ויודעים ארחות השם ב"ה. ועל הבינה נופל לשון "שמחה", כמו שבארנו בכונה השלישית מפתיחתנו לבית הראשון. ולכן אמר (קז, מב) "יראו ישרים וישמחו וכל עַוְלָה קפצה פיה", כלומר הישרים הרואים אלה המשפטים ישמחו בהבינם יושרם וצדקתם. וְהָעַוְלָה המסכלת תסתום פיה, בעבור כי תכסה כלימה את פניה בראותה היפך ממה שחשבה. ואולם החכם שאסף חכמה ונוהג בחכמה ואינו מבין בסוד דרכי ה' עדיין, הוא צריך לשמור בלבו אלו הדרכים, בעבור שהן דרכי ה', וכל דרכיו משפט וחכמה. וגם ישתמש בכח השכל והבינה הנטועים בו, לעיין ולחקור בדרכים הללו אולי יבין סודם, וכמבואר בבית הראשון (חדר ו' חלון ג'). ועל זה אמר (קז, מג) "מי חכם וישמור אלה ויתבוננו חסדי יי'", כלומר אעפ"י שאיננו נבון וישר לב, עם כל זה ישמור הדרכים הללו בלבו, כדרך החכם המקבל יום יום חֻקֵי החכמה ודרכי השם ב"ה, וכדרך (משלי א, ה) "ישמע חכם ויוסף לקח". ומלת "וישמר" על השמירה בלב, כמו (דברים ד, ו) "ושמרתם ועשיתם". וגם יטה לבו לתבונה להתבונן בהם אולי יזכה להבינם. ולכן אמר "ויתבוננו" בבנין התפעל, ולא אמר "ויבינו" חסדי ה'. ולא אוכל לפרש פה, כי בספר "מעין גנים" בדברינו על שרש "בִּין" ולשונות של "בינה" וגזרותיו אז יתברר הכל על נכון. והנה מלבד שני הכתובים הללו נמצא עוד בספר תהלים (תהלים נח, ו) "חובר חברים מְחֻכָּם", ויתבאר בחדר האחרון בעז"ה.

Window 17

דע כי איוב החזיק את עצמו לחכם גדול מאד,<sup class="footnote-marker">1</sup><i class="footnote">כמו שאמר (איוב יב, ב-ג) (איוב יג, א-ב) ועוד</i> כמו שהתפאר במקומות רבים בספרו. ומלבד שהעיד על עצמו שהוא צדיק תם וישר ואסף חֻקוֹת החכמה, עוד לקח עטרה לעצמו שמבין בסוד דרכי ההנהגה העליונה שעור רב. ולכן כשהוכח במכאובות רבות ורבו פצעיו, תמה והשתאה לדעת ולהבין על מה עשה י"י ככה לאיש חכם וצדיק כמוהו? השתולל אביר לב<sup class="footnote-marker">2</sup><i class="footnote">מליצה ע"פ תהלים עו, ו</i> ונלאה לעמוד על סוד הדבר, וכדרך (קהלת ז, ז) "כי העושק יהולל חכם ויאבד את לב מתנה", ובארנוהו למעלה (חדר ג' חלון ד'). ומתוך צערו דִבֶּר דברים מגונים, הִצְדִיק נפשו מאלהים, ואמר כי השם ב"ה אויב לו, שְׁפָטוֹ בלי משפט, וְהִרְבָּה פצעיו חנם. ורֵעָיו הוכיחוהו על דבריו, הצדיקו את השם ב"ה, ואמרו שהוא ב"ה לבדו החכם באמת וכל דרכיו משפט, והנה מנהגיו בחכמה, אלא שאיוב מסכל דרכיו ולא למד חכמה ואינו מבין בסוד דרכי ה'. ואיוב לעג על דבריהם והחזיק בדעתו שהוא חכם מהם, ומבין יותר מהמה בדרכי ה', ושכל מה שקרהו היה בלי סבה. ולבסוף הוכיחו אליהוא בן ברכאל על הצדיקו נפשו מאלהים, ועל שאמר כי השם ב"ה חשבו לאויב ולשונא ושהביאו במשפט שלא כדין. והחל לספר מלאכות ה', והודיע לאיוב חכמות גדולות מאד בסוד דרכי ה' לא ידעום מקדם. אז שתק איוב כי נחם על מחשבותיו הראשונות, וקבל דברי אליהוא. וכאשר קבל דברי אליהוא, אז דבר השם ב"ה עמו בנבואה, והוכיחו גם הוא יתברך פנים אל פנים, על שהרבה מלין בבלי דעת להפר משפטי ה' שהן בחכמה, והודה איוב על סּכלותו, נחם על דבריו והתודה לפני ה', שאַל ישוב עוד לכסלה הזאת, ושכל מה שדבר עד הנה היה בלי דעת, בעבור שנעלמו ממנו דרכי ה' הנשגבים מבינת האדם. זהו יסוד ספר איוב. ושמור הדברים הקצרים הללו בלבבך! כי לא אכפול הדברים ללא צורך, אבל בפירוש הכתובים ארמוז ואשען על המבואר בחלון זה. ואחרי ההקדמה הזאת אחל לבאר הפסוקים שנזכר בהם תאר "חכם" או "חכמים" בספר זה, ר"ל בספר איוב.
[איוב ט, ד] "חֲכַם לבב ואמיץ כח מי הקשה אליו וישלם". פירוש "חכם לבב", שיש עמו מאסף החכמה, ונוהג בכל עת בחכמה; וכדברי הכלל הכ"ז, שתאר "חכם לב" הוא יקר מאד. והושאל פה על דרך משל על השם ב"ה, כי הוא ב"ה אדון החכמה, הוא ידע את מקומה, וממנו לא נעלם דבר, נוהג בכל מעשיו בחכמה בתבונה ובדעת כמבואר בבית הראשון (חדר ב' חלון ח'), וכמבואר בכלל הי"ג. וכן כל הנהגותיו בחכמה, כמבואר בבית הראשון (שם חלון ו'), וכדברי הכלל הי"ד. והוא דבר שיורה שקול דעת כל אדם ומן המושכלות הראשונות. וכן נודע בשקול הדעת שהשם ב"ה אמיץ כח, יכול על הכל, וכאשר יחפוץ כן יעשה. ולפי שעמו עוז וגבורה יוכל להשלים כל חפץ חכמתו העליונה, וכאשר יגזור כן יקום וכן יהיה. מה שאין כן בני האדם המסכלים דרכי החכמה, לא ידעו מה היא. וכן הם חסרי אומץ וכח, ולכן אין בכחם להשלים מה שיגזרו לעשות כפי רעיון רוחם, המנגד לדרך ה'. ונגד כל זה אמר בהיות השם ב"ה לבדו "חכם לבב ואמיץ כח", מי מבני אדם הקשה ערפו נגד השם ב"ה לחלוק על דרכיו ומנהגיו? כדרך ה"חכמים בעיניהם", וכדרך הסכלים האומרים "לא יתכן דרך ה'". "וישלם", כלומר השלים מחשבתו והיה שלם בחכמה. ומי מהם שהתחכם נגדו וגזר אומר נגד גזרת השם ב"ה וישלם במעשהו לעשות נגד רצון עליון ב"ה? הלא קשה הלב סכל ולא חכם, וילאה להשלים מעשהו אם לא חפץ בו השם ב"ה, כדרך (ישעיה ח, י) "עצו עצה ותופר דברו דבר ולא יקום". ואמר איוב הן כל זה (איוב יג, ב) "ידעתי גם אני", ובכל זאת אני מסכל אופן משפט הנהגתו בארץ, כי בראותי (איוב ט, כד) "ארץ נִתְּנָה ביד רשע", וצדיקים וברי לבב נגועים כל היום, הנני חושב בחפזי, שאיננו משגיח על הארץ השפלה הזאת כראוי. ועל זה אמר (איוב ט, כב) "אחת היא על כן אמרתי, תם ורשע הוא מכלה", וכדרך (קהלת ז, ז) "כי העושק יהולל חכם", וכמו שרמזנו בראש דברי החלון הזה.

Window 18

[איוב יג, י] "ואולם כולם תשובו ובאו נא ולא אמצא בכם חָכָם". פירוש "חכם", שאסף חֻקֵי החכמה ונוהג בחכמה. ולפי שהוא חכם יוכל לצייר ולהבין דרכי השם ב"ה שהן בחכמה. והמאמר הזה אמר איוב נגד רֵעָיו, שטענו עליו והצדיקו דרכי השם ומשפטיו, בדברים בלי יסוד וטעם. וכמו שהחל מענהו (איוב טז, ג) "הֲקֵץ לדברי רוח". ואחר שהודיעם איוב שהם תועים ומסכלים דרכיו יתברך, כי יודע בנפשו שהוא צדיק, ולא חטא נגד השם ב"ה ושיסוריו בלי משפט, אמר (איוב יז, י) "ואולם כולם תשובו ובאו נא, ולא אמצא בכם חכם", כלומר גם אם תרבו להשיב אמרים ותביאו טענות ככל העולה על רוחכם, לא אמצא בכם איש חכם, שמצטיירים בלבו דרכי החכמה באמת, שעל ידם יבין סוד דרכיו יתברך, וכדרך (הושע יד, י) "מי חכם ויבן אלה" שבארנו למעלה (חדר ב' חלון י'). גם הודיעם שאין בנפשם כח השכל להשכיל, כמו שאמר (איוב יז, ד) "כי לבם צפנת משכל", וגם זה בעבור שנעלמו מלבם ציורי החכמה, ואם אין חכמה לא ישכילו באמתת השם ברוך הוא ודרכיו, כענין (דברים לב, כט) "לוא חכמו ישכילו זאת", ויתבאר בחדר החמשי בעז"ה.
[איוב טו, ב] "הֶחָכָם יענה דעת רוח וימלא קדים בטנו". פירוש "החכם", שאסף חֻקֵי החכמה ונוהג בחכמה, וכדברי הכלל הי"ב. ומאמר זה אמר אליפז נגד איוב שהכלימם בעבור טענותיהם, ואמר להם (שם יג, ה) "מי יתן החרש תחרישון ותהי לכם לחכמה", ותארם (יג, ד) "טופלי שקר" ו"רופאי אליל". והחזיק בדעתו שנשפט על לא חמס בכפו, וערך תשובות להוכיח יושר אמריו. והשיב אליפז איך אפשר שהחכם יענה דעת רוח? כלומר החכם שהצטיירו בלבו דרכי החכמה ונוהג בחכמה, היוכל לענות תשובות של דעת וברור דברים, לנצח בהן החולקים עליו, ותהיינה יסודות תשובותיו רעיון רוח והבל? הלא כל איש חכם יבנה דעתו על יסודות החכמה המצטיירים בלבו, וישים מעצור לרוחו, ולא יניחהו לפעול ולמלאת חדרי בטנו זולתי בהיותו נכון כפי דרכי חכמתו. ועל זה אמר "וימלא קדים בטנו", וכדרך (משלי כט, יא) "כל רוחו יוציא כסיל", ובארנוהו בחלון ח'. ואתה איוב בהיותך דובר דברי רוח ניכר שאינך חכם, אלא סר ונלוז מדרך החכמה, וכמו שאמר עוד (טו, ד) "אף אתה תפר יראה" וגו'. כלומר חסר יראת ה' אתה, (אבות, ג) ו"אם אין יראה אין חכמה". ואמר עוד (טו, ה-ו) "כי יאלף עונך פיך וגו' ירשיעך פיך ולא אני וגו'. ואמר עוד (טו, יב-יג) "מה יקחך לבך וגו', כי תשיב אל אל רוחך" וגו'. כלומר איך מְלָאַךָ לבך להשיב לפני השם ברוך הוא מִלִין כפי העולה על רוחך? וכל זה לפי שאין לבך לב חכם.
[איוב טו, יח] "אשר חֲכָמִים יגידו ולא כחדו מאבותם". פירוש "חכמים" שקבלו חכמה ונוהגים בחכמה, וכדברי הכלל הי"ב. והן גם כן דברי אליפז אחר שאמר כי דברי איוב רוח ולא דעת ושאיננו חכם, שב להוכיחו ולהודיעו מה שהחכמים שאספו חכמה ונוהגים בצדק מגידים ומספרים בענינים הללו, ולא יכחדו תחת לשונם מה שקבלו מאבותם, כדרך (תהלים עח, ד) "לא נכחד מבניהם לדור אחרון מספרים תהלות יי'". והקדים (איוב טו, יז) "אחוך שמע לי וזה חזיתי ואספרה". כלומר אתה איוב, יען כי סכלת האמת, ראוי לך לשמוע לי מה שאחוך, ולקבל מפי מה שאספר לך בדרוש הזה מה שחזיתי אני בדעתי ובברור החוש. והן הן דברים אשר יגידו ויפרשו ג"כ החכמים שקבלו באמונה מאבותם קורות דור ודור, כדרך (דברים לב, ז) "שאל אביך ויגדך" וגו'. והם מגידים (איוב טו, יט) "להם לבדם נתנה הארץ ולא עבר זר בתוכם", כלומר מימות עולם נתנה הארץ למורשה לחכמים ולצדיקים, וזר לא יקרב אליהם, כי השם ברוך הוא משגיח על החכמים. ולהיפך יקרה לרשעים הבוזים חכמה, שנפרע מהם בחמה שפוכה, כמו שאמר (איוב טו, כ) "כל ימי רשע הוא מתחולל" וגו' עד סוף הפרשה. ולפי שהדבר מוסכם מכל החכמים הדוברים באמונה כפי חכמתם הנאמנה, הלא חייב אתה לקבל דבריהם.

Window 19

[איוב לד, ב] "שמעו חֲכָמִים מלי ויודעים האזינו לי". פירוש "חכמים", שקבלו חכמה ונוהגים בחכמה, והצטיירו בלבם דרכי החכמה, וכדברי הכלל הי"ב. ומאמר זה אמר אליהוא בן ברכאל כשהוכיח את איוב על צַדְקוֹ נפשו מאלהים, ושטען טענות נגד דרכי ההנהגה העליונה, ערך אליהוא תשובות נכונות נגד איוב, להוכיח כי ה' הצדיק ולא יעות אדם בריבו ח"ו, ושכל דרכי הנהגתו יתברך שקולים בפלס חכמתו העליונה צדק משפט ומישרים. וגלה במענותיו חכמות גדולות לא נודעו לאיוב וחבריו מלפנים. ולפי שהעמוקות כאלה לא יבינו ולא יציירו רק החכמים הגדולים והיודעים דעת אלהים, שנגלו בנפשם כדמות הציורים הללו, וכמו שפרשנו בפסוק (איוב יז, י) "ולא אמצא בכם חכם", בחלון י"ח. על כן הקדים "שמעו חכמים מלי". ה"חכמים" בעלי החכמה הנוהגים בצדק הם ישמעו מלי ויציירום בחכמתם. "ויודעים", והן הנבונים היודעים דעת אלהים נוסף על חכמתם, הם יאזינו לי; כי ההאזנה נפלאה מן השמיעה. ואזן כמו מאזנים לשקול כל דבר ודבר בפלס ומאזני משפט. ובמקרא שלאחריו אמר (לד, ג) "כי אזן מלים תבחן וחיך יטעם לֶאֱכֹל". ראש הכתוב לעמת היודעים המאזינים ובוחנים בכּוּר ומבחן תבונתם ודעתם, וסוף הכתוב נגד החכמים שהן בעלי הטעם. ולא אוכל לפרש פה יותר, כי יש לי בענין זה חקירה נפלאה,<sup class="footnote-marker">1</sup><i class="footnote">"יין לבנון", פ"ב משנה ט, וכן סוף פרק חמישי, ד"ה עז פנים לגיהנם (מהד' תשס"ג עמ' 150, 494).</i> איך חמשת החושים החצונים נערכים לעמת חמשת כחות הנפש הפנימיות, ובספר "מעין גנים" יתבאר הענין, ויתפרשו כל המקומות שנזכר בהן מלת טעם, על דרך משל, כמו (משלי יא, כב) "וסרת טעם", (שמואל א כה, לג) "וברוך טעמך", (תהלים לד, ט) "טעמו וראו כי טוב יי'", וכיוצא בהן.
[איוב לד, לד] "אנשי לבב יאמרו לי וגבר חָכָם שומע לי". פירש "חכם", שאסף חֻקֵי החכמה ונוהג בחכמה, וכדברי הכלל הי"ב. וגם אלה דברי אליהוא ובו חתם המענה, והודיע כי אנשי לבב, והן חכמי לב יודעי דעת עליון, יאמרו לי מדעתם מה שאני אומר לאיוב. "וגבר חכם" שאינו עדיין חכם לב לדעת העמוקות מלבו ומדעתו, על כל פנים שומע לי ויקבל מפי הדברים שאני דובר. וכדרך שהחל "שִׁמעו חכמים מלי ויודעים האזינו לי", ופרשנוהו בחלון זה. וכן חתם דבריו שהחכם שנגלו בנפשו ציורי החכמה וחפץ בחכמה, הוא ישמע לי. ואמר (לד, לה) "איוב לא בדעת ידבר, ודבריו לא בהשכל". והוסיף מלת "גבר", כדרך (משלי כד, ה) "גבר חכם בעוז", ופרשנוהו למעלה בחלון ח', המורה על חכם המתגבר על יצרו, ועדיין לא זכה לרוח דעת ותוספות בינה והשכל, זולתי לעוז שבו יתאמץ על יצרו, והוא העזר האלוהי ממרומים. וכשישמע העמוקות מפי איש הדעת וחכם הלב, יבינם, וממנו דִבֶּר אליהוא גם כן.

Window 20

[איוב לז, כד] "לכן יראוהו אנשים לא יראה כל חַכְמֵי לב". פירוש "חכמי לב", החכמים המופלאים שאספו החכמה ונוהגים בחכמה, וזכו לרוח אלהים בחכמה, וכדברי הכלל הכ"ז. ודברי הכתוב הזה חתומים מאד, ובו חתם אליהוא דבריו ותוכחותיו. ובפסוק שלפניו אמר (לז, כג) "שדי לא מצאנוהו שגיא כח ומשפט ורב צדקה לא יענה". פירוש, אליהוא הוכיח את איוב על צַדקו נפשו מאלהים, וחשב כי אין אלהים שופטים בארץ. לכן הזכיר אליהוא תעלומות רבות של חכמה שאנו רואין במפעלות השם ברוך הוא בענין רדת הגשמים, כי בם ידין עמים. והודיע כי הוכן הכל פעם לחסד פעם לשבט, דבר והפוכו כפי דרכי החכמה. והודיע עוד כי עצמו וגבהו דרכי השם ברוך הוא, והאדם לא יבין אחת מני אלף, וכל שכן שלא ידע תכלית הדברים. ועל זה אמר "שדי לא מצאנוהו", כלומר אין ביכלתינו למצוא מעשה השם ברוך הוא, כדרך (קהלת ה, יז) "וגם אם יאמר החכם לדעת, לא יוכל למצוא", ובארנוהו למעלה (חדר ג' חלון ה'), וכדרך (איוב כח, יב) "והחכמה מאין תמצא", ויתבאר בחדר העשירי בעז"ה. וכן הוא ב"ה כל יכול, (תהלים קמז, ה) "גדול אדונינו ורב כח", ועל זה אמר "שגיא כח", וכדרך (איוב ט, ד) "חכם לב ואמיץ כח" המבואר בחלון י"ז. וגם כל דרכיו משפט צדק ומישרים, הוא יודע הכל ומבין הכל, ולכן הוא לבדו (תהלים צח, ט) "ישפוט תבל בצדק ולאומים במישרים". ועל זה אמר "ומשפט" כלומר שגיא משפט, כי מלת "שגיא" תשמש לשתים. וכן יסודות משפטיו כולם צדיקים, כי הוא ב"ה אדון כל צדק, והוא לבדו מחוקק חֻקֵי חכמה וצדק וכדברי הכלל העשירי. ועל זה אמר "ורוב צדקה", רב ואדון כל צדק. ולפי שכל דרכיו בצדק ובמשפט, ישלם לכל איש כמעשהו בלי ספק, טוב לטובים ורע לרשעים, ולא יחליף מדתו לעולם. ועל זה אמר "ולא יענה", כלומר חלילה לשופט כל הארץ לענות גבר שלא כמשפט, כמו שחשבת אתה איוב! וכענין (איכה ג, לג) "כי לא עִנָּה מלבו ויגה בני איש". ואחר שהאריך אליהוא ההודעות האלו, הוציא התולדה "לכן יראוהו אנשים", כלומר לפי שהוא ב"ה לבדו החכם בהחלט, וכל החכמה מאת השם לבדו, וגם אין ביכולת האדם לברר חֻקֵי חכמת השם ברוך הוא במופתי הדעת, הן מה שחקק לבני אדם, הן דרכי הנהגתו את עולמו, וכדברי הכלל התשיעי; הנה לא נשאר לבני אדם דרך לקבל החכמה ולהתנהג בדרכיה, זולתי ביראת ה', להשען על מצותיו וחֻקוֹתיו כְעִוֵּר הנשען על הפקח, וכדברי הכלל הכ"ה. ובעבור יראתו יתגבר על יצרו וינהג בחכמה, על כן הנני מצוה אתכם שתיראו את ה', וכדרך שחתם קהלת ספרו (קהלת יב, יג) "סוף דבר הכל נשמע את האלהים ירא ואת מצותיו שמור" וגו', וכמו שבארנו למעלה (חדר ג' חלון י').
וכבר בארנו כי החכמים לא המציאו חכמה משכלם ומדעתם. וחכמי התורה הם בעלי אסופות, שקבלו השמועות איש מפי איש עד הלכה למשה בנבואה מסיני. ואמרנו בכלל הי"א שמקצת דרכי החכמה יִוָדְעוּ בראית עין והבנת הלב, כי בעל הנפש היקרה המתבוננת בדרכי ה' שבהן מנהיג את עולמו יוכל להכיר ולהבין במקצת הדברים מה הן דרכי החכמה. ואמרנו שם שממין זה היו חכמי הגוים הצדיקים, כמו איוב ורֵעָיו, שהיו חכמים מקיימי שבע מצות בני נח, ונוהגים בדרכי החכמה שנודע להם בבינתם ובחקירותיהם ובנסיונותיהם. ואלו המבינים הן חכמי לבב, כי בצדקתם זוכים גם כן לאור נאצל ממרומים המעתיק כחותיהם מן הכח אל הפועל, וכמו שבארנו ברחבה בבית הראשון (חדר ה' חלון ד'), והכל תלוי בצדקת ההנהגה ויראת ה'. והנה מי האיש הירא את ה' מחכמי הגוים וצדיקיהם, יוכל לאסוף חכמה בראית עינו והבנת לבו, ואינו צריך ללכת אל חכמי לב המבינים לקבל מהם חכמה, כי הירא יוכל ללמוד החכמה באמצעות מראה עיניו ומשמע אזניו שרואה וששומע ממעשה השם ברוך הוא. ובצדקתו יהיה גם הוא נעזר מעם השם ברוך הוא, לקבץ ולצייר ציורי החכמה ולהבינם, וילמד הוא לעצמו מה שילמדוהו חכמי לב. ועל זה אמר "לא יראה כל חכמי לב", ושב על ראש הפסוק, כלומר מי הירא את ה' אינו צריך לראות ולבחור לו רב מכל חכמי לב, או לראות מנהגם ולשמוע חכמתם, ללמד מהם החכמה, כי גם נפשו קבלה מן הרועה המיוחד שקבלו מהם כולם. לא כמו שאמרת איוב בתתך מגערת ח"ו בדרכי ההנהגה העליונה, והתוַכחת נגדו. הנה כל דבריך הבל וסּכלות. וכמו שאמר כבר (איוב לה, טז) "ואיוב הבל יפצה פיהו בבלי דעת מלין יכביר". ופירוש זה יסודתו בהררי קדש.
ורש"י ז"ל פירוש "'לכן יראוהו אנשים' מלהתוַכח אליו, כי לא יראה כל חכמי לב המתחכמים אליו, כי אין חכמתם בעיניו כלום" ע"כ. ואני אומר שתאר "חכם לב", הוא תאר יקר מאד, ולא יפול על המתחכם נגד השם ברוך הוא, שהוא מִכַּת ה"חכמים בעיניהם". וראב"ע ז"ל פירוש ב' פירושים. ולא באתי להתוכח, רק לחזק הכללים שיסדנו. ואתה רואה שרבותינו ז"ל דרשו (ראש השנה יז, א), שאמר אליהוא "לפי שהיית מטיל אימה יתירה על הדור חנם, לא זכית להתקיים לך בנים חכמי לב" ע"כ. ואם דבריהם דרך דרש, למדנו מהם שתאר "חכמי לב" הנזכר בכתוב רומז על החכמים הגדולים הנוהגים בצדק ומישרים, וכן אמת. ויותר מאלו לא מצינו בספר איוב זכרון התואר הזה. ועם זה נשלם הענין כולו, לעד ולאות על יושר הכללים שהנחנו, וחוזק היסודות שיסדנו.

Chamber 5



Window 1

<small>החדר החמישי ובו עשרה חלונות יתבאר שכל בניני שרש "חכם" מורים ג"כ על הנוהגים כפי החכמה. יובאו כל הכתובים שבכ"ד ספרי הקדש שנזכר בהן אחד מבניני השרש הנזכר, יתפרשו כולם על דרך אחד.</small><br>בארנו בבית הראשון (חדר ב' חלון י"ב), שכל מקום שתמצא בתורה ונביאים גזרות בניני השרש הזה, הן בבנין הקל והן בבנין הכבד,<sup class="footnote-marker">1</sup><i class="footnote">פִּעֵל</i> והכבד הנוסף,<sup class="footnote-marker">2</sup><i class="footnote">הפעיל או התפעל</i> תדע שהנחתן על ההנהגה בחכמה, כמו שם התאר "חכם". ועתה יתבאר הענין על נכון. ואולם לבד יבואו בחדר זה אלו שהן מבנין קל; ואותם שהם מבנין הכבד והכבד הנוסף, יתבארו בחדר האחרון מבית זה. והנה תראה כי הכתובים כולם יורו על אמתת יסודנו שיסדנו, והוא שהנחתן על ההנהגה כפי החכמה, לא על העיון והחקירה בשכל האנושי, לעשות מופתי השכל באלהיות או בטבעיות, [או] בכל מלאכת מעשה, ואין צריך לומר שאין הנחת אחד מהן על הערמה והתחבולה הרעה במדות ובדעות. ואלו הן הכתובים המזכירים בניני השרש הזה:
[דברים לב, כט] "לו חָכְמוּ ישכילו זאת יבינו לאחריתם". פירוש "חכמו", אילו היו מציירים בלבם דרכי החכמה, והיו נוהגים בחכמה כפי הֶמְשֵׁל הציור הטוב בלב, וכדברי הכלל הי"ב. וזה הפירוש, העכומ"ז שיגלו ישראל ביניהם יהיו בני נבל, בוזי חכמה ומוסר, כמו שאמר (לב, כא) "ואני אקניאם בלא עם בגוי נבל אכעיסם". ולפי שנפשם שִׁקְצָה בחכמה, ומלעיגים על חֻקוֹתיה, לא יאמינו שדרכי החכמה הן דרכי השם ברוך הוא, ושהשגחת השם דבקה בחכמים. וכן לא יאמינו שהנלוז מן החכמה והולך עקלקלות תבער בו חמת ה' ולא יצליח את דרכיו; כי הם מִכַּת המכחישים החושבים שהכל מקרה ושהטבע נוהג מאליה, ואין אלהים שופטים בארץ. ולכן אמרה התורה (לב, כח) "כי גוי אובד עצות המה ואין בהם תבונה", ויתבאר בבית השלישי בעז"ה. גם רמזנו עליו למעלה (חדר ד' חלון ג') שבכל מקום שנזכר בכתבי הקדש שם דבר "עצה" סתם, מבלי שנזכר מלפניו או מלאחריו באיזו ענין מדבר, תמיד הכונה על עצה בחכמה.<sup class="footnote-marker">3</sup><i class="footnote">כלומר עצה המועילה למטרתו של השואל</i> וכן בפסוק זה שאמר "אובד עצות המה" הכונה על חֻקֵי החכמה, והן שבע מצות בני נח ופרטיהן, שהן כולם עצת עליון, ובכללן עבודת אלילים האסורה להן. ומפרטי איסור עבודת אלילים שלא להכחיש בכבוד מלכות השם ברוך הוא ובהשגחתו העליונה, ושהוא משלם לאיש כמעשהו. והן הן דברי בינות ותבונות, וכדברי הכלל הראשון. והגוים הללו הן אובדי עצות ולא יאמינו בכל אלה. גם יסורו מדרכי החכמה כמו העריות והדינין ושאר פרטי ז' מצות, שהן כולם עצת עליון, כדרך (משלי א, ל) "לא אבו לעצתי", (תהלים קז, יא) "כי המרו אמרי אל ועצת עליון נאצו". ועל זה אמר "כי גוי אובד עצות המה". ובפירוש אמרו ז"ל בספרי פרשת האזינו, "'כי גוי אובד עצות המה', אמר ר' נחמיה אלו שבע מצות בני נח".
ונגד תעות שכלם ובינתם להכחיש בדעות הטהורות בהשגחת השם ברוך הוא, ובפרעון הטוב והרע שהן דרכי הבינה, אמר "ואין בהם תבונה". ולפי שהם מכחישים בכל, לא יאמינו כי לכת ישראל בגולה ונוּסם מנוסת חרב, נגזר עליהם בעבור עזבם תורת ה', אלא יתלו הדבר בכחם ובגבורתם, ויאמרו כי גבורתם עשתה זאת ושהושיעה להם זרועם, כמו שהזכירה התורה בפירוש במקרא שלפניו (דברים לב, כז) "פן יאמרו ידינו רמה ולא יי' פעל כל זאת". ונתן הטעם איך משתבש דעת הגוים כל כך לחשוב אולת כזאת, ואמר "כי גוי אובד עצות המה", וכמו שפרשנו. ובארה התורה גם כן שיהיו העמים האלו מִכַּת ה"חכמים בעיניהם" מנאצי אֵל, כמו שהיו אנשי סדום ועמורה, שנאמר בענינם (בראשית יט, יד) "ויהי כמצחק בעיני חתניו". ובארנוהו בפתיחתינו לבית הראשון בפסוק "ויתמהמה". וכבר בארנו בפתיחה הנזכרת בכונה השלשית, שהמשילו הבינה אל היין. גם הרחבנו שם בבאור משל יותם בן ירובעל שאמר (שופטים ט, יב) "ויאמרו העצים לגפן" שהוא משל לאיש מבין בעל הבינה, ועל זה אמר (דברים לב, לב) "כי מגפן סדום גפנם ומשדמות עמורה, ענבימו ענבי ראש אשכלות מרורות למו". כלומר אל תתמה על רוע מחשבת העכומ"ז האלו, כי הם מִכַּת רשעי סדום ועמורה שהכחישו בה' ובנפלאותיו, וטוענים טענות נאצות גדולות מכח שכלם ובינתם לעקור את האמת, ולהפוך הקערה על פיה. וכל זה בא להם בעבור שסרו מחֻקֵי החכמה, ונשענו על כחות נפשם הנוטים לרע, ובשחתותם נלכד שכלם ובינתם, וכדברי הכלל הי"ח, והתבאר ברחבה בבית הראשון (חדר ד' חלון ה'). ולכן אחר שהזכירה התורה הטעם איך ישתבשו העמים האלו נגד שקול דעם האדם לאמר "ידינו רמה ולא יי' פעל כל זאת", לפי שהן "גוי אובד עצות", חזר ופירש הדבר ואמר "לוא חכמו ישכילו זאת", כלומר אם לא היו הגוים האלה אובדי עצות אלא שהיו נוהגים במנהגיהם כפי העצות הללו שהן דרכי החכמה, והיו הציורים הטובים האלו מושלים בלבם, היה נקל להם להשכיל זאת, שאי אפשר שתהיה מנוסת ישראל ומורך לבבם בטבע בעבור גבורת אויביהם. ואם היו משכילים הדבר הזה, מיד היו גם כן מבינים סוד הדבר, והוא שישראל נרדפים מן השמים בעבור כובד עונם, ועל זה אמר "יבינו לאחריתם". ופירש הענין מה היו משכילים (דברים לב, ל) "איכה ירדוף אחד אלף ושנים יניסו רבבה". כלומר אף על פי שבדרך הטבע אימת גבורים על חלשים, מכל מקום רחוק מדרכי הטבע שתפול אימת איש אחד על אלף בני אדם, ושיניסו שנים רבבה. ובפרט שמעט לפנים היו ישראל מצליחים וגבורי חיל, ואימתם מוטלת על כל הגוים, ואיך נהפך הדבר, היפך שאיננו בדרך הטבע כלל. ומן ההשכלה הזאת היו באים לכלל בינה להבין האמת, והוא שבמופת היה כן ובגזרת יוצר הכל יתברך; להענישם למעלה מדרך הטבע, בעבור עברם את פי ה' ותורותיו הנשגבים מדרכי הטבע. ועל זה אמר (שם) "אם לא כי צורם מכרם ויי' הסגירם", כלומר כך היה להם להבין שהשם ברוך הוא עשה כן על רוב פשעיהם. אבל לפי שהן בני נבל, ואין ציורי החכמה מושלים בלבם, ושכלם ובינתם הולכים ותועים, אינן יכולים לצייר שבעבור פשעי ישראל בא עליהם הצרה הזאת, כי אין לבם מצייר כאלה. ולפי שאין הציור הזה עומד בלב, שוב אינן יכולים להשכיל ולהבין. כי כל השכלה והבנה בנויים על ציור פנימי, וכמו שבארנו בבית הראשון (חדר ה' חלון ה') שאי אפשר להשכיל ולהבין על דבר, אלא בהיותו עומד לנגד עיני הלב. והמשלנו שם משל מן השמש והירח. ובעבור שנמנע מהן ההשכלה וההבנה, נפלו במהמורות בל יקומו, ליחס הכל לגבורתם, אף על פי שהוא נגד שקול הדעת ואולת שאין למעלה ממנה. ועוד יתבארו חדשות בפסוקים אלו בבית השלישי, כי שם יתבאר פסוק "כי גוי אובד עצות המה" ברחבה. גם בספר "מעין גנים" כשנדבר על שם דבר "תבונה" בעזרת השם, ושמור הפירוש הזה!

Window 2

[מל"א ה, יא] "וַיֶחְכָּם מכל האדם מאיתן האזרחי והימן וכלכל ודרדע בני מחול". פירוש "ויחכם", שהיה מלא ציורי החכמה, ונוהג כל עת בחכמה, וכדברי הכלל הי"ב. ושים לבבך להתבונן בפסוק זה, כי בפסוק שלפניו נאמר "ותרב חָכְמַת שלמה מֵחָכְמַת כל בני קדם ומכל חָכְמַת מצרים", ולא אמר "ויחכם שלמה מכל חכמי בני קדם ומכל חכמי מצרים", וכן לא אמר בפסוק השני "ותרב חכמת שלמה מחכמת איתן האזרחי ומהימן" וגו'. והסתכל כמה יקרים המליצות ואיך נשענים על הכללים שיסדנו! כי בכלל הט"ו בארנו, שכל חכמות למודיות וכל חכמת מלאכת מעשה שתחת השמש, מתוארים גם כן בתארי החכמה, ועיקר הדבר בארנוהו בבית הראשון (חדר ב' חלון ט' י'). אבל לא יתואר בעל אלו החכמות בתאר "חכם" סתם, או שנאמר על זה אחת מבניני השרש, זולתי אם נזכר אצלו באיזו ענין הוא חכם, וכדברי הכלל הט"ז. אבל כל מקום שנזכר תאר "חכם" סתם, או אחת מבניניו, מבלי הזכיר אצלו באיזו ענין נוהג בחכמה, יורה תמיד על חכמת ההנהגה כפי חֻקֵי חכמת השם ברוך הוא. והנה השם ברוך הוא נתן בלב שלמה על צד הפלא ידיעת כל חכמות הלמודיות וחכמת כל מלאכת מעשה אשר תחת השמים, וידע טבעי היסודות והדומם והצומח והבעלי חיים וסגולתן, וכן ידע כל תכונת השמים וצבאותיהן, וכמו שבארנו (חדר ב' חלון ז'). ונאמר (מל"א ה, יג) "וידבר על העצים" וגו', ונזכר יותר בספר "חכמת שלמה"<sup class="footnote-marker">1</sup><i class="footnote">חכמת שלמה, פרשה ז, פסקאות יז-כא</i> שהעתקנו ובביאורנו "רוח חן",<sup class="footnote-marker">2</sup><i class="footnote">עמ' 106-107</i> גם רמזנו על זה למעלה (חדר א' חלון ז'), בפסוק "הנה נתתי לך לב חכם ונבון" וגו'. על זה אמר "ותרב חכמת שלמה מחכמת כל בני קדם ומכל חכמת מצרים". כי באומות הללו היו רבים שהפליגו לדבר ולתור בחכמות האלו. וכמו שאמרו קדמונינו ז"ל (במדבר רבה יט, ג) "מה היה חכמת בני קדם? שהיו יודעים במזלות וערומים בטייר". וחכמת מצרים ידועה ממעשה החרטומים והמכשפים ובעלי חכמת הטבע ומלכת השמים. וכל זה איננו תחת סוג ההנהגה, ולכן לא אמר "ויחכם שלמה מחכמי מצרים" וכיוצא, המורה על ההנהגה<sup class="footnote-marker">3</sup><i class="footnote">כנראה צ"ל "הידיעה" ולא "ההנהגה"</i> בענינים הללו. ואפילו תאמר שעל ההתעסקות בהן יפול לשון "ויחכם" כשנזכר אצלו באיזו ענין הוא מדבר, כמו (קהלת ב, יט) "שעמלתי ושחכמתי תחת השמש", (זכריה ט, ב) "צור וצידון כי חכמה מאד", וכמו שיתבאר בחדר הי"ב, הנה יהיה זה גנאי גדול לשלמה אם יספר עליו הכתוב שהיה נוהג במעשים הללו האסורים לאיש הישראלי לעשותן, כמו רוב חכמת מצרים הכשופים והנחושים, שאסרתן התורה איסור חמור. וכן להביט בכוכבים ומזלות לדעת העתידות כדרכי בני קדם ג"כ אסור,<sup class="footnote-marker">4</sup><i class="footnote">מנין שאין שואלין בכלדיים (פסחים קיג, ב)</i> ואיך יגיד הכתוב "ויחכם שלמה מחכמי מצרים ומחכמי בני קדם" המורה שהיה נוהג ומשתמש במעשים האסורים הללו יותר מהן. ולכן אמר "ותרב חכמת שלמה" וגו'. ו"חכמה" שם דבר נופל על מאסף החכמה וידיעתה, והעיד הכתוב שהיתה חכמת לב שלמה בידיעת הדברים האלו, רבה מחכמת לב בני מצרים ובני קדם, וזהו שבח גדול לשלמה. וכמו שאמרו ז"ל (שבת עה, א) "לא תלמד לעשות כתועבות הגוים ההם, אבל אתה למד להבין ולהורות". וכן נתן השם ברוך הוא בלב שלמה על צד הפלא ציורי החכמה העליונה וחֻקוֹתיה, וכמו שכתבנו בפסוק (מל"א ג, יב) "הנה נתתי לך לב חכם ונבון" וגו', ונעשה החכמה בלבו לטבע שני, וציוריה מושלים בו בכל העת, וכמו שבארנו ענין זה בבית הראשון (חדר ה' חלון ה'). ואמרנו שם שעל ידי הפלא הזה, בכל עת ינהג בעליו בחכמה, בהיות הציור לנגד עיניו ולבו מושל בו, השכחה לא תמנעהו והיצר לא יתעהו. וכן בכל רגע ישכיל ויבין בדרכי הציורים הנכבדים האלו. ולכן שלמה שחל עליו האור האלוהי הזה הפלא ופלא ובשפע רב, ובאה החכמה אל לבו והבין ביראת ה' ודעת אלהים מצא, התנהג כל עת בחכמה גדולה צדק משפט ומישרים יותר משאר חכמי דורו. ועל זה אמר "ויחכם שלמה", כלומר שהיה נוהג בחכמה יותר מכל אדם, וכמו שכתוב (מל"א ג, ג) "ויאהב שלמה את יי' ללכת בחֻקוֹת דוד אביו" וגו'. ובספר קהלת העיד על עצמו (קהלת ב, ג) "ולבי נוהג בחכמה", (קהלת ב, טו) "ולמה חכמתי אני אז יותר", ומבואר למעלה (חדר ג' חלון א'). ולהפליג את צדקתו וחכמתו, אמר "מאיתן האזרחי והימן וכלכל ודרדע בני מחול", שהם חכמי דורו הגדולים בחכמה. וכפי הפשט הם המשוררים הקדושים הנזכרים בספר תהלות, (תהלים פט, א) "משכיל לאיתן האזרחי", (פח, א) "משכיל להימן האזרחי", שהיו חכמים צדיקים משכילים שכל טוב, אנשי הרוח העומדים בסוד ה', ושלמה עוד חכם מהם בצדק ובכשרון מעשים. וכנגד החכמה העליונה הזאת אמר (מל"א ה, יב) "וידבר שלשת אלפים משל ויהי שירו חמשה ואלף", וכל זה בדרכי התורה וחֻקוֹתיה והענינים האלוהיים בדרכי ה' נוראותיו ותהלותיו. כי שלמה עשה מאזנים לתורה, למד דעת את העם, ובמשליו ובשיריו קרב דרכי החכמה אל לב ההמון, כמו (קהלת יב, ט) "ויותר שהיה קהלת חכם עוד למד דעת את העם ואזן וחקר תקן משָׁלים הרבה", ובארנוהו למעלה (חדר ג' חלון י). ולפי שאין בכל חכמי הגוים איש נוהג בחכמה העליונה, כי תורת ה' מורשה לקהלת יעקב, על כן כשהזכיר "ויחכם" שהוא על ההנהגה בחכמה, סמך לו איתן והימן וחביריהם שהן החכמים הגדולים בישראל שהיו בדור שלמה, והבן.

Window 3

[משלי ו, ו] "לך אל נמלה עצל ראה דרכיה וְחֲכָם". פירוש "וחכם", הֶיֵה נוהג כן בחכמה, וכדברי הכלל הי"ב. כי המלך שלמה מוכיח את העצל ומזרזו שילמד לעצמו דרך הנמלה שהיא זריזה במלאכתה, וכמו שסמך ואמר (שם ו, זח) "אשר אין לה קצין שוטר ומושל. תכין בקיץ לחמה, אגרה בקיץ מאכלה". ואם תחשוב שבא שלמה לזרז את העצל שיעשה גם הוא כמעשה הנמלה, ויהיה זריז לאסוף ולכנוס אוצרות שתהיינה מוכנים לצרכיו לזמנים הבאים, הנה לא טובה עצת שלמה, ודבריו סותרין זו את זו. כי ידוע שהנמלה כל ימי היותה מאכלה גרעין ומחצה, כמו שאמרו קדמונינו ז"ל (דברים רבה ה, ב), והיא טורחת לאסוף אלפים גרעינין בחוֹרָהּ, ואין סּכלות גדולה מזאת, תצבור ולא לה תהיינה. ואם ינהג כן אדם, ויטרח לאסוף ולכנוס אוצרות על אלף שנים, כבר אמר עליו שלמה ברוח הקדש (קהלת ב, כו) "ולחוטא נתן ענין לאסוף ולכנוס לתת לטוב לפני האלהים", והוא ענין רע מאד. וכדרך (משלי כח, כב) "נבהל להון איש רע עין", כי מה יועיל המספר הרב הזה, ואם בגבורות יחיה שמונים שנה? וחלילה לומר שעל זה אמר שלמה שנלמד מן הנמלה! גם לא היה צריך למשל משָׁלים על זה, ומדת הזריזות נודעת, יביננה גם העצל בלי משל ודמיון. ולא היה צריך לומר "וחכם", אלא "ראה דרכיה ועשה כן". אבל הענין כך הוא: השם ב"ה הטביע ביצוריו במין ומין<sup class="footnote-marker">1</sup><i class="footnote">כל מין בפני עצמו</i> שברא, דרכים ומידות, לכל מין דרך ומדה ידועה שאינן הכרחיים לקיום אותו המין ולהעמדתו, כמו שאר הדברים שהטביע בהן, שהן הכרחיים לתועלות בעלי החיים ההוא ולקיומו, כמו שכתבו חכמי הטבע בספריהם כשדברו על מיני בעלי החיים וסגולותיהן. והנה אלו הדברים שהטביע היוצר ב"ה שאינן הכרחיים לקיומם, לא הוטבעו בם לבטלה וללא יועיל ח"ו, כי כל מעשה השם ב"ה בחכמה ובתבונה שאין לה חקר. ואולם רבים מהם הטבעו בם ללמד לבני אדם דרכם כי בהיות אות חותם חכמת השם ב"ה בכל מין ומין, כשיביטו בהן בני אדם יבינו עצתו יתברך ובמה חפץ האלהים, ומן הבריות השפלות והקטנות יקחו מוסר לנפשם, לדעת עמוקות ונפלאות בחכמה. ואעפ"י שכל הדרכים שנטבעו בבעלי חיים כולם יחדיו הטבעו בנפש האדם, כי היא כוללת כחות כל מעשה בראשית, וכמו שבארנו בבית הראשון (חדר ג' חלון ג'), לא יועילו להם דרכי בני אדם ללמדם דעת. כי בעבור שמנהגי האדם בחפץ וברצון, לפי שנטועים בו הכחות והפוכי-הכחות, וכמו שבארנו שם (שם חלון ד') הרואה יאמר לא יתכן דרכו. על דרך משל העצל כשיראה מנהגי הזריז, הנה שכלו ובינתו התועים אחר מדת עצלותו ישפטו שזה הזריז בחר לעצמו הנהגה לא טובה, וכדרך הכסילים המתוַכחים עם החכמים. מה שאין כן דרכי שאר בעלי החיים ומנהגיהם, שהן בטבע מוכרח בגזרת עליון ית', וכמו שבארנו שם (שם שם), הנה בראותו מנהגיהן, לא יוכל לטעון שזה המין בחר לו ההנהגה הרעה הזאת, ובהכרח יודה שצריך לנהוג כן בעצת עליון ובגזרתו. ונודע בברור כי השם ב"ה חפץ במנהג זה, וישכיל כן בראותו שהדרך ההוא שהוטבע בבעלי חיים ידוע איננו הכרחי לקיומו, ולא תועלת להעמדתו, ויבין שכל עצמו לא הוטבע בו אלא להיות מוסר ותוכחת לבני אדם שילמדו דרכה כי להם יועיל ובו יתקיימו.
ומזה המין זריזות הנמלה, שלא נבראת בה לצורך עצמה, כי מה תועיל לה המדה הזאת שתטרח לאסוף מאסף רב כפלים מכדי צרכה בחייה? וכמו שאמרנו למעלה. ולמי נאה המדה הזאת? לבני אדם. לא להשתמש בה בדברים שתחת השמש, כי אם יעשו כן לסּכלות גדולה תחשב, ויקראו חוטאים ורעי עין, וכמו שאמרנו למעלה. אמנם יקרה המדה הזאת להשתמש בה לענין החכמה שהיא ממעל לשמש. כי בהיות לידת האדם בעבור החכמה, וכמו שבארנו בכלל הכ', וצריך לאסוף חֻקֵי החכמה מספרי החכמה ומן החכמים, לציירם בלב, ולשמרם בו, עד שירגיל עצמו להיות נוהג בכל מנהגיו בחכמה, וצריך לזה זריזות גדולה מאד כמו שבארנו שם (שם חלון יו"ד). ואין קץ לחכמה ולחֻקוֹתיה, וכדברי הכלל הי"א, על כן מי החפץ חיים, צריך להשתמש במדת הזריזות הנטועה בנפשו במאד מאד, וזולת זה לא יחכם לעולם. והרבה יוכל ללמוד מדרכי הנמלה בענין זה, וכמו שיתבאר לפנינו. ועל זה אמר שלמה "לך אל נמלה עצל", כלומר אתה העצל תאסוף חֻקֵי החכמה לך ותביט את אשר תעשה הנמלה, ראה דרכיה וחכם. מלת "ראה" על ההשכלה, כמו שבארנו פעמים רבות, כלומר הַשְׂכֵּל בדרכיה ומנהגיה באסיפת התבואה, "וחכם". לא אמר "עשה כן", לפי שאין הכונה שגם האדם ינהג כן לאסוף אוצרות תחת השמש, אלא "וחכם", כלומר ממנה תראה הפלגת מדת הזריזות, ואתה תעשה כן בחכמה, שתהיה זריז כמוה לאסוף חֻקֵי החכמה ולהתנהג בה, והם עשיית המצווֹת שהן חֻקֵי החכמה. ופירוש דבריו, למה נמשלו אל הנמלה ולא אל חכמי לב הזריזים גבורי כח עושי דבר ה', ואמר (משלי ו, ז) "אשר אין לה קצין שוטר ומושל". כלומר על אדם כערכך תוכל לומר שבחר לו ענין רע, לפי שנוהג בבחירה ומאמין כי טוב בעיני ה' להזדרז תמיד בקנין החכמה ובעשייתה, ולכן בחר לו המדה הזאת. ואתה חולק עליו ותשפוט כי לא חפץ ה' באלה. אבל כשתראה ותשכיל דרך הנמלה וזריזותה, תסתתר בינתך, כי ידעת שאין לה קצין שוטר ומושל, לא בנפשה, ולא מחוצה לה, שבעבורו תעשה כן, אלא הכל בטבע מוכרח בגזרת יוצר הכל ית'. הָרְאֵיתָ בעיניך כי יְקָרָה המדה הזאת בעיני השם ב"ה, כשילמדנה בני אדם להתנהג כן בעניני החכמה. והנה תלמד מדרכיה דברים רבים: <b>הראשון,</b> מטבע העצל לומר עוד יש זמן ללמוד ולכשאפנה אשנה, וזה חלי רע, כמו שאמרו (אבות, פרק ב) "שמא לא תפנה". כי חיי האדם קצרים, ולא יוכל לבטוח על חייו רגע. ושמא ימות ונמצא ימות ולא בחכמה. ואפילו ידע שיאריך ימים, אינו דומה ללומד תורה ומרגיל עצמו בילדותו לצייר ולשמור אותה בלב ולנהוג בדרכיה, ללומד זקן או אחרי שכבר השתרשו דרכי שוא והבל בלבו, וכמו שבארנו (חדר ד' חלון ז') בפסוק (קהלת ד, יג) "טוב ילד מסכן וחכם" וגו'. ולכן ילמד מן הנמלה האוספת בזמן הראוי לאסוף, כמו שאמר (משלי ז, ח) "תכין בקיץ לחמה, אגרה בקציר מאכלה". ויש בפסוק זה דברים נעימים ומשל נכבד לענין התלמוד והמעשה, אבל לא אאריך יותר מדאי. <b>שנית,</b> העצל אומר כבר למדתי ודי לי במה שאספתי. ומדרך הנמלה יבין שאין הדבר כן, כי היא אוספת גרעינין לאלפים כאילו תחיה לעולם, ללמד לבני אדם שחייהן חיי עולם, כי נשמתם תעמוד לעד, שצריכין להזדרז לאסוף החכמה בלי קץ כל ימי חייהם, להיות אוֹצֵר לחיי עולם. <b>שלישית,</b> העצל כשלומד ורואה שאינו מצליח מהרה בתלמודו בעבור קוצר רוחו ודעתו, יעזוב החכמה וילך לו. ולא נכון לעשות כן. אבל צריך להשכיל כפי כחו ולהטריח יותר מדאי, עד שיביא הדברים אל לבו, כי זה כל האדם. ויראה כן מן הנמלה הטורחת בתחבולות להביא הגרגרים אל חוֹרָהּ, כמו שכתוב רלב"ג ז"ל שאם היתה חוֹרָהּ בכותל, הנה היא תעלה בו ארחות עקלקלות באופן שלא תקשה כל כך העלייה עם כובד המשא אשר בפיה. וכן ילמד האדם ממנה לאסוף החכמה אל לבו ע"י דרכים קצרים להקל המשא, ובתחבולות יקנה החכמה. <b>רביעית,</b> ילמד מן הנמלה שתהיה קנין החכמה שמור יפה בלב, ולא יעקר מטע החכמה על ידי מחשבות הבל וחשבונות רבים ורוח הסּכלות והדמיונות. וצריך האדם להזהר מאד בכל אלה לטהר לבבו מכל המחשבות המפסידות זרעוני החכמה וציוריה הנטועים בלב, כמו שתעשה הנמלה. והביאו ג"כ רלב"ג ז"ל ש"אם יבואו מים בחורי הנמלים יוציאו תכף הזרע משם ליבשו, ואחרי כן ישובו להצניעו ולשמרו מהעפוש" עכ"ד ז"ל. <b>חמישית,</b> אמרו קדמונינו ז"ל (עירובין ק, ב) למדנו גזל מנמלה, שאם תמצא גרעין שנפל מחברתה לא תקחנו, ואינה אוספת רק מה שלקחה היא עצמה. וגם בזה יש רמז לקנין החכמה, כי העצל יאמר מה לי לטרוח ללמוד ולאסוף דברי החכמה והלכותיה, די לעשות המצווֹת ולהזהר מן העבירות. ואם אני מסכל משפט ודת החכמה, הלא יש חכמים בישראל, אותם אשאל והם יגידו לי כדרך חכמתם, ועל פיהם אעשה. ולא טוב הדבר הזה, כי חייב כל אדם לאסוף בעצמו חֻקֵי החכמה, וילמד מן הנמלה שלא תשתמש במה שאספה חברתה, אבל תטרח היא עצמה לאסוף מן ההפקר. ועוד כמה רמזים וענינים שיוכל האדם ללמוד מדרכי הנמלה. ועל כל אלה וכיוצא בהן, אמר שלמה בחכמתו "ראה דרכיה וחכם", כלומר התנהג כן בעניני החכמה, והבן.

Window 4

[משלי כז, יא] "חֲכַם בני וְשַׂמַּח לבי ואשיבה חורפי דבר". פירוש "חכם", אֱסוֹף חֻקֵי החכמה והמשילם בלבך והתנהג בחכמה, וכדברי הכלל הי"ב. וזה בדרך משל, כאילו רוח הקדש מצוָה לאדם שיחכם, והוא שישמור המצווֹת וינהג בחכמה וכל כך תגדל מעלתו בחכמה, עד שיהיה חכם לב, ועל ידי כן כביכול ישמח לב עליון ית'. וכמו ששנינו (אבות, ו) על העוסק בתורה לשמה, "משמח את המקום" ב"ה. ויפה פרשנו בפרושינו למסכת אבות.<sup class="footnote-marker">1</sup><i class="footnote">מהד' תשס"ג עמ' 524-525</i> וכמו שכתוב (משלי כג, טו) "בני, אם חכם לבך ישמח לבי גם אני", ויתבאר בחדר זה. והמקרא הזה מלמדנו כי איש חכם לב משמח את יוצרו ב"ה. וכן "וְשַׂמַּח לבי" הנזכר פה, ענינו שכל כך יגדל בחכמה עד שיוכל לשמחו יתברך, כשיזכה בצדקתו להיות חכם לב, ויאר ה' פניו אליו ויחנהו דעה בינה והשכל, וכמו שבארנו ענין "חכם לב" בבית הראשון (חדר ה' חלון ה'), כי הוא יוכל להשיב תשובות נכונות ודברי תבונות לכל הבאים לחלוק על שרשי החכמה ויראת ה'.
ולכן ר' אלעזר בן ערך שהיה בעל המדה הזאת, שנה במשנתו (אבות, ב) "הוי שקוד ללמוד תורה, ודע מה שתשיב לאפיקורוס". כלומר הוי שקוד על דלתות החכמה ותזכה להיות מַעְיָן המתגבר, ואז תדע מה שתשיב לאפיקורוס ואיש נבל הטוען ביד רמה נגד שרשי הדת והיראה. וכן אומר רוח הקדש בפסוק זה, "ואשיבה חורפי דבר", מלת "חורפי" על המחרפים בטענותיהם ובהבליהם. ומלת "דבר" על דבר ה' וסודו, כדרך (ירמיה יח, יח) "ודבר מנביא", ובארנוהו למעלה (חדר ב' חלון י"ב). כלומר על ידך בני, חכם-הלב, יגדל כבוד ה' וכבוד תורתו בארץ, כי מפיך יצאו דברי אמת ותוכחות נפלאות ותשובות נכונות על דברי האוילים המחרפים אותי, והמדברים דופי על צדקת ה' וכבוד תורתו. והנה אשריך אם תזכה לכך שעל ידך יתגדל כבוד שמים! ולכן ראוי לך להתגבר על יצרך ולהתנהג בחכמה, למען תזכה באחריתך לכבוד הגדול הזה. וכן מצינו שבקש דוד מלך ישראל (תהלים קיט, מב) "ואענה חורפי דבר כי בטחתי בדבריך", כלומר אזכה שאענה חורפי דבר, ויבושו ממועצותיהם, וחרפתם אל חיקם תשוב. ובעבור שמעולם בטחתי בדבריך, ולא נשענתי על שכלי ובינתי, על כן אקוה שתאיר אלי פניך ואהיה חכם-לב לענות למחרפים דבר, וכדרך (משלי ג, ה) "בטח אל יי' בכל לבך ואל בינתך אל תשען", ויתבאר בחדר העשירי בעז"ה. וכן "כי בטחתי בדבריך" שאמר המשורר הוא טעם שבעבור כן יזכה לענות חורפיו דבר. ואמר עוד (תהלים קיט, מג) "ואל תצל מפי דבר אמת עד מאד כי למשפטיך יחלתי", כלומר כשאענה דברים לחורפי, אנא ה' אל תמנע מפי דבר אמת עד מאד! דברים ותשובות נגלה בהם האמת למאוד, עד שלא יוכלו לענות עוד סרה, ויודו בעל כרחם כי שקר תרמיתם, וששפתותי אמת תדברנה, וע"י כן יתגדל שמך על ידי. ואמר עוד (קיט, מז) "ואדברה בעדותך נגד מלכים ולא אבוש", כלומר בהיותך עם פי ולשוני, ותהיינה הגות לבי תבונות, אדברה חֻקֵי החכמה והתורה נגד מלכים ולא אבוש, כי ישיתו לב לזוהר וטוהר הדברים אשר ידבר פי. ועל הדבר הזה יסד המשורר כל הסדר. אבל לא אאריך לפרש הענינים שלא במקומם. כך נראה בעיני, ולא בארו כן מפרשי המקרא ז"ל.
[משלי כג, טו] "בני, אם חָכַם לבך ישמח לבי גם אני". פירוש אם זכית בצדקתך שנהייתה חכם לב, וכדברי הכלל הכ"ז. וכבר בארנו ענין חכמת לב במקומות רבים מספר זה, ואמרנו שהמתואר כן הוא האיש שזכה בצדקתו ובמנהגיו הישרים לאור נאצל ממרומים, תוספות דעה בינה והשכל, ונעשה כמעין המתגבר ומגלין לו רזי תורה, אז יבין צדק משפט ומישרים, וידרוש טעמי החכמה ויבין מליצותיה ומשליה, ויקרב דרכי החכמה אל הלבבות באמצעות יושר אמריו ונועם שכל מליו, וכענין ששנינו (אבות, ו) "ונהנין ממנו עצה ותושיה בינה וגבורה" וכו', ובארנוהו ברחבה בפרושינו למסכת אבות.<sup class="footnote-marker">2</sup><i class="footnote">יין לבנון, מהד' תשס"ג עמ' 542-547</i> ועל זה אמר: "בני, אם חכם לבך", כלומר אם בצדקתך וביושר לבבך זכית שנעשה לבבך לב חכם, אז ישמח לבי גם אני. על דרך משל, שישמח אביו שבשמים, כי השם ב"ה אוהב חכמי לב, וכדברי משנתינו (אבות, ו) "משמח את המקום משמח את הבריות", ובארנוהו בפסוק "חכם בני" [בפסקא הקודמת לכאן].
וכן תוכל לפרשו שהוא מאמר חכם-לב לתלמידו שנעשה גם הוא חכם-לב, או דברי האב החכם לבנו ממש, שקבל עצה ומוסר ונעשה חכם-לב, כי (משלי כז, יט) "כמים הפנים לפנים כן לב האדם לאדם", והאהבה והשמחה בדומים, וכמו שבארנו בבית הראשון (חדר י' חלון ה'). וכבר בארנו שם (חדר א' חלון ה'), שכתבי הקדש הניחו מלת "ישר" ו"ישרה" על הבינה. גם בארנו למעלה (חדר ג' חלון ד') שמלת "שפה" הניחו כתבי הקדש על אמרי דעת. ונגד זה סמך ואמר (משלי כג, טז) "ותעלוזנה כליותי בדבר שפתיך מישרים", פירוש כשתהיה חכם לב, ויפוצו מעינות בינתך חוצה, לחזק חמודות וחֻקוֹת החכמה העליונה האלוהית, אעפ"י שאין עליהן מופתי הדעת, הנה תקרבם אל הלבבות באמצעות דברי תבונתך, כי תדרוש ביראת ה' כבודו וגדלו, גם תגיד טעמים ישרים ונודעים על הלכות החכמה, וכמו שיתבארו ענינים אלו ברחבה בדברינו על שרש "בִּין" ועל שרש "שכל". ולכן כשתדברנה שפתיך דברי דעת העמוקות והנשגבות ותפרשם במישרים בכח בינתך הגדולה ההולכת בדרך הישרה, תעלוזנה כליותי. וכבר ידעת מאמר קדמונינו ז"ל (ברכות סא, א) "כליות יועצות", והרצון בזה [לומר] כמו שהונח מלת "לב" על ההשכלה וההבנה וכיוצא, וכמו שבארנו בבית הראשון (חדר ה' חלון ה'), כן הונח מלת "כליות" על המועצות, ובבית השלישי יתבאר בעז"ה על מה נופל לשון "עצה".
אבל פה ארמוז בקצרה שכל דרכי החכמה מתוארים בתאר "עצות", וכמו שבארנו בחדר זה (חלון א'). ולפי שעל ידי דברי יושר ודעת תחזקנה המועצות הללו בלב החכם, כדרך (משלי כה, יב) "נזם זהב וחלי כתם, מוכיח חכם על אזן שומעת", ופרשנוהו (בחדר ה' חלון ט"ו) ויתבאר בספר "מעין גנים". על כן אמר שתעלוזנה כליותיו ששוכנים בם המועצות, כשידבר חכם לב דברי מישרים. וראב"ע ז"ל אמר "כליותי מן (תהלים קיט, פא) 'כלתה לתשועתך', כי מדת התאוה בהם נודעת על כן תעלוזנה" ע"כ. ואעפ"י שהדבר כן הוא, דברי חכמינו ז"ל שאמרו "כליות יועצות" על מקומם יעמודו. ואם תראה דברינו על לשונות של "עצה", תבין שמטעם זה עצמו שנודעת התאוה בכליות, נכונים דבריהם ז"ל שאמרו "כליות יועצות". ולא אוכל לפרש במקום הזה יותר, ועומק מליצת הכתובים מתבארת מדברינו.

Window 5

[משלי כג, יט] "שמע אתה בני וַחֲכָם וְאַשֵּׁר בדרך לבך". פירוש "וחכם", היה נוהג בחכמה, וכדברי הכלל הי"ב. ומלת "שמע" כמו (שם יט, כ) "שמע עצה", כלומר אתה בני האזין לאמרי פי! שמע עצה מפי החכמים, וחכם. כלומר גם הֶיֵה נוהג כעצתם וכמצותם, והן עצת החכמה. והנה הזהיר על הקבלה שיקבל חֻקֵי החכמה, גם הזהיר על המעשה שילך בדרכי החכמה ויכבוש יצר התאוה והסּכלות. ואחר שקבל האדם חֻקֵי החכמה, גם הרגיל עצמו להיות נוהג בחכמה, אז יוכל להשתמש בכח השכל והבינה הנטועים בו להשכיל באמתת השם ב"ה ולהבין ביראת ה', ולהשכיל ולהבין במליצות התורה והחכמה. לפי שעתה סרו הַמְשַׁגִים השכל והבינה בדרך, והן הכחות הנפשיות המוליכים אלו הכחות היקרות עקלקלות, וכדברי הכלל הי"ח; כי הִרְגִיל כחותיו שינהגו בחכמה, ולכן ישכיל ויבין במישרים. וכבר בארנו בבית הראשון (חדר ה' חלון א') שמלת "לב" הונח על כחות השכל והבינה, וכן מלת "ישר" נופל על הבינה כשתבין באמת. ועל זה אמר "וְאַשֵּׁר בדרך לבך", כלומר אחר ששמעת וחכמת, תאשר לבך בדרך הטוב, להבין בשכלך ובבינתך צדק משפט ומישרים שהן מכונות החכמה. וקודם לזה אמר (כג, יז-יח) "אל יקנא לבך בחטאים, כי אם ביראת יי' כל היום. כי אם יש אחרית ותקותך לא תכרת". כלומר טהר לבבך ושים מוסר לכחות נפשך, כי אם תניחם לפעול כפי טבעיהן, יציירו הכל לרעה, ואז תחפוץ לעשות כל הנבלות, לכן הסר ממך המעקשים הללו. ואם תראה בעיניך חטאים אנשי התאוה המעוררים החפץ הנטוע בך, אל תקנא בהם לעשות כמעשיהם, אלא הֶיֵה ביראת ה' כל היום, כדרך (תהלים טז, ה) "שויתי יי' לנגדי תמיד כי מימיני בל אמוט". ו"ימין" הוא דרך החכמה וכדברי הכלל השני, כי (משלי טו, לג) "יראת יי' מוסר חכמה", ועל ידה יכבוש האדם יצר תאותו, כמבואר בבית הראשון (חדר ו' חלון ז'). כי זה עיקר הכל להיות סור מרע לבלתי עשות כמעשה החטאים בנפשותם, וכדרך (משלי יד, כז) "יראת יי' מקור חיים לסור ממוקשי מות", ובארנוהו למעלה (חדר ד' חלון ב').
ובאמת קשה על האדם מאד לכבוש את יצרו, ובתחלת המעשה יצר לו מאד, וכדברי הכלל הכ"א. אלא שאם יתגבר ויביא נפשו למוסר, באחריתו ימצא טוב ושמחת הלב, כי יהפך מצב לבבו וישמח בדרך החכמה, כי יִלָוֶה אליו העזר האלוהי ממרומים וכדברי הכלל הכ"ז. ועל זה אמר (משלי כג, יח) "כי אם יש אחרית", כלומר אל יקשה בעיניך הצער שתסבול בתחלה כי יש אחרית טובה, ותקותך לישועת ה' לא תכרת, כי יי' יהיה בעזרך. ואחר שהודיע והזהיר לאדם שיהיה סור מרע, אמר שמע אתה וחכם, כלומר אחר ששמת יראת ה' על לבבך להיות סור מרע, אז תשמע מועצות החכמה ותנהג בדרכיה, גם תאשר שכלך ובינתך בדרכי החכמה, וכמו שפירשנו. ואחר זה הזכיר (משלי כג, כ) "אל תהי בסובאי יין בזוללי בשר למו", וזה ביאור (כג, יז) "אל יקנא לבך בחטאים", שהן אנשי התאוה. ואמר (כג, כב) "שמע לאביך זה יְלָדֶךָ" וגו', (כג, כג) "אמת קְנֵה ואל תמכור" וגו'. וזה ביאור "שמע אתה בני וחכם", והתבאר הענין יפה.
[משלי יט, כ] "שמע עצה וקבל מוסר למען תֶּחְכָּם באחריתך". פירוש "תחכם", שתהיה באחריתך חכם נוהג בחכמה, וכדברי הכלל הי"ב. ומלת "שמע" על הטות אוזן לשמוע חֻקֵי החכמה, כמו (שם כג, יט) "שמע אתה בני וחכם", המבואר בחלון זה. ומלת "עצה", על חֻקֵי החכמה המתוארים עצות, כמבואר בחלון ד'. והזהיר את האדם שיַטה אזנו לשמוע דברי חכמים המלמדים חֻקֵי החכמה. ומלת "מוסר" בארנוהו בבית הראשון (חדר ה' חלון ח'), שהוא על מאסר הכחות הנפשיות שלא יפרצו פרץ בנפש לצאת ולפעול מהלאה לגבולים שגבלה החכמה במועצותיה, וזהו העיקר. וכמו ששנינו (אבות, א) "ולא המדרש עיקר אלא המעשה". ואולם המעשה קשה מן התלמוד. כי לשמוע עצה אין צורך רק חשק הלב; אבל לעשות, צריך להתגבר על תאותו ויצרו הרע, וכמבואר בחלון זה. ולכן אמר "וקבל מוסר", כי מלת "קבל" על קבלת הדבר לעשותו, כמו (אסתר ט, כז) "קימו וקבלו היהודים וגו' להיות עושים את שני הימים האלה". והנה אם ילמד האדם חֻקֵי החכמה, גם יביא למוסר נפשו להשתמר מגלולי התאוה והיצר, אעפ"י שקשה הדבר בתחלתו, וכדברי הכלל הכ"א, באחריתך יהפך מצב הלב ויצטיירו בו ציורי החכמה ששמע מפי החכמים, וימשלו אלה הציורים הנכבדים בלב, ואז יוכל להיות נוהג בכל עניניו בחכמה. ועל זה אמר "למען תחכם באחריתך", כלומר אעפ"י שבתחלת הדבר לא תמצא ציורי החכמה מול עיני הלב, וכמו שבארנו בבית הראשון (חדר ה' חלון ב'), באחריתך יכונו כולם על לוח לבך, ואז תחכם, כי תנהג בכל מנהגיך כפי חכמת לבך.

Window 6

[משלי ח, לג] "שמעו מוסר וַחֲכָמוּ ואל תפרעו". פירוש "וחכמו" הֱיוּ נוהגים במנהגיהם כפי החכמה, וכדברי הכלל הי"ב. ובפסוק שלפניו אמר (ח, לב) "ועתה בנים שמעו לי, ואשרי דרכי ישמורו". ודבר על הסדר, תחלה הזהיר על השמיעה, לשמוע עצה וחֻקֵי החכמה מפי החכם, ועל זה אמר "ועתה בנים שמעו לי". ואחר כך הזהיר על השמירה בלב, כי אין די לשמוע חכמה יום יום אם לא ישים הדברים על לבו ויצפנם בכח השומר, כי לולי כן לומד ושוכח ואין תלמודו כלום. ועל זה אמר "ואשרי דרכי ישמורו", כלומר אעפ"י שהשומעים רבים, לא יאושר זולתי השומר אלו הדרכים ששומע בלבו היטב. ואחר כך הזהיר על המעשה שהוא עיקר, והזהיר תחלה על כבישת היצר וסור מרע, ועל זה אמר "שמעו מוסר", שמעו מפי חכמים מוסר השכל, למען תִּוָסְרוּ ותנצלו ממוקשי מות ומפחי היצר, וכמבואר בחלון ה'. ואחר כך הזהיר על "עשה טוב" שינהגו כפי ציורי החכמה המושלים בלב, ועל זה אמר "וחכמו", כלומר הֱיוּ נוהגים במנהגיהם כפי החכמה. ואחר הזהיר על ארבעתן, אמר "ואל תפרעו". ומלת "פריעה" על היציאה מן הגבול הנכון, ומסדר ההנהגה הנכונה, כמו (שמות ה, ד) "למה משה ואהרן תפריעו את העם ממעשיו", כלומר על ידי דבריכם אתם מרחיקים את העם מעשות חובתם ועבודתם המוטלת עליהם. וכן (שמות לב, כח) "וירא משה את העם כי פרוע הוא כי פרעו אהרן", כלומר שראה שיצאו העם מהלאה לגבולי החכמה ומסדר ההנהגה הראויה להם, כי אהרן פְרָעוֹ ע"י עשות העגל. וכן "אל תפרעו" הנכתב במקרא זה. כלומר ערב אני בעדכם שאם תשמעו עצה, ותשמרוה בלבבכם, ותקבלו מוסר, ותנהגו בחכמה, אל תפרעו לעולם, אל תצאו מן הגבול הראוי ומסדר ההנהגה שנצטויתם עליה. או שמזהיר על קבלת להיות סור מרע, ועל ההנהגה בחכמה שהיא עשה טוב. ובעבור שאלו השתים קשים לפי שמנגדים ליצר הלב וכמו שבארנו, על כן הזהיר "ואל תפרעו", כלומר ואל תפרעו בדבריכם ובטענותיכם עניני המוסר לבלתי היות סור מרע. וכן אל תפרעו בדבריכם ובטענותיכם עניני החכמה לבלתי עשות הטוב. ומצינו המליצה הזאת במקומות אחרים בכתבי הקדש על שתי אלה. על המוסר מצינו (משלי טו, לב) "פורע מוסר מואס נפשו", (שם יג, יח) "ריש וקלון פורע מוסר". ועל החכמה מצינו (משלי א, כה) "ותפרעו כל עצתי", והעצה הן חֻקֵי החכמה. ולכן אמר בפסוק זה "שמעו מוסר", ולא אמר "וקבלו מוסר", לפי שהזכיר בפירוש "ואל תפרעו", וזוהי הקבלה.
[משלי ט, יב] "אם חָכַמְתָּ חָכַמְתָּ לך ולצת לבדך תשא". פירוש "חכמת", אם היית נוהג בחכמה, וכדברי הכלל הי"ב. כי הלומד חֻקֵי החכמה וכובש יצרו ונוהג בחכמה, את נפשו הוא מציל משאול ומאבדון, לֵאור באור החיים. והנה היתרון לו לבדו, כי נפשו תבורך לאור באור החיים. ועל זה אמר "חכמת לך", לך לבדך חכמת. וכענין המקרא שלפניו שאמרה החכמה (ט, יא) "כי בי ירבו ימיך ויוסיפו לך שנות חיים". ומי שאינו נוהג בחכמה והולך בשרירות לבו ישא את עונו, ואת נפשו הוא חובל. ואולם שלמה בחכמתו הזכיר נגד "אם חכמת", "ולצת לבדך תשא" לפי שרצה להשוות המדה, כמו שהנוהג בחכמה עושה טובה לעצמו, כן הנלוז ממנה משחית נפשו ונושא עונו לבד. ולפעמים אין שני הענינים דומים, כי ההולך בחכמה אין ספק כי שכרו אתו, לפי שהדבר תלוי בבחירת האדם, ואין לו מכריח חוצה לו, וראוי שיקבל שכרו לבדו. אבל הנלוז ממנה אולי שאין האשמה תלויה בו, אם אבותיו לא למדוהו חכמה, וגדל בכסילות, ומה יוכל לעשות? כי אי אפשר לו שינהג בחכמה הנעלמת ממנו, והאשמה תלויה באבותיו שהחטיאוהו! ולכן אמר "ולצת", כי ההתלוצצות יפול על מי שמודיעים לו חֻקֵי התורה והחכמה ומכניסים אותו לתלמוד, והוא מתלוצץ באבותיו ובחכמים ובדבריהם, ואינו שומע עצה ואינו מקבל מוסר. ואז הוא לבדו אשם ונשא עונו, וכנגד זה אמר "ולצת לבדך תשא". כי ביראת ה' לא בחרת, ולא שמעת לקול הורים ומורים ולכן הם נקיים, ואתה תשא לבדך העון והעונש הנמשך ממנו. והנה למעלה (חדר ד' חלון ז') בארנו פסוק (משלי יג, א) "בן חכם מוסר אב ולץ לא שמע גערה", ואמרנו שהמתלוצץ על חכמים ודבריהם אין ספק שלא שמע גערת אביו מימיו לאמר "מדוע ככה אתה עושה?". כי אילו גער בו אביו היתה הגערה מועלת לכל הפחות שלא יתלוצץ במי שגדול הימנו. ונוכל לפרש גם כן "ולץ לא שמע גערה", לא הטה אזנו לשמוע גערת החכם שגער בו, כדרך (קהלת ז, ח) "טוב לשמוע גערת חכם", ובארנוהו למעלה (חדר ג' חלון ד'). "ולא שמע" כמו "לא קבל", כענין (משלי יט, כ) "שמע עצה". וכמו שרגילין לומר בתלמוד (עירובין קב, ב) "לא שמיע לי, כלומר לא סבירא לי". ולפי שלא שמע גערה, השתקע ברע ונעשה באחריתו לץ, והוא עצמו אשם בדבר. ועל זה אמר פה "ולצת לבדך תשא".

Window 7

[משלי יג, כ] "הולך את חכמים יֶחְכָּם ורועה כסילים ירוע". פירוש "יחכם", ינהג גם הוא בחכמה באחריתו, וכדברי הכלל הי"ב. וכבר רמזנו על מקרא זה למעלה (חדר ד' ט"ו), הענין שההולך את חכמים הנוהגים בחכמה ובצדק ושומע יום יום מועצותיהם ומוסרם, וראה מנהגיהם הטובים, הנה תִּוָסֵר נפשו אל החכמה, ויכבוש מעט מעט יצר התאוה והסּכלות, וירגיל עצמו להתנהג בדרכי החכמים, וע"י כן באחריתו יחכם, כדרך "למען תחכם באחריתך" שבארנו בחלון חמישי. ומלת "הולך" נופל על המנהגים ומשפט המעשה, כדרך (שמות יח, כ) "והודעת להם את הדרך ילכו בה", (דברים כח, ט) "והלכת בדרכיו", כמבואר בבית הראשון (חדר י' חלון ו'). ולכן אמר "הולך את חכמים", שהולך עמהם בדרכיהם ועושה כמעשיהם, ע"י כן יחכם. אבל אם אינו חפץ ללכת אתם בדרכם, אעפ"י שהוא תמיד בחברתם לא יועיל לו אם לבו סר ומואס במעשיהם. ואולם לא היה צריך להודיע שההולך את הכסילים לא יחכם, כי אם הולך בדרכי הכסילים ועושה כמעשיהם, גם הוא כסיל כמוהם, ואיך יחכם? אלא הודיע שהמתחבר לכסילים, אעפ"י שהוא איננו כסיל, ולבו מבקש חכמה ורוצה להתנהג בחכמה, לא יחכם, כי תשחת חכמתו ע"י חברת הכסילים בשמעו יום יום דברי אולתם וסּכלותם, ורואה מנהגיהם הנשחתים. כי מעט מעט יחל להתעורר גם בלבו יצר התאוה והסּכלות, ויַטו רגליו מני דרך הישר, ובאחריתו יהיה גם הוא כסיל. ועל זה שנינו (אבות, א) "ואל תתחבר לרשע", ובפירושינו למסכת אבות<sup class="footnote-marker">1</sup><i class="footnote">יין לבנון, פרק א משנה ז (עמ' 83-85)</i> הוכחנו דתני לה נגד "וקְנֵה לך חבר" ששנה יהושע בן פרחיה, ותרווייהו נגד "על העבודה" ששנה שמעון הצדיק. והן מנהגי התורה והחכמה שהיא עבודת השם ב"ה, כדאמרינן בספרי (פרשת ראה, פסקא לג) "'ואותו תעבודו', עבדוהו בתורתו ובמקדשו". ותני רישא (אבות, א) "וקְנֵה לך חבר" המלמדך ליראה את ה' וללכת בדרכיו, והמזכירך בעת המכשול כשיצרך מתגבר עליך לבלתי לכת אחריו, כדוגמת "הולך את חכמים יחכם". שאם אין לו חבר, בנקל יחטא כשהוא לבדו ויצרו מתגבר עליו. וסיפא תני "ואל תתחבר לרשע", להיות לו ריע ולהשתתף עמו בעסקים ובעניני העולם. כי בהתחברך עמו תמיד ותראה מנהגיו הרעים, באחריתך תשוה לו גם אתה. וכדוגמא (משלי יג, כ) "ורועה כסילים ירוע", כלומר אף על פי שעתה מנהגיו בחכמה, בהתחברו לכסילים ומשתתף עמהם, לסוף ירוע וירוצץ ותשחת בנין נפשו. ובפרושינו הנ"ל הארכנו, ובספר זה לפרש הכתובים באתי, ולקצר בחרתי.
[משלי ט, ט] "תן לחכם וְיֶחְכָּם עוד, הודע לצדיק ויוסף לקח". פירוש "ויחכם עוד", יתאמץ יותר להיות נוהג בחכמה תמיד, וכדברי הכלל הי"ב. וגם על פסוק זה רמזנו למעלה (חדר ד' חלון טו), כי החכם שקבל חֻקֵי החכמה מרבותיו והולך באמונת לבו ונוהג בחכמה, כשישמע מפי החכמים המופלאים והנבונים דברי תבונות ודעת, וענינים מופתיים<sup class="footnote-marker">2</sup><i class="footnote">הוכחות הגיוניות</i> ביראת ה' ותהלתו, וכן כשיגידו לו טעמי תורה המתוקים מדבש ונופת צופים, ודברי חן ושכל טוב הקרובים לדרך המדעי והברור המופתי, יענדם עטרות לו ויתאמץ יותר ויותר לכבוש יצר הלב ולהתנהג בחכמה רב מאד ממה שהתאמץ תחלה. ובמקרא שלפניו אמר (ט, ח) "אל תוכח לץ פן ישנאך, הוכח לחכם ויאהבך". והענין צח מאד בארנוהו בספר "מעין גנים". ופה ארמוז בקצרה שמלת "תוכחה" נופל תמיד על הברור המדעי והנצוח ההחלטי שיודה בעל הריב בעל כרחו לדעת איש ריבו. והלץ שונא תוכחת, כי נפשו חפצה בליצנותו. אבל החכם המאמין ישמח בשמעו מפי הנבון ואיש הדעת מופתים נאמנים המחזיקים דרכי אמונה שבלבו. ולכן אל תוכח לץ כי לא תועיל מאומה, ואולי גם ישנאך, אלא הוכח לחכם כי יאהבך בעבור תוכחותיך. ועל זה אמר: תן לו מופתים מדעיים ותוכחות יושר, וע"י כן יחכם עוד, יתאמץ עוד יותר להיות נוהג בחכמה בהתברר לו אמתת החכמה וטוב טעמה. וכן הצדיק שהולך בדרכי הצדק ויעשה כמצות החכמים, הודיעוֹ דברים ברורים המאמצים לבו, ויוסף לקח, כי יִרֶב חשקו ללמוד יותר מן החכמים, בראותו נועם דרכי החכמה וסגולתן, והבן.

Window 8

[משלי כא, יא] "בענוש לץ יֶחְכַּם פתי, ובהשכיל לחכם יקח דעת". פירוש "יחכם", ינהג הפתי בדרכי החכמה, וכדברי הכלל הי"ב. והענין כך הוא ה"לץ" הוא המתלוצץ בחכמה ובחכמים, ולא יועילו לו מוסר השכל, גם לא תוכחות יושר, כמו שרמזנו בחלון השביעי. ואלו הדברים יתבארו בארוכה בספר "מעין גנים" בעז"ה. ומלת "פתי" על הנרדם בהבליו ובסּכלותו, ובעבוּר השתקעו בדמיונותיו לא יתעורר כלל לשמוע חכמה או לְהִוָסֵר אל החכמה ולהתנהג בדרכיה. וצריך שיעוררוהו משנת פתיותו ולקבוע מחשבות חדשות בלבו, כמו (ח, ה) "הבינו פתאים ערמה", (א, ד) "לתת לפתאים ערמה", והיא הערת המחשבה. ולא אוכל לפרש פה יותר, כי בספר הנזכר יתבאר שרש "ערם" וכל לשון "ערמה" ברחבה ואז תבין הענין היטב. ובעבור שלא יועילו ללץ דברי מוסר ותוכחה אין תקנה להסירו מאולתו זולתי ע"י עונשים ומכאובות, הן מן השמים להוכיחו במכאוב על פשעיו, או בידי אדם אבותיו ורבותיו. ואין הערה יותר גדולה ומועלת לפתיים כמו ראות העונשים הקשים, כי דברי פה ושפת יושר להשמעת אזן הפתי לא יפעלו בנפשו להעירו מתרדמתו כמו חרדת לבו בהיות למראה עיניו עונשי הרשעים ומצוקותיהם. ועל זה אמר "בענש לץ יחכם פתי", שע"י כן ייקץ משנת פתיותו, וישוב ליראה את ה' וללכת בדרכיו, וירגיל עצמו ללכת במנהגי החכמה. מה שאין כן החכם ונוהג בחכמה, אינו צריך לא למוסר דברים ולא למוסר עונש, כי איש חכם הוא, ולכן לא תמצא בכל המקרא לשון "מוסר" כתוב אצל חכם. כי אם הוא חכם אינו צריך למוסר, וכמו שיתבאר בספר הנזכר. ואולם טוב לחכם לשמוע דברי "תוכחת", והן דברי המופתים המדעיים ותעלומת חכמה וטעמיה, וכמבואר בחלון ז' בפסוק (ט, ט) "תן לחכם ויחכם עוד". כי תאר "חכם" נופל גם על המסכל כל אלה, רק בהיות בו מאסף החכמה ונוהג כן, אלא שאין צריך שיראה החכם עונש ומכאוב שיביאוהו לחפוץ לשמוע ולקבל דברי מוכיחיו, כי בהיותו חכם וירא את ה', אינו צריך רק להערת השכל. ומיד שידבר עמו איש הדעת בשכלו הטוב לפאר ולרומם בדבריו עניני דעת הנפלאים והעמוקים, תחשוק נפשו הטובה לקבלם ולדעתם. ועל זה אמר "ובהשכיל לחכם יקח דעת", וכדרך (שם כב, יז) "ולבך תשית לדעתי", ומבואר למעלה (חדר ד' חלון י"ד), והבן.
[משלי לב, ט] "לץ היין הומה שכר וכל שוגה בו לא יֶחְכָּם". פירוש "לא יחכם", לא ינהג בחכמה, וכדברי הכלל הי"ב. הנה אמרנו בכלל הששי שכֹח החכמה נטוע בכל הנפשות, ובו יוכל כל אדם לקבל החכמה. וכן אמרנו בכלל הכ"א שבנפש כל אדם נטוע כח הממשלה והבחירה, ובו ימשול על יצרו הרע, ולהכריחו לסור אל משמעת החכמה. ולכן מי האיש החפץ חכמה ולהתנהג בצדק ובכשרון העוז, בידו להשלים חפצו. אין נעדר מזה זולתי המוכה בשגעון והמטורף בדעתו, כי איננו בגדר בן אדם, (ומן) [וכן נעדר מן]<sup class="footnote-marker">1</sup><i class="footnote">הוספנו מלים אלו לפי השערה</i> הבריאים הדומים להם, הן השותים במזרקי יין ושכר ומשתכרים תמיד, כי גם עליהם תטרוף דעתם, ואינן יכולין לקבל החכמה ולציירה בלב ולהתנהג בדרכיה. ועל זה אמר שהיין מסבב [אל] הלץ ההתלוצצות, והשכר הומה בלב שותהו, והשוגה בו שמשתמש בו שלא כהוגן כמו השכורים, לא יחכם לעולם, כלומר לא ינהג בחכמה. ויש ג"כ משל בפסוק זה, ויהיה מלת "יין" על כח הבינה הנטועה בנפש, כמו שבארנו בבית הראשון, בכונה החמישית בפתיחתנו. ובינת האדם כשישען עליה תגרום ההתלוצצות, ויליץ על החכמים והחכמה, כדרך (שם ג, ה) "ואל בינתך אל תשען". ולכן השוגה בו ומשתמש בבינתו נגד דרכי החכמה לא יחכם לעולם. ואינו דומה לנלוז מן החכמה בעבור תאותו, כי אפשר שישוב מפשעיו. מה שאין כן הנלוז בעבור טענות והתלוצצות, ממש אין להם תקוה שיחכם, וכמבואר בכלל הכ"ו.

Window 9

[איוב לב, ט] "לא רבים יֶחְכָּמוּ וזקנים יבינו משפט". פירוש "יחכמו" יציירו ציור החכמה בלבם עד שימשלו אלה הציורים בלב וינהגו כן, וכדברי הכלל הי"ב. והנה הבאנו דברי רבינו משה בן מיימון זצ"ל בבית הראשון (חדר א' חלון א'), שנעזר מפסוק זה להוכיח דעתו שנופל לשון "חכמה" על עשות המופתים<sup class="footnote-marker">1</sup><i class="footnote">ההוכחות</i> על ההשגות אלהיות, ואמר בספרו שהחכמה הגמורה היא המתבארת במופת, וכל מה שתמצא בספרים מהגדלת החכמה וחשיבותה ומיעוט קוניה, כולם על החכמה אשר תלמדנו המופת על דעות התורה. על זה אמר אליהוא "לא רבים יחכמו". וכבר אמרנו (שם) שאין עשות המופתים תחת סוג החכמה, ושאין על החכמה מופתי השכל והבינה, וכמו שהוכחנו זה שם (חדר ו' חלונות ב, ה). אבל הכלל אמת שאין לשון "חכמה" נופל אלא על מנהגי האדם ומנהגי השם ב"ה את עולמו שכולם בחכמה. ומאמר אליהוא יתפרש כפשוטו, לפי שיצר לב האדם רע והפוך מדרך החכמה, וצריך אומץ גדול להתגבר עליו ולהביא ציורי החכמה בלב עד שינהג כל עת בחכמה, וכמו שבארנו פעמים רבות. לכן בנֵי עליה מועטים, ומספר החכמים מתי מעט לא רבים, ועל זה אמר "לא רבים יחכמו", כלומר לא תמצא אנשים רבים שבאה החכמה אל לבם עד שיחכמו כל עת וינהגו תמיד בחכמה. ונמשך לפסוקים שלפניו שאמר (לב, ז-ח) "אמרתי ימים ידברו, ורוב שנים יודיעו חכמה. אכן רוח היא באנוש ונשמת שדי תבינם", כלומר אמרתי שהחכמה תלויה ברוב השנים שהתאמץ האדם והרגיל עצמו לקנות חכמה עד שלבסוף יחכם, וזולת זה אי אפשר. ועתה אני רואה שאין הדבר כן, אלא הדבר תלוי ברוח האדם המוציא ציוריו מן הכח אל הפועל, וכדברי הכלל הכ"ג, ובעזר האלוהי שזוכה אליו בצדקתו, וכדברי הכלל הכ"ד. ולפי שמעטים הם הזוכים בצדקתם לעזר השם ב"ה, אמר "לא רבים יחכמו".
ואמנם לפרש הענין היטיב ולהמתיקו בדרך ישר נוסיף דברים. הנה איוב ורֵעָיו גם אליהוא, ערכו דברים זה עם זה על משפטי השם ב"ה ויושר מנהגיו. כי איוב מתוך צערו דבר סרה נגד משפטי השם ב"ה, ותאר עצמו בתאר "חכם", ורֵעָיו השיבו על דבריו והצדיקו משפטיו ית' ואמרו שהן כולם בחכמה, אלא שאיוב בעבור שאיננו חכם מסכל ארחות השם ב"ה. ואיוב התגבר עליהם בטענותיו להוכיח שהדין עמו, ולא יכלו רֵעָיו עמוד מפני טענותיו. ואז החל אליהוא להעריך דברים וְהִצְדִיק את השם ב"ה, וכמו שבארנו ענין זה למעלה (חדר ד חלון יז), קחנו משם. ולפי שהתוַכחו באופני ההנהגה העליונה, וכל אחד התפאר שהוא מֵבִין בסוד דרכי השם, וכבר בארנו למעלה (חדר ב חלון י), שמי שהוא חכם וציורי החכמה מושלים בלבו יבין בבינתו מפעלותיו ית', טוב לטובים ורע לרעים, ולא ישתומם על התמורות הרבות שרואה בעיניו, בהבינו שהכל כפי החכמה. אבל מי שאין ציורי החכמה מושלים בלבו ואיננו חכם, לא יבין כדמות הציורים האלו הנגלים בדרכי ה'. וכן בארנו פעמים רבות שאין קץ לחכמה, וציורים רבים נטועים בנפש שצריכין לצאת מן הכח אל הפועל טרם ימשלו בנפש. וכל עוד שאינן מושלים בנפש לא יבין הציור שהוא מחוצה לנפש. וצאתן אל הפועל צריכה לזמן, שיתאמץ האדם מעט מעט עד המשילם בנפש. ולכן היו איוב ורֵעָיו חושבים שציורי החכמה וההנהגה בהן תלויים ברוב הימים ובזקנה, ושתמצא החכמה בישישים ובזקנים. ולכן אמר איוב (שם יב, יב) "בישישים חכמה וארך ימים תבונה", וכמ"ש בחדר השמיני. גם רֵעָיו השיבו (טו, י) "גם שָׂב גם ישיש בנו, כביר מאביך ימים". וכן לדעת זו יגידו אנשים רבים ויגלו בסוד ההנהגה העליונה יותר ממה שיוכל לגלות האחד או מעטים. והטעם כי בהיותם רבים, כל אחד מצא בנפשו דרכים ידועים, ומה שחסר האחד הוליד השני, שע"י כן יבין כל אחד מקצת ממפעלותיו ית'. ובהתאספם יחד ויגיד כל אחד מה שמצא בנפשו, תצא הודעה גדולה מביניהן, מה שלא יוכל לספר האחד או המעטים. והנה כל זה אמת אם נשאר האדם על טבעו ולא זכה לאור הנאצל ממרומים, כי אז יקנה החכמה ברוב השנים, גם יגידו הרבים יותר מן האחד. אבל כשזוכה אחד ממנו לאור הנאצל, אז יקנה ציורי החכמה בלי הצטרך לזמן, כי הענינים האלהיים אינן תלויים בזמן, וכמו שבארנו היטיב בבית הראשון (חדר ה' חלון ה'). וכל זה הודיע אליהוא כשהחל לדבר, ואמר (לב, ו) "צעיר אני לימים ואתם ישישים", כלומר הנני יחידי ואתם הרבים, אני צעיר לימים ואתם ישישים. (לב, ו-ז) "על כן זחלתי ואירא מחות דעי אתכם. אמרתי ימים ידברו ורוב שנים יודיעו חכמה", כלומר בעבור כן יראתי לחות דעתי, בעבור שגם אני אמרתי רוב הימים והשנים יודיעו החכמה, כמבואר למעלה. ואולם עתה ששמעתי דבריכם ונתברר לי שיגעתם לריק ולא הועלתם בדבריכם כלום, נודע לי שאין החכמה תלויה לא במספר המדברים ולא ברוב השנים. (לב, ח) "אכן רוח היא באנוש ונשמת שדי תבינם", כלומר עיקר הדבר תלוי ברוח האדם כשהתאמץ להוציא ציוריו מן הכח אל הפועל, וזכה בצדקתו לאור נאצל ממרומים והבינתהו נשמת שדי ורוח פיו, שבחוּל הרוח הזה על האדם יתגלו ציורי הנפש פתאום ויעמדו מול פני הלב, ויתרחבו כחות השכל והבינה הנטועים בנפש, וכמו שבארנו בבית הראשון (שם שם). וע"י כן בחכמתו יבין כדמות הציורים האלו הנגלים במפעלותיו ית'. ואחר שהדבר כן הוא, יפה אמר "לא רבים יחכמו וזקנים יבינו משפט", כלומר אחר שאין התגלות ציורי החכמה בלב תלויה בהתאמצות האדם לבד, הנה לא יועילו הרבים שיספרו המה מלאכות ה'. וכן לא יבינו הזקנים משפט ה' ויושר אורחותיו, כי איננה תלוי בזקנה ולא במספר המדברים, אלא הכל תלוי בצדקת האדם כשיעשה את שלו, כי אז יתלוה אליו רוח אלהים ממרומים, ויהיה חכם לב, ואז יבין דרכי ה' ומשפטיו. הָבֵן הפירוש הנפלא הזה ועמוד עליו, ותראה כי חתימת דברי אליהוא מעין הפתיחה, כי חתם (איוב לז, כד) "לכן יראוהו אנשים, לא יראה כל חכמי לב". שים לבבך לדברנו מה שכתבנו למעלה בפירוש פסוק זה (חדר ד' חלון כ'), ותמצא שדומה בענינו לפירוש הפסוקים שפרשנו בחלון זה.

Window 10

[קהלת ז, כג] "כל זה נסיתי בחכמה אמרתי אֶחְכָּמָה והיא רחוקה ממני". פירוש "אחכמה" אהיה נוהג בחכמה, וכדברי הכלל הי"ב. והפסוק הזה סתום מאד. ונראה בעיני שהוא מוסב על ענין שלפניו, ותחלתו פסוק (ז, כ) "כי אדם אין צדיק בארץ אשר יעשה טוב ולא יחטא". פירוש, קהלת הודיע שהחכם שבחכמים ואדירי ארץ הצדיקים אעפ"י שבאה החכמה אל לבם וציוריה מושלים בם וע"י כן נוהגים בכל עת בחכמה, אי אפשר שלא יקרם עת ופגע שיתעלם הציור הטוב רגע, וימשול בם ציור החטא ההפוך ממנו ויחטאו בעת ההיא. ומלת "טוב" הונח על החכמה, וכמבואר בבית הראשון (חדר ב' חלון ז'), ומלת "חטא" נופל על ההיפך מן החכמה, וכמבואר שם (חלון ה'). ולעשות מופת על היסוד הזה, אמר (קהלת ז, כא) "גם לכל הדברים אשר ידברו אל תתן לבך אשר לא תשמע את עבדך מקללך". פירוש ידוע שמחֻקוֹת החכמה היא הענוה, ומפרטיה לסבול עלבון, כמו שבארנו שם (חדר ו' חלון ב') שראוי לחכם לשאת בלב טוב חרפת מחרפיו וגדופת מגדפיו, כמו שהעידה התורה על משה ע"ה (במדבר יב, ג) "והאיש משה ענו מאד", כי לא שת לבו לכל מה שדברו עליו. והן הן דברי קהלת, באמרוֹ "גם לכל הדברים אשר ידברו אל תתן לבך", וכל כך צריכה להיות המדה הזאת שלטת, "אשר לא תשמע את עבדך מקללך", אפילו אם המקלל [הוא] עבדך אוכל לחמך, תהיה כאיש אשר לא שומע, "לא תקום ולא תטור" לו שנאה. ומלבד שכך הוא דרך החכמה, אלא שגם בינת האדם ושכלו יבינו יושר הדרך הזה. ועל זה אמר (קהלת ז, כב) "כי גם פעמים רבות ידע לבך אשר גם אתה קללת אחרים". כלומר הביאה לבך למוסר השכל לבלתי שים לב לחרפת מחרפיך, כשתזכור אשר גם אתה קללת אחרים פעמים רבות. ואם היתה בסתר ולא נודעה למי שחרפת וקללת, הנה לבך יודע שקללת. וכמו שלבך חפץ שהמקוללים ממך לא ישיתו לב להנקם בעבור זה מעמך, כן ראוי לך למחול לזולתך, ולא תחוש לקללתם. ואם כך הוא דרך החכמה, וגם השכל ידין כך, הנה מי שהוא חכם-לב וציור החכמה מושל בלבו, ודאי יאמין בעצמו שינהג במדה זו תמיד, ולא יהיה רגע נלוז ממנה. (והוא) [אבל באמת הוא] טועה בעצמו, כי אולי יקרה עת שיהיה הציור הזה נעלם מלבו, וכשיקללנו זולתו יתקצף וירגז ויקנא לכבודו. ועל זה אמר (קהלת ז, כג) "כל זה נסיתי בחכמה, אמרתי אחכמה והיא רחוקה ממני", פירוש אני המלך שלמה עֵד בדבר שגם לחכם לב יקרה עת שימשול ציור החטא בלבו. כי הנני חכם מכל אשר היו לפני, כמו שבארנו למעלה (חדר ב' חלון א'), והנה בלבי מושל ציור הענוה יותר מכל אדם. גם ברוחב שכלי ובינתי נסיתי דרך זה ומצאתיו ישר בחכמה, ואמרתי בלבי "אחכמה", כלומר כשיבוא מעשה לידי שיקללני עבדי, אנהג בדרך החכמה לבלתי שים לב לדבריו, ואי אפשר לי להטות מן הדרך הטוב. וכשבא מעשה לידי היתה המדה הזאת "רחוקה ממני", לא מצאתי ציורה בלבי, וחטאתי וסרתי מני דרך. ותמצא כן אצל שלמה כשקללו ירבעם בן נבט שהיה עבדו ושרת אותו באמונה, כמו שנאמר (מל"א יא, כח) "והאיש ירבעם גבור חיל, וירא שלמה את הנער כי עושה מלאכה הוא ויפקד אותו לכל סבל בית יוסף". ולפי שהוכיח את המלך, כמו שכתוב (יא, כז) וזה הדבר אשר הרים יד במלך. שלמה בנה את המלוא סגר את פרץ עיר דוד אביו". והיתה תוכחתו כפי משפט התורה, כמ"ש קדמונינו ז"ל (סנהדרין קא, ב) שאמר "דוד אביך פרץ פרצות בחומה כדי שיעלו ישראל לרגל, ואתה גדרת אותם לעשות אנגריא לבת פרעה". והיה ראוי לחכם גדול כשלמה לנהוג בחכמה לבלתי שים לב לדבריו. ושלמה עשה להיפך, חטא מדרך החכמה, ובקש להרוג את ירבעם בעבור שהקל בכבודו, כמו שכתוב (מל"א יא, מ) "ויבקש שלמה להמית את ירבעם". וסבבה סּכלות שלמה בענין זה שאחר מותו המריד ירבעם את העם על מלכם, ונחלקה מלכותו בימי בנו.
ופירש קהלת עוד אמרו "והיא רחוקה ממני", לבל נחשוב שהיה תמיד חסר הציור הטוב הזה, אלא שהיה מקדם נגלה בלבו, ועתה בשעת המעשה כשקללו ירבעם נעשה רחוק. ועל זה אמר (קהלת ז, כד) "רחוק מה שהיה ועמוק עמוק מי ימצאנו". כלומר מה שהיה מקדם גלוי לעין הלב וקרוב במחשבה, עתה נעשה רחוק. ומה שהיה עומד מול הלב, נעשה עתה עמוק עמוק בסתר הנפש, ומי ימצא הציור הנעלם והעמוק להשתמש בו? וכענין (משלי ג, יג) "אשרי אדם מצא חכמה", שיתבאר בבית זה. וכבר בארנו כדמות הענין הזה למעלה (חדר ד' חלון ח'), בפסוק "כל רוחו יוציא כסיל". ואם לי קרה כן, כל שכן שיקרה כך לחכמים אחרים שאינן גדולים כמוני. וכמו שיקרה להם בענין זה, כן אפשר שיקרם בשאר הציורים שיתעלם מהם דרך החכמה לפי שעה. ולכן יפה אמרתי (קהלת ז, כ) "כי אדם אין צדיק בארץ אשר יעשה טוב ולא יחטא". ורבותינו ז"ל אמרו קרוב לזה. (אבות, ב) "ואל תאמין בעצמך עד יום מותך", ובכלל דבריהם דברינו. גם פרשנו למעלה (חדר ג' חלון א') פירוש פסוק (קהלת ט, יא) "שבתי וראה וגו' כי לא לקלים המרוץ", ותראה שהדברים מלמדים זה על זה. ולמפרשי המקרא זצ"ל פירושים שונים תמצאם על ספריהם. ולא באתי להיות נצב לריב, זולתי לפרש המקראות והענינים על פי יסודותינו.
[קהלת ב, טו] "ולמה חָכַמְתִּי אני אז יותר". פירוש "חכמתי" הייתי נוהג יותר בחכמה משאר בני אדם, וכדברי הכלל הי"ב. והענין שלבו אמר אם יקרני תחת השמש רעות וצרות כמקרה הכסיל, למה צערתי נפשי למשול על יצר התאוה ומתק החטא, ונהגתי מאד בחכמה, אם לא יהיה לי יתרון מן הכסיל? ולא אאריך בפירוש מקרא זה, כי בארנוהו על נכון למעלה (חדר ג' חלון א').
ועוד נמצאו שני כתובים שנזכר בם בנין השורש הזה. האחד, רמזנו עליו למעלה, (קהלת ב, יט) "שעמלתי ושחכמתי תחת השמש". והשני, (זכריה ט, ב) "צור וצדון כי חכמה מאד". ושתיהן בקל ככל המבוארים בחדר זה, אבל לא נכתבו על חכמת ההנהגה צדק ומישרים, אלא על חכמות לימודיות ומלאכת מעשה, והוא למד מן הענין שנכתבו אצלו. ויתבארו שתיהן בחדר השנים עשר מן הבית הזה, והמבוארים בחדר זה הנזכרים סתם, הוכחנו בראיות נכונות שהנחת כולם על ההנהגה הישרה כפי החכמה. ואולם אותן שהן מבנין הכבד,<sup class="footnote-marker">1</sup><i class="footnote">פִּעֵל</i> והכבד הנוסף,<sup class="footnote-marker">2</sup><i class="footnote">הפעיל</i> ובנין התפעל, יתבארו בחדר השלשה עשר בעז"ה. והשלמנו ענין זה, ונכון הדבר מאוד.

Chamber 6



Window 1

<small>החדר הששי ובו י"ד חלונות יבאר שם דבר "חכמה", כל הנזכר סתם הן על ההנהגה כפי החכמה, או על מנהגי השם ב"ה שהן בחכמה. יביא כל הכתובים בספרי הקדש שנזכר בהם השם הזה, זולתי הנזכרים בספר קהלת ובספרי אמ"ת,<sup class="footnote-marker">3</sup><i class="footnote">איוב, משלי, תהלים</i> יפרש אותם בפירושים מספיקים.</small><br>כמו שהוראת שם התואר "חכם", וכן הוראת כל בניני השורש הזה על הנוהגים במנהגיהם כפי החכמה, וכמו שהוכחנו בחדרים הראשונים, כן שם דבר "חכמה" כשהוא נזכר סתם בכתבי הקדש. תמיד ההוראה על החכמה החוקקת המנהגים.<sup class="footnote-marker">1</sup><i class="footnote">דרכי התנהגות</i> פעמים מנהגי נפש האדם, וקצתן על ההנהגה העליונה שהיא בחכמה דבר והפוכו, כדברי הכלל הי"ב וכלל הי"ד, ואין גם אחד מהן מורה על עיון השכל האנושי ודרכי חקירותיו, ולא על המצאת ענינים למודיים ומלאכת מעשה. ואין צריך לומר שלא הונח גם אחד מהן על הערמות והתחבולות המגונות במדות ובדעות. וכמו שיתבאר לך מכלל הכתובים שיתפרשו בחדרים אלו. ומעתה אחל להזכירם:
(שמות כח, ג) "ואתה תדבר אל כל חכמי לב אשר מלאתיו רוח חָכְמָה". פירוש "רוח חכמה", רוח אלהים המצייר והמגלה ציורי החכמה בלב. וכדברי הכלל הכ"ז, וכמו שבארנו בבית הראשון (חדר ה' חלון ה') שבכל מקום שהזכירו הכתובים שחלה רוח חכמה על איש מן האנשים הכונה שחל עליהם העזר האלוהי לגלות ציורי החכמה שבנפש להביאם אל הלב, ולגלות ציורי השכל והמדע. ובאמצעות הרוח הקדוש הזה, היו חכמי לב נוהגים כל עת בדרכי ה' שהן דרכי החכמה. ואמרנו שם (שם, חלון ג') שהשם ב"ה בוחן לב וחוקר כליות ומבין מתי עשה האדם את שלו, ומה בכחו לעשות. וכשרואה שכל אשר היה לאל ידו לעשות עשה, ואין בכחו לעשות יותר, וכל חשקו אל הדרך הטוב, יִלָוֶה אליו העזר האלוהי ממרומים ויגמור בעדו וישלים מה שחסר בו. ומזה המין היו בצלאל ואהליאב וחבריהן, אנשים צדיקים ותמימי דרך, וזכו בצדקתם לעזר האלוהי על צד הפלא והיו חכמי לב. ועל זה אמר שידבר אל כל חכמי לב. ופירש מי הן חכמי לב? "אשר מלאתיו רוח חכמה". והן השרידים שנחה עליהם הרוח הטובה. ומלבד שהשלימם הרוח העליון בעניני חכמת ההנהגה, הנה נוסף על זה השלימם שהצטייר לבם ציורי חכמת הלמודיות וחכמת כל מלאכת מעשה וכיוצא וכדרך הנכתב אצל שלמה. ובארנוהו למעלה (חדר ה' חלון ב'), והם יעשו את מלאכת הקדש כאשר יְצַוֵם משה מפי הגבורה:
(שמות לא, ג) "ואמלא אותו רוח אלהים בְּחָכְמָה ובתבונה ובדעת ובכל מלאכה". פירוש "בחכמה", רוח אלהים המצייר והמגלה ציורי החכמה בלב. וכדברי הכלל הכ"ז. והנה בפסוק זה מפורש שנחה עליו רוח אלהים. ובאר מה פעל בלבו הרוח הזה ואמר "בחכמה", שנעשה לבו לב חכם. מצייר ציורי החכמה בטבע. וכמו שאמרנו למעלה בחלון זה. גם בתבונה, שהבין מליצות החכמה בטבע. וכמו שאמרנו למעלה בחלון זה. גם "בתבונה", שהבין מליצות החכמה והפיק תבונות. וכן הבין בסוד ההנהגה העליונה ובכל דבר בינה המציא תבונות. "ובדעת", והן הסודות העמוקים מעשה בראשית ומעשה מרכבה וכל הנכלל בסוד השם ותהלתו. ועוד למדו הרוח העליון בכל מלאכה, כמו שפרשנו שנצטיירו בלבו ציורי חכמות למודיות וחכמת כל מלאכת מעשה. והנה נגלו בלבו פתאום כל הציורים האלו, ציורי החכמה וציורי בינה ודעת. ועוד יתבארו אלו הדברים בעז"ה בדברנו על לשון "בינה ותבונה", ובדברנו על לשון "מדע ודעת":

Window 2

(שמות לא, ו) "ובלב כל חכם לב נתתי חָכְמָה. פירוש "חכמה", רוח אלהים המצייר בלב ציורי החכמה, וכדברי הכלל הכ"ז. והבדיל בין בצלאל ואהליאב ובין שאר חכמי לב. כי באלה השנים לבד מלא רוח אלהים "בחכמה ובתבונה ובדעת". ובלב הנשארים מלא רוח אלהים בחכמה לבד, וזה נשען על מה שבארנו בכלל הכ"ד, שנבדלין חכמי לב בסגולת הרוח הזה, מהן זכו יותר מחבריהם. וטעם הדבר כי בצלאל ואהליאב זכו להיות האנשים המפליאים להמציא צורת הכלים והמלאכות ולמדום לחכמי לב לעשותן. וצורת המשכן וכליו הכל לתבנית המרכבה העליונה ולכוונות נפלאות וסודות נשגבים.<sup class="footnote-marker">1</sup><i class="footnote">חלק זעיר מהסודות ההם הוזכרו בדברי המלבי"ם "רמזי המשכן" לפרשת תרומה</i> ולכן היו צריכין להיות מלאים רוח אלהים בתבונה ובדעת נוסף על חכמתם, מה שאין כן שאר חכמי לב כי היה די בהיותם מלאים רוח חכמה לצייר תבנית המלאכה שלמדו מפי בצלאל. כי הם לא עשו מלבם אלא הכל במצות שָׂרֵי קדש בצלאל ואהליאב. ולכן סמך "ועשו כל אשר צויתיך". כלומר לא יעשו מלבם דבר. רק יעשו כל אשר יצטוה להם, המשכן והכלים. ומשה צוה לבצלאל. והוא חשב מחשבות והמציא הכל בחכמה בתבונה ובדעת. וחכמי לב שמעו לו ויכלו לצייר הכל בכח חכמתם הגדולה. ולכן נאמר אצל בצלאל (שם לה, לד) "ולהורות נתן בלבו הוא ואהליאב" וגו'. פירוש שנתן בהם הכח להורות מעשה התבנית לחכמי לב. ובהם נתן כח חכמה לקבל ולצייר ולעשות כפי ציורם:
(שמות לה, לה) "מלא אותם חָכְמַת לב". פירוש "חכמת לב", רוח חכמה המציירת בלב ציורי החכמה וכדברי הכלל הכ"ז. והענין כי השם ב"ה מלבד שמלא אותם רוח אלהים בחכמת ההנהגה, גם מלא אותם חכמת לב שיציירו תבנית כל המלאכה בלבם, ושב על בצלאל ואהליאב. וקצר הכתוב ולא הזכיר "תבונה ודעת", כי כבר נזכרו בפסוק שלפניו. והודיע תחלה שמלא אותם "רוח אלהים בחכמה בתבונה ובדעת", מהטעם שהזכרנו בחלון א'. שהיו שלשת המתנות האלו הכרחיות לבנין המשכן ומעשה כליו. ובפסוק זה דבר לבד מתבנית המלאכות ואופני הכלים הצריכים למעשה המלאכות כמו שאמר "לעשות כל מלאכת חרש וחושב ורוקם בתכלת ובארגמן" וגו'. ולכן הזכיר לבד לשון "חכמה" שהיא המציירת תבנית כל אלו הדברים. ובכל זאת שִׁנָה במליצה ואמר "חכמת לב". ולא נכתב כן אצל שאר חכמי לב, אלא "נתתי חכמה", "רוח חכמה", "נתן ה' חכמה בלבו", ולא אמר "חכמת לב". כי הבדיל תמיד בין בצלאל ואהליאב לשאר חכמי לב. ועוד הזכיר זה פעם שנית בעבור אליאב:
(שמות לו, ב) "ויקרא משה אל בצלאל ואל אהליאב ואל כל איש חכם לב אשר נתן ה' חָכְמָה בלבו". פירוש "חכמה" ככל חבריו המבוארים בחדר זה. והנה קרא לבצלאל ואהליאב שהיו מלאים רוח אלהים בחכמה ובתבונה ובדעת. וגם קרא אל כל איש חכם לב שנתן ה' בהם חכמה לקבל מפי בצלאל ואהליאב ולצייר הכל היטב לעשות המלאכה. וכמבואר בחלון זה:
(שמות לו, א) "ועשה בצלאל ואהליאב וכל איש חכם לב אשר נתן ה' חָכְמָה ותבונה בהמה לדעת לעשות את כל מלאכת" וגו'. פירוש "חכמה" ככל חבריו המבוארים בחדר זה. "ואשר נתן יי' חכמה ותבונה בהמה" שב על בצלאל ואהליאב. ו"חכמה" שב על כל חכמי לב. ובפירוש הראב"ע זצ"ל "הנה בצלאל הוא בעצמו יעשה הנכבד, ויורה הוא ואהליאב" ע"כ. ודבריו נכונים:
(שמות לח, כו) "וכל הנשים אשר נשא לבן אותנה בְּחָכְמָה". פירוש "בחכמה" ככל חבריו המבוארים בחדר זה. והודיע שגם בנשים חכמות מלא[ות] רוח חכמה לצייר מעשה הטויה שקבלו מפי בצלאל ואהליאב. ובהיות רוח החכמה בלב, אז יצייר הלב מעשה החכמות בטבעו. ועל זה באה המליצה אשר נשא לבן אותנה בחכמה, והבן:
(שמות לח, לא) "וימלא אותו רוח אלהים בְּחָכְמָה בתבונה ובדעת ובכל מלאכה". מבואר ממה שאמרנו:

Window 3

(דברים לד, ט) "ויהושע בן נון מלא רוח חָכְמָה כי סמך משה את ידיו עליו וישמעו אליו בני ישראל ויעשו כאשר צוה יי' את משה". פירוש "רוח חכמה", רוח אלהים המצייר ציורי החכמה בלב. וכדרך (שמות לה, לא) "וימלא אותו רוח אלהים בחכמה בתבונה ובדעת" המבואר בחדר זה. כי יהושע היה ירא את ה' מנעוריו, ושרת את משה וקבל חקי החכמה מפיו, והיה נוהג בחכמה עד שזכה לרוח אלהים ולעזר האלוהי להוציא ציורי החכמה שבנפשו מן הכח אל הפועל ונעשה חכם לב ונבון כי לבו נוהג בחכמה. ונתעלה ביתרון הרוח יותר מכל חכמי לב שבדורו. ולכן בחר בו השם ב"ה שיהיה הוא הנגיד תחת משה רבו להנהיג העם על פי חכמת השם אשר בקרבו, וזו ראיה על חכמתו הגדולה. ולכן אמר "כי סמך משה את ידיו עליו" כלומר לולי שהיה מלא רוח חכמה לא היה השם ב"ה מצוה למשה שיסמוך ידיו עליו ויצוהו לנגיד על עמו. וראיה לפירוש זה כי השם אמר (במדבר כז, יח) "קח לך את יהושע בן נון איש אשר רוח בו וסמכת את ידך עליו". הא למדת שלא קבלה נפשו כח עליון לבד בעבור שסמך משה ידיו עליו אבל כבר בהלקחו היה איש חכם אשר רוח בו. ובעבור כבוד נפשו היקרה מחכמה ומכבוד, תסמוך את ידך עליו להקימו לנגיד על ישראל. והעיד הכתוב ששמעו אליו בני ישראל ועשו ככל אשר צוה יהושע, כי ידעו כל העם החכמים והנבונים שבדור ההוא שאין כמוהו איש מלא רוח חכמה בכל ישראל. ואע"פ שאין משקל הכחות ועוצם הציורים שבנפש נודעת זולתי ליוצר הכל ית', וכמו שבארנו בבית הראשון (חדר ה' חלון י"ב). ומאין נתברר להם יתרון רוח חכמתו על רוח שאר חכמי לב שבדורם? הנה הִתְוַדֵעַ להם כל זה בעבור שצוה השם ב"ה למשה שיעמידהו לנגיד ושאליו ישמעו כל העדה. כמו שכתוב (במדבר כז, יט-כ) "והעמדת אותו וגו' וצויתה אתו לעיניהם. ונתת מהודך עליו למען ישמעו כל עדת בני ישראל". וזה אות על יתרון חכמתו וצדקתו. ועל זה אמר "כאשר צוה יי' אל משה", כלומר לכן שמעו לו בני ישראל ועשו כדבריו אע"פי שלא היה להם עדיין אות ומופת על מעלתו הגדולה, לפי שצוה ה' למשה שיהיה יהושע הנגיד ושישמעו אליו כל עדת ישראל. כך נראה פירוש פסוק זה. והראב"ע ז"ל כתב "מלא רוח חכמה. הוא רוח ה'. והעד כי סמך משה את ידיו עליו. כי לא מצא כמותו שישען עליו" ע"כ. ויפה דבר. ואין חפץ בדברי ר"י אברבנאל ז"ל שאמר שהיה מלא רוח חכמה מפאת ההשפעה שהשפיע עליו משה רבו. ושמעו אל יהושע לא מפני היותו חכם, כי אם לפי שהיה דבריו כאשר צוה ה' את משה. ע"כ. ולפי יסודנו שאין לשון "חכמה" נופל אלא על חֻקֵי התורה ודרכי ה', הנה מאמר הרב ז"ל סותר עצמו. כי בהיותו חכם תהיינה דבריו "כאשר צוה ה' אל משה" כמו כל דברי החכמים שקבלו באמונה רב מרב עד הלכה למשה מסיני. גם היה מלא רוח חכמה טרם סמך משה ידיו עליו כמו שבארנו. ובתורה נאמר (שם שם כ') "ונתת מהודך עליו". ואין זה רוח חכמה שזכה אליו כבר בצדקתו וביושר לבבו כאשר יקרה לכל חכם לב, אלא רוח מלכות וממשלה הצריכה להיות בלב הנגיד. וכענין (דהי"א כט, כה) "ויתן עליו הוד מלכות" הנאמר בהמלכת שלמה. וכן יהושע קבל הוד מלכות כאשר סמך משה את ידיו עליו והעמידו לנגיד. והבן:

Window 4

(דהי"ב א, י) "עתה חָכְמָה ומדע תן לי ואצאה לפני העם הזה ואבואה כי מי ישפוט את עמך הגדול הזה". פירוש "חכמה", תן בי רוח אלהים להוציא ציורי החכמה שבנפשי אל הפועל. וכן מַלֵא לבבי ציורי המדע והדעת, ואז אהי חכם לב ברוחב חכמתי ואנהג בצדק משפט ומישרים. ובהיות ג"כ ציורי המדע נגלים בלבבי, אהי משכיל ומבין נוסף על חכמתי. כי ציורי הדעת הם שרשי השכל והבינה. וכמו ששנינו (אבות, ג) "אם אין דעת אין בינה". ודברנו על זה בבית הראשון (חדר ו' חלון ה'). וצריך אני לשתיהן. כי בהתעלם ממני ציורי החכמה, איך אשכיל ואיך אבין בחכמה? ואיך אשפוט משפטי צדק בהתעלם ממני דרכי הצדק? ובהתעלם ממני ציורי המדע והבינה אע"פי שהתגלו בי דרכי צדק והנני חכם, לא אוכל לשפוט בעבור שלא אבין דברי בעלי הריב והעדים ותחבולותיהן, וכמו שאמרנו למעלה (חדר ב' חלון ג') כשפרשנו הכתובים (דברים טז, יט) "כי השחד יעור עיני חכמים". (שמות כג, ח) "כי השחד יעור פקחים". שצריך השופט להיות חכם וגם פקח, והארכנו שם. וכל שכן מלך ישראל שמלבד ענין המשפט, גם צריך לתקן תקנות ולהנהיג המדינה כלה. ואיך יתכן כל זה מבלעדי הִגָלוֹת בו ציורי החכמה וציורי המדע. ועל זה אמר "ואצאה לפני העם הזה ואבואה". כלומר הן בעניני הנהגת המדינה והן בעניני המשפטים אהיה יוצא ובא לפניהם בחכמתי ובתבונתי, ולולי שתי אלה אי אפשר. כמו שאמר "כי מי ישפוט את עמך הגדול הזה?". והנה גלה דעתו שאינו מבקש מאת השם ב"ה רק ציורי חכמת ההנהגה הטובה, ותבונה להבין האמת בכל דבר למען ינהג בצדק במעשיו ובמשפטיו. לא שבקש ממנו ית' שיתן בו רוח לחקור חקירות בענינים האלהיים ובענינים הטבעיים, ולהיות יודע כל חכמות הלימודיות וחכמת כל מלאכת מעשה וכיוצא, שאינן הכרחיים לְהִוָדַע למלך ישראל ולשופט. אלא חכמת ההנהגה והתבונה בה. ולא שיכריחהו השם ב"ה להיות צדיק, כי זו תפלת שוא. אלא כמו שאמרנו שיחל עליו רוח אלהים לגלות ציורי החכמה והמדע שבלבו. וראיה לפירוש זה כי בספר מלכים אמר תמורת זה מליצה אחרת. (מל"א ג, ט) "ונתת לעבדך לב שומע לשפוט את עמך להבין בין טוב לרע, כי מי יוכל לשפוט את עמך הכבד הזה?" הא למדת שלא בקש דבר, רק לב שומע ומבין בין טוב לרע כדי שיוכל לשפוט צדק ואמת על פי התורה והחכמה:
(דהי"ב א, יא-יב) "יען אשר היתה זאת עם לבבך ולא שאלת עושר נכסים וכבוד וגו' ותשאל לך חָכְמָה ומדע אשר תשפוט את עמי אשר המלכתיך עליו. הָחָכְמָה והמדע נתון לך ועושר ונכסים וכבוד אתן לך". פירוש "חכמה". ששאלת רוח אלהים להוציא ציורי חכמתך אל הפועל למען תנהג בחכמה ובצדק. לכן החכמה והמדע נתון לך, רוח אלהים המוציא ציורי חכמתך אל הפועל על צד הפלא, וכן ציורי המדע. וכדברי הכלל הי"ב. וככל חבריהן המבוארים בחדר זה. ודע כי בספר "חכמת שלמה" שהעתקנו ללשון עברית, נכתבה תפלה לשלמה שהתפלל אל ה' בעבור החכמה,<sup class="footnote-marker">1</sup><i class="footnote">חכמת שלמה, פרשה ז, פסקאות ז-כא (עמ' 98-107); פרשה ט, עמ' 130-138</i> ולא אכתבנה פה כי ירבו הדברים. ונזכרו באותה התפלה תחנה ורנה לה' ב"ה שימלא לבבו רוח חכמה גדולה לדעת העמוקות והנפלאות שהן בשמים ממעל ועל הארץ מתחת, יתר על מה שיבינהו בדברי התורה והמשפט. ואיננה השאלה שנזכרה בספרי הקדש ששאל שלמה מאת ה' בגבעון כשנראה אליו, ושאנו עוסקין עתה בבאורה. אבל הנזכרת בספר הנ"ל היתה תפלת שלמה מנעוריו שהתפלל יום יום בהקיץ, כי מנעוריו חפץ לבו לדעת הכל. והנזכרת בספרי הקדש איננה תפלה, רק מה שענה בחלום הלילה על שאלת השם ב"ה שאמר לו "שאל מה אתן לך". והנה מעולם לא שאל שלמה בתפלתו על עושר נכסים וכבוד ונצחון האויבים וכיוצא רק על החכמה והמדע. אלא שמנעוריו כשהתפלל בהקיץ שָׁאַל לדעת הכל. וכאשר נגלה אליו האלהים בחלום הלילה התקדש בקדושה יתירה. ומלבד שלא שאל בעת ההיא ארך ימים עושר וכבוד וכיוצא, אבל גם בוש לשאול החכמה בכללה כאשר שאל תמיד. ורק בקש על חלק אחד מן החכמה הצריכה למלך צדיק ולשופט ישראל, והיא חכמת ההנהגה ושישפוט עמו בצדק ובמישרים. וייטב הדבר בעיני ה' מאד. ואז ענהו "יען אשר היתה זאת עם לבבך" וגו'. ונתן לו בשכרו החכמה כולה כאשר שאל מנעוריו בהקיץ. וגם אשר לא שאל מימיו, והן עושר נכסים וכבוד וכיוצא נתן לו גם כן. ולא הודעתיך זה פה חנם אמנם עשיתיו לגלות מצפוני המליצות הכתובות בספרי הקדש, שעל כן נאמר בכתוב (דהי"ב א, יא) "ותשאל לך חכמה ומדע אשר תשפוט את עמי אשר המלכתיך עליו". האריך דבריו ולא אמר סתם "ותשאל לך חכמה ומדע" וכמו שנאמר במקרא שלאחריו "החכמה והמדע נתון לך". ולא אמר<sup class="footnote-marker">2</sup><i class="footnote">הקב"ה</i> "לשפוט את עמי". רמז שהיה טוב בעיני ה' שלא שאל חכמה ומדע רק בדבר ההנהגה לשפוט את העם, כי הוא המלך וצריך לשפטם ולהנהיגם. והיה שכרו "החכמה והמדע נתון לך". כלומר החכמה והמדע בכללה גם מה שאינו נוגע לענין ההנהגה, כי אמלא לבבך בחכמה בתבונה ובדעת ובכל מלאכה הפלא ופלא. וגם עושר ונכסים אשר לא שאלת מימיך אתן לך ג"כ. ועתה תבין המליצה הכתובה בספר מלכים בענין זה. וכך היא (מל"א ג, יא-יג) "ויאמר אלהים אליו יען אשר שאלת את הדבר הזה ולא שאלת לך ימים רבים וגו' ושאלת לך הבין לשמוע משפט. הנה עשיתי כדבריך הנה נתתי לך לב חכם ונבון אשר כמוך לא היה לפניך ואחריך לא יקום כמוך. וגם אשר לא שאלת נתתי לך גם עושר גם כבוד". ואם כבר אמר "יען אשר שאלת את הדבר הזה" שמוסב על שאלת שלמה "ונתת לעבדך לב מבין לשמוע" לא היה צריך לומר פעם שני "ושאלת לך הבין לשמוע משפט". ויותר נפלא שהכתוב אומר "הנה עשיתי כדבריך". וחזר ואמר "הנה נתתי לך לב חכם ונבון אשר כמוך לא היה לפניך ואחריך לא יקום כמוך". והנה לא עשה כדבריו כי שלמה לא שאל רק הבין לשמוע משפט, והשם נתן לו הכל. אמנם ממה שכתבנו התבארה המליצה והוא שהשם ב"ה זכר לו אז משאלותיו הראשונים, שמנעוריו לא בקש על עושר וכבוד ואורך ימים, זולתי על החכמה והמדע. ועתה הוסיף שלמה צדקה וטוב, ולא שאל אפילו מן החכמה רק הבין לשמוע משפט. ועל זה השיב השם ב"ה "יען אשר שאלת את הדבר הזה ולא שאלת לך ימים רבים" וגו'. כלומר יען שמנעוריך הטיבות לשאל חכמה ומדע ולא שאלת על מראה עיניך עושר וכבוד וכיוצא. ועתה הטיבות יותר שאפילו מן החכמה לא שאלת רק הבין לשמוע משפט. ועל זה אמר "ושאלת לך הבין לשמוע משפט". לכן זאת שכרך, לענין החכמה עשיתי כדבריך, כלומר עשיתי לך כאשר דברת ושאלת מנעוריך יום יום על החכמה והמדע בכללה. וזהו שפירש "הנה נתתי לך לב חכם ונבון" וגו' כלומר ראה כי נתתי בלבך ציורי החכמה והמדע עד להפלא. עד אשר תגדל על כל אשר היו לפניך ואשר יבואו אחריך. ולענין העושר והכבוד אשר לא שאלת מעולם, גם אלה נתונים הם לך. ועל זה אמר "וגם אשר לא שאלת אתן לך גם עושר" וגו'. כלומר אשר לא שאלת מימיך גם הם יהיו לך. ובפירוש "רוח חן" הארכנו<sup class="footnote-marker">3</sup><i class="footnote">חכמת שלמה, פרשה ז, פסקאות ז-כא (עמ' 98-107); פרשה ט, עמ' 130-138</i> ובארנו בתפלה הנזכרת בספר הנ"ל דברים נכבדים מאד. לכן אין כוונתינו פה רק לבאר המליצות הסתומות, ולחזק היסודות שיסדנו בהוראת שם דבר "חכמה". ומן המבואר תבין כי נכונים דברינו שדברנו על הוראת שם "חכמה". ודעת לנבון נקל:

Window 5

(מל"א ה, ט) "ויתן אלהים חָכְמָה לשלמה ותבונה הרבה מאד". פירוש "חכמה", שנתן בו רוח חכמה לגלות בלבו ציורי החכמה, וככל חביריו המפורשים בחדר זה. והודיע הכתוב שֶׁמִלֵא השם ב"ה את דברו הטוב ושפך על שלמה את רוח קדשו בחכמה ונגלו בנפשו פתאום ציורי החכמה הרבים. וכן העיר ציוריו על צד הפלא בכל חכמות למודיות ובכל מלאכת מעשה, שהן כולם תחת סוג החכמה וכמו שבארנו פעמים רבות. גם שפך עליו רוח בינה ודעת ונגלו בנפשו ציורי התבונות הרבים, וכמו שיתבאר בספר "מעין גנים" בעז"ה. וכל זה בכלל "הנה נתתי לך לב חכם ונבון" שאמר לו השם ב"ה וכמו שבארנו בחלון הד'. ובכתובים שלאחריו פירש הענין ואמר (מל"א ה, י) "ותרב חכמת שלמה" וגו' ללמדנו שנגלו בו כל ציורי חכמות טבעיות ולמודיות ומלאכת מעשה. ואמר (ה, יא) "ויחכם מכל האדם" וגו' ללמדנו שנגלו בו ציורי חכמת ההנהגה. וכבר בארנו זה למעלה (חדר ה' חלון ב'). אחר כן אמר (ה, יב-יג) "וידבר שלשת אלפים משל וגו' וידבר על העצים". וזה נגד "ותבונה הרבה מאוד". הן תבונות בדרכי חכמת ההנהגה הנרמז בהזכרת משליו ושיריו, והן תבונות בדרכי חכמת הלמודיות וטבעיות הנרמז בהזכרת דברו על העצים ועל הבהמה והעוף וכיוצא:
(מל"א ה, כו) "ויי' נתן חָכְמָה לשלמה כאשר דבר לו. ויהי שלום בין חירם ובין שלמה ויכרתו ברית שניהם". פירוש שנתן בו רוח חכמה לגלות ציורי חכמת לבו כאשר דבר לו "הנה נתתי לך לב חכם ונבון", כמבואר בחלון ד'. והקדים כתוב זה לסיפור בנין המקדש ולכל הסיפורים שלאחריו להודיע שהחכמה גרמה לו כל הטובה הזאת. שבעבור נגלו בו ציורי חכמת ההנהגה והיה חכם-לב נוהג בצדק ובמשפט, היתה השגחת השם ב"ה דבקה בו והיה לו שלום והשקט מסביב, ולא נתקנאו מלכי דורו בגדולתו ובכבודו אלא גם הם עזרוהו במלאכתו. וכדרך (משלי טז, ז) "ברצות יי' דרכי איש גם אויביו ישלים אתו". ולכן אמר "ויהי שלום בין חירם ובין שלמה" וגו'. וכן עשה את כל המלאכה הגדולה בבית ה' ובביתו הכל בתבנית ישר ומתוקן בעבור שברכו השם ב"ה בחכמה, ונגלו בו ציורי חכמות טבעיות ולמודיות וכל מלאכת מעשה. וכאומר אל תתמה על החפץ ועל כל פרשת גדולת המלך שלמה שאספר לך, כי מאת ה' היתה זאת לו באמצעות הברכה אשר ברכו בתתו עליו רוחו הטובה בחכמה בתבונה ובדעת:

Window 6

(מל"א, י, כג) "ויגדל המלך שלמה מכל מלכי הארץ לעושר וּלְחָכְמָה". פירוש, אחר שכלה לספר את כבוד המלאכה אשר עשה שלמה הבנינים והערים שבנה, גדלו ותקפו, ואיך הביאו לו האניות עושר רב ממרחקים, אמר שהיה המלך גדול מכל מלכי הארץ לעושר, בכל הפרטים התלוים בעושר. כאילו תאמר רבוי הזהב והכסף והכלים והבנינים והמרכבות והסוסים וסגולת מלכים והעבדים והמשרתים ומאכליו ומשקיו וכמו שספר בספר קהלת (ב, ד-י). וגם ברוב הכבוד הנמשך מן העושר, וכן גדול מהם לחכמה בכל הפרטים התלויים בחכמה, הן חכמת ההנהגה הישרה בהיותו נוהג בצדק ובמשפט ושופט את עמו בחכמה ובצדק, הן בדברי פיו ללמד את העם חכמה ודעת. משליו ומוסריו הכל חן ושכל טוב, הן בחכמת למודיות וטבעיות וחכמת כל מלאכת מעשה. בהיות לו גנות ופרדסים ובנינים לא נראו כדוגמתן בכל העולם:
(מל"א, י, כד) "וכל הארץ מבקשים את פני שלמה לשמוע את חָכְמָתוֹ אשר נתן אלהים בלבו". פירוש "חכמתו", דברי חכמתו הגדולה בעניני ההנהגה צדק ומשפט ומישרים. וכדברי הכלל הי"ב. והזכיר "חכמתו" בכנוי בעבור [היותו] נבדל בחכמתו משאר כל אדם כדרך (שם ח, יא) "ויחכם מכל האדם". כי זכה לרוח חכמה יותר מאשר היו לפניו ולאחריו. וכמו שבארנו בכלל השלשים ואחד שקבעה החכמה נתיבותיה לעמת מצב כל נפש ונפש. חֻקֵי המלוכה למלכים, לרוזנים ולשרים ולשופטים וכיוצא. והנה הפסוק הזה "וכל הארץ", נכתב אחר פסוק "ויגדל המלך שלמה וגו' לעשר ולחכמה". להודיע שהיה שלמה גדול מכל מלכי ארץ לעושר, וגדול מהן בחכמת למודיות טבעיות ומלאכת מעשה. ולא באו ממרחקים לראות עשרו וכבודו, יופי עריו ובניניו שעשה כפי דרכי חכמות למודיות ומעשה כדרך בני אדם המתאוים לבוא ולראות דברים יקרים כאלו, רק באו לבקש ולשחר את פני שלמה. לא יופי המדינה וכל אשר בה, כי אם פני המלך לשמוע מפיו תורה ומוסר ומשלי חכמתו. והנה (משלי א, ז) "חכמה ומוסר אוילים בזו". ואצל שלמה באו לשמוע וללמוד מפיו, לעֵד ולאות כי נתפרסם לכל העמים כי חכמתו אמת, לפי שנבעה ממקור החיים מן השם ב"ה. ולכן הוסיף "אשר נתן אלהים בלבו". ועם זה נתקיימה הבטחת התורה שאמרה (דברים ד, ו) "ושמרתם ועשיתם כי היא חכמתם ובינתכם לעיני העמים אשר ישמעון את כל החקים האלה ואמרו רק עם חכם ונבון הגוי הגדול הזה". והטבנו לדבר על זה בבית הראשון (חדר ז' חלונות א-ב). שאע"פ שאין על החכמה מופתי הדעת, תִּוָדַע לכל העמים שאנחנו בעלי החכמה ושהנוהגים כפי החקים האלו הם עם חכם ונבון, בעבור שיראו הנפלאות הנעשים מן העם הנוהג כן, וכמו שסמך (דברים ד, ז) "כי מי גוי גדול אשר לו אלהים קרובים אליו כיי' אלהינו בכל קראינו אליו". והרחבנו שם בענין זה. וכמו שראו בשלמה הפלא הגדול שהיה מבין כמעט מחשבות בני אדם, ופתר החידות הקשות וכמו שיתבאר בחלון ח'. ונתברר להם שהוא ענין אלוהי ושכל מנהגיו ומוסריו חכמה באמת.
וכדוגמא זו נאמר על המלך המשיח יגלה במהרה בימינו. (ישעיה ב, ד) "ושפט בין הגוים והוכיח לעמים רבים". כי יקבלו מוסריו ותוכחותיו הנאמנים בראותם עוצם הנפלאות ממנו והדר כבוד תבונתו ודעתו. וכענין (שעיה ס, ג) "והלכו גוים לאורך ומלכים לנגה זרחך". ושמא תאמר שבאו ג"כ בצל הכסף, להנות עי"כ גם מעשרו של שלמה? ושהיה שלמה מעניקם מטובו ברוחב לבבו וברוח נדיבתו? לכן סמך ואמר (מל"א י, כה) "והמה מביאים איש מנחתו כלי כסף וכלי זהב וגו' דבר שנה בשנה". כלומר כל כך היתה תשוקת העמים ומלכיהם לשמוע תורותיו ומוסריו עד ששמו מחיר בידם לקנות חכמה ומוסר. ואולי תאמר כששמעו פעם הראשון שמפיו תצא תורה ומוסר, קצו בדבריו ולא יספו לשמוע עוד? על כן אמר "דבר שנה בשנה", כלומר מידי שנה בשנה עלו למלך שלמה לשמוע וללמוד. ללמדנו כי אשרי אדם ירא את ה', שומר המצווֹת ועושה אותם שע"י כן זוכה לרוח אלהים. ובאמצעות זה לוקח כל הנפשות ומקרבן לדרך החיים. זהו כוונת הכתובים הללו וכלילת יופים. לא כדברי הרב ר"י אברבנאל זצ"ל שאמר בפירושו שהודיע הכתוב שהחכמה סבבה לשלמה העושר. חלילה חלילה! כי לא היה שלמה צריך לקבל מתנות. והרבה הָרֵי זהב וכסף בעולם<sup class="footnote-marker">1</sup><i class="footnote">ששם חופרים ומוצאים זהב וכסף מתחת לאדמה</i> שהיו נודעים לשלמה בחכמתו. וכמו שכתבנו בפרושינו לספר "חכמת שלמה":<sup class="footnote-marker">2</sup><i class="footnote">חכמת שלמה, פרשה ז פסקא יז (עמ'103)</i>

Window 7

(מל"א ה, יד) "ויבואו מכל העמים לשמוע את חָכְמַת שלמה מאת כל מלכי הארץ שאשר שמעו את חָכְמָתוֹ". פירוש "חכמת שלמה", לשמוע מוסריו ודברי חכמתו הגדולה במנהגי הצדק והמשפט, וכן את חכמתו. וכדברי הכלל הי"ב. וכן כולל דברי חכמתו בענינים הלמודיים ומלאכת מעשה וחכמת הטבע, וכדרך לשונות של "חכמה" הכתובים אצל בצלאל ואהליאב הכוללים ג"כ חכמת המנהגים וחכמת למודיות וטבעיות ומלאכת מעשה. והעיקר על חכמת המנהגים, ובעבור כן נכתב סתם מבלי הזכיר אצלו באיזו ענין של חכמה הכתוב מדבר. והודיע בזה שבאו אנשים ידועים מכל העמים והלשונות אל ירושלים לשמוע את חכמת שלמה משליו ומוסריו האלהיים, וכענין שפירשנו בחלון ששי. ולפי שנוכל לחשוב כי הבאים היו אנשי החכמה והצדיקים שבכל מדינה ומדינה, כי בכל העמים ימצאון אנשים צדיקים בעלי המוסר, וכמבואר בכלל הי"א, והן הן חמודי אומות העולם. ואין זה מן הפלא שיבואו ויחפצו לשמוע דברי אמת מפי שלמה שנתפרסמה חכמתו בכל העולם. ויותר יפלא אם האנשים הבאים היו צירים שלוחים מן העמים, או מטעם מלכיהם ובפקודתם ללכת לירושלים לקבל חכמה ומוסר מפי שלמה, ולשוב אל ארצם ללמד בארצותם לגוייהם מה ששמעו ומה שלמדו. כי זה אות שכל יושבי ארץ ושוכני תבל התפלאו על חכמת שלמה והודו על יושרה. ולכן להורות שהבאים היו צירים שלוחים מאת מלכיהם ושריהם, אמר "מאת כל מלכי הארץ אשר שמעו את חכמתו" כלומר שלא באו לבד בעבור עצמם, אבל היו שלוחים מאת כל מלכי הארץ אשר שמעו את חכמת שלמה מפיו, בהיותם בירושלים לתת יד תחתיו. והבינו כי חכמתו ברוח אלהים. או שנודע להם זה באמצעות מה ששמעו מפי מגידי אמת. ואלו המלכים שלחו האנשים הנכבדים שבארצם ללכת לירושלים לשמוע מפי שלמה חכמה ומוסר ולשוב אל ארצם ללמד את העם דעת ויראת אלהים מוסר ומנהגים ישרים. ללמדנו שנתקדש שם שמים לעיני כל העמים על ידי שלמה, ושהודו על קדושת החכמה והתורה וששבו רבים ליראה את ה' כעמו ישראל. וכענין שכתבנו בחלון ששי:
(דהי"ב ט, כב) "ויגדל המלך שלמה מכל מלכי הארץ לעושר וְחָכְמָה". פירוש "וחכמה", בארנוהו בחלון הששי. ומקרא זה נכתב בספר דברי הימים אחר שהזכיר את כל מעשה שלמה וגדולתו. ומבואר ממה שפירשנו שם:
(דהי"ב ט, כג) "וכל מלכי הארץ מבקשים את פני שלמה לשמוע את חָכְמָתוֹ אשר נתן אלהים בלבו". פירוש "חכמתו" בארנוהו שם. מקרא זה נכתב בספר דברי הימים אחר פסוק "ויגדל המלך שלמה" וגו'. וכדרך שמסודרים בספר מלכים וענינו מבואר ממה שבארנו שם. ואין הבדל בין שתי המקומות, רק שבספר מלכים נאמר "וכל הארץ מבקשים" וגו' ובדברי הימים נאמר "וכל מלכי הארץ מבקשים". ובספר מלכים ג"כ הכונה על מלכי הארץ. ועל זה מוסב ענין הכתוב שבארנו בחלון זה, שאמר "מאת כל מלכי הארץ אשר שמעו את חכמתו". ועליהם רמז בפסוק "וכל הארץ מבקשים" שהן המלכים אדני הארץ. ובדברי הימים הוצרך להזכיר מלכי הארץ בעבור שלא נכתב שם פסוק "ויבואו מכל העמים":

Window 8

(מל"א י, ד) "ותרא מלכת שבא את כל חָכְמַת שלמה והבית אשר בנה ומאכל שלחנו ומושב עבדיו" וגו'. פירוש "חכמת שלמה", מנהגיו הצדיקים והישרים כפי החכמה, וכדברי הכלל הי"ב. והרב ר' יצחק אברבנאל ז"ל פירוש שכאשר הגיד לה המלך את כל דבריה ראתה חכמתו, בעבור הבינו החידות, גם ראתה הבית אשר בנה. זהו תוכן פרושו. ואין הדבר כן, כי לפתור חידות איננו בחכמה כי אם ברוח מבין. וראיה (דניאל ח, כג) "ומבין חידות". ועוד למה כתוב "ותרא"? ולא "ותשמע" מלכת שבא. כי דברי פה נשמעין ואינן נראין. ואין לפותרו במקום זה על ראות השכל כמו (קהלת א, טז) "ולבי ראה הרבה חכמה", כי אמרה (מל"א י, ז) "עד אשר באתי ותראינה עיני".
ועתה אפרש. המלכה הזאת שמעה בארצה חכמת שלמה כי רבה היא, כי ספרו לה עבדי שלמה וגם האנשים התרים איך שלמה נוהג בכל מנהגיו בחכמה גדולה, עושה צדקה ומשפט והולך בדרכי השם ב"ה, בעבור שרוח אלהים בקרבו לעשות צדקה ומשפט. גם מנהיג את עם הארץ ואת ביתו ואת עצמו בחכמה. וכבר בארנו בכלל התשיעי שאין על החכמה מופתי הדעת, ושיסוד החכמה היא יראת ה'. ולולי כן לא יקבל האדם חכמה ולא ינהג במנהגיה, בעבור שאי אפשר לבררם ולהכריחם במופתים מכריחים. ולכן המלכה ששמעה תפארת חכמת שלמה ואופני מנהגיו ומשפטיו, רצתה לבחון הדבר אם אמת הוא שכל מנהגיו אלהיים ושקולים בחכמה או לא. וכבר אמרנו אע"פ שאין על חֻקֵי החכמה מופתי הדעת, הנה תִּוָדַע מעלתה ותפארתה אם יראה שבעליה הנוהגים במנהגיה שהם אנשי מופת ואנשי אלהים. על דרך משל שמבינים ומשיגים ענינים שאין בכח השכל האנושי להבינם ולדעתם, כמו יוסף שהבין חלום פרעה, ודניאל שהבין חלום נבוכדנצר. ושהבין המכתב שכתב פס ידא על כותל בלטשאצר (דניאל ה, ה). וכיוצא בזה. הנה על ידי כן יִוָדַע בידיעה ברורה שמנהגי האנשים האלו הן אלהיים וחֻקֵי חכמה. כי לולי כן מאין בא להם הענין האלוהי, והם בדמותם ותבניתם כדמות ותבנית יתר בני אדם? וכן קרה למלכת שבא עם המלך שלמה. כשרצתה לבחון אם מנהגיו חכמה או לא? וידעה שלא תוכל לעמוד על סוד הדבר. והיתה עצתה לבוחנו בחידות קשות וסתומות לשמוע אם יוכל המלך להבינם ולהגידם? ואם יוכל, בא האות והמופת שיש עליו ענין אלוהי, ויתברר שכל מנהגיו בחכמה. ועל זה אמר (מל"א י, א) "ומלכת שבא שומעת את שמע שלמה לשם יי' ותבוא לנסותו בחידות". פירוש המלכה שמעה את שמע שלמה מנהגיו ומעשיו שהן כולם לשם ה' כפי חֻקֵי החכמה העליונה הנודעים ליוצר ית'. ותבוא לירושלים לנסות את חכמת המלך בחידות, שאם יפתרם המלך יהיה מופת שהוא איש אלהים. ואז יתברר שכל מנהגיו לשם ה' כפי החכמה. והנה המלך פתר חידותיה. כמו שכתוב (י, ג) "ויגד לה שלמה את כל דבריה, לא היה דבר נעלם מן המלך אשר לא הגיד לה". ועם זה היה לה מופת שהוא איש אלהים, ונתברר שכל מנהגיו בחכמה כפי חֻקֵי האלהים ותורותיו. ועל זה אמר "ותרא מלכת שבא את כל חכמת שלמה והבית אשר בנה" וגו' כלומר אחרי שנודע לה בידיעה ברורה שהוא חכם ונוהג בחכמה אז ראתה בעיניה את כל חכמת שלמה, מנהגיו שהוא נוהג בהן בכל דרכיו, משפטיו וצדקותיו עם בני אדם איך מנהיג את המדינה, "צדיק מושל ביראת אלהים".<sup class="footnote-marker">1</sup><i class="footnote">מליצה ע"פ שמואל ב כג, ג</i> גם ראתה את הבית אשר בנה בחכמת מעשה גדול ונפלא עד מאד. גם ראתה מאכל שלחנו ומושב עבדיו ומעמד משרתיו ומלבושיהם ומשקיו, שהן כולם תכסיסי ומנהגי המלוכה וייקר כל זה בעיניה. והודתה בפיה על גודל חכמתו ומעלתו ואמרה "אמת היה הדבר" וגו', וכמו שיתבאר בסמוך:
(מל"א י, ו) "ותאמר אל המלך אמת היה הדבר אשר שמעתי בארצי על דבריך ועל חָכְמָתֶךָ". פירוש "חכמתך" מנהגיך שהן בחכמה. וכמו שרמזנו בכלל י"ב. כלומר רואה אני כי אמת הדבר אשר שמעתי מפי מגידים בארצי אשר ספרו לתהלה ולתפארת על דבריך שאתה מדבר חכמה בינה ודעת, מוסר ויראת אלהים. וכענין (מל"א ה, יב-ג) "וידבר שלשת אלפים משל וגו' וידבר על העצים וגו'. מבין חדות. ויתיר קשרים. ומגלה צפונות. וכן אמת מה ששמעתי על חכמתך. שאתה נוהג בצדק משפט ומישרים. ומנהיג את המדינה כפי חכמתך, בחכמת המלכים. ואמרה עוד (מל"א י, ז) "ולא האמנתי לדברים עד אשר באתי ותראינה עיני והנה לא הוגד לי החצי, הוספת חָכְמָה וטוב אל השמועה אשר שמעתי". כלומר לא האמנתי לדברים שספרו לי עד אשר באתי ותראינה עיני את מנהגיך הישרים שהן כולם כפי חֻקֵי חכמת השם ב"ה. והנה עכשיו אני רואה שלא הוגד לי החצי. כי הוספת כפלים חכמה וטוב במנהגיך ובטוב טעם ודעת דבריך אל השמועה אשר שמעתי. ואמרה עוד (מל"א י, ח) "אשרי אנשיך, אשרי עבדיך אלה העומדים לפניך תמיד השומעים את חָכְמָתֶךָ". כלומר שָׂרֶיךָ ועבדיך אלה מאושרים לא בעבור שעיניהם רואות כל הכבוד הזה, כי לא יועיל להם הראיה הזאת כל כך. כי אתה לבדך מלך, והם לא יעשו כמעשיך אלה כי לא להם יאות ההנהגה הזאת החקוקה לבד למלכים ושופטי ארץ. ואולם הם מאושרים בעבור עמדם לפניך תמיד ושומעים מפיך דברי חכמתך. כי תלמדם חכמה ומוסר לכל אחד כפי דרכו, ותורם את הדרך הטובה ואת המעשה אשר יעשון. כדרך (קהלת יב, ט) "ויותר שהיה קהלת חכם למד דעת את העם ואזן וחקר תקן משָׁלים הרבה", ובארנוהו למעלה (חדר ג' חלון י). ולכן עבדיך ואנשיך השומעים תמיד דבריך, באחריתם יחכמו. כדרך (משלי יג, כ) "הולך את חכמים יחכם" ובארנוהו למעלה (חדר ה' חלון ז'). וחתמה דבריה (מל"א י, ט) "יהי יי' אלהיך ברוך אשר חפץ בך לתתך על כסא ישראל באהבת יי' את ישראל לעולם וישימך למלך לעשות משפט וצדקה". כלומר הפעם אודה את ה' אשר בחר בך לתתך על כסא ישראל, בעבור כבוד נפשך היקרה המלאה רוח חכמה וכבוד, ובאהבת ה' את עמו ישראל אשר בחר בם להנהיגם למעלה מארחות הטבע הנהוג, בשמרם את חֻקוֹתיו ותורותיו הנשגבים מדרכי הטבע. וכמבואר בבית הראשון (חדר ה' חלון ו'). על כן שָׂמְךָ למלך לעשות משפט וצדקה כפי חֻקֵי חכמתו העליונה, וללמד את העם דעת ויראת אלהים למען יזכו לכל הטובה אשר דבר ה' עליהם. והנה ע"י שלמה נתגדל שם שמים בעולם, ובאו עמים רבים מארצות רחוקות לשם ה' ולמדו תורה ומוסר. ונתקיים מה שהבטיחה תורה "ושמרתם ועשיתם כי היא חכמתכם ובינתכם לעיני העמים" וגו'. וכמו שהרחבנו בזה בבית הראשון (חדר ז' חלון ב'). והבן:

Window 9

(דהי"ב ט, ג) "ותרא מלכת שבא את חָכְמַת שלמה" וגו'. (ט, ה-ז) "אמת הדבר אשר שמעתי בארצי על דבריך ועל חָכְמָתֶךָ. והנה לא הוגד לי חצי מרבית חָכְמָתֶךָ וגו'. אשרי אנשיך וגו' ושומעים את חָכְמָתֶךָ". ארבעתן בדברי הימים בספור מלכת שבא. ואין הבדל בין שני הספורים. זולתי כי שם אמר "חצי מרבית חכמתך", כלומר לא הגידו לי החצי מחכמתך הָרַבָּה שאני רואה עתה בעיני. איך אתה נוהג בהנהגת עצמך ביתך ועמך. ויתר הדברים מבוארים ממה שבארנו בחלון שמיני. ואין נחת בהכפל הדבר האחד פעמים:
(מל"א ג, כח) "וישמעו כל ישראל את המשפט אשר שפט המלך ויִּראו מפני המלך כי ראו כי חָכְמַת אלהים בקרבו לעשות משפט". פירוש "חכמת אלהים", שהוא מלא רוח חכמה ונגלו בנפשו ציורי החכמה וכדברי הכלל הכ"ז. ור"י אברבנאל ז"ל כתב "ראו שחכמה המיוחדת לאדון הכל ית' שמו לבחון לבבות ולחקור כליות היו בקרב שלמה. ולכן יראו ממנו. כי אמרו מי יחשוב מחשבה בלבו ותסתר מן המלך?" ע"כ. כי הרב ז"ל פירש שמיד כשבאו שתי הנשים לפני המלך הבין מחשבתם, וידע מי משתיהן דוברת אמת ומי שקר והגיד לזקנים היושבים עמו. ולפי שירא כי לא יאמינו לו עשה תחבולה מענין החרב. ויצא לאור משפט, ונודע לכל כי המלך מבין מחשבת בני אדם. ואין עסקי עתה לברר מה שאינו הכרחי לעניננו, כי גם אם הדבר כן הוא, איננו בחכמה, כי אם ברוח מֵבִין. ואם הוא כפשוטו שבתחבולה עשה, גם זה ברוח מבין כמו שיתבאר בס' שני. ועוד הכתוב אומר "כי חכמת אלהים בקרבו לעשות משפט". ולא אמר "כי חכמת אלהים בקרבו" סתם. ואם פחדו לבד בעבור הבינו המחשבות, אין זה לענין הריב והמשפט לבד. אבל הפירוש הנכון "חכמת אלהים" כמו (דברים לד, ט) "ויהושע בן נון מלא רוח חכמה". כי בנפש שלמה נגלו כל ציורי החכמה בכל ההנהגות בדרך פלא, וכמבואר למעלה (חדר ב' חלון ז'). ועתה ראו כי הוא מלך שופט בצדק ובמישרים כפי דרכי השם ומוציא לאור תעלומה. וכל חפצו להצדיק צדיק ולהרשיע רשע, ולשבר מְתַלְּעוֹת עַוָל.<sup class="footnote-marker">1</sup><i class="footnote">איוב כט, יז ופירש שם המלבי"ם שהם השיניים הטוחנות</i> ולכן כששמעו את משפט המלך שהתאמץ לעשות משפט גם בין שתי נשים זונות, ושפט הפלא ופלא, יָראו העם מפניו לעשות עול ועושק במדינה, כי ידעו כל העם שבבוא הריב לפני המלך יציל הצדיק מיד הרשע ויושיע דל ואביון. כדרך (משלי כ, ח) "מלך יושב על כסא דין, מזרה בעיניו כל רע". וגם ידעו כי מנהגי חכמתו במשפטיו על צד הפלא כי ה' עמו, ורוח אלהים בקרבו לעשות משפט צדק. ועֵד בליעל לא יוכל להליץ משפט בפניו, ועל זה אמר (מל"א ג, כח) "ויִּראו מפני המלך". כלומר כל ישראל ייראו מפניו לעשות עָוֶל ועשק איש לרעהו כי ראו על ידי המעשה הזה כי חכמת אלהים בקרבו לעשות משפט, שהוא נוהג בחכמה להיות שופט צדק ושחכמתו אלהית להבין הכל ברוח אלהים אשר בקרבו; ולכן אין מידו מציל. ועל זה אמר בספר משלי (משלי כט, ד) "מלך במשפט יעמיד ארץ". כי בראות ההמון שהמלך חכם ושופט בצדק את עם הארץ, ישמרו מעשות גזל ועשק במדינה. והבן:
(מל"א יא, מא) "ויתר דברי שלמה וכל אשר עשה וְחָכְמָתוֹ הלא הם כתובים על ספר דברי שלמה". פירוש יתר דבריו ממה שקרהו בימיו. "וכל אשר עשה", מעשיו הנכבדים בבנינים וכיוצא. "וחכמתו" הנהגתו בחכמה תורותיו ומוסריו הנפלאים, הם "כתובים על ספר דברי שלמה":

Window 10

(מל"א ב, ו) "ועשית כְּחָכְמָתֶךָ ולא תורד שיבתו בשלום שאול". פירוש "כחכמתך" כפי חֻקֵי החכמה הנודעים לך והאסופים בנפשך. וכדברי הכלל הי"ב. והנה צוהו שלא ימחול ליואב מה שזדה בענין אדוניהו בעבור שמלבד זה חייב משפט מות על אשר הרג לשני שרי צבאות ישראל אבנר בן נר ועמשא בן יתר. ומדרכי החכמה לעשות משפט כמו שמפורש בתורה. וידע דוד כי שלמה חכם ונוהג בצדק, וכמו שאמר בענין שמעי (מל"א ב, ט) "כי איש חכם אתה", וכמבואר למעלה (חדר ב' חלון ט'). ולכן אמר "ועשית כחכמתך" כדרך (דברים ד, ו) "ושמרתם ועשיתם כי היא חכמתכם". כי לא מדרש החכמה עיקר אלא המעשה (עיין אבות, פרק א). והמעשה אשר תעשה הוא שאַל תורד שיבתו בשלום שאול, כי תהרגנו. ואולם לא הזכיר פה "וידעת את אשר תעשה לו" כמו שנזכר אצל שמעי. לפי שיואב היה חייב מיתה כפי דרכי החכמה, מה שאין כן שמעי שהוצרך להמיתו על ידי עילה וגלגול עון כמבואר למעלה (שם). ואמנם גם יואב לא היה חייב מיתה בבית דין כי התנצל וכמו שאמרו קדמונינו ז"ל.<sup class="footnote-marker">1</sup><i class="footnote">סנהדרין מט, א</i> רק היה חייב כפי משפט המלוכה המסור למלכים. כמו שהרג דוד את רכב ובענה<sup class="footnote-marker">2</sup><i class="footnote">שמואל ב ד, יא-יב</i> ביכולת המלך. וההנהגה הזאת מסורה למלכים לבד, וכמו שבארנו ענין זה ברחבה בבית הראשון (חדר ח' חלון ז'). ועל כן באה המליצה "ועשית כחכמתך" בכנוי. כלומר כפי משפט החכמה המסורה בידך שאתה מלך, לא כפי חכמת שופטי ישראל. ושמעי גם ביכולת המלך היה פטור. ועל כן הוסיף אצלו "וידעת את אשר תעשה לו". וכן עשה שלמה. את יואב דן בלי עילה ותחבולה, אלא כפי משפט המלוכה. ואת שמעי לא הרג עד שהמציא עילה ועבר [שמעי] על מצות המלך ועל שבועת ה', ואז גלגל עליו עונו הראשון והעבירו מן העולם. ואני תמה על הרב רד"ק ז"ל שפירש בפסוק זה "לא תהרגנו עד שתמצא עליו עילה, אע"פי שהוא חייב מיתה. כי מלחמת ה' נלחם וטובות נמצאו בו, אלא שהרג לשני השרים האלו חנם. לפיכך תעשה כחכמתך שתביאהו לידי עילה וסבה שיתחייב הריגה". ע"כ. ואני שמעתי ולא אבין. אם הוא חייב מיתה ואעפ"כ יחוס עליו בעבור שטובות נמצאו בו, איך יצוה למצוא עליו עילה, והנה יהרגנו? ומה יתרון אם ימות במעלו אשר מעל או ע"י עלילות דברים? ועוד שהכתוב מעיד ששלח שלמה את בניהו והרגוֹ מבלי שום עילה ותחבולה. ואצל שמעי נכתבה העילה. ועוד יקשה לפרושו למה הזכיר אצל שמעי "וידעת את אשר תעשה לו". ולא נזכר כן אצל יואב? והאמת כדברינו. ואולם הרב זצ"ל הוכרח לפרש כן בעבור מלת "חכמתך", שכפי מחשבתו הונח לשון חכמה על ההשכלה וההמצאה. ועל כן פירש שצוהו שימצא עליו עילה. ואין אנו צריכין לכל זה בהתקיים יסודנו שאין לשון "חכמה" נופל אלא על חֻקֵי השם ב"ה ותורותיו:
(שמואל ב כ, כב) ותבא האשה אל כל העם בְּחָכְמָתָה. פירוש "חכמתה", כפי חֻקוֹת החכמה שהיו נודעים לה. וכדברי הכלל הי"ב. וכבר בארנו למעלה (חדר ב' חלון ז') בפירוש פסוק (שמואל ב כ, טז) "ותקרא אשה חכמה מן העיר", שהיתה אשה נוהגת בחכמה וביראת ה', ושאמרו קדמונינו ז"ל (בראשית רבה, צד, ט) שהיתה סרח בת אשר. גם כל דבריה אל יואב היו שקולים כפי חֻקֵי החכמה והתורה. ולכן כאשר השיב יואב (כ, כ-כא) "חלילה חלילה לי אם אבלע ואם אשחית. לא כן הדבר כי איש מהר אפרים שבע בן בכרי שמו נשא ידו במלך בדוד. תנו אותו לבדו ואלכה מעל העיר". מיד הבינה האשה כי דבריו כדין הם. שכפי חֻקֵי התורה ראוי להמית את שבע בן בכרי להציל ע"י כך כל העיר ויושביה. ולכן נאמר (כ, כא) "ותאמר האשה אל יואב הנה ראשו מושלך אליך בעד החומה". וכן עשתה האשה. ועל זה סמך ואמר (כ, כב) "ותבא האשה אל כל העם בחכמתה ויכרתו את ראש שבע בן בכרי" וגו'. פירושו לפי דעתי, האשה הזאת היתה שופטת באבל, כמו דבורה שהיתה נביאה ושפטה את ישראל, ולכן כל חכמי העיר שמעו לדבריה. ואלו החכמים נסתפק עליהם אם מותר להרוג את שבע בן בכרי להציל ע" כן שאר יושבי העיר אם לא. והאשה בחכמתה הנפלאה דנה וְלִמְדָה שמותר לעשות כן, ושמעו לדבריה וכרתו את ראשו. ולפי שהכתוב מעיד שהיתה האשה הזאת חכמה ושדבריה היו בחכמה, למדו קדמונינו ז"ל ממעשה זה שכך הוא דין התורה, וכדתניא בתוספתא (תרומות, פרק ז), והביאו רש"י ורד"ק ז"ל בפירושם: "סיעה של בני אדם שאמרו להם רוצחים 'תנו לנו אחד ונהרוג אותו, ואם לאו הרי אנו הורגים את כולכם'. יהרגו כולם ואל ימסרו להם נפש אחת מישראל. ואם ייחדוהו להם כגון שייחדו לשבע בן בכרי, יתנוהו להם ואל יהרגו כולם. אמר ר' יהודה במה דברים אמורים בזמן שהוא מבפנים והם מבחוץ. כמו שעשו בני יהודה בשמשון. אבל הוא והם מבפנים הואיל והוא נהרג והן נהרגין יתנוהו להם ואל יהרגו כולם. כגון שהוא אומר 'ותבא האשה אל כל העם בחכמתה'. אמרה להם 'הואיל והוא נהרג והן נהרגין תנוהו להם ואל תֵּהָרְגוּ כולכם'. ר' שמעון אומר והוא שנתחייב מיתה כשבע בן בכרי". [ע"כ] ופירושו נראה לי דר' יהודה לפרושי מלתא דת"ק קאתי. וכדאמרינן בפ' זה בורר (סנהדרין כה, א) "כל מקום ששנה ר' יהודה 'במה דברים אמורים', לפרש הוא בא". [ע"כ] והכי קאמר. האי דקתני ת"ק ואם ייחדוהו להם כגון שייחדוהו לשבע בן בכרי וכו' לא תימא דייחדוהו איכא בין רישא לסיפא. ורישא אם לא ייחדוהו. וסיפא בייחדוהו. ושבע בן בכרי לדוגמא בעלמא נקט לה שהרוצחים נקבוהו בשם כמו ששאל יואב את שבע בן בכרי. אלא רישא דקתני סתמא "אל ימסרו" בין ייחדוהו בין לא ייחדוהו, ומיירי שאינן יכולים לתפשו. לפי שהוא בפנים נחבא מפני הצר, והן מבחוץ בסכנה ביד אויב. אז יהרגו כולם ואל ימסרו הנחבא ביד אויב, שאין דוחין נפש מפני נפש. וכמו שקרה לבני יהודה עם שמשון (שופטים טו, יא-יג). שהיה שמשון יכול להנצל והן היו בסכנה. ולא מסרוהו בעל כרחו אע"פי שייחדוהו פלשתים, אלא ברצונו. לפי שהיה אסור להם להנצל<sup class="footnote-marker">3</sup><i class="footnote">להציל את עצמם ממות</i> במיתתו. אבל הוא והן מבפנים, יש חלוק בין יחדוהו ללא יחדוהו. שאם יחדוהו כמו שייחד יואב את שבע בן בכרי שהיו הוא והן מבפנים, ואם לא מסרוהו היו נהרגין הוא והן, אז הואיל וייחדוהו מותר להן למסור אותו למען ינצלו המה. והיינו דתני סיפא 'ייחדוהו כגון שבע בן בכרי' לאורויי דוקא בכי האי גוונא שהיו הוא והן מבפנים מותר למוסרו אם יחדוהו. והדין הזה אמרה האשה. כי יושבי אָבֵל חשבו שאע"פי שיחדוהו ושהוא והן מבפנים אעפ"כ אסור למוסרו. ואמרה היא שמפי השמועה קִבְּלָה שבנדון כזה מותר למסור אותו. ועל זה נאמר "ותבא האשה אל כל העם בחכמתה". ומפרש ר' יהודה דהאי "בחכמתה", כפי משפט חֻקֵי התורה. שאמרה להם הואיל והוא נהרג והן נהרגין וכו'. ומיירי אפילו אם האיש שייחדוהו נקי וצדיק. ואתי ר' שמעון ופליג אר' יהודה דודאי אם הנמסר נקי וצדיק בין שייחדוהו בין שלא יחדוהו, בין שהוא בפנים והן מבחוץ, בין שהוא והן מבפנים אסור למסור נפש מישראל. אלא יהרגו כולם הוא והן ואל ימסור נפש מישראל. והא דקתני "ואם ייחדוהו להם מותר" היינו שהמיוחד חייב מיתה. וְעַלָהּ קתני כגון שבע בן בכרי שהיה חייב מיתה לפי שמרד במלכות בית דוד. (תוספתא, תרומות, סוף פרק ז) "וכל המורד במלכות בית דוד חייב מיתה". ואפילו הכי דוקא יחדוהו. הא אם לא יחדוהו אסור למסור נפש מתוך הסיעה אפילו הנמסר עובר עבירה וחייב מיתה. ואם ייחדוהו והוא חייב מיתה, מותר לעולם בין שהוא בפנים בין בחוץ בין ששתיהן בפנים. וקרא דקאמר "ותבא האשה אל כל העם בחכמתה" לאו לאוריי להם דין פנים וחוץ קא מיירי. אלא להורות להם קבלתה שכל החולק על מלכות בית דוד חייב מיתה (בראשית רבה, סוף פרשה צ"ד). וכך אמרה להם, הואיל וייחדו לשבע בן בכרי, והרים יד במלך בדוד, הרי הוא חייב מיתה ומותר למוסרו. וקבלו העם דבריה ודנו אותו במשפט מות. כך נראה בעיני פרושא דהך שמעתתא. והוצרכתי לפרשו, להוכיח דבין למר ובין למר פירוש "בחכמתה" על חכמת המנהגים והתורה.
ולפי שראיתי להרב בעל "כלי יקר"<sup class="footnote-marker">4</sup><i class="footnote">ביאור על נביאים (י"א כרכים) של הרב שמואל לאניאדו, הוצ' מכון הכתב, שמואל ח"ב עמ' 433-434</i> זצ"ל שפירש שמועה זו באופן אחר. ונתקשה בפרושה והוצרך להכנס בדוחקים. גם לפרושו תהיה מלת "בחכמתה" על המצאה ותחבולה. לכן פרשתיה כפי קוצר דעתי לברר יושר יסודנו בפירוש מלת "חכמה". והרמב"ם ז"ל בספר המדע<sup class="footnote-marker">5</sup><i class="footnote">הל' יסודי התורה, פרק חמישי ה"ה</i> פסק אם לא יחדוהו לא ימסרו נפש מהם. ואם יחדוהו והוא חייב מיתה כשבע בן בכרי יתנוהו. ואם לאו אל יתנוהו. ולא פליג בין הוא בפנים והן מבחוץ או שתיהן מבפנים. משום דפסק כת"ק ואליבא דר' שמעון שפירש דבריהם כן. וכדפרישית. והנה יואב שאל<sup class="footnote-marker">6</sup><i class="footnote">בקש שימסרו</i> את שבע בן בכרי חי. והאשה השיבה שתשליך ראשו בעד החומה. אולי שגם זה בחכמה כפי התורה. ולמדה כן מפסוק (דברים כג, טז) "לא תסגיר עבד אל אדוניו אשר ינצל אליך" וגו'. כי יש שופטים בישראל. ואין ספק שטרם כרתו ראשו חקרו ודרשו בבית דין של אָבֵל ונתברר להם שמרד במלכות בית דוד. ופסקו דינו כפי קבלת האשה החכמה שהוא חייב מיתה וכן ראוי לעשות. לא למוסרו חי ביד יואב ודוד. שיש בו נדנוד איסור משום "לא תסגיר עבד" וכו' גם יראו פן יתעללו בו עבדי דוד ויהיה לקלון. וכבר הזכירו הטעם השני הזה מפרשי המקרא זצ"ל:

Window 11

(ישעיה לג, ו) "והיה אמונת עתך חסן ישועות חָכְמַת ודעת יראת ה' היא אוצרו". פירוש "חכמת", ציורי החכמה ומנהגיה. וכדברי הכלל הי"ב. כי הנביא התנבא על ימות המשיח. והחל (לג, ב) "יי' חנֵנו לך קוינו" וגו'. והודיע כי יעשה ה' נפלאות ויושיע ציון כמקדם. ועל זה אמר (לג, ה) "נשגב יי' כי שוכן מרום מלא ציון משפט וצדקה". וכדרך (שעיה א, כז) "ציון במשפט תפדה ושביה בצדקה". ובשעת הקלקלה אמר (ישעיה א, כא) "איכה היתה לזונה קריה נאמנה מלאתי משפט צדק ילין בה ועתה מרצחים", כלומר לא נמצא בה עוד משפט וצדק. וְנִבָּא כי לעתיד ימלא ציון משפט וצדקה. וכבר בארנו בבית הראשון (חדר ב' חלון ב') כי צדק משפט ומישרים הם מכונות החכמה העליונה. וכן אמרנו בכלל הכ"ה כי יראת ה' היא יסוד החכמה, השמירה והעשייה. וקודם ליראה [באה] האמונה, אלא שהאמונה ענין טבעי וקרוב לשקול דעת האדם. כי בהאמינו שֶׁחֻקֵי החכמה נבעו מפי עליון ב"ה מוכרח לדעת שהן הן החכמה הגמורה. וכשתהיה יראת ה' על פניו, יתאמץ ללמוד ולקבל החקים האלו וישמרם בלבו, ויתגבר על טבע לבו המצייר רע וינהג בחכמה. וכן בארנו פעמים רבות שהשגחת השם ב"ה דבקה בחכמים, ושבאמצעות החכמה והדעת יהיה האדם נושע בה' תשועת עולמים. ומלת "חוסן" על התוקף כמו (עמוס ב, ט) "וחסון הוא כאלונים". וכנגד זה אמר "והיה אמונת עתך חסן ישועות חכמת ודעת". כלומר בהיותך בכל העתים תמים באמונת ה', ולא תהיה פעם מאמין ופעם סר ונלוז, תהיה אמונתך תוקף ועוז-ישועות הנמשכים מחכמה ודעת, שע"י כן תנהג כל עת בחכמה. ובתנאי שתהיה יראת ה' חָרות על לבך. כי היראה אוצר לחכמה. ולולי היראה לא תועיל האמונה לבדה בהיותך עז פנים ונשען על שרירות לבבך הרע. וכבר בארנו למעלה (חדר ד' חלון י') פסוק (משלי כא, כ) "אוצר נחמד ושמן בנוה חכם". ועל מה שבארנו שם נשען סוף הפסוק הזה שאמר "יראת יי' היא אוצרו". וכל זה יזכו בעבור כי יעזרם השם ב"ה מקֹדש וימלא ציון משפט וצדקה. וזהו העזר האלוהי שדברנו ממנו בכלל הכ"ד:
(ישעיה יא, ב) "ונחה עליו רוח יי' רוח חָכְמָה ובינה רוח עצה וגבורה רוח דעת ויראת יי'". פירוש "רוח חכמה" רוח אלהים המצייר ציורי החכמה בלב וכדברי הכלל הכ"ז. ומקרא זה נאמר בנבואה על המלך המשיח, יִגָלֶה במהרה בימינו. והודיע שבדרך פלא יחול עליו רוח השם בהפלגה גדולה. והרוח העליון הזה יצייר בלבו ציורי החכמה כולם, וכן ציורי התבונות, וכן ציורי הדעת והעמוקות ביראת ה' ותהלתו. וכדרך (שמות לא, ג) "ואמלא אותו רוח אלהים בחכמה בתבונה ובדעת" הנכתב אצל בצלאל. ובארנוהו בחלון א' מחדר זה. וכדרך שנזכר אצל שלמה ובארנוהו למעלה. אלא שהוסיף "רוח עצה וגבורה" לפי שהמלך המשיח צריך ג"כ לרוח עצה וגבורה למלחמה, כי מלחמת ה' הוא נלחם.<sup class="footnote-marker">1</sup><i class="footnote">רמב"ם, הל' מלכים פי"א ה"ד</i> וכדרך (מל"ב יח, כ) "עצה וגבורה למלחמה" ויתבאר בבית השלישי בעז"ה. וחזר ופירש עוצם סגולת הרוח העליון הנזכר שיחול על בן דוד, שאינו דומה לחול הרוח הזה על שאר חכמי לב לפי שינח עליו הרוח הפלא ופלא. ואמר (ישעיה יא, ג) "והריחו ביראת יי'" כלומר רוח דעת ויראת יי' שתהיה בו תהיינה כל כך נפלאים עד שירח ביראת ה'. ולא אוכל לפרש זה פה. ויתבאר בדברנו על התמשל חמשת כחות הפנימיות לחמשה חושים שבגוף.<sup class="footnote-marker">2</sup><i class="footnote">יין לבנון, פ"ב משנה ט, וכן סוף פרק חמישי ד"ה עז פנים (מהד' תשס"ג עמ' 150, 494)</i> וכמו שרמזנו על זה למעלה (חדר ד' חלון י"ט). ואמר (ישעיה יא, ד) "ושפט בצדק דלים". וזה נגד רוח חכמה. כי הצדק הן דרכי החכמה, וכמבואר בכלל השני. ואמר עוד (שם) "והוכיח במישור לענוי ארץ", וזה נגד רוח בינה. כי התוכחה בבינה המבררת הדברים כמבואר למעלה. ומלת "יושר" הונח על הבינה, וכמבואר בבית הראשון (חדר א' חלון ה'). ואמר עוד (שם) "והכה ארץ בשבט פיו" וגו' וזה נגד רוח עצה וגבורה:

Window 12

(דברים ד, ו) "ושמרתם ועשיתם כי היא חָכְמַתְכֶם ובינתכם לעיני העמים אשר ישמעון את כל החקים האלה ואמרו רק עם חכם ונבון הגוי הגדול הזה". פירוש "חכמתכם", מנהגי החכמה הראוים לעם חכם כזה. וכדברי הכלל הי"ב וכלל ל"א. וכבר הארכנו בפירוש פסוקים אלו בבית הראשון (חדר ז' חלון א' ב'). והודענו מאין יִוָדַע לעמים שהחֻקים האלו שנוהגים בהם ישראל הן חֻקֵי חכמה ובינה. גם בארנו מקצת ענין זה בבית זה (חדר ב' חלון ה'). ולא אוסיף עוד דבר בזה פה רק לפרש הזכירו "חכמתכם ובינתכם" בכינוייהן. ורצה בזה לפי שכל העמים ינהגו בדרכי שקול הדעת לבד, והן שבע מצות בני נח הנטועים בדעת. ואתם תנהגו במנהגים נפלאים נעלים כולם מדרך השכל האנושי. וגם יתברר כי אלו החקים שאתם נוהגים בהם הם אלוהיים ודרכי החכמה. אז ישתאו ויתפלאו על מה עשה ה' ככה לצַווֹת לזרע יעקב לבד אלו החקים הנפלאים ולא ידעום לכל גוי, אין זה אלא בעבור הבדל נפשותיהן לתהלה ולכבוד מנפשות שאר העמים, וכדברי הכלל הכ"ט. לכן נבדלים במנהגיהם בצווייהן ובאזהרות, וכדברי הכלל הל"א, ולהם לבד יאות להתנהג בחקים כאלו. ועל זה באה הכנוי "חכמתכם ובינתכם". וכדרך (מל"א ב, ו) "ועשית כחכמתך" שבארנו למעלה חלון י'. ונגד זה אמר "אשר ישמעון וגו' ואמרו רק עם חכם ונבון הגוי הגדול הזה". כלומר הגוי הגדול הזה, גדולי הנפשות לתהלה ולכבוד, רק הם לבדם עם חכם ונבון נוהגים במנהגי החכמה העליונה. לא שאר העמים שאינן גדולים בערך נפשותיהן. ואם תבין בדברי מלכת שבא<sup class="footnote-marker">1</sup><i class="footnote">לעיל חלון ח'</i> תראה כי נכונים דברינו מאד:
(דניאל א, יז) "והילדים האלה ארבעתם נתן להם האלהים מדע והשכל בכל ספר וְחָכְמָה". פירוש שנתן האלהים רוח דעה והשכל בילדים האלו וע"י כן ידעו והשכילו בכל דברי הספרים הנכתבים מכל העמים, גם ידעו והשכילו בכל חכמה, הן בחכמת המנהגים, כי הבינו והשכילו בספר תורת ה', גם בכל חכמות למודיות ומלאכת מעשה וכיוצא:
(דניאל א, ד) "ומשכילים בכל חָכְמָה". דומה בפרושו לפירוש פסוק "והילדים האלה" וגו'. כי נבוכדנצר חפץ שמלבד שיהיו בעלי החכמות, גם יהיו בעלי שכל ובינה רחבה שיכולים להשכיל בכל חכמה, הן בחכמת המנהגים והן בחכמות למודיות וחכמת כל מלאכת מעשה:

Window 13

(מל"א ז, יד) "וַיִּמָּלֵא את הַחָכְמָה ואת התבונה ואת הדעת לעשות כל מלאכה בנחשת". פירוש, חירם היה בן אשה אלמנה ממטה דן, כמו שכתוב בדברי הימים. ואביו היה ממטה נפתלי והיה גר בצור, כמו שכתוב בספר מלכים. וכן דעת קדמונינו ז"ל (ערכין טז, ב) ודבריהם אמת. ובעבור צדקת האיש הזה זכה להיות מלא רוח אלהים בחכמה הן בחכמת המנהגים, והן בחכמות למודיות ומלאכת מעשה. וכן היה מלא תבונה ודעת, בסוד השם ב"ה ובידיעות הנשגבות והנפלאות, ועל זה מלת "וַיִּמָּלֵא" בנפעל. לפי שרומז על הרוח העליון שחל עליו ונעשה פתאום מלא חכמה ותבונה ודעת. ובפירוש רש"י ז"ל "שלשה כלי אומנות שהעולם נברא בהן שנאמר 'יי' בחכמה יסד ארץ כונן שמים בתבונה בדעתו תהומות נבקעו', ובשלשתן נבנה הבית" ע"כ. לא כמו שכתב ר"י אברבנאל שאביו היה איש נכרי. ואמו היתה יהודית. אביה ממטה נפתלי ואמה מבנות דן. [ע"כ] וזה רחוק מן הדעת. והנה העיד הכתוב שהיה מלא רוח חכמה ותבונה ודעת, דומה למה שנאמר בבצלאל. וכן ידמה לו בפירושו, ואין צורך לכפול הדברים. ובעבור חכמתו וצדקתו זכה לכל הכבוד הזה. ובמדרש רבותינו<sup class="footnote-marker">1</sup><i class="footnote">מובא ע"י הפירוש המיוחס לרש"י (על דברי הימים ב' ב, יג). ועיין "תורה שלימה" להרב מ"מ כשר, בראשית ל פסקא כ"ו הביא כמה מקורות הקרובים לסגנון זה</i> ז"ל "'נפתולי אלהים נפתלתי' וכן 'דנני אלהים'. אמרה רחל מעתה עקמתי פתולים ועקמומיות עד שאני יכולה לדמות עצמי ללאה אחותי. אם לאה תתפאר עצמה בבצלאל בנה שיעשה המשכן, יצטרך להשתתף במלאכתו אחד מבני. (שמות לא, ו) 'את אהליאב בן אחיסמך למטה דן'. ואם שלמה בן אחותי יבנה בית המקדש, צריך להשתתף עמו מבני דן ונפתלי". ע"כ. למדנו מהם כי חירם נערך עם אהליאב ובצלאל. ומה שאמר "לעשות כל מלאכה בנחשת". אינו שב על "וימלא את החכמה ואת התבונה ואת הדעת"; כי היה מלא חכמה בכל דבר כמו שכתוב בדברי הימים (דהי"ב ב, יג) "יודע לעשות בזהב ובכסף בנחשת בברזל באבנים ובעצים בארגמן בתכלת ובבוץ ובכרמיל, וּלְפַתֵּחַ כל פִּתּוּחַ ולחשוב כל מחשבת אשר ינתן לו עם חכמיך וחכמי אדוני דוד אביך". אבל שב על (מל"א ז, יג) "וישלח המלך שלמה ויקח את חירם מצור". כי שלח אחריו ולקחו משם בעבור מעשה הנחושת. ואין הטעם כדברי ר"י אברבנאל ז"ל שלא רצה שלמה שיעשה דבר מהזהב המיוחד לדביר ולהיכל, בעבור היותו מבני נכר. כי כבר אמרנו שהיה איש יהודי ממטה נפתלי. אבל הטעם כי למלאכת הזהב לעשות השלחנות והמנורות וכיוצא היו חכמים רבים בירושלים יודעים לעשותן. כי היה צורת הכלים האלו נודעת לעיניהם, בהיות במשכן ה' כדמות הכלים האלו שעשו בצלאל ואהליאב במדבר, ולא שִׁנָה שלמה מתבניתן. כי מצות התורה שיעשו לעולמים כתבנית אשר הראה את משה בהר. וכמו שכתבנו בפירוש "רוח חן".<sup class="footnote-marker">2</sup><i class="footnote">חכמת שלמה, פרשה ז פסקא טו (עמ' 101-102) ועוד עיין שם הקדמה שניה (עמ' 18)</i> שעל כן נאמר (דהי"ב ד, ז) "ויעש את מנורות הזהב עשר כמשפטם". כלומר אע"פי שהִרְבָּה לעשות מנורות, היו כולם כמשפטם כתבנית מנורת המדבר, וכן כולם. אבל כלי הנחשת עשה שלמה חדשות מדעתו. כי עשה שני עמודים יכון ובעז והים וכיורות והמכונות. והכל לכונות נפלאות בסוד אלוהי. כמו (מל"א ז, לג) "ומעשה האופנים כמעשה אופן המרכבה" ואמרו ז"ל<sup class="footnote-marker">3</sup><i class="footnote">כן כתב רבינו גם ב"רוח חן" (פרשה ט פסקא ח, עמ' 134) ומקורו רד"ק (בהקדמתו לפירושו למעשה מרכבה של יחזקאל, מקראות גדולות, לובלין, תרי"ז) ודברי רד"ק על מלכים-א (ז, לג)</i> כאשר ראה יחזקאל ע"ה, וראה שלמה בחכמתו מה שראה יחזקאל בנבואתו, וכדמות אלה לא נעשו במדבר. והיה צריך לאיש מלא חכמה תבונה ודעת לעשותן. ובעבורן שלח אחר האיש הנכבד הזה שבחכמתו הנפלאה יעשה כל הכלים האלה. ולכן לא הטריחוֹ במעשה הזהב והכסף וכיוצא, כי היו עוד חכמי לב רבים אתו שיכולים לעשותם. וזה נכון מאד:
(דהי"א כה, כא) "ועמך בכל מלאכה לכל נדיב בַּחָכְמָה לכל עבודה והשרים וכל העם לכל דבריך". פירוש "בחכמה" חכמת למודיות ומלאכת מעשה. כי נכתב אצל המלאכות ולמד מענינו. ומקומו בחדר הי"ב כי שם יתבארו לשונות של "חכמה" שהן ממין זה. ואולם קבעתיו גם פה לפי שאלה הנדיבים בחכמתם היו ג"כ צדיקים חכמים במנהגים ישרים. כי היו חכמי לב, כמו האנשים הנכבדים שהתנדבו לעשות את כל מלאכת המשכן, כמו שנזכר בתורה (שמות לו, ב) "כל אשר נְשָׂאוֹ לבו לקרבה אל המלאכה לעשות אותה". ובפירוש נאמר בתורה<sup class="footnote-marker">4</sup><i class="footnote">שמות לה, י</i> שהנדיבים הללו היו חכמי לב וזכו לרוח אלהים. ואין ספק כי דומים להם הנדיבים בחכמה בימי דוד ושלמה בנו שהיו ג"כ בעלי הרוח הטובה בעבור צדקתם וחכמתם. והנדיבות עצמה מחֻקֵי חכמת ההנהגה:
(ירמיה י, יב; וכן נא טו) "מכין תבל בְּחָכְמָתוֹ". נזכר פעמיים בספר ירמיה. ושניהן כדברי הכלל הי"ג והי"ד. כי הנחתן על מעשה השם ב"ה בשמים ובארץ, שנאמר עליהן (תהלים קד, כד) "כולם בחכמה עשית". ולא אוכל לפרש פה יותר. ויתבארו היטב בספר "מעין גנים" בעז"ה:
(שמואל ב יד, כ) "ואדוני חכם כחכמת מלאך האלהים". ובארנוהו בחדר השני (חלון ו'):

Window 14

והנמצאים ממין זה בלשון תרגום בספר דניאל ובספר עזרא גם הם הולכים הלוך על הסדר ונשענים על הכללים שיסדנו ואלו הן:
(דניאל ב, כ) "ענה דניאל ואמר להוי שמה די אלהא מברך מן עלמא ועד עלמא די חָכְמְתָא וגבורתא די ליה היא". פירוש חכמתא. חכמת המנהגים צדק משפט ומישרים, וכדברי הכלל הי"ד. ואמר זה בעבור שנגלה לו בחזיון לילה חלום נבוכדנצר ופתרונו, וראה ענין ארבע מלכיות, גם המלכות החמישי שתקום לעולמי עולמים. ואז ברך את השם ב"ה המנהיג את עולמו בחכמה שאין לה קץ. דבר והפך-הדבר, פעם מקים מלכים, ופעם משפיל מלכים. והכל בחכמה צדק משפט ומישרים. וכמו שאמר (דניאל ב, כא) "והוא מהשנא עדניא וזמניא מהעדה מלכין ומהקם מלכין". כלומר בחכמתו משנה עתים וזמנים מטוב לרע ומרע לטוב. מסיר מלכים ומקים מלכים אחרים תחתיהם. והנה החכמה היא לה' לבדו כי הוא מבין סוד החכמה, וממנו נודע ונאצל כל חכמה. וכמו שעמו החכמה כן עמו ית' הגבורה והכח להשלים מה שיגזור כפי סוד חכמתו העליונה. ולכן כל מה שראה המלך נבוכדנאצר בחלומו יתקיים ולא יפול דבר ארצה. וכדרך (איוב ט, ד) "חכם לבב ואמיץ כח". ובארנוהו למעלה (חדר ד' חלון י"ז). וכבר נתקיימו ארבע הידות:
(דניאל ב, כא) "יהב חָכְמְתָא לְחַכִּימִין ומנדעא לידעי בינה. פירוש "חכמתא" רוח אלהים המגַלה ציורי החכמה בלב. וכדברי הכלל הכ"ז. כי אם עשה האדם את שלו, והתגבר על יצרו ונוהג בחכמה נגד טבע לבו, וכל חפצו אל החכמה, אז יִלָוֶה אליו העזר האלוהי ממרומים להוציא ציורי נפשו הצחות מן הכח אל הפועל. והוא רוח אלהים בחכמה, ואז יהיה חכם לב. וכמבואר למעלה אצל בצלאל ואהליאב ושלמה וכיוצא. וכן קרה לדניאל לפי שהתאמץ בכל לבו נגד יצרו ונהג בחכמה גם בארץ אויביו, כנזכר בראש ספרו, לכן לבשתו רוח ה' בחכמה ובתבונה ובדעת. ועל זה אמר (דניאל ב, כא) "יהב חכמתא לחכימין" כלומר נותן רוח חכמה בלב החכמים הנוהגים בחכמה. וכן בעבור שהתבונן ביראת ה' כבודו וגדלו, והיה ירא את ה' מאד, לבשתו רוח ה' בבינה ובדעת להבין העמוקות והסודות החתומים וזכה גם לרוח נבואה לדעת נפלאות אשר תהיינה באחרית הימים. ועל זה אמר "ומנדעא לידעי בינה". כלומר וכן נותן השם ב"ה רוח דעת ויראת ה' בלב היודעים בינה. כלומר האוהבים והחפצים להשתמש ברוח בינתם ודעתם ביראת ה' וכבודו, וכמו שקרה לו כי נגלה אליו בנבואה חלום נבוכדנצר ופתרונו ולכן חתם (ב, כג) "וכען הודעתני די בעינא מנך די מלת מלכא הודעתנא". והבן:
(דניאל ב, כג) "לך אֱלָהּ אבהתי מהודא ומשבח אנה די חָכְמְתָא וגבורתא יהבת לי". פירוש "חכמתא", רוח אלהים בחכמה להיות נוהג בכל מנהגיו בחכמה, וכדברי הכלל הכ"ז. כלומר הנני משבח ומרומם את שמך על כל הטובה אשר עשית עמדי מנעורי עד היום הזה. כי נתת בי רוח חכמה וע"י כן אני נוהג בכל מנהגי בחכמה. וגם בארץ אויבנו לא נטיתי לבי מדרך חֻקוֹתיך, כי לבי לב חכם ובעבור כן זכיתי להנצל מכל רע כי השגחת השם ב"ה דבקה בחכמים. וכן נתת בי גבורה להתיצב ולהתקומם נגד המורדים ושרים ואדונים קשים. כענין שקרה לו בנעוריו עם המלצר (דניאל א, יא). ועתה כשרצה רב טבחים להרגו עם חבריו הצדיקים במספר שאר חכמי בבל בפקודת המלך. התאמץ דניאל ושאל ממנו שיביאנו לפני המלך. ולא ירא ולא פחד מחמתו. ויותר מזה שהבטיח דניאל למלך שאחרי שלשת ימים יגיד למלך החלום והפתרון, וזה גבורת הלב במאוד. כי עדיין לא ידע אם יגלה השם ב"ה סודו על ידו אם לא. ואם לא יקים את דברו שהבטיח למלך יוסיף עליו חרון אפו. ודניאל לא חש לכל זה בעבור כי היתה עליו רוח נדיבה וגבורת הלב ונשען על עזרת השם ב"ה. וכמו שבארנו ענין זה בבית הראשון (חדר ה' חלון ד'). ולכן כשנגלה לו הסוד בחלום הלילה הודה ושבח את השם ב"ה על שתי המתנות שנתן לו, החכמה והגבורה שהיו עמו מנעוריו. ועוד נתן הודאה על החסד שגמל עליו עתה להודיעו חלום המלך ופתרונו ברוח נבואה. ואמר "וכען הודעתני וגו' די מלת מלכא הודעתנא" וכמבואר למעלה. והנה עם השם ב"ה החכמה והגבורה גם עמו הדעת. כמו שאמר (ב, כב) "הוא גלא עמיקתא ומסתרתא, ידע מה בחשוכא ונהורא עמיה שרא". והוא ב"ה חולק כבוד ליראיו לברך אותם בשלשת המתנות הללו חכמה וגבורה, כמו שאמר "די חכמתא וגבורתא יהבת לי". וכן דעת העמוקות והעתידות כמו שאמר "וכען הודעתני" וגו'. והבן:
(דניאל ב, ל) "ואנה לא בְחָכְמָה די איתי איתי בי מן כל חייא רזא דנא גלי לי, להן על דברת די פשרא למלכא יהודעון ורעיוני לבבך תנדע". פירוש "בחכמה" בעבור חק החכמה צדק משפט ומישרים. וכדברי הכלל הי"ב. כי דניאל עשה שתי התנצלויות לפני המלך כשגלה לו סוד החלום. התנצלות אחת לכבוד השם ב"ה ולהציל חכמי בבל מיד המלך. ועל זה אמר (ב, כז-כח) "רזא די מלכא שאל לא חכימין אשפין וגו' יכלין להחויא למלכא. ברם איתי אלה בשמיא גלה רזין והודע למלכא נבוכדנצר". כלומר אל תבער חמתך בחכמי בבל, כי שאלתך מהם עמוקה מדעת האדם. ואולם תן כבוד לה' אלהי השמים המגלה רזין והודיעך מה יהיה באחרית הימים. התנצלות שניה למעט ולהשפיל מעלתו, שאיננו מתפאר בצדקתו ובכשרון מעשיו שהוא חכם מכל אדם, ושבעבור כן נדבקה בו השגחת השם ב"ה להודיעו הסוד הזה, ולהעלימו מיתר בני אדם שאינן זכאין וטובים כמוהו. אלא שלכבוד המלך להודיעו מה שהיה חפץ לדעת, על כן גלו לו הסוד להודיעו למלך. ועל זה אמר "ואנה לא בחכמה" וגו' כלומר לא בעבור כי חָכַמְתִּי יותר מכל החיים גלו לי לכבודי הסוד הזה' זולתי בעבור כבוד המלך:
(דניאל ה, יא) "וְחָכְמָה כְּחָכְמַת אלהין השתכחת ביה". פירוש "וחכמה", שנגלו בלבו ציורי החכמה. וכדברי הכלל הכ"ז. וזה אחד משני פסוקים שרמזנו עליהן בבית הראשון (חדר ג' חלון א'). ואמרנו שבתחלת המחשבה נראין כסותרין את הכלל שיעדנו שאין תאר "חכם" נופל על המלאכים והצבאות. וכבר פרשנו הפסוק האחד בבית זה (חדר ב' חלון ו'). והוא (שמואל ב יד, כ) "ואדוני חכם כחכמת מלאך האלהים". ואמרנו שעל כן נכתבה המליצה "חכם כחכמת מלאך", ולא אמרה "ואדוני חכם כמלאך אלהים". לפי שאין התואר נופל על מלאכים וצבאות. ועכשיו הפירוש: אדוני חכם וחכמתו גלויה כל עת בלבו. כמו שנגלה החכמה במלאך אלהים בלי השתנות. שאע"פי שלא יאמר עליהן התואר בעבור שאין מנהגם בחכמה בבחירה וברצון, בכל זאת יודעים כל עת דרכי החכמה. וכן בפסוק זה אומר "וחכמה כחכמת אלהין השתחכחת ביה". כלומר ציורי חכמתו בלבו חזקים וקבועים בו בלי השתנות, כחכמת המלאך שהיא קיימת בו לעד. ואילו היה נאמר "וחכם כאלהין" אז היה סותר הכלל שהנחנו. והבן:
(דניאל ה, יד) "וְחָכְמָה יתירה השתכחת בך". פירוש "וחכמה", ציורי החכמה הרבים. וכדברי הכלל הי"ב. כלומר ידעתי שנגלו בלבבך ציורי החכמה הנפלאים. בעבור כי זכית לרוח אלהים בחכמה בתבונה ובדעת:
(עזרא ז, כח) "ואנת עזרא כְּחָכְמַת אלהך די בידך מני שפטין ודינין די להוון דיינין וגו' לכל ידעי דתי אלהך". פירוש "כחכמת אלהך", כפי רוח החכמה אשר עליך המצייר בלבך ציורי החכמה כולם. וכדברי הכלל הכ"ז. כי ידע ארתחשסתא שעזרא סופר מהיר בתורת ה', מלא רוח חכמה. ולכן צוהו שיושיב שופטים ודיינים השופטים משפט צדק כפי חֻקֵי החכמה העליונה. והדבר הקשה מהם יקריבון אליו וילמדם הדרך הנכון בכל דבר כפי חכמתו הגדולה:
והנה התבארו כל המקומות שנזכר בהם שם דבר "חכמה" הנכתבים על חכמת המנהגים צדק משפט ומישרים. ופרשנו כולם על דרך אחד ועל מנהג אחד. ואולם לשונות של חכמה הנכתבים על חכמות טבעיות למודיות ומלאכת מעשה, וכן אותן הנכתבים על האוילים בוזי חכמה, הנה דרך אחר להם. ואקבצם כולם אל החדר השנים עשר ושם יתבארו כולם בעז"ה. ועתה נבוא לפרש כל לשונות של "חכמה" הנכתבים בספר קהלת:

Chamber 7



Window 1

<small>החדר השביעי ובו י"ז חלונות יבאר שם דבר "חכמה" שבספר קהלת כולם על חכמת ההנהגה הישרה. יביא כל הכתובים שנזכר בהם שם זה. יבאר אותם כפי דרכו:</small><br>(קהלת א, יג-יד) "אני קהלת הייתי מלך על ירושלים. ונתתי את לבי לדרוש ולתור בְּחָכְמָה על כל אשר נעשה תחת השמים הוא ענין רע נתן אלהים לבני אדם לענות בו". פירוש, תחלה פתח ספרו ואמר (א, ב-ג) "הבל הבלים אמר קהלת וגו' הכל הבל. מה יתרון לאדם בכל עמלו שיעמול תחת השמש". והזכיר כל מה שהוא תחת השמש, והכל למראה עיני האדם ולמשמע אזניו. והודיע שאין כל חדש תחת השמש, ואין בהם יתרון ומועיל לאדם זולתי החכמה כי היא עליונה ממעל לשמש. והחכם ינחל נחלת שדי ממרומים, ואת נפשו יְחַיֶה לנצח. ולכן אין טוב כי אם חכמה ויראת ה'. ואחר שהקדים זה החל לבאר דבריו ואמר כי פי המדבר הוא קהלת שהיה מלך על ישראל בירושלים. ואמר ראב"ע ז"ל "עניני הספר יורו כי באחרית ימיו חברו, כאילו יאמר לדורות הבאים: כך וכך נסיתי בימי חיי, ויכלתי לנסות כל דבר בעבור היותי מלך. וענין 'על ישראל', בעבור שהיו בם לעולם נביאים וחכמי לב כמו בני זרח, ולא כבני קדר השכונים באהלים. והענין שהייתי מלך על עם חכם ונבון. ואמר 'בירושלים' בעבור היות מקומה נכון לכל החכמה". ע"כ. והנה בהיותו קהלת שאסף החכמה והתבונה והדעת מן השם, הודיע שנתן לבו (ב, יג) "לדרוש ולתור בחכמה". והדרישה היא החקירה כמו (ויקרא י, טז) "דרש דרש משה". "ולתור" כמו (במדבר יג, כה) "מתור הארץ", כדרך המרגל ארץ והולך בה לארכה ולרחבה לראות מה היא. כן תר בחכמה ובכל חלקיה לראות על כל אשר נעשה תחת השמים. והוא העמל הנעשה תחת השמש, שבני אדם יגעים בדברים אלו ומשתמשים בהם בכחותיהם, זה כה וזה כה. יש מהן בעלי התאוה לאכול ולשתות ולהתענג בתענוגות בני אדם. ויש מהן בעלי הכבוד והשררה למשול על אחרים ולעשות המלחמות. ויש מהן בעלי השכל החוקרים בטבעיות ובכל הלמודיות ומלאכת מעשה. וכל כת מהן יחשבו דרכם נכון, ושהם מאושרים אם ישיגו חפצם. וכאשר דרש ותר בחכמה העליונה שהיתה אסופה בנפשו, ראה והבן שכל הנעשה תחת השמים הוא ענין רע ואין חפץ בו. ואלהים נתן התשוקות האלו לבני אדם לענות בו. כלומר שינהגו בענין הרע הזה. לא שחפץ השם במנהגים האלו. חלילה חלילה! אבל נטע בנפש האדם מתחלת היצירה כל הכחות האלו שמהן תסתעפנה התשוקות בכללן. ובני אדם נבדלים בעניניהן. יש שתגבר עליו התאוה. ויש שתגבר עליו הכבוד המדומה והממשלה. ויש תגבר עליו תשוקת ההשכלה בטבעיות. והכל ענין רע בעבור שהוא תחת השמים. ואין הנהגתן בחכמה ודרכי השם ב"ה, ולכן אין בם תועלת. ואין בעליהן מאושרים גם אם ישיגו תאותן. וכן לא תועיל בינת האדם ושכלו להשיגם. גם לא יבין תכלית המעשים ועיקרן מראשית עד אחרית. ואלהים חפץ כן שייראו בני אדם את ה' וילמדו ממנו החכמה באמת, וישתמשו בכחותיהם כפי דרכי החכמה העליונה ואז טוב להם. אבל הם סרו מדרך ה' ונדבקו בדברים שתחת השמש, ונשענו על כחותיהם לעשות כטוב בעיניהם, ועל בינתם ושכלם שיבינו דרכם. וטעו טעות גדולה וכמו שאמר (קהלת א, יד) "ראיתי את כל המעשים שנעשו תחת השמש והנה הכל הבל ורעות רוח". ומלת "ראיתי" על ראית השכל. כי בהיות חכמה קדומה בנפש יוכל להשכיל שכל הנעשה תחת השמש הבל ואין בו מועיל. וכמ"ש למעלה (חדר ה' חלון א').
"ורעות רוח", כמו (הושע יב, ב) "אפרים רועה רוח ורודף קדים". כלומר שמחשבת בני אדם על הדברים שתחת השמש אינו כי אם הרחבת הרוח כפי העולה על רוחם ואין בו דעת והשכל. כי אילו יחכמו ישכילו זאת שאין טוב בכל אשר תחת השמש. וכמו שאמר (קהלת א, טו) "מעוות לא יוכל לתקון וחסרון לא יוכל להמנות". כלומר מה שהוא מעוות תחת השמש, לא יוכל האדם לתקון שיהיה ישר. ומה שהוא חסר תחת השמש, לא יוכל האדם לעשותו שלם. כי כל מה שעשה אלהים, (קהלת ג, יד) "עליו אין להוסיף וממנו אין לגרוע". ולא תועיל הגבורה והחריצות והשכל והבינה לאדם מאומה. כי הכל הולך כפי סוד החכמה העליונה. וכל זה ראה קהלת בחכמה. כדרך (הושע יד, י) "מי חכם ויבן אלה" (ומבואר בחדר ב' חלון י'). וראב"ע ז"ל פירש שחקר בחכמה לראות דברי חפץ ועיקרי כל המעשים. אע"פי שהוא ענין רע שיתעסק האדם בדבר שלא יועיל. ע"כ. ואני אומר כי מלת "בחכמה" על חכמת השם בסוד ההנהגה. ו"ענין רע" על מנהגי בני אדם תחת השמים אשר לא בחרו בחכמה. ובעבור שהיה חכם ומאמין שהכל בחכמה, השכיל כי מנהגיהם רעים ואין בם מועיל. וכמבואר:

Window 2

(קהלת א, טז-יח) "דברתי אני עם לבי לאמר אני הנה הגדלתי והוספתי חָכְמָה על כל אשר היה לפני על ירושלים, ולבי ראה הרבה חָכְמָה ודעת. ואתנה לבי לדעת חָכְמָה ודעת הוללת וְשִׂכְלוּת. ידעתי שגם זה הוא רעיון רוח. כי ברוב חָכְמָה רוב כעס ויוסיף דעת יוסיף מכאוב". פירוש "חכמה" חֻקֵי החכמה העליונה וציוריה. וארבעתן מתפרשים כן. הן חֻקֵי החכמה שהן מנהגי האדם והוא חכמת הנפש, וכדברי הכלל הי"ב. והן חכמת ההנהגה העליונה צדק משפט ומישרים וכדברי הכלל הי"ד. ועתה הבן המליצות הסתומות הללו ועמוד על הכונה הפנימית! למעלה אמר (א, יג) "ונתתי את לבי לדרוש ולתור בחכמה". ופה אמר "ואתנה לבי לדעת חכמה". מה בין זה לזה? ואם כבר תר ודרש בחכמה ומצא שהכל הבל ורעות רוח וענין רע, מה רצה לדעת עוד? ולמה למעלה לא בקש רק "לדרוש ולתור" בחכמה. ועתה אמר שבקש "לדעת" חכמה. וגם בקש לדעת (א, יז) "הוללות ושִׂכלות"? ועוד למה למעלה אמר "הבל ורעות רוח וענין רע". ופה אמר לבד "רעיון רוח" ולא אמר שהוא הבל וענין רע? ועוד למעלה לא אמר שרוב הדרישה והחקירה הרבה לו כעס ומכאוב. ופה (א, יח) אמר שמצא כעס ומכאוב? ובאמת שלשת הכתובים הלול סתומים וחתומים.
ויאמר ראב"ע ז"ל "אחר שלמדתי החכמות והוספתי, נתתי לבי לדעת עיקר הוללות ועיקר השכלות שהוא הפך ההוללות. אע"פ שזה רעיון הבל. כי כאשר בקש לדעת השכלות ראה כי המשכיל המכיר דברי העולם ברוב חכמתו, תמיד יהיה לו כעס ומכאוב ולא ישמח בבנים בעבור דעתו שאחריתם למות בחייו או אחריו. ולא בעושר כעוף יעופף, וגם לא יועיל ולא יושיע ביום האיד. והמות נתון בין שתי עיניו". עד כאן דבריו ז"ל והם תמוהים. כי החכם ואיש הדעת לא ישתומם על דברי העולם כי יודע שהכל הבל. ואין צורך לחכמה רבה להכיר תהפוכות העולם, וכל אדם ידענו. כי לא באר הרב ז"ל רק "ודעת הוללות וְשִׂכְלוּת", ולא באר תחלת הכתוב "לדעת חכמה". גם אין שכלות הפך מן הוללות. כי שכלות היא שטות ולא שכל ובינה, (ואם הוא) [למרות שהוא] כתוב בשי"ן. הנה נמסר עליו במסרה שהוא כמו סּכלות בסמ"ך גם רש"י זל פתרו לשון שטות. והענין צריך פירוש:
דע כי שלשת הכתובים הנזכרים, ענינם נשען על דברי הכלל התשיעי שיסדנו שאין על החכמה מופתי הדעת. ואיננה נודעת בדרך אמת נשגב מדרך המופת המדעי, זולתי למאצילה ית', הוא אלהי עולם אדון כל הארץ. אבל לבני אדם סודה סתום וחתום כמו שאמר (איוב כח, יב) "והחכמה מאין תמצא" וגו', והיה המענה (כח, כג) "אלהים הבין דרכה והוא ידע את מקומה". ולכן כל המתואר ב"חכמה" אין בידינו לדעתו במופת ברור, הן חכמת הנפש, והן החֻקים האלהיים העליונים שצוה לבני אדם לעשותן והאזהרות שהזהירנו מהן, הן חכמת ההנהגה העליונה שבה מנהיג השם ב"ה את עולמו, וכמו שבארנו ברחבה בבית הראשון (חדר ח' חלון א'). ואילו היה אפשר לנו להוכיח דרכי החכמה במופתים ברורים, והיינו מנצחים בכח המופת איזו דרך חכמה ואיזו סּכלות, וכדרך שהורשה לנו לעשות בדרכי הבינה שאין בהן רק דרך אחד כמו מופתי הלמודיות, אזי היה נקל לנו לנצח את האוילים בוזי חכמה ומוסר, ואת הכסילים הבוטחים על חילם. וכן ה"חכמים בעיניהם והנבונים נגד פניהם" ולמלאת פניהם קלון באמצעות המופתים המכריחים אנשי הריב להודות כי שקר נחלו, ושדברי החכמים כדרבונות. אבל בעבור שאין בידינו מופתים על כל אלה כי אין קץ לחכמה ועמוקה משאול מה תדע, לכן יסוד החכמה היא האמונה והיראה. וכמבואר בכלל הכ"ה. ונשאר מקום לאוילים ולכסילים לחלוק על האמת. והנה בעבור שאין על החכמה מופתי הדעת, אין לחכם לעמול ולטרוח למצוא המופתים על החכמה, ולהבדיל במופתים בין דרכי החכמה ודרכי הסּכלות. כי בכל אשר יעמול לא ימצא דבר. ורק ישים מגמתו להשכיל שכל טוב בעניני החכמה. ולתת טעמים יקרים על דרכיה, ולקרב עניניה אל לב האדם במשליו ובמוסריו הטובים. ובעיקרי הדברים ישען על ה' אלהיו ויבטח בו באמת. וכבר בארנו למעלה (חדר ג' חלון א'). שחלילה לומר שקהלת ההביל החכמה. שכל המתואר "חכמה" הוא ענין טוב ונשגב, ולא יפול על זה לשון "הבל". וכל שכן שאין להניח על החכמה מליצת "ענין רע" כי החכמה טובה ולא רעה. וכמו שבארנו בבית הראשון (חדר ב' חלון ז').
ועל היסודות הללו נשענים המליצות. כי תחלה באר שנתן לבו לדרוש ולתור בחכמה על כל אשר נעשה תחת השמים. וכמו שבארנו בחלון א' שחקר ודרש ותר בכל מהלכי החכמה שהיו נודעים לנפשו, לראות בשכלו היש בכל מעשה בני אדם תחת השמים ענין טוב ראוי לאחוז בו כפי החכמה. ונתברר לו שכל הנעשה תחת השמש הכל הבל ורעות רוח. ושהעוסק באלה הדברים אין לו יתרון במה שהוא אדם. וכמו שאמר (קהלת א, ג) "מה יתרון לאדם וגו' שיעמול תחת השמש". ואין טוב כי אם בחכמה ובכשרון מעשים. ועל כן העוסק תחת השמש בכל עניניו כפי החכמה, לו לבד היתרון. והנה הדרישה והחקירה שהזכיר, היו על פי יסודות החכמה שבנפשו. ואלו היסודות שָׂם לו להקדמות ולהצעות מדרשיו ומחקריו, כדרך מקבלי התורה ואנשי אמונה המשכילים והחוקרים על פי הצעות החכמה שלמדו ושקבלו מרבם. ואע"פ שלא בא המופת<sup class="footnote-marker">1</sup><i class="footnote">ההוכחה</i> על אמתת ההצעות הללו, הנה אין צורך לאמתם במופת, [ב]עבור שהן דברי קבלה עד למשה מפי הגבורה. וכן עשה שלמה שהיה מבעלי השמועות חקר ודרש כפי יסודות החכמה שקבל באמונה. ועל זה אמר (א, יב) "אני קהלת הייתי מלך על ישראל בירושלים". כלומר דע כי הנני מלך אשר בחר בי השם. ומלכתי על ישראל מקבלי חֻקֵי החכמה העליונה, ומושבי בירושלים אשר משם תצא תורה ודבר ה'. ותדע מזה שאני מִכַּת החכמים אנשי אמונה. ועל כן אמר (א, יג) "ונתתי את לבי לדרוש ולתור בחכמה על כל אשר נעשה תחת השמים". ומלת "לבי" על השכל והבינה, כמבואר בכלל הכ"א. כי דרש וחקר בשכלו ובבינתו הרחבים על כל הנעשה תחת השמים לראות מה יתרון יש בם. והיתה הדרישה בחכמה, כלומר בנויה על יסודות החכמה שהצטיירו בלבו ונאמנין בעיניו מאד. והודיע שמצא בשכלו שֶׁכָּל אשר תחת השמים הוא ענין רע לבני אדם. שהדבק בקניני העולם ובמחמדיו ומסכל החכמה, נוטה מן הטוב ודבק ברע. וגם כל עניניהן הבל, כי אין ממש בכל אלו הדברים, והכל כצל עובר. וכן העמל והיגיעה בעניניהן הוא רעיון רוח. כלומר "רעות רוח" האדם העולה מאליו ומתפשט בדמיונות ומדמה ענינים זרים לא יועילו ולא יצילו. כי צריך החכם לשום מעצור לרוחו על פי החכמה שלא יבוא לידי רעיון רוח, וכמו שבארנו למעלה (חדר ד' חלון ח') בפסוק (משלי כט, יא) "כל רוחו יוציא כסיל". ואחר שהודיע קהלת מה שמצא בבינתו כשחקר ודרש על פי החכמה, שהוא מדרש טוב לחכמים בעלי אמונה הנותנים כבוד לאלה ההקדמות שהמדרש בנוי עליהן, ולא יועיל כל זה "לחכמים בעיניהם" ולכסילים ולאוילים שהן בוזי החכמה ויחלקו על יסודות הדרוש. ואם יערו<sup class="footnote-marker">2</sup><i class="footnote">לשון עירוי וחפירה לעקור היסודות, כמו "ערו ערו עד היסוד בה" (תהלים קלז, ז)</i> יסודותיו לא יעמוד בנין השכל הבנוי עליו. וכדרך (משלי כג, ט) "באזני כסיל אל תדבר, כי יבוז לשכל מִלֶיךָ". ויתבאר בספר "מעין גנים" שהכסיל יבוז שֵׂכֶל מליהם של חכמים בעבור שהן בנויין על יסודות החכמה.
לכן הודיע קהלת שרצה להועיל גם לנלוזים מן החכמה, ולברר לעיניהם שההקדמות שהוא בונה עליהן מדרשו ומחקריו, ישרים ונאמנים במופתים מכריחים, עד שיודו כל באי עולם שדבריו אמת. ועל זה אמר (א, טז) "דברתי אני עם לבי לאמר, אני הנה הגדלתי והוספתי חכמה על כל אשר היה לפני על ירושלים". פירוש הרחבתי לדבר עם לבי שהיה רחב בשכל ובבינה כ"חול אשר על שפת הים".<sup class="footnote-marker">3</sup><i class="footnote">מלכים-א ה, ט</i> ואמרתי הנה הגדלתי והוספתי חֻקֵי החכמה יותר מכל החכמים הגדולים שהיו לפני בעיר החכמה ירושלים. והנני חכם מכל אדם, הן בשמועות הרבים בדברי השתי תורות<sup class="footnote-marker">4</sup><i class="footnote">תורה שבכתב ותורה שבעל פה</i> שנודעים לי כל ההלכות וכל משפטי החכמה, וכן בדרכי החכמה הנפלאים הנמסרים למלכים, כמבואר בבית הראשון (חדר ח' חלון ז'). וכן בדרכי ה' שהוא מנהיג בהן עולמו שהן כולם בחכמה. ועל שתי אלה אמר "הגדלתי והוספתי חכמה". ומלבד מאסף השמועות הרבות שבלבי, הנה עוד נפלאתי מכל החכמים שקדמוני ואשר חיים עודנם, בעניני החקירות והדרושים בשכל שדרשתי וחקרתי בעניני "חכמה" ועניני "דעת". וכמו שאמר למעלה שנתן לבו לדרוש ולתור בחכמה. ועל זה אמר "ולבי ראה הרבה חכמה ודעת". ומלת "ראה" על ראיית השכל והבינה הכלולים במלת ולבי, כמו שבארנו למעלה. ואמר בלבו אחר שעלו בידי מאסף שמועות החכמה הרבים והנפלאים, אין דבר נעלם ממני. וגם נטוע בי שכל ובינה עד להפלא. אולי אוכל למצוא המופתים על דרכי החכמה? לברר במופת חותך בין כל שני דרכים, איזו מהן חכמה ואיזו מהן הוללות וסּכלות, שעל ידי כן אכריח לכל באי עולם שיודו על יושר דרכי החכמה וקלקול דרכי הסּכלות וההוללות? וכבר בארנו בכלל כ"ח שמלת "דעת", נופל על הדברים הנודעים במופתים. ועל זה אמר (א, יז) "ואתנה לבי לדעת חכמה ודעת הוללות וְשִׂכְלוּת". כלומר אז נתתי לבי, שכלי ובינתי לדעת "חכמה", לידע במופת ברור מהו חכמה. וכן לדעת במופת ברור מהו "הוללות וְשִׂכְלוּת". והנה אמרנו שאי אפשר לאדם למצוא מופתים על החכמה, ולוא יחכם אלף פעמים משלמה. כי איננה נודעת זולתי להשם ב"ה. וכעדות ספרי הנבואה (איוב כח, כג) "אלהים הבין דרכה והוא ידע את מקומה". והוא הדבר עצמו שהעיד עליו ג"כ קהלת באמרו (א, יז) "ידעתי שגם זה הוא רעיון רוח". כלומר התאמצתי בכל כחי לעמוד על הדבר, חקרתי דרשתי ועליתי מעלה מעלה בסולם החכמה ולא מצאתי דבר. אבל זאת ידעתי, כלומר נודע לי עתה שגם זה רעיון רוח. כמו שמצאתי שכל אשר נעשה תחת השמים הוא רעות רוח כנ"ל. כן הדבר הזה שדמיתי בלבי למצוא המופתים על החכמה. לא בחכמה שאלתי על זה כי אם ברעיון רוחי שָׂגְבָה רוחי בקרבי לחשוב מחשבות רחוקות ונפלאות כאלו שהן מסוג הנמנעות. כי אי אפשר לאדם לעמוד על סוד החכמה. ויותר שיַרבה חכמה ויקַרב שמועה לשמועה ודבר לדבר, יותר יתעלם ממנו דרך המופת, כי אין קץ לחכמה. ותמיד תרבינה שאלות ותמיהות בסוד חֻקֵי החכמה, ובסוד דרכי ההנהגה העליונה, ולא ידע ולא יבין. ותחת אשר חשב להקל מעליו משא הטענות באמצעות מציאת המופתים, תכבד עליו יותר התמהון. ועל זה אמר (א, יח) "כי ברוב חכמה רוב כעס". עמוד והתבונן על יושר המליצה! כי למעלה (חדר ג' חלון ד') בארנו פירוש פסוק (קהלת ז, ז-ט) "כי העֹשק יהולל חכם וגו' אל תבהל ברוחך לכעוס" וגו'. שמוסב על התמיהות שיתמה האדם בדרכי השם ב"ה. ואמרנו שם שהכסיל בראותו כל זה, כעס הנפש תבלבלהו. בעבור שרוחו גבוה ואין מעצר לרוחו. וכדמות זה אמר קהלת פה, "כי ברב חכמה רוב כעס". כלומר יותר שירבה האדם חכמה להבין סודה להקל מעליו תמהון לבבו, יותר יכעס ויתבלבל. כי ירבו התמיהות והשאלות וילך נבוך בנבכי ים החכמה. כי יגברו המים, "נחל לא יוכל לעבור"<sup class="footnote-marker">5</sup><i class="footnote">מליצה ע"פ יחזקאל מז, ה</i>. וכן "יוסף דעת", כלומר המוסיף ודוחה וחוקר בעניני דעת הנשגבות והעמוקות לעמוד על ידי כן על עיקרי הדברים, לא יועיל מאומה אלא יוסיף מכאבות ויגון בלבבו, בראותו שהענינים מתעלמים ומסתתרים ממנו.
ועתה נכון הדבר שלא הזכיר למעלה שהדרישה והחקירה הרבה לו כעס ומכאוב. כי שם דִבֵּר על חקירות השכל כפי הקדמות החכמה שקבל באמונה, וזה ביד האדם לעשותו. וחקירות כאלו משמחות לב מאירות עינים. וכענין (חגיגה יג, א) "במה שהורשית התבונן". ופה דבר שרצה להשיג ולמצוא דברים הנשגבים מבינת האדם. ויפה אמר שמצא כעס ומכאוב. למעלה אמר "לדרוש ולתור בחכמה". לפי שדבר על דרישת השכל כפי הקדמות החכמה. ופה דבר על המצאת המופתים אמר "לדעת חכמה". למעלה לא הזכיר "הוללות וסּכלות" כי דבר לבד על החקירה כפי החכמה, ולא יתערבו בדרושים כאלו הוללות וסּכלות. ופה דבר על המצא המופת איזו דרך "חכמה", ואיזו דרך "סּכלות והוללות", הוצרך להזכיר שתי הקצוות. למעלה אמר שהוא "ענין רע. הבל. ורעות רוח", לפי שדבר על הדברים אשר תחת השמש שנמצאים בהם רעות רבות והבלים ורעיון רוח וכמבואר. ופה דבר על המצאת המופת מהו "חכמה" ומהו "סּכלות". וחלילה לומר שהוא הבל וענין רע, כי אין יקר מחכמה. וברוך היודע הכל במופת שהוא השם ב"ה. ולכן הזכיר לבד שהוא "רעיון רוח", כלומר מי שמדמה בדעתו לעלות לרום המדרגה הזאת למצוא המופת על כל אלה. לא ברוח חכמה הוא מדבר, כי אם רעיון רוח ודמיון כזב. לפי שאני עֵד בדבר, שהידיעות הללו נשגבות מדעת האדם. ואם נשגבו ממני, כל שכן שנשגבו ורמו מדעת שאר החכמים הקטנים ממני. חקור בדברינו ותמצא מרגוע לנפשך:

Window 3

(קהלת ב, ג) "תרתי בלבי למשוך ביין את בשרי ולבי נוהג בַּחָכְמָה ולאחוז בסּכלות עד אשר אראה אי זה טוב לבני האדם אשר יעשו תחת השמים מספר ימי חייהם". פירוש "בחכמה" במנהגי הצדק וכדברי הכלל הי"ב. וזה פתרון הכתובים. אחר שהזכיר שלא נתברר לו החכמה והדעת במופתים ברורים, אבל בחקירותיו עליהן הוסיף כעס ומכאוב, נטה אל קצה השני לבלתי שים לב כלל לחשוב ולהשכיל בדרכי החכמה אלא להשען על חכמת השם ב"ה כְּעִוֵּר הנשען על הפקח ולעשות החֻקים בעתם, ולבלות הזמן הנשאר בשמחת הגוף במאכל ובמשתה ובכל הטוב אשר נתן לו ה'. וכנגד זה אמר (ב, א) "אמרתי אני בלבי לכה נא אנסכה בשמחה וראה בטוב". ואמר (שם) "והנה גם הוא הבל". כלומר אע"פי שאיננו ענין רע, כי נשען במנהגיו על חכמת השם, וגם איננו רעיון רוח, לפי שאינו מתאוה לקנינים שלא ישיג, כי שמח בחלקו ובנכסיו ואינו גונב ולא גוזל ולא חומד, והנה רוחו עצור בקרבו כפי החכמה. ובזה נבדל מבעל המנהגים שנזכרו בחלון הראשון שהן רועים רוח, גם עושים רע להשיג חפצם ותאותם. ואמר שבכל זאת שמחת העולם הבל הוא ואין בו יתרון. וכנגד זה (ב, ב) "לשחוק אמרתי מהולל". כלומר אם ארבה בהבלי העולם לבוא לכלל שחוק, הרי זה הוללות וחטאתי לאלהים. ואם אשמח לבד בלי שחוק, גם בו אין יתרון בעבור שאני נעדר בעת ההיא מפעולת החכם. וכנגד זה (ב, ב) "ולשמחה מה זו עושה?". כלומר מה אני מתקן בשמחה זו?
ובא עתה והודיע שבראותו שתי הקצוות לא טובות בחר ללכת בתווך. ותר בלבו להיות נוהג בכל המנהגים, "למשוך ביין את בשרו". וזה כמו "אנסכה בשמחה וראה בטוב", גם להיות לבו "נוהג בחכמה". וזה על מוסר שכל הלב, נוהג בכל מעשה בחכמה, ומשכיל בדרכיה ומבין בדברי חכמים, משל ומליצה וחידות החכמה. ולכן הזכיר "ולבי". כמו שבארנו שבהיות מלת "לב" סמוך לחכמה יורה על סגולה נפלאה. וגם "לאחז בסּכלות", וזה על רדיפת הקנינים וקבוץ ההון וההתעסקות בדברים שהן תחת השמש. עד אשר יראה "אי זה טוב לבני אדם". לא להיותו מסופק אם ראוי לבני אדם לנהוג בחכמה או בסּכלות, כי כבר החליט שמנהגי הסּכלות לבדן הוא ענין רע. אבל כאשר מצא שהאדם צריך ג"כ להתעסק בדברי העולם, רצה להבחין איזה מהן טובה לבני אדם אשר יתעסקו בה תחת השמים עם החכמה מספר ימי חייהם. על דרך משל אם בקבוץ ההון, או בתענוגות בני אדם, או בדברי הבנינים וחכמת מעשה וכיוצא בזה. ולכן הזכיר שנסה הכל, ואמר (ב, ד-ח) "הגדלתי מעשי, בניתי לי בתים נטעתי לי כרמים. עשיתי לי גנות ופרדסים וגו' עשיתי לי ברכות מים וגו' קניתי עבדים ושפחות וגו' גם מקנה בקר וצאן וגו' כנסתי לי גם כסף וזהב וסגולת מלכים והמדינות. עשיתי לי שָׁרים ושָׁרוֹת ותענוגות בני אדם שדה ושדות". והנה פרט כל מה שיוכל האדם להתעסק תחת השמים. ואמר (ב, ט) "וגדלתי והוספתי מכל שהיה לפני בירושלים, אף חָכְמָתִי עמדה לי". כלומר אף כי גדלתי מעשי והוספתי להתעסק בהן יותר מכל מה שהיה לפני בירושלים, לא הטוני אלה המנהגים מהיות נוהג בחכמה. כי גם "חכמתי עמדה לי" והיה לבי נוהג הכל בחכמה בצדק ובכשרון מעשים, משכיל בחכמה, מבין בחכמה וכיוצא בזה. וכן לא סבבה לי החכמה יגון וצער בהתעסקי במעשי העולם, כי (ב, י) "לא מנעתי את לבי מכל שמחה כי לבי שמח מכל עמלי". כלומר גם לבי החכם והנבון היה מוצא שמחה וקורת רוח בכל מה שעמלתי תחת השמש. וזה מופת שהיה עמלו בצדק ובדרך נכונה שאינו סותר לדרכי החכמה העליונה. וזה עיקר מה שירויח החכם בעמלו, כי כל אשר תחת השמש הבל ורעות רוח, ורק שמחת לבבו שיש לו בעמלו. וכן אמר (ב, י) "וזה היה חלקי מכל עמלי". וכאשר השלים לדבר מכל מה שהתעסק, אמר (ב, יא) "ופניתי אני בכל מעשי שעשו ידַי, ובעמל שעמלתי לעשות, והנה הכל הבל ורעות רוח ואין יתרון תחת השמש". כלומר הדוֹר, אתם ראו! כי אנכי עֵד שכל אשר תחת השמש הבל ואין בהם יתרון לאדם. כי בהחסר מהם השמחה, שהיא לבדה חלק האדם מעמלו, אין בכל מה שעשה ושעמל יתרון כלל. ולכן מי שאיננו שמח בעמלו יעמול לריק ולבהלה ולשוא. וכמו שיתבאר:

Window 4

(קהלת ב, יב) "ופניתי אני לראות חָכְמָה והוללות וסּכלות כי מה האדם שיבא אחרי המלך את אשר כבר עשוהו". פירוש "חכמה", דרכי החכמה ומנהגיה. וכדברי הכלל הי"ב. והבן המליצה הזאת! כי למעלה אמר "לדעת חכמה ודעת הוללות וסּכלות". ופה אמר "לראות חכמה והוללות וסּכלות". ועוד, למה הזכיר זה פעם אחרת שפנה לראות חכמה והוללות וסּכלות? וסוף המקרא סתום מאד. ויאמר הראב"ע ז"ל "אני התעסקתי בחכמה ובהוללות שהוא היין. בעבור שהמשתכר ממנו יתהולל וישתגע. וסּכלות הוא הבנין וקנות ההון. 'ומה האדם' כענין הכתוב 'מה אדם ותדעהו?'. כלומר מה יכולת תהיה באדם לבוא אחרי המלך? וכל מה שיעשה כבר עשוהו אחרים. ויחסר מלת 'העושים'". ע"כ. ולא תקן בפרושו דבר, כי לפני זה כבר אמר "ופניתי אני בכל מעשי שעשו ידי ובעמל שעמלתי". והוא ההוללות והסּכלות. ולמה שב פעם שני לומר "ופניתי אני לראות חכמה והוללות וסּכלות"? גם שלמה לא עשה הוללות וסּכלות ממש, כי לבו נוהג בחכמה. ולא תתוארנה מעשיו בערכו הוללות וסּכלות. גם סוף המקרא לא התבאר מדבריו.
אבל שרש הדברים כך הוא. כְּשֶׁסִפֵּר שפנה אל מעשהו ואל עמלו וראה שהכל הבל, הודיע שפנה ג"כ לראות חכמה והוללות וסּכלות. ומלת "לראות" על מראה השכל כמבואר בחלון א'. כי אחרי שהתברר לו שאין ביכלת האדם לדעת החכמה, ולדעת ההוללות ובסּכלות במופתים קצובים כמבואר בחלון ב', היה נשען בעיקרי הדברים על השם המבין דרכה והיודע מקומה. "וצדיק באמונתו יחיה".<sup class="footnote-marker">1</sup><i class="footnote">חבקוק ב, ד</i> כי יודע שעם השם החכמה הבלתי בעל תכלית. והוא צדיק וישר וחקק הכל בחכמה. וכל דרכיו במשפט החכמה. וכן חֻקֵי הנפש שצונו, הכל בחכמה. ולא נשאר לחכם-לב רק להשכיל שכל טוב בדרכי החכמה, ולהבדיל בין ההנהגה בחכמה ובין ההנהגה בהוללות ובסּכלות. ועל זה אמר שפנה לראות חכמה והוללות וסּכלות ולהבין ההבדל והיתרון שיש לנוהג בחכמה מן הנוהג בסּכלות. ולהודיע לבני אדם תכלית הצדק ושכר החכמה שהיא ממעל לשמש. ואמר שלא חש עוד למצוא מופתים על החכמה ולהבדיל בין החכמה ובין הסּכלות במופתי הדעת. כי מה האדם שיבא אחר המלך את אשר כבר עשוהו? כלומר מה האדם ומה כחו לבוא אחרי המלך העליון החוקק הכל בחכמה הבלתי בעל תכלית, לחפש אחר גזרותיו ומצותיו לדעתם במופתים שהן ישרים ונכונים. הלא יכלם בהביטו שפלותו, ורוממות השם ב"ה שהוא אדון הכל. וכבר עשו העליונים והתחתונים כמאמרו וכחֻקו, כדרך שאמר בספר משלי (משלי ח, כב) "יי' קנני ראשית דרכו". והזכיר שם שהשמים והארץ וכל אשר בהם נתכנו כפי חֻקֵי חכמת השם. וכן חכמת התורה האצולה מן השם לענין הנהגת הנפשות, הכל בגזרת מלך, עליו אין להוסיף וממנו אין לגרוע. ולכן הסתפק לבד לראות ולהשכיל בחכמה והוללות וסּכלות, למצוא ההבדל בין הנוהג בחכמה ובין הנוהג בסּכלות. ואם יודע היתרון שיש לחכם על הכסיל, לא יִכְבְּדוּ חֻקֵי החכמה על נפש האדם ויאחזו בה:

Window 5

(קהלת ב, יג) "וראיתי אני שיש יתרון לַחָכְמָה מן הסּכלות כיתרון האור מן החשך". פירוש "לחכמה", למנהגי החכמה והצדק וכדברי הכלל הי"ב. והודיע שמצא ההבדל והיתרון שיש לחכמה על הסּכלות ואמר שיתרונה דומה ליתרון האור מן החשך. ופירוש הראב"ע ז"ל "כמו שיבדיל האור הצורות, ויראה הקרובים והרחוקים, ויעמיד כל דבר על מתכונתו, כן דרך החכמה" ע"כ. כלומר משפטי החכמה צדק ומישרים, ודרכי הסּכלות עקשים ופתלתולים. החכמה תורֶה את האדם בדרך הישר, ותבדיל בין האמת ובין השקר ותעמיד מנהגיו על מתכונתן, והסּכלות להפך. ואע"פי כי דבר זה אמת, הנה לא נודע ממנו היתרון העצמי, כי על זה אנו דנין. הסכל ירבה דברים נגד חֻקֵי החכמה, ויאמין כי דרכיו נכונים בעבור שהולך כפי תאותו. והלץ ילעיג על חֻקֵי החכמה בעבור שהן מנגדים לטבע הנטוע בנפש. ולכן יֵרָאֶה כי חכמה עמוקה יש בכתוב זה. כי ידוע שכֹח כל הנמצאים תחת השמים תלויין במאורות השמים, הם המצמיחים עשב ודשא ועץ פרי, הם הנותנים הַעֲמָדָה בכל הבעלי חיים, ולולי שפעת המאורות לא יעמוד דבר בעולם השפל. והפועל הגדול הוא השמש, כי באורו מחמם כל הנמצאים וכולם קשורים בשפעו.<sup class="footnote-marker">1</sup><i class="footnote">המדע החדיש הוסיף על דברי רבינו. מפני קרני אור השמש הומצא כח בצמחים לייצר חמצן, שכל הבריות, בני אדם ובעלי החיים נושמים.</i> כמאמר התורה (דברים לג, יד) "וממגד תבואות שמש". וכן רבים מהם שופעים מן הירח. כמו (שם) "וממגד גרש ירחים". ורבים מהם מקבלים כח הכוכבים והצבא הגדול, וכמו שאמר לאיוב (איוב לג, לח) "הידעת חֻקוֹת שמים, אם תשים משטרו בארץ". כללו של דבר, לולי האור לא יתקיימו השפלים. ואם אין שמש וירח וכוכבים אין אור, כי הם בעלי האור. ואם אין אור, הכל חשך ותתפרד החבילה בשפלים. ודוגמת זה העמדת הנפשות והיותן קשורות באור החכמה העליונה. כי ההולך בדרכי חכמת השם יזרח עליו כבוד ה', ואת נפשו יְחַיֶה. כמו שנאמר בתורה (ויקרא יח, ה) "אשר יעשה אותם האדם וחי בהם" וכמו שתרגם אונקלוס ז"ל. וכן תמצא בכל ספרי הנביאים, שחיי הנפש תלויין במעשה הצדק והיושר. ולהיפך הסּכלות כי תדמה אל החשך. ולכן ההולך ברֶשע ובכסל תמות נפשו. וכנגד זה אמר (קהלת ב, יג) שיתרון החכמה מן הסּכלות, הוא כיתרון האור מן החשך. כלומר כמו שיש יתרון לאור על החשך בכל הדברים אשר תחת השמש, כן יש יתרון לחכמה על הסּכלות בדברים אשר ממעל לשמש והן נפשות בני אדם, כי רוח האדם תשוב אל האלהים אשר נתנה. והנה נשמת האדם שופעת חיים לגוף, וחיי הגוף קשורים בדברים אשר תחת השמש. כאילו תאמר שצריך לאכול ולשתות ולשאוף אויר. והכל תלוי בתנועת השמים ומאוריהם. והחיים הללו מתוארים בדברי שלמה חיי הבל. כמו שיתבאר בחלון הט', בעבור התחברים בדברים שתחת השמש שכולם הבל. ובזה שוה האדם עם הבהמה, (קהלת ג, יט) "כמות זה כן מות זה". ואין לחיים הללו צורך אל החכמה, זולתי ע"י השגחת השם ב"ה, אבל לא בטבע. כי יש רשעים מאריכים ברעתם, וכסילים ואוילים בריאים, גם שָׂב גם ישיש בם. ואולם מלבד חיי הבל אשר לגוף, יש חיים אחרים לנשמת האדם העומדת לעד' ואלו הן החיים הקשורים עם החכמה. כי בהיות הנפש בעלת החכמה, נוהגת בצדק חיֹה תחיה. כי החכמה דומה לאור השמש המקיים בשפעו כל הנמצא בעולם התחתון. וכן אור החכמה העליונה מקיים כל הנפשות והצורות הטהורות. והנפש הסכלה אינה קשורה בחיים הללו, וכמבואר למעלה. וסמך ואמר (קהלת ב, יד) "החכם עיניו בראשו והכסיל בחשך הולך", ופרשנוהו למעלה. והנה בנפש החכם חכמה ודעת ושמחה גם בעולם הזה, כי אור נשמתו תשמח לבו. והכסיל הולך בחשך, בעבור שאין עליו נגה אור החכמה. ואולם במקרים שיקרו לגוף בעולם הזה, יקרה לפעמים לחכם כמקרה הכסיל. וכמ"ש (שם ח, יד) "יש צדיקים אשר מגיע אליהם כמעשה הרשעים". כי דרכי השם עמוקים ונשגבים מדעת האדם. אבל בצאת הנפש מן הגוף, אז נפש החכם באור, והלך לפניו צדקו. ונפש הכסיל תלך למקום חשך. וכנגד זה (שם ב, טז) "כי אין זכרון לחכם עם הכסיל לעולם וגו' ואיך ימות החכם עם הכסיל?" וכבר בארנוהו למעלה. ואתה קַרֵב אחד אל אחד. ובחון וחקור ותמצא מרגוע לנפשך:

Window 6

(קהלת ב, כא) "כי יש אדם שעמלו בְּחָכְמָה ובדעת ובכשרון, ולאדם שלא עמל בו יתננו חלקו. גם זה הבל ורעה רבה". פירוש, אחר שהזכיר שכל הנעשה תחת השמש הבל, ושדרך החכמה אור, והסּכלות חשך, אמר (ב, יז) "ושנאתי אני את החיים כי רע עלי המעשה שנעשה תחת השמש כי הכל הבל ורעות רוח". כלומר שנאתי הכסילים הדבקים בהבלי העולם. כי רע עלי המעשה שעושים, כי יודע אני שאין יתרון להם בכל עמלם. ואמר עוד (ב, יח) "ושנאתי אני את כל עמלי שאני עמל תחת השמש". כלומר גם מה שעמלתי בבנינים ובנטיעות ובקבוצת הסגולות והחפצים, שספר מהן למעלה. ואע"פי שלבי נוהג בחכמה, וגם לבי שמח מכל עמלי, הנה צר לי מטעם אחר, והוא (ב, יח) "שאניחנו לאדם שיהיה אחרי". ואל תאמר מה לך לחוש על זה? יקחנו מי שיהיה אחרי לכתך אל המנוחה לֵאור באור החיים. לא כן, כי דואג אנכי שיירשנו איש סכל. ועל זה אמר (ב, יט) "ומי יודע החכם יהיה או סכל? וישלט בכל עמלי שעמלתי ושחכמתי תחת השמש, גם זה הבל". כלומר אם יירשני סכל יגעתי להבל. וכמו שבארנו בחדר ג'. ואמר (ב, כ) "וסבותי אני ליאש את לבי על כל העמל שעמלתי תחת השמש". כלומר הייתי סבה במחשבה זו ליאש את לבי ולמאס בכל עמלי שעמלתי תחת השמש. ואמר (ב, כא) "כי יש אדם שעמלו בחכמה ובדעת ובכשרון ולאדם שלא עמל בו יתננו חלקו". כלומר זו רעה רבה, שיעזוב החכם, שעמל תחת השמש ונהג בחכמה בדעת ובכשרון, את עמלו חלק לאדם שלא עמל בו. וזה שעמל אין לו יתרון בעמלו. ורק היו כל ימיו כעס ומכאוב. כמו שאמר (ב, כב-כג) "כי מה הוה לאדם בכל עמלו וברעיון לבו, שהוא עמל תחת השמש. כי כל ימיו מכאובים וכעס ענינו וגו' גם זה הבל הוא". כלומר אם יעמול החכם תחת השמש ואין לבו שמח בעמלו, הרי זה הבל. לפי שאין לו יתרון בעמלו, ואיש אחר יירשנו. וראב"ע ז"ל פירוש "שעמלו בחכמה. שעמל בדברי העולם ברוב חכמתו, והשיג אל תאות לבו שרדף אחריה". ע"כ. וכבר אמרנו שאין הנחת שם "חכמה", רק על חכמת ההנהגה הישרה. ויותר תימה לפרש "בחכמה ובדעת וכשרון" על השגת תאות הלב בדברי העולם. והאמת כמו שפירשנו, וכל הענין מוכיח עליו:

Window 7

(קהלת ב, כו) "כי לאדם שטוב לפניו נתן חָכְמָה ודעת ושמחה, ולחוטא נתן ענין לאסוף ולכנוס לתת לטוב לפני האלהים גם זה הבל ורעות רוח". פירוש "חכמה", ציורי החכמה בלב וכדברי הכלל הי"ב. כי אחר שעמל החכם תחת השמש, בהיות ענינו כעס ומכאוב הוא הבל. הודיע שהטוב מכל, בהיות עמלו בשמחת הלב בלי כעס ויגון. כי אף שיניח עמלו לבא אחריו, הנה הרויח שמחת לבבו שהיה לו בעמלו. ולכן לא יוסיף החכם לעמול הרבה, לשכוח מֵאֲכוֹל לחמו ומשְׁתּוֹת יינו בעתו בעבור העמל, או לנדד שנה מעיניו עבורו, כי זה הבל. ורק יעמול בשמחה ובנחת. ועל זה אמר (ב, כד) "אין טוב באדם שיאכל ושתה והראה את נפשו טוב בעמלו, גם זה ראיתי אני כי מיד האלהים היא". פירוש אין מדה יותר טובה לאדם חכם רק כשיעמול בשמחה ויאכל וישתה בטוב לבב. כי אז העמל סבה שתהיה נפשו החכמה טובה עליו. כי אם יחקור וידחה יותר מדאי לדעת החכמה, ירבה כעס ומכאוב, כמבואר בחלון ב'. ואם לא ינהג לבו בחכמה כלל, ויבלה עתיו בדברי העולם, ילך אחר ההבל כמבואר בחלון ג'. ואם ינהג בחכמת הלב, וגם יעמול הרבה ביום ובלילה גם זה הבל כי כל עניניו כעס ומכאוב, כמבואר בחלון זה. ולכן הטוב מכל, להיות הלב נוהג בחכמה, ויעמול מעט תחת השמש בשמחה ובטוב לבב ואז עמלו יעזרהו בחכמה. כי השמחה שישמח בעמלו ייטיב לבבו. ואין עזר יותר גדול למחשבת החכמה מן השמחה. אבל מי יזכה לכל זה? כי איננו ברשות האדם. זולתי בחפץ אלהים ברצותו דרכי איש. וכמו שאמר (ב, כד) "כי מיד אלהים היא". וגם השכל הטוב מורה עליו. כי על מה יעמול האדם להשיג הענינים שלא יעזרוהו ולא ישתמש מהן? כי ימות ואיש אחר יקחנו, ואין הבל גדול מזה. ועל זה אמר (ב, כה) "כי מי יאכל ומי יחוש חוץ ממני?". כלומר למי ראוי לאכול ולמהר להשתמש בכל מה שאני עמל יותר ממני ומבלעדי? ולמה אעמול בעבור אחרים? ועל כן החכם שהוא עמל מעט בשמחה ומשתמש בעמלו, הנה ברכת ה' בכל אשר לו, ואות [היא] כי הוא טוב בעיני ה'. ועל זה אמר (ב, כו) "כי לאדם שטוב לפניו", כלומר שהוא טוב בעיני השם, "נתן חכמה ודעת ושמחה", כלומר יעזרהו להיות נוהג בחכמה ודעת גם בשמחה. כי החכמה והדעת ישַׂמחו הלב בהיותו טהור ונמנע מכעס העולם וממכאובותיו. ולולי שחנן אותו אלהים חכמה ודעת, לא היה שמח בעמלו. כי כחות נפש האדם בלתי מוגבלות בטבעיהן ותמיד לא תשבע נפשו מן הטובה. אבל אם זכה להעתיק נפשו מן הדברים התחתונים ונדבק בחכמה ובדעת, ימצא נועם ושבע רב ואז ישמח בעמלו; וכמבואר ברחבה בבית הראשון (חדר ג' חלון ו'). והאיש הטוב שעמל בשמחה השיג הכל. ובנפש החוטא נתן מנהג לאסוף ולכנוס, והוא עמל ביום ובלילה ואין לו יתרון מכל העמל. כי ימות, והטוב לפני אלהים יירשנו, וזה הבל ורעות רוח שאין כמוהו. כי הפסיד זמנו בהבלי העולם, והלך בחושך ואחֵר יקח עמלו. גם לא יוכל האדם לשנות דבר תחת השמש בכל עמלו, ולא ישיג מאומה אם לא חפץ אלהים שישיגהו. ולכן החריצות<sup class="footnote-marker">1</sup><i class="footnote">כדברי רמב"ן (על בראשית לז, טו) "כי הגזירה אמת, והחריצות שקר"</i> וההשתדלות תחת השמש הכל הבל. והנה הסכל יעמול לריק, כי אם ישיג תאותו הוא לתת לטוב לפני אלהים. ואם יבקשנה לנפשו ולא חפץ בו אלהים, לא ישיגנו. ועל זה אמר (קהלת ג, א) "לכל זמן ועת לכל חפץ תחת השמים". והזכיר עתים רבים לטובה ולרעה, והכל בחפץ אלהים כפי גזרת החכמה העליונה. ויוצא מזה שעמל הכסיל לריק בלי יתרון. ועל זה (ג, ט) "מה יתרון העושה באשר הוא עמל". והנה השם ב"ה תקן הכל בחכמה וביושר. למה עת זה מוכן למקרה זה, ועת אחר למקרה אחר. וגם נתן בנפש האדם התשוקה לעמול בדברים אשר תחת השמש, כי כן חפץ השם שיהיו בני האדם עמלים ומשלימים החפץ העליון; כמו המלחמות והבנינים והנטיעות וקבוץ ההון. והם עושים מבלי שידעו ראשית ותכלית הדברים, כי מי ישכיל את אשר חפץ אלהים? ולכן אשרי הגבר שמצא חכמה ודעת להחיות את נפשו באור החיים, וזכהו השם שלא יעמול הרבה, ורק מעט בשמחה ואז טוב לו. וכנגד כל זה אמר (ג, י-טו) "ראיתי את הענין אשר נתן אלהים לבני אדם לענות בו. את הכל עשה יפה בעתו, גם את העולם נתן בלבם מבלי אשר לא ימצא האדם את המעשה אשר עשה האלהים מראש ועד סוף. ידעתי כי אין טוב בם כי אם לשמוח ולעשות טוב בחייו. וגם כל האדם שיאכל ושתה וראה טוב בכל עמלו, מתת אלהים היא. ידעתי כי כל אשר יעשה האלהים הוא יהיה לעולם עליו אין להוסיף וממנו אין לגרוע והאלהים עשה שיִּראו מלפניו". והטה לבבך אל מרוצת הכתובים הללו. ותמצאם קשורים וסמוכים באמת וביושר כפי מה שפרשנו בדברים קצרים. כי לא חפצתי להאריך ולהמתיק המליצות בדברים ארוכים. כי הכונה לבד לפרש הנחת שם "חכמה" הנמצא בספר זה, ובעבור כן הוצרכתי לפרש המקראות בדרך נכונה. וגם בפסוקים אלו נטיתי מדברי ראב"ע ז"ל, כי אינם הולכים כפי היסודות החזקים שיסדנו בענין זה. ולא הבאתי כל דבריו. בעבור בָּחָרִי לקצר כפי יכולתי:

Window 8

(קהלת ח, טז) "כאשר נתתי את לבי לדעת חָכְמָה ולראות את הענין אשר נעשה על הארץ' כי גם ביום ובלילה שֵׁנָה בעיניו איננו רואה". פירוש "חכמה" דרכי החכמה העליונה, דבר והפוכו לעומת מצב המקבלים, וכדברי הכלל הי"ד. והנה בראש ספרו כבר אמר (קהלת א, יז-יח) "ואתנה לבי לדעת חכמה ודעת הוללות ושִׂכלות. ידעתי שגם זה הוא רעיון רוח. כי ברב חכמה רוב כעס ויוסף דעת יוסיף מכאוב". ובארנוהו בחלון השני. שהודיע שרצה למצוא מופתי הדעת בכל דרך ודרך מהו חכמה ומהו סּכלות והוללות. והעיד שזהו רעיון רוח, בעבור שכל זה נשגב מבינת האדם ומדעתו. ורחוק לומר ששב פעם שני להזכיר הענין הזה עצמו בפרשה זו. אלא פה דבר על דעת דרכי ההנהגה העליונה, לא שחשב למצוא המופתים להוכיח שדרכי ה' ומנהגיו הן החכמה, שזהו עצמו הענין הנזכר בראש הספר. אבל רצה להשען בעיקרי הדברים על אמונת לבו. שהשם ב"ה צדיק וישר וכל דרכיו משפט וחכמה. ורק בקש לדעת סוד דרכי ההנהגה הזאת, באיזו אופן הם מתוכנים כפי חֻקוֹת החכמה האסופה בנפשו. בעבור שלפי ראות עיני האדם פעמים רבות הם סותרים דרכי החכמה שקבלנו מפי השם ב"ה. והענין שב על הנזכר באותה הפרשה, באמרו (קהלת ח, יד) "יש הבל אשר נעשה על הארץ אשר יש צדיקים אשר מגיע אליהם כמעשה הראשים, ויש רשעים שמגיע אליהם כמעשה הצדיקים. אמרתי שגם זה הבל". וזהו ענין צדיק ורע לו, רשע וטוב לו. וכיוצא בתמיהות כאלו שתמהו עליהן החכמים והנביאים. כמו שבארנו בארוכה בבית הראשון (חדר ד' חלון ח'). גם פרשנו על זה למעלה (חדר ג' חלון ד') פסוק "כי העושק יהולל חכם". והודיע קהלת שכאשר נתן אל לבו לדעת אופן מנהגי החכמה העליונה בבירור איך מקבילים עם דרכי החכמה המקובלים מפי השם ב"ה, וכדרך שבקש משה רבינו ע"ה, באמרוֹ (שמות לג, יג) "ועתה אם נא מצאתי חן בעיניך הודיעני נא את דרכך ואדעך למען אמצא חן בעיניך". כלומר הודיעני סוד הענין למען אדע בידיעה ברורה, נוסף על אמונת לבבי המאמין, שכל דרכיך משפט וחכמה. והנה המבקש לדעת בידיעה ברורה אופן משפטי ה' והנהגותיו, צריך להתבונן גם כן במעשי בני אדם ועניניהן. להבין משקל כל נפש ונפש, וְהֶמְשֵׁל ציוריה, וּמִפְעָלוֹת כל נפש ונפש. כי לולי זאת אי אפשר שיבין טעם הגזרות היורדות מן השמים טוב ורע, שכולן נערכים לעמת הנפשות ומפעלותיהן. ולכן אמר קהלת שגם על זה פָּקַח עיניו לראות את הענין אשר נעשה על הארץ, והן מעשה בני אדם ותחבולותיהן, מעשה הצֶדֶק והרֶשַׁע, וכדרך שהזכיר בראש ספרו, ובארנוהו בחלון א'. והנה דרכי השם ב"ה יִוָדְעוּ בקבלה. אבל אי אפשר לאדם לדעת בידיעה ברורה יצר מחשבות בני אדם ומעשיהן אם טוב ואם רע. כי השם ב"ה לבדו מבין יצר כל המחשבות, בוחן לבב וחוקר כליות. ואולם האדם יוכל להשכיל בכל אלה ולהבין מקצת הענינים. ולכן לא אמר "ולדעת" את הענין אשר נעשה על הארץ, אלא "ולראות" שהוא על מראה השכל החוקר והדורש כפי כחו. והנה הרוצה לחקור בעמוקות כאלה, צריך שיהיה לבו ער תמיד. ולא יתעלם רגע מהשגיח על פרטי הענינים הנעשים בכל העתים. כי אם לא יעשה כן לא יוכל לבטוח על משפט שכלו. כי אולי בעת השכחה והתרדמה נעשה דבר והוא נעלם ממנו. ולכן אמר (ח, טז) "כי גם ביום ובלילה שינה בעיניו איננו רואה". וזה שב על מלת "לבי" הנזכר בראש הכתוב. כלומר אפילו יהיה ער גם ביום ובלילה לראות ולהתבונן, בכל זאת לא יוכל לדעת את דרכי ה' באיזו אופן הם שוים עם דרכי החכמה המקובלים לו. וכבר בארנו ענין זה בארוכה בבית הראשון (חדר ח' חלון א'). גם מבואר בכלל הל"ב, והוכחנו שגם הידיעה הזאת היא מסוג הנמנעות ואיננה ביכולת שום אדם. ודברים של טעם כתובים שם, ואין טוב בהכפל הדבר האחד פעמיים.
וכן הודיע קהלת באמרו (קהלת ח, יז) "וראיתי אני את כל מעשה האלהים כי לא יוכל האדם למצוא את המעשה אשר נעשה תחת השמש, בשל אשר יעמול האדם לבקש ולא ימצא. וגם אם יאמר החכם לדעת לא יוכל למצוא". כלומר הרי נודעים לי דרכי ה' יותר ממה שהם נודעים לכל אדם. גם בחנתי וחקרתי במעשה בני אדם ועלילותיהן יותר מכל אדם. ואעפ"כ כשחזרתי לראות את כל מעשה אלהים מה שהוא עושה בארץ ואיך הוא מנהיג עולמו, ורציתי להשוות המדה, קצר קצרה ידי. ונודע לי כי לא יוכל האדם למצוא טעם המעשים שהוא עושה תחת השמש. גם אם יעמול האדם ביום ובלילה, ולא ירף לבקש תוכן הדבר וטעמו, לא ימצאנו. ולא בלבד האדם, אבל גם החכם שבחכמים כמוני אם יאמר בלבו לדעת, על שקר הוא בוטח. כי גם הוא לא יוכל למצוא סוד הדברים וטעמיהן. וחזר ופירש שהוא עֵד בדבר. כי השקיע עצמו לעמוד על סוף דברים אלו ולא יכול. ועל זה אמר (קהלת ט, א-ב) "כי את כל זה נתתי אל לבי ולבור את כל זה, אשר הצדיקים והחכמים וְעֲבָדֵיהֶם ביד האלהים, גם אהבה גם שנאה אין יודע האדם הכל לפניהם. הכל אשר לכל, מקרה אחד לצדיק ולרשע" וגו'. וכבר בארנו פסוקים אלו למעלה (חדר ג' חלון ה') שרצה לברר את כל זה, אבל ראה שאי אפשר לאדם שידענו. אפילו בין אהבה לשנאה, שהן שתי הקצוות היותר רחוקות, לא יבין האדם. כל שכן שאר הדברים וכמבואר שם, והבן:

Window 9

(קהלת ט, י) "כל אשר תמצא ידך לעשות בכחך עֲשֵׂה, כי אין מעשה וחשבון ודעת וְחָכְמָה בשאול אשר אתה הולך שמה". פירוש, אחר שהודיע שאין ביכולת האדם לדעת מנהגי החכמה העליונה כי יראה שמקרה אחד לכל, לצדיק ולרשע לטוב ולטמא ולטהור, וכמו שמפורש בפרשה, ואין מבין למה ועל מה. ומזה נמשך רעה גדולה, כי יחשבו בני אדם תועה וידברו סרה על החכמה והצדק, באמרם מה יתרון לחכמים בחכמתם? מקריהם שוים למקרה הכסילים. ואם בעבור השכר הטוב הצפון לחכמים אחר המות, הם לא יאמינו ולא ישכילו מהו. כי יאמרו איך הנפש הנאספת תקבל טובה אם איננה קשורה בגוף. כי כל מחשבות הכסילים קשורות בדברים אשר תחת השמש. ואין מקום לטובת העולם הזה בלי גוף וגויה, וכדרך (קהלת ו, ט) "טוב מראה עינים מהלך נפש" שטוענים הכסילים. וכמו שבארנו (חדר ג' חלון ט'). ועל זה אמר (ט, ג) "זה רע בכל אשר נעשה תחת השמש כי מקרה אחד לכל, וגם לב בני האדם מלא רע והוללות בלבבם בחייהם ואחריו אל המתים". כלומר מלבד הרע הזה שמקרה אחד לכל, נמשך ממנו רעה אחרת. כי לב בני אדם הרואה כל זה הוא מלא רע והוללות לחשוב כי החכמה והסּכלות אחת, ושאין יתרון לזה על זה בחיי האדם. וכן ידברו על המתים שכולן שוין. לפי שנעלם מהם נועם אור החכמה, ולפי דעתם כל הטובה [היא רק] תחת השמש. ולפי שאין המתים שבים אל החיים להיות תחת השמש, ידמו שֶׁאָפֵס תקותם. ועל זה אמר (ט, ד) "כי מי אשר יחבר אל כל החיים יש בטחון". כלומר מי מן המתים שֶׁנִגְוָעוּ,<sup class="footnote-marker">1</sup><i class="footnote">שמתו</i> יחובר כמבראשונה לשוב אל חיותו. ועד הנה לא ראינו מי ששב ובא בין החיים. ולכן אומרים אל כל החיים לבד יש בטחון, לא אל המתים. ונולד מזה (שם) "כי לכלב חי הוא טוב מן האריה המת". כלומר הסכל הנבזה החי, טוב מן החכם הגדול המת. כי הם מכחישים האור הגדול שתאיר בו נשמת החכם אחרי הִפָּרְדָה. ואמרו (ט, ה) "כי החיים יודעים שימותו, והמתים אינם יודעים מאומה, ואין עוד להם שכר כי נשכח זכרם". כלומר אין שכר לנשמת האדם המת, כי נשכח זכרם. היפך מדברי המשורר האלוהי (תהלים קיב, ו) "לזכר עולם יהיה צדיק", והוא על שכר הנשמה. כמו (שמות ג, טו) "וזה זכרי לדר דר". ודנו כן בעבור שאין הגוף קשור עמה עוד. כי דִמוּ שכל הטוב תחת השמש לבד. ועל זה (קהלת ט, ו) "גם אהבתם גם שנאתם גם קנאתם כבר אבדה, וחלק אין להם עוד לעולם בכל אשר נעשה תחת השמש". כלומר כשימות האדם תאבד האהבה והשנאה והקנאה שהיה בו בדברי העולם. ואיך יראה בטובה אם אין לו עוד חלק בכל אשר תחת השמש מקום התענוגים והטובות הנמשכים כולם מן הכחות הפנימיות, כמו התאוה והחשק והרעבון והצמאון והשמחה והאהבה והקנאה והכבוד. ואם נאבדו הכחות הללו לפי דעתם, גם אין עוד להם חלק בכל אשר תחת השמש לא בכסף ולא בזהב ולא בתענוגות בני אדם. הנה נשכח זכרם. ואין להם עוד שכר:
ענה קהלת (קהלת ט, ז) "לֵךְ אכול בשמחה לחמך" וגו'. כלומר אל תבהל משמועת הכסילים. ודע כי אלהים שופט צדק סלה, אוהב חכמים ושונא כסילים, חפץ בחכמה ומשלם שכר טוב להולכים בתמים. וכבר בארנו בפתיחתנו לבית הראשון בכונה החמישית ועוד במקומות רבים בספר זה שהמשילו כתבי הקדש החכמה ללחם, והבינה ליין, והרוח העליון לשמן. ועתה אודיעך שהמשילו הנביאים מדות הנפש והכחות הנטועות בה לבגדים שהאדם מתעטף בהן. והוא ענין נפלא מאד, תבינהו מדברינו שדברנו על כחות הנפש בבית הראשון. והוא שכל כח וכח כשיצטייר בלב וימשול בו יכסה את הנפש כולה ויהיה לבושה. כמו אדם המתכסה בבגד ועטוף בו. על דרך משל כשיצטייר בלב האדם ציור הענוה. או ציור השמחה. או ציור האהבה. תֵּרָאֶה המדה היא בכל עניניו ובכל פעולותיו. על דרך משל מי שנוהג בגאוה, יֵרָאֶה גאותו בכל מפעל ומפעל, וכן בכל דבר. וזה דומה ללובש בגד המכסה כל גוף האדם ובו יֵרָאֶה. ולפעמים ילבש בגד אחר וכן תמיד. וכן לענין הכחות, פעם מושלת מדה זו ופעם אחרת. ועל דרך זה כתוב (תהלים צז, א) "יי' מלך גאות לבש". (ישעיה נט, יז) "וילבש צדקה כשרין". ובמסכת אבות (פרק ו) שנינו "ומלבשתו ענוה ויראת חטא". ויפה פרשנוהו בפירוש למסכת<sup class="footnote-marker">2</sup><i class="footnote">יין לבנון (מהד' תשס"ג עמ' 525-528)</i> הנ"ל. והנה מי שמושלים בו ציורי החכמה נמשלה נפשו לאיש לבוש בגדי בד לבנים ונקיים. וכן הנפש העטופה בשמלת החכמה שהיא ברה ונקייה. ולהיפך מי שמושלים בו ציורי הסּכלות, נמשל לאיש לבוש בגדים צואים. וכבר בארנו בכלל הכ"ז שהאיש שבאה החכמה אל לבו, וציורי החכמה מושלים בו בכל עת הוא מתת אלהים ועזר אלהים ממרומים, והוא איש חכם הלבב. ועל המשָׁלים הללו בנויה תשובת קהלת שהשיב על טענות הכסילים. באמרו "לך אכול בשמחה לחמך". כלומר אתה בני, הדבק בחכמה, אל תפן לטענות הכסילים, אלא אֱסוֹף חכמה ודרוש וחקור בטעמיה, וזהו "לחמך". כי החכמה נמשלה ללחם, יצוה שיאכלנו בשמחה. ובארנו בכונה השביעית מפתיחתנו הנ"ל, שמלת "שמחה" נופלת על הבינה. והוא הלומד חכמה ומתבונן במליצותיה ומוצא טעמי החכמה שהוא שמח בתלמודו. וחזר ואמר "וּשְׁתֵה בלב טוב יינך". כלומר כשתשתמש בבינתך בדרכי הבינה ביראת ה' כבודו וגדלו, וכן להפיק תבונות בדרכי החכמה ובהליכותיה, תשתה יינך בלב טוב. כדרך (תהלים קיא, י) "שכל טוב לכל עושיהם". כי מלת "לב" על השכל והבינה. ובהסמך אליו מלת "טוב", יורה על סגולה נפלאה. ואחר שהזכיר מדרש החכמה והפקת התבונות, אמר "כי כבר רצה האלהים את מעשיך". כלומר ברור יהיה לך שרצה האלהים את מעשיך, שאתה נוהג בצדק ובכשרון מעשים. ולכן ה' עמך בכל אשר אתה עושה ונותן לך שמחה וטוב, לאסוף חכמה ולהתבונן בלב טוב. כדרך המתגברים על יצרם המוצאים עוז ממרומים, וכדרך (משלי כד, ח) "גבר חכם בעוז" ומבואר למעלה (חדר ד' חלון ה').
ואחר שהזכיר שמחת התלמוד, וההשכלה וכשרון המעשים, הבטיח שבעשות האדם את שלו בשלשה אלו אז יִלָוֶה אליו העזר האלוהי ממרומים ותבא חכמה בלבו, ותהיה בו כמו טבע שני. ובאחריתו ינחל כבוד אלהים רוח הקדש ורוח אלהים בחכמה בתבונה ובדעת. וכמו שבארנו בבית הראשון (חדר ה' חלון ה') ובכלל הכ"ז. ועל זה אמר (קהלת ט, ח) "בכל עת יהיו בגדיך לבנים". כלומר עוד תזכה למתת אלהים שתמשלנה ציורי החכמה תמיד בלבבך, ותהיינה בגדי נפשך לבנים וטהורים בכל עת. ולא תהיה עוד פעם נוהג בחכמה, ופעם סר ונלוז. אלא כל בגד ובגד שתתלבש בו נפשך, יהיה כפי החכמה. "ושמן על ראשך אל יחסר", כלומר וכן אל יחסר מראשך השמן הטוב, רוח אלהים בחכמה ובתבונה ובדעת רוח נכון רוח הקדש וכיוצא.
ואחר שהזכיר מפעלות הנשמה בחכמה ובבינה ובכשרון מעשים, ושכרה הגדול שתזכה לעוז ולכבוד, שב להזכיר ג"כ עניני הגוף. שראוי לחכם לתת חלק לגופו ומפעלותיו שהן תחת השמש. ותאר את הגוף בתאר "אשה" במקום הזה. בעבור שמדבר על הנשמה שהיא הצורה והבעל; והגויה טפל לה כאשה לבעלה. ואמר (ט, ט) "רְאֵה חיים עם אשה אשר אהבת". כלומר הסתכל שתחיה עם אשה אשר אהבת, ולא תשתומם ברב חכמה להיות בכעס תמידי ולפרוש מכל וכל מעניני העולם, ואז יהיו חייך בעולם הזה חיי צער שאינן נקראים חיים. אלא רְאֵה לקשר עניני החכמה עם מפעלותיך תחת השמש ותחיה עם אשה אשר אהבת. ואמר (ט, ט) "כל ימי חיי הבלך אשר נתן לך תחת השמש כל ימי הבלך". תאר חיי העולם הזה "חיי הבל". וכן תאר הזמן והעת הקצוב לכל אדם שיחיה תחת השמש "ימי הבל". בעבור שכל אשר תחת השמש הבל. ובכלל זה הזמן והחיים הקשורים עם תנועת השמים ואלו הן חיי הגוף שבארנו למעלה בחלון ה'. ומלת "נתן" שב על האלהים הנזכר במקרא "לך אכול בשמחה". ואמר הטעם (ט, ט) "כי הוא חלקך בחיים ובעמלך אשר אתה עמל תחת השמש". כלומר השם ב"ה נתן לך חיי הבל הללו תחת השמש שיהיה חלקך בחיים, שעל ידי החיים הללו אתה זוכה לחיי עולם. כי לולי שהנשמה העליונה קשורה עם הגוף, לא היה בכח האדם להיות נוהג בחכמה ולהתגבר על ציורי הסּכלות המביאו לחיי עולם. כי יצר הלב הרע ושיהיה האדם בחירי, נמשך מן הגוף הקשור עם נשמת חיים אשר בקרבה. וכן חיי הבל הללו הם חלקך בעמלך שאתה עמל תחת השמש, בחכמות למודיות ובמלאכת מעשה וכיוצא. ולכן (קהלת ט, ט) "ראה חיים עם אשה". ותתן חלק גם לגוף להחיותו ולהעמידו על מתכונתו, לפי שהוא סבה למעשיך בעולם הזה. וכן הוא סבה לצדקתך ולישרת לבבך ושתנחל נחלת שדי ממרומים. ואם תאבדנו, יאבדו באותו העת עצמו כל הדברים היקרים הללו. ועל זה אמר (ט, י) "כל אשר תמצא ידך לעשות בכחך עֲשֵׂה". כלומר מהר ועשה כל אשר תמצא ידך לעשותו בכחך. הן לעשות צדק וכשרון מעשים ככל אשר בכחך הפנימי לעשותו, ותמצא ידך האומץ לעשותו, כגון שלבו גוזר בכחו לתת מנה לעני ותהיה ידו משגת לעשותו, והן מה שבכחך לעשות בעניני העולם בחכמות למודיות ומלאכת מעשה, ותמצא ידך האמצעיים להשלים מה שבכחך. עשה תעשה ואל תאחר. כי בימי הבלך תוכל לעשות מעשה וחשבון וחכמה ודעת, ובהפרדך מחיי הבל הללו, לא תוכל לעשות עוד דבר. ועל זה אמר (שם) "כי אין מעשה וחשבון ודעת וחכמה בשאול אשר אתה הולך שמה". כלומר אין מעשה וחשבון בעניני העולם הזה, וכן אין דעת וחכמה, אין מנהגי החכמה והדעת בשאול אשר אתה הולך שמה בהפרד הגוף מעליך. ועל כן כמו שמוטל עליך להיות חי חיי הנפש ולעסוק בחכמה ולעשות צדקה ועוז, כן מוטל עליך להעמיד חיי הגוף ולהיות חי עמו ולתת לו חלקו בכל דבר, להעמידו על בריאותו. ולהמציא לו הדברים הצריכים לו מן הבנינים והנטיעות ומעט מן הקנינים כדי שישמח גם הוא, שע"י כן אתה חי בשני העולמים. כי לולי תקון הגוף ובריאותו לא תפעל הנשמה מפעלותיה. כך נראין בעיני פירוש המקראות הסתומים הללו. ולא תשמע לדברי מי שפירשם בדרך אחר. כי לדבריו תשארנה דברי הכסילים ושאלתן בלי תשובה. ומה חפץ יש בדברי הכסילים? גם קדמונינו ז"ל<sup class="footnote-marker">3</sup><i class="footnote">זהר ח"ג דף קנז, ב; ר' סעדיה גאון, "אמונות ודעות", מאמר ז, סוף פסקא ג'; ראב"ע, קהלת ז, ג; המאירי, "חיבור על התשובה", שבר גאון, מאמר ב, תחילת פרק א (דף 605)</i> ראו שיש במקראות הללו שאלת כסילים ותשובת החכם. אלא שלא אאריך להביא מדרשם ז"ל ללא הכרח:

Window 10

(קהלת ט, יג) "גם זו ראיתי חָכְמָה תחת השמש וגדולה היא אלי". פירוש "חכמה" חכמת המנהגים בצדק ובכשרון מעשים. וכדברי הכלל הי"ב. אחר שהודיע שאין טובת החכמה נודעת תחת השמש, כי על הרוב מקרה אחד לכל. וכמו שאמר (ט, יא-יב) "שבתי וראֹה תחת השמש כי לא לקלים המרוץ ולא לגבורים המלחמה וגם לא לחכמים לחם וגם לא לנבונים עושר וגם לא ליודעים חן, כי עת ופגע יקרה את כולם. כי גם לא ידע האדם את עתו כדגים שנאחזים במצודה רעה, וכצפרים האחוזות בפח, כהם יוקשים בני האדם לעת רעה כשתפול עליהם פתאום". פירוש מלבד מה שאמרתי למעלה (חדר ג חלון ה) (ע"פ קהלת ט, ב) כי מקרה אחד ימצאו הצדיק והרשע, הטוב, הטהור והטמא, והזובח ואשר איננו זובח, הטוב כחוטא, הנשבע כאשר שבועה ירא. שיוצא מזה שהכסילים ידברו סרה על מעשה הצדק והכשרון, על החכמה ועל יראת אלהים. ויאמינו שיותר טוב להשען על השכל ועל הבינה הנטועים בנפש לעשות תחבולות לקנות הון וחיל. כמו (משלי כג, ד) "אל תיגע להעשיר, מבינתך חדל". ולהשען על הגבורה לעשות מלחמה ולהתגבר על שונאיו. כמו (מל"ב יח, כ) "אמרת וגו' עצה וגבורה למלחמה". ולהשען על קלות הרגלים לרוץ (מתוך) [ולהנצל מפני] הסכנה. כמו (עמוס ב, טו) "וקל ברגליו לא ימלט". וכן כל כיוצא בזה בדרך הטבע הנהוג. ואמר קהלת שגם זה שקר. כי שָׁב עוד וראה תחת השמש שגם אלה לא יועילו לבעליהן. כי לא לקלים המרוץ. ולא לגבורים המלחמה. ולא לחכמים בעלי ההנהגה הישרה וחכמים בחכמת למודיות וטבעיות ובכל מלאכת מעשה הראוים כפי הטבע להיות נשאים על ההמון, ושיתנו להם את לחם חקם. ראיתי שאין להם לחם לאכול והם עטופים ברעב, וכן כולם. וכמו שבארנו למעלה (חדר ד' חלון ה').
וכן אין להשען על הזמן. ולא יבטח האדם ביום מחר, גם אם יהיה בריא אולם. כי לא ידע האדם את עתו. ופתאום יוקש לעת רעה כשתפול עליו. ונתברר מזה שהכל כפי חפץ אלהים הנוהג עולמו בחכמה, נשגבת מדעת האדם. ועל כן אין טוב רק בהשען האדם על השם, וללכת בחכמה ולסבול מקרי העולם ולדום, ולקוות אל השכר הצפון לנפשות החכמות וכמבואר למעלה. והזכיר עתה שראה ג"כ טובת החכמה תחת השמש כלומר שלפעמים יתרון החכמה מן הסּכלות, ויתרון החכמים מן הכסילים, גם בדברים אשר תחת השמש ויביא משל עליו. ונלמד מזה כי החכמה יְקָרָה מכל חפץ. ועל זה אמר (ט, יג) "גם זו ראיתי חכמה תחת השמש". כלומר כמו שראיתי מעלת החכמה על הסּכלות ממעל לשמש וכמו שאמר (קהלת ב, יג) "כיתרון האור מן החשך" ומבואר בחלון ה'. וגם ראיתי מקרה בעלי החכמה שיקרום רע תחת השמש כמו לבעלי הסּכלות. כן ראיתי הטובה הגדולה היוצאת מן החכמה בדברים שתחת השמש. כי מה שלא היה פועל העושר והגבורה, פעלה החכמה לבדה. וזה עֵד גדול על יתרון החכמה על כל אשר תחת השמש. ועל זה אמר (ט, יג) "וגדולה היא אלי" כלומר ראיה גדולה היא על יתרון החכמה. ואמר (ט, יד-טו) "עיר קטנה ואנשים בה מעט ובא אליה מלך גדול וסבב אותה ובנה עליה מצודים גדולים. ומצא בה איש מסכן חכם ומלט הוא את העיר בְּחָכְמָתוֹ, ואדם לא זכר את האיש המסכן ההוא". וכבר פרשנוהו למעלה (חדר ג' חלון ו') שמדבר מאיש חכם נוהג בצדק ובכשרון מעשים ומצא חן בחכמתו בעיני המלך, ומלט את יושבי העיר שלא נהרגו. והנה ראינו כי החכמה תועיל גם תחת השמש. כי בענין כזה אין סגולה בכל אשר תחת השמים שתוכל לפעול מה שפעלה החכמה. כי הגבורה לא תעמוד להם. כי אנשיה מעט, והלוכד מלך גדול. וכן העושר לא תועיל. כי לא יאבה המלך כל כופר לפי שהעיזו להלחם נגדו בהיות העיר קטנה ונוחה להכבש ואנשיה מעט. ואין מדרך מנהגי המלחמה לעשות כן נגד מלך גדול. ועוד אם יהרגום תהיה כל שללה למלך שכבשה. ועתה נמלטה וְהֶחֱיָה יושביה ולא נתנם לביזה. ולמדנו מזה כי החכמה סגולה יקרה מכל אשר תחת השמים. ועל זה אמר (ט, טז) "ואמרתי אני טובה חָכְמָה מגבורה, וְחָכְמַת המסכן בזויה ודבריו אינם נשמעים". כלומר למדתי שתים. והוא שהגבורה שהיא גבורת הלב טובה תחת השמש. כי ראינו לפעמים איש אחד שיש בו גבורת הלב יתיצב להלחם נגד מחנה גדול, גם אם אנשיו מעט. אבל לא יתכן לעשות כן אם ההבדל רב ביניהן. על דרך משל שהמחנה האחת מספרה אלף, ומחנה הגבור עשרים [איש]. כי מי יאזור חיל לעשות כן? והחכמה תמלט נפשות מעטות מיד מלך גדול, כמו שראינו במעשה זה. והנה אפשר ביד החכמה מה שאי אפשר ביד הגבורה. וגם ראיתי כי חכמת חכם-מסכן בזויה. כי איש לא זכר את המסכן הזה קודם שאירע המעשה:

Window 11

(קהלת ט, יח) "טובה חָכְמָה מכלי קרב, וחוטא אחד יאבד טובה הרבה". פירוש, הזכיר ראיה שלישית על יתרון החכמה הנראה גם הוא לעינים תחת השמש. כי (ט, יז) "דברי חכמים בנחת נשמעים, מזעקת מושל בכסילים". היא ראיה שניה על יתרון החכמה. ובארנוהו למעלה (חדר ג' חלון ז'). ועתה הזכיר ראיה שלישית על יתרון החכמה. והיא (ט, יח) "טובה חכמה מכלי קרב". כי הנלחמים יחדיו, כל איש ואיש יש בידו כלי קרב, חרב, חנית או כידון בידו להלחם בהן. וזולת הכלים האלו אי אפשר לעשות מלחמה. אבל יש יתרון לגבורת הלב על כלי קרב. כי הגבור האחד בגבורת לבבו ינהיג את כל המחנה ויאמץ לבבם להלחם במחנה האויבים. ואם יפחד שר הצבא ולא יתגבר, תאבד כל המלחמה. ואין כן כלי קרב, כי לא בעבור אנשים מעטים שאין בידם כלי קרב או שאינן נלחמים כהוגן תאבד המלחמה. והנה כבר אמר טובה חכמה מגבורה. כי גם בעתים שאין גבורת הלב מועלת, תועיל החכמה. ועתה יזכיר שגם בענין זה דמתה החכמה לגבורה הטובה מכלי קרב בעבור שגבורת האחד תעשה לפעמים הנצחון. ואילו הגבור האחד כשיפול, תאבד המלחמה. כדרך (שמואל א יז, נא) "ויראו פלשתים כי מת גבורם וינוסו". כן החכמה, כי גם חוטא אחד הבוזה חכמה, יהיה סבה שיהיה קצף על כל העדה. כמו שתראה בשבע בן בכרי בעבור שחטא נגד דוד ונס אל אָבֵל, רדף יואב אחריו ורצה להשחית את כל העיר, לולי שהאשה בחכמתה הצילה את העיר בהשליכה ראשו מעל לחומה. וכן יקרה פעמים רבות בכל דור שבחטאת איש אחד בחכמה תאבד טובת הרבים. ועל זה אמר (ט, יח) "וחוטא אחד יְאַבֵּד טובה הרבה". וזה אות כי החכמה יקרה מכלי קרב וכיוצא. ולכן יקפידו מאד על העובר והחוטא. וזה ההיפך מן "ומלט את העיר בחכמתו". וכן היא חשובה אצל השם ב"ה. כי תראה כי עכן לבדו מעל בחרם, ועל כל העדה היה קצף ולא יכלו להתגבר על אנשי העי. כי רדפו אחריהם והרגום (יהושע ז, ה). וגם בענין זה היא טובה מגבורה וגדולה הימנה. כי על המעט ימצא איש גבור שאנשי המלחמה כולם נשענים עליו ושבחטאו יפלו כולם. והחכמה נוהגת כן בכל איש ואיש. כי הנפש אשר תעשה ביד רמה תסבב רעה אל העדה כולה. וכן אם המושל במדינה חוטא שיסבב רעה גדולה לכל העם ויאבד טובה הרבה:

Window 12

(קהלת י, א) "זבובי מות יבאיש יביע שמן רוקח, יקר מֵחָכְמָה מכבוד סּכלות מעט". פירוש "מחכמה" חכמת לב, שבא רוח החכמה אל לבו וכדברי הכלל הכ"ז. וזה עֵד רביעי על יתרון החכמה ומעלתה. כי תראה ששמן רוקח ריחו ערב וטוב מאד. וכשיפול בו זבוב מות יבאישנו ויביע בו ריח רע. ולא יבאיש הזבוב מאכלים ומשקים בנפלו בהן. כי לדקות וערבות שמן הרוקח המרוקח בכל ראשי בשמים, לא יסבול גם הריח היותר מעט שיתן בו הזבוב, ולכן יבאש ויביע בָּאשׁוֹ יותר. ואין כן שאר הדברים הגסים והפחותים ממנו במעלה. והנה אין יקר בתענוגי הגוף כמו הריח. ואין ריח נכבד משמן רוקח. ואין בכל הרמשים נותן צחנה מעוטה כמו הזבוב, ואעפ"כ יבאיש שמן הרוקח. ולמדנו מזה שכפי ערך הדבר היקר, יפסידהו הדבר הקטן יותר בנקל. ואל זה נמשל איש שהוא יקר ונכבד מרוב חכמת לבו ומפני כבוד נשמתו, כי זרח עליה אור השם. כדרך (משלי ג, לה) "כבוד חכמים ינחלו", ומבואר למעלה. הנה סּכלות מעט תבאיש [את] ריחו הטוב. כי אם יחטא רק מעט, תֵּחָשֵׁב לו לעון פלילי. כמו שתמצא באדוננו משה ע"ה. כי בעבור שבטא בשפתיו<sup class="footnote-marker">1</sup><i class="footnote">חטא מי מריבה שאמר "שמעו נא המורים" (ויבטא בשפתיו", תהלים קו, לג)</i> היה עליו קצף מלפני ה' ונגזר עליו למות במדבר. לפי שהיה יקר מחכמה ומכבוד יותר מכל האדם שהיו לפניו ולאחריו. ואם היה אחֵר חוטא חטא יותר גדול היה נמחל לו. בעבור שהחטאים נערכים כפי מעלת החכמים בחכמה וכדברי הכלל הל"א. וזה מופת גדול על מעלת החכמה ויתרונה. והנה המעלות שחשב קהלת ל"חכמה", כולם מלמדים דעת בסוד ההנהגה העליונה למה יקרה לפעמים לחכמים כמקרה הכסילים. ולא לחכמים לחם ולא לנבונים עושר. וכיוצא באלה. כי חטאים קלים שיעשו נחשבים חמורים בעיני השם ב"ה. והן נענשים עליהם כעונש הכסילים העוברים על החמורות. ובני אדם אינם יודעים משקל הנפשות וערכם ומעלתם בחכמה ובכבוד. גם אינם יודעים כל מעשה בני אדם. אבל לפני השם ב"ה גלוי הכל, והוא שופט בחכמה על כל נעלם, ודרכיו נשגבים מדעת האדם. וכמבואר ברחבה בבית הראשון (חדר ח' חלון א') וכדברי הכלל הל"ב. ודברי הראב"ע ז"ל בפסוק זה נכוחים וישרים. כי פירש "כמו הזבובים המתים יבאישו שמן רוקח, כן יש לאדם שהוא יקר מחכמה ומכבוד שיש בו סּכלות מעט. כי סּכלות מעט לחכם ישחית זכרו ויבאישנו. וזה הסּכלות הוא חטא. וזה הפסוק דבק בפסוק שלמעלה 'וחוטא אחד יאבד טובה הרבה'. גם חטא אחד לחכם הוא דבר קשה. הלא תראה ששלמה המלך נראה אליו המקום פעמיים. ובנה מקום לכבוד השם. ונסבה ורחבה חכמתו למעלה מהקדמונים והאחרונים. ולא נמצא עולתה בו. ובעבור חטא אחד שלא חפש על נשיו מה היו עושות, והן בנו בית לאלהיהן מעושר שלמה, נכתב עליו כל מה שנכתב במקרא בדברי אחיה (מל"א יא, לג) ונחמיה (יג, כו). ואל תתמה כי כל חטא הוא קטן וגדול לפי מעלת העושה. כענין (ויקרא י, ג) 'בקרובי אקדש'. ומה נכבד דרשו קדמונינו ז"ל (בבא קמא נ, א) במלת (תהלים נ, ג) 'וסביביו נשערה מאד'. וכן נכתבו מלות קשות על גדולים משלמה המלך על דבר קל, ולא נעשה בזדון רק אחרים סבבו הדבר". ע"כ. וכל דבריו אמת ואלה הגדולים שהזכיר הם משה ואהרן. ונכתב עליהם קשות (במדבר כ, יב) בעבור מי מריבה. ולא עשה בזדון. אבל ישראל סבבו לו קצף ובא לכלל שגגה. ואף כי הפסוקים דבקים, אינם ענין אחד לבד. כי (ט, יח) "וחוטא אחד יאבד טובה הרבה" על טובת אחרים נאמר, כמו עכן שמעל בחרם ונענשו ישראל (יהושע ז, יא). וזה הכתוב (י, א) על החכם עצמו, כי סּכלות מעט יבאיש ריחו הטוב. וכבר בארנו המשל והנמשל. "דבר דבור על אפניו"<sup class="footnote-marker">2</sup><i class="footnote">משלי כה, יא</i>:

Window 13

(קהלת ז, י) "אל תאמר מה היה, שהימים הראשונים היו טובים מאלה. כי לא מֵחָכְמָה שאלת על זה". פירוש "לא מחכמה", לא ממנהגי החכמה וחֻקוֹתיה האסופים בנפשך. וכן ממנהגי השם ב"ה שהן בחכמה הנודעים לך שאלת על זה, וכדברי הכללים הי"ב והי"ד. כי אחר שהזהיר (ז, ט) "אל תבהל ברוחך לכעוס, כי כעס בחיק כסילים ינוח". שאם יראו הכסילים תמורות העולם ולא ישיגו תאותן, יכעס לבם וירגזו ויחשבו בליעל על ה'. ואין כן החכם כי הוא ארך-רוח ולא גבה רוח. ולכן ידע כי לאלהים פתרונים. והוא ב"ה יודע אחרית כל דבר, לא האדם. ועל כן לא יבהל ברוחו לכעוס על צרותיו וְעָנְיוֹ, והעושק אל יהוללהו, ולא יאבד לבבו. וכמבואר למעלה (חדר ג' חלון ד'). הזהיר עתה שֶׁבְּצַר לו לאדם וירד מגדולתו, או ישמע מאבותיו שהם היו בטובה והוא ברעה, אל יתלה שנוי במצבו מטוב לרע בימים, וישאל מה היה הסבה שהימים הראשונים היו טובים מאלה, כי זו שאלת סכלים. כי החכם יודע שאין תמורת העולם והשתנות עתיו תלויות בזמן. כי כל מנהגי השם ב"ה תמימים ולא ישתנו בעת מן העתים. וכדברי הכלל הרביעי. כי הכל בצדק כפי סוד החכמה העליונה. וכפי השתנות מצב המקבלים ישתנו נגדם מחשבות החכמה העליונה. כדרך (ירמיה יח, ז) "רגע אדבר על גוי ועל ממלכה לנתוש ולנתוץ ולהאביד, ושב הגוי ההוא מרעתו וכו' ונחמתי על הרעה אשר חשבתי לעשות לו" והוא מבואר בדברי ירמיה. וכדברי הכלל השלישי. והנה בעל החכמה והנוהג במעשיו כפי דרך החכמה האסופה בו, גם הוא ישנה המעשים כפי המקבלים, הכל בחכמה. ובעבור שיש בו חכמה, יבין כדמות המנהגים האלו בדרכי השם. וחלילה חלילה שמנהגי העולם והשתנות עתיו, במקרה כפי הזמנים. ויותר רע חלילה לחשוב שיש שנוי רצון אצל השם ית', ויתרומם לאין תכלית מזה. והכתוב אומר (מלאכי ג, ו) "אני יי' לא שניתי". כי אדם לבד בעל ההשתנות בלי טעם רק ברצון. אבל מנהגי השם עומדות לעד והכל בחכמה. וכמו שנהג עם יצוריו בימים הראשונים, כן מנהגיו עמהם עתה, וכמבואר בבית הראשון (חדר א' חלון ב'). ולכן החליט קהלת ואמר "כי לא מחכמה שאלת על זה". כי השואל כן, נתן אות שאין בו חכמה ואינו נוהג בדרכיה, ולא ידע ערכה. והחכם יבין האמת. ואעפ"י שאינו מבין עיקרי הדברים וסוד דרכי השם למה יעשה כך ולמה כך. כדרך (קהלת ה, יז) "וגם אם יאמר החכם לדעת לא יוכל למצוא" וכמבואר בכלל הל"ב. הנה בעבור חכמתו ישען על השם שהוא צדיק וישר, ויאמין שכל מנהגיו צדק ומשפט. ובפירוש הראב"ע ז"ל הזהיר ש"אל יאמר החכם 'מה היה', כמו שיאמרו הכסילים שירדו מגדולתן שנהפך העולם. כי המבין ידע כי הימים שוים, והמערכות העליונות הם הם. רק המקבלים ישתנו איש איש כפי חלקו" ע"כ. וצריך להוסיף שכפי השתנות המקבל בצדק וברשע, כן ישתנה לעומתו מנהג השם לטוב או לרע, והכל בחכמה. ומי שהוא נוהג בחכמה יודע זה וכמו שאמרנו:

Window 14

(קהלת ז, יא-יב) "טובה חָכְמָה עם נחלה ויותר לרואי השמש. כי בצל הַחָכְמָה בצל הכסף, ויתרון דעת הַחָכְמָה תחיה בעליה". פירוש "חכמה", חכמת המנהגים האסופה בלב החכמים ושינהגו כן. וכן מתפרשין שלשתן וכדברי הכלל הי"ב. והענין, טוב לחכם בהיות לו נחלת שדה וכרם עם חכמתו והוא עשיר, לא בעבור החכם עצמו ושהוא צריך לעושר, כי החכמה לבדה תמימה בעצמה. וכל מה שירויח מן העושר, הוא להנצל ממצוקות ההוללות בראותו העושק שנזכר לפניו בפרשה. ואם לא יצטער על העושק ולא יכעס אינו צריך לנחלה כלל. כי חכמתו איננה צריכה לדבר. ואולם עיקר טובת הנחלה שיש לחכם הוא בעבור אחרים. כי (ע"פ קהלת ט, טז) "חכמת המסכן בזויה" לסכלים שדבק לבם בכל אשר תחת השמש, "ודבריו אינם נשמעים". אבל בהיות לחכם גם עושר גם כבוד, הנה בעלי הסּכלות גם הם ידבקו בו וישמעו את חכמתו, בעבור שיתאוו להרויח מקניניו ומעשרו, וע"י כן יבואו לשמוע חכמתו. וכשמעם את הדברים יכנסו בלבבם, ואז ידבקו בחכמה באהבתם אותה. כי דברי החכמה נשמעים בלב חפצה, וכמבואר למעלה (חדר ג' חלון ז').
והנה כל דברי העולם תאר קהלת בספרו "תחת השמש". וכמבואר למעלה בחלון הראשון. והחכמה לבדה עליונה ממעל לשמש. כדרך (ב, יד) "החכם עיניו בראשו והכסיל בחשך הולך". (ב, יג) "כיתרון האור מן החשך". ומטעם זה יתאר הסכלים הדבקים בדברי העולם לבד "רואי השמש". בעבור שלא יראו בחכמה שהיא ממעל לה. והחכם שעיניו בראשו רואה באור החיים. ועל זה אמר (ז, יא) "ויותר לרואי השמש". כלומר נחלת החכם טובה לרואי השמש, וצריכה להם יותר ממה שהיא צריכה לבעל הנחלה. ואמר הטעם, כי (ז,יב) "בצל החכמה בצל הכסף". כלומר שיבואו לחסות בצל תורת החכמה, בסבת הכסף. כי יתאוו לחסות בצל כסף החכם ושייטיב עמהם, ויהיו דברי חכמתו נשמעים וילמדום. כמו שאמרו קדמונינו ז"ל (פסחים נ, ב) "מתוך שלא לשמה בא לשמה". אבל החכם עצמו אינו צריך לעושר עם החכמה. כי אין העושר נחשב מאומה בערך החכמה, והיא שלימה בעצמה ולא תצטרך לדבר אחר שישלימה. ועל זה אמר "ויתרון דעת". כלומר יש יתרון לחכמה ודעת על הנחלה. ואמר הטעם, "החכמה תחיה בעליה". כלומר החכמה גם בהיותה בלי עושר ונחלה תחיה את בעליה. ומלת "בעליה" כמו (משלי ג, כז) "אל תמנע טוב מבעליו", פירוש ממי שראוי לו, והוא בעל החכמה הנוהג כפי חכמתו. כי לו ראוי תאר ה"חכם". ובהתנהגו כפי חכמתו, תחיה את נפשו ותאיר באור החיים. לא מי שאסף חכמה ואינו נוהג במנהגיה. כדרך (ע"פ ירושלמי ברכות פ"א ה"ב) "הלומד ואינו עושה, מוטב לו שתהפך שלייתו על פניו". ולפי שהחכמה לבדה תחיה את בעליה. תבין כי אין הנחלה הכרחי לחכם. ורק טובה היא לו בעבור זולתו הרואה שמש. והראב"ע ז"ל פירש "אם יתכן שתהיה לחכם נחלה, טוב הוא לו. ויותר טוב לרואי שמש כי יכבדו אותו בעבור עשרו. ואז יהיה החכם חוסה בצל החכמה ובצל הכסף. אכן יש הפרש בין צל חכמה וצל כסף. שהחכמה תחיה בעליה. כי החכמה היא צורת הנשמה העליונה שאינה מתה במות הגוף" ע"כ. וממה שפרשנו התבארה המליצה יפה. והבן:

Window 15

(קהלת ז, יט) "הַחָכְמָה תעוז לחכם מעשרה שליטים אשר היו בעיר". פירוש "החכמה" שהודיע השם ב"ה ליצוריו שינהגו כפי ארחותיה, תעוז לחכם הנוהג במנהגיה יותר ממה שתעיז השלטן לעשרה שליטים אשר היו בעיר. אבל מי שאיננו חכם אע"פי שלמד חכמה לא ימצא עוז בעבור חכמתו. כי (אבות, א) "לא המדרש עיקר אלא המעשה". ופסוק זה מופת למבין על יושר יסודנו בענין הנחת שם "חכמה" ושם התאר "חכם". וכדרך (קהלת ז, יב) "החכמה תחיה בעליה". שפרשנו בחלון י"ד. ומליצת הכתוב בארנו למעלה (חדר ג' חלון ט'):
(קהלת ז, כז) "כל זה נסיתי בְּחָכְמָה". פירוש זה שדברתי בחנתי ונסיתי בבינתי ומצאתיו ישר בחכמה. כלומר מה שחקקה החכמה במנהג זה, נסיתיו גם אני בשכלי וראיתי כי נכון הוא. ובכל זאת אמרתי אנהג כן ולא יכלתי, וכמו שפרשנו היטב המליצות האלו למעלה (חדר ה' חלון יו"ד):
(קהלת ח, א) "חָכְמַת אדם תאיר פניו ועוז פניו יְשֻׁנֶּא". פירוש "חכמה", רוח החכמה שבלבו. שהמשיל בו ציורי החכמה בכל מנהג ומנהג וכדברי הכלל הכ"ז. והנה החכמה האסופה בנפש האדם תאיר פניו. ומלת "פנים" על הנפש, כי עיני הנפש פונות בכל הדברים לראות איך תבחר. והמשפט קשה. כי אין קץ לכל המחשבות והחלוקות והשנויים שיש בכל דרך ודרך, ואין ביכולת השכל הנטוע בנפש להכריע הדרך הישר. ורק חכמת החכם תלמדנו הדרך הנכונה, כי בעבור חכמתו תִּלָוֶה אליו העזר האלוהי, ואור הבינה תאיר פניו לראות ולבור האמת. כדרך (משלי ב, ט) "אז תבין צדק ומשפט, ומישרים". וכמו שאמר ביתרון החכמה (קהלת ב, יג) "כיתרון האור מן החשך" ובארנוהו בחלון ה'. ולולי הארת פני הנפש באור העליון, לא יתחזק האדם בשקול דעתו לבד. וגם הפקח היותר גדול שבבני אדם לא יעוז ויאמץ במה שבחר, ותמיד נשאר ספק ותהפוכות בלבו. אבל החכם כשישקול בדעתו דבר מן הדברים, ימצא במשפטו עוז גדול יוצא מן המנהג הטבעי, כי יקבל כח עליון. וכדרך (תהלים קלח, ג) "תרהיבני בנפשי עוז". וישען בכל לב על מה שבחר, וכאילו נתברר לו במופת הדעת. וכנגד זה אמר "ועוז פניו יְשֻׁנֶּא". כלומר עוז פני נפש החכם יְשֻׁנֶּא מעוז שבנפש בני אדם אחרים, ואם הם פקחים גדולים. כי עוז החכם בדרך פלא, ויורֶנו האמת בעבור שאור האמת זורח עליו. ולכן יודע פשר דבר בכל המחשבות וכמו שהחל "מי כהחכם ומי יודע פשר דבר". כלומר אעפ"י שאין על מנהגי החכמה מופתי הדעת, יֵדָעֵם החכם בעבור חכמתו שהמציאה לו אור הבינה, ומצא בנפשו עוז לבטוח על מנהגיו. וראב"ע ז"ל פירש "חכמת אדם תאיר פניו ותשים אור בפניו. והענין תסיר כעס, כמו 'באור פני מלך חיים'. וענין 'ועוז פניו ישנא', סור עזות פנים ממנו. כי החכמה תוליד הענוה. כי בהתגבר החכמה על הרוח, יסור הכעס ועזות המצח. ע"כ. ולא ישרו דבריו. כי אין מלת "עוז" בכל המקרא על עזות המצח. ונכתב בכל מקום על אומץ הבטחון שבנפש. גם אין סוף המקרא דומה לראשיתו לפי פירוש זה. ובמה שפרשנו נכון הכל, וכבר בארנו מקצת הדברים למעלה (חדר ג' חלון ח'):

Window 16

(קהלת ז, כה) "סבותי אני ולבי לדעת ולתור ובקש חָכְמָה וחשבון, ולדעת רֶשע כסל, והסּכלות הוללות". פירוש "חכמה", חכמת המנהגים צדק ומשפט ומישרים וכדברי הכלל הי"ב. אמר "סבותי אני ולבי" החכם והנבון לדעת ולתור, כלומר לתת לב על כל הענינים, לדעת קצתן ולתור קצתן. כי "לדעת" הוא לברר הענין במופת. כמו שבארנו בחלון שני. "ולתור" הוא על הדרישה והחקירה גם בלי ברור מופתי. וגם זה בארנו בחלון ראשון. כי מקצת הדברים לא ימצאם האדם במופת הדעת, כמו סוד דרכי החכמה וסוד ההנהגה העליונה. וכדברי הכלל התשיעי והל"ב. ובאלה סבב לבבו לתור בהן. ומקצת הדברים יִוָּדְעוּ לאדם במופת. ובאלה סבב לבבו לדעת אותם. וחזר ופירש מה בקש לדעת ולתור. ואמר "ובקש חכמה וחשבון" שבקש לעמוק העיון בדרכי החכמה העליונה, שאי אפשר לבררם במופת ורצה לתור בהם. כמו שאמר בראש ספרו (קהלת א, יג) "ונתתי את לבי לדרוש ולתור בַּחכמה". וכן בקש לעמוק בעניני החשבון, והם מחשבות בני אדם מועצותיהם ודרכיהם הנלוזים מארחות החכמה, ולעמוד על סוף הדברים. ועוד בקש לדעת בברור המופתי "רֶשע כסל, והסּכלות הוללות". כלומר איך תוליד הכסל את הרֶשע, ואיך תוליד הסּכלות את ההוללות. וכבר בארנו כי הכסיל הוא הנלוז מדרכי החכמה ועושה מעשה כסל כפי יצר לבו ותאותו ואינו חולק על החכמה.<sup class="footnote-marker">1</sup><i class="footnote">הכסיל אינו טוען טענה שיש טעות בתורה, אלא חוטא כי יצרו מתגבר עליו</i> ואינו מתאר דרכיו ל"חכמה", אלא הולך בעצת יצרו. וכדברי הכלל הכ"ז, ולפעמים הכסיל בטבעו בעל שכל ובינה גדול. ומלת "רֶשע" נופל גם על הרשעיות והתועבות הגדולות שהן נגד שקול דעת האדם, אפילו דברים שאין היצר מתאוה להן, כמו הרצח והמרד וכל מיני חמס שהן מנגדים אפילו לטבע יצר הלב שהוא רע. ומלת "סּכלות" גם הוא נופל על המנהגים שהן נגד דרכי החכמה. כדרך (שם ב, יג) "וראיתי אני שיש יתרון לחכמה מן הסּכלות" וגו'. ומלת "הוללות" נופל על דברי שעמום הדעת וטרוף המחשבה. כדרך (ז, ז) "כי העשק יהולל חכם". ובארנוהו למעלה. ומזה המין טרוף השכרות התמידי, ולעשות דברי נבלה ובזיון שהן נגד דעת האדם. וגם הסכל בטבעו יתרחק מכמו אלה. והנה ראיתי כי הכסל מביא לידי רשע. והסּכלות מביאה לידי הוללות. כי הכסילים לפעמים יעשו גם הרשעיות היותר גדולות המחרידים אזן השומע. וכן הסכלים לפעמים יתהוללו וישתגעו במעשיהם. וחפצתי לדעת בבירור איך יִוָלְדוּ הרשעיות וההוללות מן הכסל והסּכלות. והודיע שמצא בבינתו ודעתו, שיסוד הרשע וההוללות תסבב האשה. כי בעבור שהכסילים והסכלים הם רודפי התאוה והזמה, הנה האשה תצוד נפשם. ובהלכדם באהבתה יעשו מעשים בלי דעת, ובסיבתה ירשיעו ויהוללו, והכל למלאת מזימתם הרעה. כי הנלכד בשחיתות האשה, איננו מושל עוד על עצמו. וכמו שאמר (שם ז, כו) "וּמוֹצֶא אני מר ממות את האשה אשר היא מצודים וחרמים לבה אסורים ידיה, טוב לפני האלהים יִמָּלֵט ממנה וחוטא ילכד בה". כלומר המות מר וחזק ואין מציל ממנו. והאשה מרה מן המות וחזקה ממנו. כי לבה כמו מצודים וחרמים לצוד בו הנפשות, וכמשטח חרמים להעלותן בו. וידיה כמו אסורים, כעבותות, לאסור בהן הגבורים. כן ידיה אוסרים כל הקרב אליה. וכאשר יִצּוֹדוּ לא ינצלו עוד ממצודתה ומחֶרְמָהּ ומאֵסוּרָהּ. והנה "טוב לפני האלהים" והוא איש ירא את ה' ונוהג בחכמה, "יִמָּלֵט ממנה" בחמלת ה' עליו. כדרך (משלי ב, יא) "מזמה תשמור עליך תבונה תנצרכה". (משלי ב, טז) "להצילך מאשה זרה, מנכריה אמריה החליקה". וחוטא מדרך החכמה ילכד בה, ובהלכדו יוקש כמו במצודה רעה ויוסף כל יום עניני חשק וזמה. ויעמיק בתועבותיו ויעשה כל הרשעיות למען מלאת מזימתו הרעה, כי תעלה קנאתו בראותו זולתו מתחבר לאהובתו, וְיֵחַם לבבו ויהרגהו וכיוצא. וגם יעשה כל ההוללות והרשע באהבתה, כל אשר תאמר ותשאל ממנו יעשה. כי הוא אסור בזיקי אהבתה, ונצוד במצודתה והועלה במשטח חרמה.
והנה דבר זה מצא קהלת במופת ובברור ע"י חשבונות רבים. שחשב הדורות מראש וראה מקרה דור ודור. וכן צרף מחשבות בני אדם אחד אל אחד. כי כל הכחות הנטועות בנפשות מולידות מחשבות, וכמו שיתבאר בבית השלישי בעז"ה. ומכל החשבונות הללו מצא המופת כי האשה מביאה לידי רשע וסכל. ועל זה אמר (קהלת ז, כז) "ראה זה מצאתי אמרה קהלת אחת לאחת למצוא חשבון". כלומר זה מצאתי כאשר חברתי מחשבה אחת אל מחשבה אחרת ויצא החשבון, ונתברר לי במופת. וכן אמר בספר משלי (משלי ו, כו) "ואשת איש נפש יקרה תצוד". ונפש יקרה היא נפש בעלת הכחות הגדולות, וכדברי הכלל הכ"ט. ואעפ"כ היא חזקה לצוד גם נפש כזאת, וכל שכן שאר נפשות שאינן כל כך יקרות. ואמר עוד (משלי ב, לב) "משחית נפשו הוא יעשנה". לפי שהנלכד בה משחית נפשו כי יעשה רֶשע והוללות. ופירש דבריו (משלי ב, לג) "נגע וקלון ימצא, וחרפתו לא תמחה". ומלת "קלון" על התועבות הגדולות כמו (שם ג, לח) "וכסילים מרים קלון" ורמזנו עליו למעלה (חדר ד' חלון ט'). ויתבאר בחדר העשירי בעז"ה. והודיע שהנופל במצודתה ימצא קלון בנפשו ויסיתהו יצרו לעשות גם מעשה הקלון. ומה נכבדים דברי רבותנו ז"ל שאמרו (סנהדרין סג, ב) "לא בקשו ישראל לעבוד ע"ז אלא [כדי] להתיר להם עריות". כלומר אל תתמה איך בקשו ישראל לעבוד לגלולים עץ ואבן שהן נגד שקול דעת האדם? ואיך יתאוה היצר לקלון כזה להשתחוות לדבר הנקלה והבזוי מאד ממעלת המשתחוה אליו? כי נמשך הקלון הזה מן האשה. כי מזמתם הרעה להתחבר אל העריות גרמה לקלון זה. לפי שע"י גלולי הע"ז יותרה הרצועה לעשות כל התועבות והזמה הרעה. וראיה לדבר מעשה שטים כי זנו עם בנות מואב ובהלכדם ממצודתם, נצמדו באהבתם לבעל פעור (במדבר כה, א-ב). וענין עבודת בעל פעור ידועה. ואין קלון ורֶשע והוללות גדול מזה. ולפי שהאשה תסבב לכל הרעות לכן עמדו אבותינו וקדמונינו ז"ל ועשו סייגים וגדרים רבים להשתמר מנפול ברעה הזאת, עד שאסרו להרבות שיחה אפילו עם אשתו המותרת לו. לפי שכל שיחתן של נשים תפלות ושחוק.<sup class="footnote-marker">2</sup><i class="footnote">אבות, א, פירוש רמב"ם על המשנה "אל תרבה שיחה עם האשה"</i> וכשירבה שיחה וידבק לבו באהבתה עד מאד, יחשוק תמיד להיות עמה, ויבטל מן התורה והחכמה ומחשבות אמת. ולבו ידבק במחשבות הבל ותעתועים וע"י כן יגבר יצרו עליו, ולסוף יעבור עבירות וישחית נפשו. ועל זה שנינו (אבות ,א) "ואל תרבה שיחה עם האשה. באשתו אמרו, קל וחומר באשת חבירו". ויפה פרשנוהו בפירושנו למסכת אבות.<sup class="footnote-marker">3</sup><i class="footnote">יין לבנון, מהד' תשס"ג עמ' 76-77</i> דכלהו תנאי מתניתין דשמעון הצדיק קא מפרשי. אנטיגנוס איש סוכו על העבודה קא מפרש. יוסי בן יועזר מפרש על התורה. ויוסי בן יוחנן מפרש על גמילות חסדים ששנה שמעון הצדיק. והיינו דקתני (אבות, א) "יהי ביתך פתוח לרוחה ויהיו עניים בני ביתך". שהן מילי דגמילות חסדים. ושנה עוד "ואל תרבה שיחה עם האשה". ומפרש רבינו "באשתו אמרו". דאי באשת חבירו ומשום ערוה, מה ענין סיפא לרישא ומציעתא, שהן מילי דבית וסיפא גדר ערוה? אלא באשת ביתו אמרו אל תרבה לשוח עמה. והשתא כולהו מילי דבית נינהו. ולאו שאסור מדין תורה להרבות שיחה עם אשתו. אלא גמילות חסדים הוא דהוי. דבכלהו מלתא שייכא גמילות חסדים. וכמו שאמרו (ברכות ד, א) "'שמרה נפשי כי חסיד אני' (תהלים פו, ב) שאמר דוד לפני הקב"ה, ולא חסיד אני? שכל מלכי מזרח ומערב ישנים עד ג' שעות. ואני 'חצות לילה אקום להודות לך'. ולא עוד אלא שכולם יושבים ועטרותיהם בראשיהם. ואני ידי מלוכלכות בדם שפיר ושליא". [ע"כ] והכי נמי "ואל תרבה שיחה עם האשה" מדרכי החסידות הוא. ולפי שאין לצַווֹת ההמון כולו שינהגו במידת חסידות בכל דבר ודבר, ובני עליה מועטים (סוכה מה, ב), משום הכי פריט יוסי בן יוחנן הנך תלתא לחוד שכל אדם חייב להתנהג בהן במדת חסידות. ואין די אם יעמיד מנהגיו על פי הדין. כי אם ירבה שיחה אפילו עם אשתו, תשתבש דעתו עליו וידבק לבו באהבתה. ולב האשה כמצודים וחרמים, וע"י כן יצא מרעה אל רעה. כי לא יהיה לבו פנוי עוד להגיון התורה ומחשבת החכמה בעבור הבלי השיחה. ובהיותו שוכח תורה וחכמה, יתגבר יצרו עליו ויבא לידי עבירות, עד שלבסוף יירש גיהנם. והיינו דסיים "מכאן אמרו חכמים כל המרבה שיחה עם האשה גורם רעה לעצמו ובוטל מדברי תורה וסופו יורש גיהנם". כלומר מדחייב יוסי בן יוחנן לכל אדם שיתנהגו כן, אין זה אלא לפי שברור הדבר שכל המרבה שיחה עם האשה יעבור לבסוף כל העבירות. והן הן דברי קהלת, שמצא בחשבונות כי האשה היא סבת הרשע וההוללות. ואמר אחרי כן (קהלת ז, כח) "אשר עוד בקשה נפשי ולא מצאתי, אדם אחד מאלף מצאתי ואשה בכל אלה לא מצאתי". כלומר כאשר נתברר לי במופת סבת הרֶשע והכסל. אמרתי לבקש יותר ולהוליד מופת ממופת למצוא ג"כ דרכים אחרים של חכמה במופתים ברורים, וכמו שהחל "ובקש חכמה וחשבון". והודה כי לא מצא יותר. וברוב חשבונותיו מצא לבד כי יש אחד מאלף מבני אדם הראוי להתאר בשם "חכם", ואשה בכל אלה לא מצא. וזה אות כי האשה קלת הדעת<sup class="footnote-marker">4</sup><i class="footnote">קידושין פ ע"ב</i> וראוי להזהר ממנה. ויתר הענין בארנוהו למעלה (חדר ג' חלון ח'):

Window 17

(קהלת י, י) "אם קהה הברזל והוא לא פנים קלקל וַחֲיָלִים יגבר ויתרון הכשר חָכְמָה". פירוש "חכמה", לצייר ציורי החכמה בלב ולהתנהג בחכמה וכדברי הכלל הי"ב. כלומר אם ברזל הגבור קהה וחלודה, והנלחם לא קלקל ולא לטש פני החרב להעביר חלודתו, איך חיילים יתגבר בחרב כזאת ביום מלחמה? הלא לא תעמוד לו זרועו בעבור שהחרב נשחת מראהו וחדודו? ועוד יותר מזה, ההכשר שצריך אל החכמה. ההכנה הצריכה להיות בנפש האדם טרם יחכם, שצריכה לדברים רבים. והנמשל נשען על הכללים שיסדנו. והוא שחֻקוֹת החכמה סותרות לטבע לב האדם. כי מִטִבְעוֹ לצייר הכל להפך ממה שתחוקק החכמה לציירם. וכדברי הכלל הי"ז. ולכן החפץ חכמה צריך להלחם תמיד עם יצר הלב עד שיתגבר עליו, והיא מלחמה קשה וגדולה. ואשרי המנצח! וכדברי הכלל הכ"ז. ואולם נטוע באדם כח הממשלה, והכח הזה כמלך בתוך צבאו. ולכן אם ירצה, יש בידו העוז והממשלה לנצח את הכחות המצטיירות לרעה שיצטיירו לרעה שיצטיירו בארח חכמה, וכדברי הכלל הכ"א. ויועצי המלך, שרי צבאותיו וכלי מלחמתו, הן הן השכל והבינה והדעת. כי הם משכילים באמתת השם ב"ה ומבינים ביראתו גָדְלוֹ וכבודו. וע"י כן יתאמץ הלב שהוא המלך להנהיג מחנה כחותיו בארח חכמה, וכדברי הכלל הכ"ה. ויוצא מזה שבהיות כח השכל שָׁח ונכנע, והבינה הולכת ותועה, ושתיהן מסובכים בסּכלות ובדמיונות בעבור שהתגברו עליהן מאד הכחות המצטיירות לרעה והשִׂיאום להתעות בתעיותיהן וכדברי הכלל הי"ח. ואז אי אפשר להן להשכיל באמתת ה' ולהתבונן ביראתו כראוי. אז נמנע מיד המלך להתגבר על אויביו ולא יצליח במלחמתו. ועל זה אמר כמו שאם החרב קהה, ובעלה לא קלקל ולא לטש פניה, לא יגבר חַיָלִים בחרב זו ביום מלחמה. הנה עוד יותר מזה צריך תקון ולטוש ולהכשיר הנפש אל החכמה. והוא שילטוש עיני שכלו ובינתו, שיבינו ושישכילו באמתת ה' וביראתו. ואז תהיינה חרבות בלב אויבי המלך לנצח בם כחות הנפש המצטיירות לרעה. ואם לא יעשה כן לא יועיל חפץ המלך וגזרתו. כי אע"פ שהלב יסכים להנהיג כל כחותיו בדרך חכמה, הנה הכחות הקשות בטבעיהן יתנשאו תמיד על רוח המושל ויעבירו רוח סּכלות על פני הנפש. כך נראה בעיני. ודומה לזה פירוש הרמב"ם ז"ל פסוק זה בפתיחתו לספר המורה.<sup class="footnote-marker">1</sup><i class="footnote">מהד' תרגומו של הרב יוסף קאפח, עמ' ח</i> ואמר היוכל הגבור להתגבר בחרב כזה שהיא קהה? וכן לענין החכמה צריך הצעות רבות. וכחה עוזרת חכמה עד שישיג הדברים האלהיים. והוא ז"ל הולך בשיטתו שהנחת שם "חכמה" על דרכי העיון השכלי להשיג הענינים האלהיים במופתי השכל וכמו שכתבנו בבית הראשון (חדר א' חלון א'). ואני בדרכי הלכתי, שאין לשון "חכמה" נופל אלא על מנהגי הנפש כפי חֻקֵי התורה והחכמה:
הבאנו כל הכתובים שבספר קהלת שנזכר בהם שם דבר "חכמה". ויותר מאלה לא מצאתי. והנה בארנום כולם כפי יסודותינו. ובאמת דברי קהלת עמוקים וסתומים, וכמעט שדבריו סותרים זה את זה. וכמו שאמרו קדמונינו ז"ל (שבת ל, ב). ומדברינו נתפרשו רוב דבריו בדרך פשט, ונתבאר חלק גדול ממנו. ובטוח אני בחסד השם ב"ה, שאף אם לא השגתי בכל מקום עומק הענין וכונת מחברו, לא נטיתי במאוד מדרך הישר והנכון. ועתה אבא לפרש שם דבר "חכמה" הנמצא כתוב בספר איוב וספר תהלים:

Chamber 8



Window 1

<small>החדר הח' ובו י' חלונות יזכיר כל המקומות שנכתב שם דבר "חכמה" בספר איוב ובספר תהלים. יפרש כל המקראות המזכירים שם זה כפי דרכו על דרך אחד ועל מנהג אחד:</small><br>בארנו למעלה (חדר ד' חלון י"ז) בקצרה על מה נוסד ספר איוב, ולא אשוב להזכיר זה פעם שניה. אבל הנני בא להציג לפניך כל המקראות שבספר איוב המזכירים שם דבר "חכמה" ולפרשם באר היטב. למען הודיעך שגם המה מונחים על דרכי חכמת המנהגים צדק משפט ומישרים וככל חביריהן המבוארים למעלה. ואלו הן:
(איוב יא, ה-ו) "מי יתן אלוה דבר ויפתח שפתיו עמך. ויגד לך תעלומות חָכְמָה כי כפלים לתושיה". פירוש "חכמה", דרכי החכמה ומנהגיה וכדברי הכלל הי"ג. וכענין שבארנו למעלה, כי איוב החזיק עצמו לחכם, והאמין שיש בלבו מאסף חכמה גדולה, ושנודעים לו דרכי החכמה עליונה. ולכן כשהוכח במכאובות תמה והתבהל, בעבור שהיה הדרך הזה סותר לדרכי חכמתו. ואולם כבר בארנו למעלה שדרכי החכמה העליונה נשגבים מבינת האדם. וכמו שהעיד קהלת שהיה חכם מכל אדם שגם ממנו נפלאים דרכיה. וכמו שאמר (קהלת ח, יז) "וגם אם יאמר החכם לדעת לא יוכל למצוא". וכמו שפרשנו שם בטוב טעם. ואין אלו הדרכים נודעים באמת זולתי ליוצר הכל ית'. הוא יודע סוד כל מה שעשה בשמים ובארץ ואיך נערכים כולם כפי סוד החכמה. וכן נגלו לפניו כל תעלומות לב, ויודע שכל מנהגיו עם בני אדם כולם בחכמה. וזהו שהשיב צופר לאיוב (איוב יא, ד) "ותאמר זך לִקְחִי ובר הייתי בעיניך". כלומר הנה חשבת שחכמתך זכה בלי דופי, כי מלת "לֶקַח" נופל על למודי החכמה, וכמבואר למעלה (חדר ד' חלון א') ואין הדבר כן. כי אילו ידבר השם ב"ה בעצמו עמך ויפרש הענינים, וילמדך דעת מעשיו בשמים ובארץ, או "יגיד לך תעלומות חכמה", כלומר דרכי החכמה הרבים הנעלמים מדעת האדם וגלויים לפניו ית', ואז יתברר לך "כי כפלים לתושיה".<sup class="footnote-marker">1</sup><i class="footnote">מלת "כפלים" כאן ביאורו "כפול ומקופל, חציו על חציו" (לשון המלבי"ם, אלא הוא הסב את הדברים לנמשל אחר) זאת אומרת, נוסף על מה שנראה לעינים, יש פנימיות ותוך המוסתרים. וכמו "וכפלת את היריעה" (שמות כו, ט) ודברי רש"י שם</i> כלומר שיש בכל תושיה ותושיה דרכים רבים של חכמה. ומלת "תושיה" יתבאר בבית השלישי בעז"ה ונופל על מעשים העשויים בחכמה. כי כל מפעל ומפעל שפעל השם ב"ה בתכונת שמים וארץ כיון לענינים רבים של חכמה על דרך משל תכונת הרוח, תכונת הארץ וכיוצא. הוכן כל דבר להשלים על ידו דרכים רבים שתגזור עליהן חכמתו העליונה. וכדרך (משלי ג' י"ט) "יי' בחכמה יסד ארץ". וארמוז על זה בחדר העשירי בעז"ה:

Window 2

(איוב יב, יב) "בישישים חָכְמָה וארך ימים תבונה". פירוש "חכמה" נגלים החכמה ודרכיה וכדברי הכלל הי"ב. ופסוק זה אמר איוב נגד רֵעָיו שהיו טוענים עליו, ואמר שלא נעלמו דבריהם ממנו והם דברים פשוטים בעיניו. כי יודע הרבה מהם, כי הוא זקן מהם בשנים. ובישישים תמצא החכמה, והתבונה במאריכי ימים. כי לפי דעת איוב תהיה קנין החכמה ברוב השנים, בראית הנסיונות והמנהגים שנוהג העולם. וכל מה שירבה לראות ולשמוע יוסיף דעת החכמה, כי החכמה תאסף מחוץ אל הנפש. ולכן ברוב השנים ראה מפעלות השם הרבות יותר מהן, ושמע הרבה מפי חכמים. וגם אליפז וחבריו האמינו כן ולכן לא דחו הטענה הזאת. אבל השיבו שנמצאו ביניהם אנשים זקנים מאיוב. והלעיג אליפז על התפארו בישישותו. ואמר (שם טו, ז) "הראשון אדם תולד?" כלומר האם נולדת טרם לדת כל אדם, שלא ימצא זקן שכמוך. כי באמת נמצאו ישישים ממך. וכאמרו (טו, י) "גם שב גם ישיש בנו, כביר מאביך ימים". וכבר פרשנו בחדר ז' כי אליהוא דחה מחשבה זאת. ואמר (לב, ח) "אכן רוח היא באנוש". ושם מבואר:
והרב רבינו משה [רמב"ם] ז"ל רצה להעזר מפסוק זה ששֵׁם חכמה נופל על קנות מעלת המדות, ושהחכמה הנקנית בזקנה לבדה, היא ההכנה לקבל מעלת המדות. והן דברי תימה. ואפריון לאחד ממפרשי ספרו המכונה קראשקאש, כי לא נשא פנים לדברי הרב ז"ל ואמר שאין הבדל בין קנין מעלת המדות וקנין כל שאר החכמות טבעיות ואלהיות ומלאכת כל מעשה. כי כולם ישתלמו בעת הזקנה וברוב הימים. ובעבור כן נקראו החכמים "זקנים" בתורה (דברים כא, ב) "ויצאו זקניך ושופטיך". (דברים כא, יט) "והוציאו אותו אל זקני עירו" ורבים כמוהם. והרמב"ם ז"ל אומר במקום אחר מספרו,<sup class="footnote-marker">1</sup><i class="footnote">שמא כוונת רבינו למורה נבוכים, ח"א פרק לד; או ח"ג פרק נא</i> שרוב ימי האדם צריכין אל החכמה. וצריך פנאי גדול להוציא מה שבכח אל הפועל. והנה דבריו סותרים זה את זה. עוד שאל<sup class="footnote-marker">2</sup><i class="footnote">הרב חסדאי קרשקש</i> איך יקנה האדם בזקנה מעלת המדות, אם היה שקוע עד ימי זקנתו במדות מגונות, ותהיינה לעת זקנה חזקות יותר? כי ההרגל נעשה טבע חזק. או שנאמר שבעבור חולשת גופו לעת הזקנה יעזוב רבות מפחיתיותיו אין זה קנין מעלות המדות, ולא זַכּוּת נפש אלא בטול הכחות. ככה דִבֶּר המפרש הנזכר ויפה דִבֵּר. גם הרמב"ם ז"ל עצמו בפירוש למסכת אבות (פרק א, "אם לא עכשיו אימתי") אמר, שהמדות המגונות תתחזקנה יותר לעת הזקנה. ועוד אני שואל אם קנות מעלות המדות לעת זקנה בעבור חולשת כח הגוף, מטעם זה עצמו תהיה הבחרות מוכנת לחכמה במדות ידועות. כמו הזריזות והמהירות והגבורה שהן אפשרים בבחורים, ותכלינה מן הזקנים.
ונתתי לבי ליישב דברי הרב ז"ל שהלך בשיטתו כי הניח שם "חכמה" על ההשגות האמתיות בדרך מופתי השכל כמבואר בבית הראשון (חדר א' חלון א'), וכח השכל נטוע בנפש מתחילת היצירה. וכמ"ש שם (חדר ד' חלון ב') ואם איננו חזק לא תועיל הזקנה. כי חסר השכל לא ישיג בשום זמן, ולוא אלף שנים יחיה. וכן הניח שם "חכמה" על הערמות והתחבולות הרעות. וגם אלו מקורם מכח השכל, שלא תועיל להם הזקנה. וכן הניח שם "חכמה" על כל מלאכת מעשה. וגם המה ילמדום הבחורים יותר מן הזקנים, כי הם בעלי הכח לעמול ולטרוח, ומלאים תאוה לקנות על ידיהן הון ועושר. ואע"פי שאם השכיל בילדותו וְהֶעֱרִים בילדותו, ולמד המלאכות בילדותו, כולם ישתלמו יותר לעת הזקנה, בכל זאת הזקנה לבדה לא הועילה. ולא יחליט הכתוב לומר ב"ישישים חכמה". כי אם לא למד קודם עת הזקנה, לא תמצא בו חכמה בהיותו ישיש. וכן מעלת המדות, אם הורגל מילדותו במדות המגונות, אין ספק שיתחזקו יותר לעת הזקנה ולא ינהג במדות חשובות. וכן אם לא למדם מפי חכם בילדותו, לא ידעם בימי זקנה מנפשו. כי החכמה לא תודע מן הנפש, אבל תאסף מחוצה לה. אבל מה שיועיל הזקנה לענין המדות, הוא לקבל עניניהן מפי חכם. כי הילדות יעיז פנים ולא יקבל דברי חכמה לענין זה. כי המיית הבחרות ורתיחת הדם יתאוה לכל רע, להיות סובא וזולל ולחשוב מזימות קנאה שנאה וכבוד ותאוה, ותאותיו יְדַּמוּ לעיניו שהדברים המגונים הללו טובות הנה. ולא יאמין לדברי החכמים שכל אלו המדות הם סּכלות ורשע. אבל הזקן יקבל באמונה דברי חכמים לענין המדות ויקבל מפיהם ויאמין שהם חכמה, לפי שכבר שקט רתיחת דמו, ויצרו חלש, וברוב הימים ראה נסיונות רבות איך אנשי התאוה היו לְשַׁמָּה. ושהזוללות והסביאות יְאַבְּדוּ ימי האדם והונו ומלבישם קרעים. ורוב המשגל מולידה תחלואים רעים, והקנאה והתאוה והכבוד מוציאין את האדם מן העולם. ולכן זקנים יבינו האמת בענינים אלו, וזאת תעשה הזקנה לבדה ואע"פי שלא ילך בכל המדות הללו, מכל מקום ידעם בנפשו ויבדיל בין האמת והשקר. ולכן נזהר הרב ז"ל במליצתו ואמר שהחכמה הנקנית בזקנה לבדה היא "הכנה לקבל מעלת המדות". כלומר שהזקנה תועיל להכין הנפש שתקבל מפי חכמים מעלת המדות, ולהאמין שהן דרכים ישרים שיבור לו האדם. ולא אמר הדבר אשר יקנה האדם בזקנה לבדה הן מעלת המדות. לפי שאין הזקנה מקנה המדות בנפש, אבל היא הכנה לקבלם מפי חכמים. וזה דרך נכון להסביר דבריו. אלא שאין אנו צריכין לכל זה בפירוש הפסוק לפי יסודנו שהנחת שם "חכמה" על ההנהגה כפי החכמה, ושתאסף מחוץ אל הנפש. ואין קץ לחכמה וברוב הימים תאסף הרבה. ולכן חשבו איוב וחבריו שבישישים וזקנים תהיה חכמה יותר מאשר תמצא בילדים ובבחורים:

Window 3

(איוב לב, ז) "אמרתי ימים ידברו, ורוב שנים יודיעו חָכְמָה". פירוש "חכמה", דרכי החכמה ומנהגיה וכדברי הכלל הי"ב. ופסוק זה אמר אליהוא שגם הוא מתחלה חשב שֶׁתִּוָדַע החכמה ברוב השנים, ולכן בהיותו צעיר לימים, שָׂם יד על פה והאזין מה שידברו הזקנים ממנו. ועתה שעמדו ולא ענו עוד, ולא יכלו להשיב על טענת איוב, נתברר לו כי אפשר שתמצא החכמה יותר בילד חכם. כי מצא בנפשו עניני חכמה שהיו נעלמים מן הזקנים הללו. וטעם הדבר (משלי ב, ו) "כי יי' יתן חכמה", והכל כפי יושר רוח האדם המבקש חכמה ומטהר נפשו ורעיוניו לקבלה. ואז ימצא עזר אלוהי ויחכם במעט זמן יותר מאשר יחכמו הזקנים בשנים רבות, וכמו שבארנו למעלה (חדר ב' חלון ו'). ועל זה אמר (לב, ח) "אכן רוח היא באנוש ונשמת שדי תבינם":
(איוב לב, יג) "פן תאמרו מצאנו חָכְמָה, אֵל ידפנו לא איש". פירוש "חכמה", דרכי החכמה העליונה ומנהגיה וכדברי הכלל הי"ד. כלומר הואלתי לדבר מפני כבוד שמים ולהוכיח שאין בהם חכמה. כי אם אחריש תאמרו בלבכם לאמר "מצאנו חכמה, ויש בנו כל דרכי החכמה שיוכל אדם למצוא. ומה שלא עָנִינוּ על דבריו עוד, לפי שהויכוח עמוק מדעת האדם. והשם העלים מלב האדם דרכיו שהוא נוהג בהן את עולמו. והשם לבדו יהדוף דברי איוב ויוכל להוכיחו, לא איש מבני אדם". על כן אחוה דעי אף אני. ואודיע יושר מנהגי השם בחכמה, ותראו שהחסרון תלוי בכם כי לא ידעתם את ה' ואת דרכיו הנפלאים. אבל איש חכם יבן אלה וידע כי ישרים דרכי ה'. ולפי שראוי לכל חכם לב לספר מלאכות ה' ולהצדיק דינו ומעשיו, לכן אענה אף אני חלקי. (איוב לב, יז) "אחוה דעי אף אני":
(איוב לג, לג) "הַחֲרֵשׁ ואאלפך חָכְמָה", דרכי חכמת השם ב"ה במנהגיו. וכדברי הכלל הי"ד. וגם זה דבר אליהוא. הואיל שאין בידך להשיב דבר נגדי, החרש ואאלפך דברי חכמה בהנהגת השם את בריותיו. ואז תדע כי הכל בצדק במשפט ובמישרים:

Window 4

(איוב יג, ה) "מי יתן החרש תחרישון ותהי לכם לְחָכְמָה". פירוש "לחכמה", למנהג של חכמה וכדברי הכלל הי"ב. איוב דבר זה נגד רֵעָיו, והודיעם שדבריהם בלי חכמה. כמ"ש (יג, ד) "ואולם אתם טופלי שקר, רופאי אליל כולכם". והנה כמו שראוי לחכם ללמד דעת את העם, ולספר מלאכות השם בפיו ולהודיע צדקת ה' ודרכי חכמתו, וכל חכם ינהג כן. כן ראוי למי שלא למד חכמה לשום לפיו מחסום, ולא ידבר בעמוקות הללו כי ידבר תועה ושקר. כי מנהגי החכמה משתנים כפי השתנות האנשים. ומה שתחוקק למנהג זה, תחוקק להפך למנהג אחר. ולכן אמר "מי יתן החרש תחרישון" ולא תדברו בענינים הללו, "ותהי לכם לחכמה". כלומר תחשב לכם החרישה למנהג של חכמה. אע"פי שלחכמים המִדְרָשׁ מנהג של חכמה, לכם שאינכם יודעים חכמה החרישה מנהג טוב:
(איוב יב, ב) "אמנם כי אתם עם ועמכם תמות חָכְמָה". פירוש "חכמה", דרכי החכמה וציוריה וכדברי הכלל הי"ב והי"ד. גם זה דִבֶּר איוב אל רֵעָיו שכפי מחשבתם הרבו לדבר חכמה. והשיב גם אם יהיה אמת כמו שאתם חושבים, שאתם עם נכבד, ועמכם תמות חכמה כשתמותו; כי אספתם בנפשכם חכמה הרבה, ובמותכם תמות היא עמכם ולא תשמע עוד בעולם. הנה גם לי לבב כמוכם, לא נופל אנכי מכם. כלומר גם בלבי כל החכמה שהיא בכם, ואיני צריך לדבריכם. ואם לפי האמת אין בכם חכמה כלל. וכמ"ש "רופאי אליל כולכם". וראב"ע ז"ל פירוש "עמכם" בעבור כסילתכם. כענין נסרחה חכמתם. וכן פירוש רלב"ג ז"ל. ולכל הפרושים מלת "חכמה" על הנהגת השם את יצוריו בחכמה, כי על קוטב זה תסובינה המאמרים שבספר זה כולם:
(איוב יב, יג) "עמו חָכְמָה וגבורה, לו עצה ותבונה". פירוש "חכמה", מנהגי החכמה. והוא אדון החכמה. והיא נודעת לו לבדו, ועם השם ב"ה לבדו החכמה. והוא נוהג כל המעשים בחכמה. וכן עמו הגבורה והכח לעשות כל המעשים. ולמלאות הכל כפי חפץ חכמתו. וכן לו עצה ותבונה. ויתבאר בעז"ה בבית השלישי:

Window 5

(איוב טו, ח) "הבסוד אלוה תשמע ותגרע אליך חָכְמָה". פירוש "חכמה", דרכי החכמה העליונה ומנהגיה וכדברי הכלל הי"ד. ופסוק זה אמר אליפז לאיוב שהתפאר עצמו בחכמתו. ואמר (שם יב, יב) "בישישים חכמה" וכמבואר למעלה. וְתֵּאֵר רֵעָיו בשם "טופלי שקר ורופאי אליל". והשיב אליפז, הגד נא מאין קבלת החכמה הגדולה הזאת שאתה מתפאר בה? האם נביא אתה, ושמעת מה שיעץ אלוה בסודו? ומלת "ותגרע" כמו (שם לו, כז) "כי יגרע נטפי מים", שהוא על רדתם לארץ. וכן "ותגרע אליך חכמה". האם ירדה אליך ממרומים, ושכנה עמך שתוכל להיות בוטח שאתה יודע מנהגי השם ודרכיו? ואם בעבור שאתה ישיש? יש ישישים כמוך. ועל זה (טו, ז) "הראשון אדם תולד?". (טו, י) "גם שָׂב גם ישיש בנו", כמבואר בחלון ראשון. ואם בעבור דעתך הרחבה ובינתך הגדולה, גם בנו בינה ודעת כמוך. ועל זה (טו, ט) "מה ידעת ולא נדע, תבין ולא עמנו הוא". גם רש"י ז"ל פירש "ותגרע, תרבה מלמעלה למטה לרדת עליך". ודבריו נכונים. ופירושי ראב"ע ורלב"ג ז"ל רחוקים מן הפשט:
(איוב כו, ג) "מה יעצת ללא חָכְמָה, ותושיה לרוב הודעת". פירוש "ללא חכמה", לאנשים שלא למדו דרכי החכמה העליונה וכדברי הכלל הי"ד. פסוק זה אמר איוב נגד בלדד שהחל לספר גבורות השם ומעשיו, להוכיח שלא יצדק אנוש עם אֵל. והשיב איוב למה ספרת עצות השם לאיש כמוני, והודעת תושיה לרוב. אני יודע יותר ממך, וכמו שהאריך בדבריו. והיה לך לספר העצות הללו לאנשים שאין בהם חכמה, ושאינם יודעים תושיה. ובבית השלישי יתבאר יותר בעז"ה:
(איוב כח, יח) "ומשך חָכְמָה מפנינים". כדרך (משלי ג, טו) "יקרה היא מפנינים וכל חפציך לא ישוו בה". ויתבאר בחדר התשיעי והעשירי:
(איוב כח, יב) "והחכמה מאין תמצא":
(איוב כח, כ) "והחכמה מאין תבא":
(איוב כח, כח) "הן יראת אדני היא חָכְמָה". שלשתן על חכמת ההנהגה הישרה. ויתבארו בע"ה בחדר העשירי:

Window 6

(איוב ד, כא) "הלא נסע יתרם בם ימותו ולא בְּחָכְמָה". פירוש "ולא בחכמה", בעבור שלא למדו ולא נהגו בדרכי החכמה, וכדברי הכלל הי"ב. ובזה הוכיח אליפז את איוב שהצדיק נפשו. ואמר (ד, ז) "זכר נא מי הוא נקי אבד? ואיפה ישרים נכחדו?". כלומר ההולך בצדק ובמישרים יִמָּלֵט מכל צרה. ואולם האנשים שסרו מן החכמה ונשענו על שכלם ותחבולותיהם המה יאבדו. וכמו שאמר (ד, ח) "כאשר ראיתי חורשי און וגו' מנשמת אלוה יאבדו". כי עיקר הכל החכמה. ומי זה יאמר "זכיתי לבבי". ועל זה אמר (ד, יז) "האנוש מאלוה יצדק? אם מעושהו יטהר גבר? הן בעבדיו לא יאמין. (ד, יט) "אף שוכני בתי חומר" וגו' כלומר בעלי גויה ותהפוכות, שבכל עת נפתה לבם מדרך החכמה, והן ראויין תמיד להענש. ועל זה (ד, כ) "מבקר לערב יֻכַּתּוּ מבלי משים לנצח יאבדו". כלומר שהן תמיד במוסר אלוה, מוכים מבקר לערב, אולי יִוָסְרוּ לו. ועל שאינן שָׂמִים לב למוסריו, יאבדו לנצח. ולא יחמול עליהן בעבור נפשם העליונה שבה יתרון האדם על כל השפלים, לפי שאם אין הנפש חכמה אבד יתרונה ונסע והלך טובהּ. ולכן בעבור כי מאסה חכמה תמות. ועל זה, "הלא נסע יתרם בם". כלומר היתרון שבבעלי החומר נסע. ולכן "ימותו ולא בחכמה". כלומר בעבור עזבם החכמה, שלא למדו מנהגי החכמה ולא נהגו בחכמה:
(איוב לח, לו) "מי שת בטוחות חָכְמָה, או מי נתן לשכוי בינה". פירוש "חכמה", כח החכמה המקבל חֻקוֹת החכמה ומציירם פנימה, וכדברי הכלל הששי. והכח הזה הושם באדם והוא בקרבו. ושאל השם "מי שת בטוחות", במקום סתר שבאדם, כח זה. וכן "מי נתן לשכוי" כח הבינה. שבה יבין הלב הדברים, ואיננו על החכמה והבינה עצמן. כי אם לא יקבל האדם חכמה לא ימצאנה בטוחותיו. ואם לא ישתמש בכח הבינה להבין במליצות החכמה ומעשיה, לא יבין בינה וכמו שבארנו פעמים רבות. ולפי שלא שאל השם רק על כח החכמה והבינה ולא שאל על שאר הכחות הנטועות בטוחות כמו הענוה והבושת והיראה שגם הן נפלאות גדולות שנמצאים בסתר הנפש, נוכל לומר שתיבת "חכמה" כוללת כל כחות הנפש הנטועות בה. כי הם כולם חלקי החכמה והן נושאי החכמה, וכדברי הכלל החמישי. ולולי הכחות האלו לא יחכם לעולם, כי לא יצייר דרכי החכמה. אבל הבינה כח פרטי ואיננו בכלל הכחות שהן חלקי החכמה, ולכן הזכירו בפני עצמו. ויחסו לשכוי שהוא הלב, כי לב האדם מושל בבינה ובשכל. וכמו שבארנו בבית הראשון (חדר ד' חלון א') והבן:
(איוב לט, יז) "כי הִשָּׁהּ אלוה חָכְמָה, ולא חָלַק לה בבינה". אל יקשה בעיניך המליצה הזאת. כי תשאל איזו דבר חכמה או בינה נמצא בענין זה שיתכן עליו לומר "כי השה"?. אבל תדע שמלת "חכמה" שבפסוק זה גם הוא על כח החכמה, וכן מלת "בינה" על כח הבינה. כמו פסוק "מי שת" וגו'. המבואר למעלה. והגיד שאין בכנף רננים כח החכמה, ולא כח הבינה. ולבאר הדבר אמשול לך משל. כל בני אדם יבינו שאין טוב להניח כלי זכוכית יקרה ברשות הרבים מִדְרָךְ כף רגל בני אדם. כי מי שימצאנו יקחהו, או יגנב, או תרמסהו רגל עובר. ומי שמניחו ברשות הרבים אות [היא] שאין בו בינת אדם כלל. ולכן אם נראה אדם עושה כן, (נבינהו) [ניתן לו להבין] כי לא טוב הדבר, ונצייר לפניו הסכנה. ואם יעשה כן פעם אחרת או שעשה כן פעם אחת ונשבר הכלי, וחזר ועשהו, אות [היא] שגם אין בו כח החכמה. כי אם הוא בעל הכח הזה, היה שומר מה שלמדנוהו והיה מצייר עניָנו. או שהיה שומר מה שקרה פעם ראשונה, והיה נזהר מעשותו עוד. וכדומה לזה כנף רננים שהיא עושה כן. כמו שאמר (לט, יד-טו) "כי תעזוב לארץ ביציה ועל עפר תחמם. ותשכח כי רגל תְּזוּרֶהָ וחית השדה תְּדוּשֶׁהָ". כלומר היא מטלת ביציה במקום מדרך כף רגל אדם וחית השדה, וזה אות שאין בה כח הבינה. ואנחנו רואים שהיא עושה כן פעם אחר פעם ואף על פי שראתה שכבר אבדו בניה, לפי שהיא שוכחת מה שתראה ולא תרשום המקרים בציוריה. וכמ"ש (לז, טו) "ותשכח כי רגל תזורה" וזה אות שאין בה כח החכמה. ועל זה [אמר] כי "הִשָּׁהּ אלוה חכמה ולא חלק לה בבינה". והבן. ויותר מאלו לא מצינו בספר איוב. ונתבארו כולם:

Window 7

הכתובים בספר תהלים אלו הן: (תהלים לז, ל) "פי צדיק יהגה חָכְמָה ולשונו תדבר משפט". פירוש "חכמה", דרכי החכמה וחֻקוֹתיה וכדברי הכלל הי"ב והי"ד. כי הצדיק ירא את ה' ועושה מצותיו ולכן פיו יהגה חכמה. כי כל דבריו מיוסדים על אדנֵי החכמה כפי חֻקוֹת השם, ויספר חֻקוֹתיו לבני אדם. ואולם "לשונו תדבר משפט". וכל משפט כפי החכמה. כמו שבארנו בבית הראשון (חדר ב' חלון ז') וכמו (ויקרא יט, טו) "בצדק תשפוט עמיתך", כלומר תשפטהו כפי דרכי הצדק, ודרכי הצדק הן דרכי החכמה. כי מלת "צדק" על החכמה כמו שבארנו בבית הראשון (חדר ב' חלון ה'). אבל צריך להבין דבר, לישר המשפט כפי יסודות הצדק וכמו שבארנו למעלה (חדר ב' חלון ג'). ולכן אמר "ולשונו תדבר משפט" כי המליצה הזאת תמיד על המאמרים שהן בבינה. כמו (משלי יב, יח) "ולשון חכמים מרפא", ובארנו למעלה (חדר ד' חלון י"א). ולפי שהוא מדבר מן החכמה, והבינה שהיא בדרכי החכמה, סמך ואמר (תהלים לז, לא) "תורת אלהיו בלבו, לא תמעד אשוריו". כלומר על כן דברי פיו בחכמה, בעבור שתורת אלהיו בלבו המלמדת דרכי החכמה ובעבור כן יבין משפט בלבו ולא תמעד אשוריו, אבל יוציאהו לאשורו ולאמתו. וכן (משלי יד, טו) "וערום יבין לאשורו". ויתבאר בספר "מעין גנים" בעז"ה:
(תהלים נא, ח) "הן אמת חפצת בטוחות, ובסתום חָכְמָה תודיעני". פירוש "חכמה" ציורי החכמה המציירים צדק משפט ומישרים, וכדברי הכלל הי"ב. ושמע הפתרון. המקרא הזה נכתב במזמור התשובה שיסד דוד ברוח הקדש על מעשה בת שבע. כמו שהחל "למנצח מזמור לדוד וגו' כאשר בא אל בת שבע". והנה במעשה זה עבר על דרך החכמה לפי שגבר עליו ציור הסּכלות לפי שעה, והצטייר כח התאוה בלבו. ודרך הקדושה הסתתר בעומק נפשו ולא מְצָאָהּ בעת ההיא, ולכן בא לידי עבירה. וכדרך (קהלת ז, כ) "כי אדם אין צדיק בארץ אשר יעשה טוב ולא יחטא". וכמו שדברנו על ענין זה באר היטב למעלה (חדר ה' חלון י'). ועתה ששב בתשובה על חטאו והֵצַר לו מאד שגבר על לבו ציור הסּכלות, והתאמץ לדכאו בסתר הנפש ובאחורניתה וכדרך (משלי כט, יא) "וחכם באחור ישבחנה", וכמבואר למעלה (חדר ד' חלון ח'). והתגבר להעלות ציור החכמה מעומק נפשו, ולציירו ולהמשילו בלבו עד שיוכל לנהוג בו במנהגיו. וראה כי לא יכול מבלעדי העזר האלוהי הנלוה לאדם להוציא ציוריו מן הכח אל הפועל, וכדברי הכלל הכ"ד. אז חִלָה פני אלהיו והחל (תהלים נא, ב) "חנני אלהים כחסדך" וגו'. ומלת "חנינה" על הדעת, כמו שתקנו ז"ל (מגילה יז, ב) "אתה חונן לאדם דעת". וכדרך (שמות לג, יט) "וחנותי את אשר אחון" וגו', בקש שיעזרהו השם ב"ה לגלות בו ציורי מדעו. וכבר בארנו בבית הראשון (חדר ב' חלון ה') ובדברי הכלל השני שמלת "חטא" נופל על הנליזה מדרכי החכמה. ומלת "עון" על המעוות דרך הבינה. ובארנו שם טעם הדבר. והנה אין ספק שהחוטא בעת חטאו מעות לפי שעה גם כן דרך הבינה. ועל סוד זה אמרו קדמונינו ז"ל (סוטה ג, א) "אין אדם עובר עבירה אלא אם כן נכנס בו רוח שטות". כי לולי שהוא מוטעה מרוח סּכלות איך אפשר שיעיז פניו לחטוא? ובפרט חטאה גדולה כזאת. והלא יחשוב כי מלא כל הארץ כבוד ה'. (ירמיה כג, כד) "אם יסתר איש במסתרים, ואני לא אראנו? נאם יי'". ואיך יחטא ועיני ה' משוטטות בכל הארץ? ואיה כבודו וגדלו המצויירים על לב האדם? ואיה יראת עוזו וזעמו ית' על העוברים? ומי לא יחרד מכל אלה? ואולם לפי שעה מעוות אלו הדרכים על ידי רוח סּכלות הגובר עליו. ועל כן מלבד שהאדם חוטא בהתגרות ציור החטא הנטוע בטבע הנפש, גם מעוות בשכלו ובבינתו, וזהו "עון".
אלא שאין הענין הזה דומה להֶשְׁחֵת הדעת שנשחתים בו אנשי און ה"חכמים בעיניהם" וה"נבונים נגד פניהם". כי הכתות הללו יחשבו און בכל עת מפני הֶשְׁחֵת צורתם, ואפילו שלא בשעת התגברות ציורי החטאים, ואינן מציירים דרכי אמת כלל. אבל שאר החוטאים לא יעותו רק בעת התגברות התאוה והסּכלות המאפילים נגה השכל לפי שעה, וכשישקוט הַמָיַת תאותם יתנחמו מאשר חשבו, ויבינו רוע המחשבות שעלו על לבם בעת ההיא וישובו עליהן בתשובה שלמה. ובבית הראשון (חדר ח' חלון ז') בארנו פרשת (במדבר טו, ל) "והנפש אשר תעשה ביד רמה". ואמרנו שהיא מדברת מִכַּת המורדים ה"חכמים בעיניהם והנבונים נגד פניהם", ובארנו שעל כן אמר הכתוב "עֲוֹנָה בה". להבדיל בין הכת הזאת לשאר חוטאים. כי החוטאים דעתם שלמה ובינתם ישרה, ולא יחטאו רק מהתגברות תוקף הציור הרע הנטוע בטבע הנפש. אבל אנשי און שנשחת דעתם ועוברים מצד אפיקורוסות, הנה העון בנפש עצמה, כי נשחת שכלם ובינתם. ואין כן אם העון איננו רק לפי שעה בהתגבר הציור הרע אין אני קורא עליו "עֲוֹנָה בה". שהרי עוד מעט וישוב מחטאו ונחם מעונו, בהיות דרך האמת כתוב על לוח לבו. ועם זה תבין מה יקרו דברי קדמונינו ז"ל (ספרי, שלח, פסקא ו') ואיך הבינו המליצות על בוריין, כי הם ז"ל דרשו "עֲוֹנָה בה, בזמן שאינו עושה תשובה". לפי שראו בחכמתם שהפרשה הזאת מדברת מִכַּת ה"חכמים בעיניהם" ושעליהן אמר "עֲוֹנָה בה". וידעו ז"ל שכל<sup class="footnote-marker">1</sup><i class="footnote">נ"ל המעתיק שצ"ל כאן "לא כל החוטאים"</i> החוטאים מעוותים בסּכלותם דרכי השכל והבינה. ולכן להבדיל ביניהן פירשו "עונה בה" כשאינו עושה תשובה. כי זה אות שנשחת דעתו ובינתו, ואז העון בפנימיות הנפש עצמו וקורא אני עליו "עֲוֹנָה בה". אבל כשעושה תשובה לא מקרי "עֲוֹנָה בה" כי דעתה שלמה ובינתה ישרה. ועתה הבן מה שבארנו למעלה בפתיחתנו לבית הראשון בפירוש מאמרם ז"ל (שבת קיט, ב) "לא חרבה ירושלים עד שביזו בה ת"ח". לפי שלא היתה עוד מרפא למשובתם. גם הבט על מה שבארנו למעלה (חדר ד' חלון י"א) בפירוש הסוגיא בסנהדרין (צט, ב) שאמרו רב ושמואל איזו אפיקורוס? זה המבזה ת"ח. וכן תסתכל מאמרם ז"ל (אבות, ג משנה יא) על משנת ר' אליעזר המודעי, ששנה המחלל את הקדשים וכו' אין לו חלק לעולם הבא. ויש דברים עמוקים במשנה זו. ופרשנוהו בפרושינו למסכת אבות.<sup class="footnote-marker">2</sup><i class="footnote">יין לבנון, מהד' תשס"ג עמ' 210-220</i> כי היא נשנית על כתות האפיקורסים. ואמרו בתלמוד ירושלמי (עיין פאה, פ"א סוף ה"א, "רשע גמור כל ימיו") "במה דברים אמורים כשלא עשה תשובה. אבל עשה תשובה אין לך דבר שעומד בפני התשובה". וגם זה מטעם שאמרנו. שאם עושה תשובה סימן שלא נשחת דעתו וצורתו. ואין אני קורא עליו "עֲוֹנָה בה". הראיתיך כי האמת מאיר מכל צד.
ואחרי ההקדמה הנפלאה הזאת, נשוב לפרש הענין שאנו עסוקים בבאורו. ונזכיר עוד מה שרמזנו עליו בפתיחתנו לבית הראשון, שאם נעמוד על ההבדל שבין "חטא" ל"עון", נדע למה תמיד לשון "כבוס" שנזכר על דרך משל, סמוך אליו מלת "עון". ולשון "טהרה" כשנזכר בדרך משל, נכתב אצלו מלת "חטא". החרש ואאלפך טעם הדבר! דע כי יש הבדל בין שרש "רחץ" לשרש "כבס". לשון רחיצה נופל על כל דבר הבא במים. אע"פי שאין כתמים באותו דבר המשתנים ממראיתם על ידי המים בכל זאת תִּפול עליו לשון רחיצה. ולכן כל נוגע באחד מן הטומאות, שרץ או נבלה או טומאת מת, נאמר בתורה לשון "רחיצה", אע"פי שאין הטומאה כתם המתלבן על ידי הרחיצה. ולשון "כבוס" אינו נופל זולתי על דבר המשתנה ממראיתו על ידי המים והנתר והבורית שמכבסים בהן. ולכן נזכר "רחיצה" תמיד אצל הטבילות כמו (ויקרא טו, יג) "ורחץ בשרו במים" וכיוצא. ו"כבוס" נזכר אצל הבגדים. כמו (שם יג, ו) "וכבס בגדיו", בעבור שגוף האדם אינו משתנה ממראיתו על ידי הטבילה. והבגדים משתנים ממראיתם. ולכן לשון טהור וטהרה סמוך אצל הרחיצה. בעבור שהטהרה אינו נראה לעין ואין בו שנוי מראה מהטומאה. ובמקומו יתבארו כל הכתובים בעז"ה. והנה בארנו בבית הראשון (חדר ב' חלון ח'; וחדר ה' חלון יד) שהחטאים נטועים בכל הנפשות. כי אין חטא אלא נליזה מדרך החכמה ללכת בדרך סּכלות. ושתי הדרכים נטועים בנפש לא יסורו ממנה. כי שתיהן צריכין לה לתשמישי החכמה ואין גם אחד למוֹתר. מה שאין כן העונות הנתלים בשכל ובבינה הן למוֹתר. על דרך משל שחושב "אין ה' רואה" וכיוצא בזה, הדבר דומה לכתם שנפל בבגד וצריך הבגד כבוס להסיר כתמו מעליו. וכן העון שבא בנפש צריך להסירו, כי הוא אך למוֹתר ולרע לנפש. ואין כן החטא שאי אפשר להסירו, כי צריך להיות נטוע תמיד בנפש. ועל כן אצל חטא נזכר תמיד לשון "טהרה". ואצל עון נזכר לשון "כבוס". ועל זה אמר המלך דוד ע"ה (תהלים נא, ד) "הֶרֶב כבסני מעוני ומחטאתי טהרני". בקש שיכבס השם ב"ה נפשו מעון, ויטהר נפשו מחטאתו. כלומר שיסיר כתם העון הדבק בנפש, ויטהר נפשו מציור טומאת החטא המושל בלב, ויתן בו הציור הטוב ציור החכמה. ואמר עוד כמתנצל (נא, ז) "הן בעון חוללתי ובחטא יחמתני אמי". הסתכל במליצה הנפלאה הזאת הנשענת על ההצעות שיסדנו בבית הראשון! והוא שהשכל והבינה הנטועים בנפש ישרים בעצמותן. וכמו שאמר (קהלת ז, כט) "עשה האלהים את האדם ישר והמה בקשו חשבונות רבים". ובארנוהו למעלה (חדר ג' חלון ח'). ואינן הולכים עקלקלות רק בעבור הכחות המצטיירות בטבע לרעה, והם מטים הכחות יקרות השכל והבינה למלאות חפצם. והנה אלו הכחות הנוטות לרעה נטועים בנפש מתחלת אצילותה, והן צריכין לה לתשמישי החכמה, וכדברי הכלל הי"ט. אלא שבעבור היות יצר הלב רע נוטות לרעה ומסתעפים מהן החטאים כולם. ומלת "חוללתי" כמו גדלתי. ורצה המשורר בזה כי בעבור שמנעוריו יצר הלב רע, מיד שהחלו הכחות לצמוח בנפש הסיעו השכל והבינה אחריהן, וחשבו מחשבות רעה בדרכי השם ב"ה שהן העונות, וכמבואר בכלל השני. אבל לא נטעו בנפשו העונות מתחלת אצילותה, כי השכל והבינה ישרים בעצמותן ואין בהן עִיוּת ועקשות, כי "אלהים עשה את האדם ישר". אך לענין החטאים הנה "בחטא יחמתני אמי". כי מעת הורתי ולידתי נטועים בנפשי הכחות שמהן מסתעפים החטאים. כי הכחות מצטיירות לרעה כטבע מולידיו, כי גם אמי יחמתני בחטאת התאוה הנטועה בה. ולפי שמנעורי יצר לבי רע בטבעו, גם הסיע היצר את שכלי ובינתי אחריו לחשוב עון. על כן אדון העולמים! ראוי לך למחול ולסלוח לשבים אליך. כי אתה ה' מקבל את השבים לפניך בכל לב, ומתוַדים על עונותיהם וחטאתיהם, ומתנחמים מאשר פעלו, ונותנים על לב כי סרו מדרכך הטובה.
ולא כדרך ה"חכמים בעיניהם" בוזי אמת המלעיגים על חֻקוֹתיך ותורתיך, שנאמר עליהן (במדבר טו, לא) "עֲוֹנָה בה" וכמבואר למעלה, שאינן שבים ומתנחמים מדרכיהם הרעה לעולם. אבל השבים בתשובה אע"פי שעדיין ציור החטא מושל בלב, ואין בכחם עדיין להעלות על לבם ציור החכמה הנסתרת בעומק הנפש, וכמו שבארנו ענין זה בארוכה בבית הראשון (חדר ה' חלון ב') וְשַׂמְנוּ עליו משל להבין הענין. הנה אתה ברחמיך תעזרם להעביר טומאת הציור הרע מן הלב, ולהוציא טהר הציור הטוב ולגלותו על פני הלב. ודומה דבר זה למאמר קהלת (קהלת ז, כג) "והיא רחוקה ממני". (ז, כד) "רחוק מה שהיה ועמוק עמוק מי ימצאנו". ויפה בארנוהו למעלה (חדר ה' חלון י'). ועל זה אמר דוד (תהלים נא, ח) "הן אמת חפצת בטוחות, ובסתום חכמה תודיעני". כלומר אינך חפץ מן האדם רק שיהיה האמת כתוב על לוח לבו ובמקומות הנעלמים שבקרבו, שהן טוחות בחלב. כדרך (איוב לח, לו) "מי שת בטוחות חכמה". ו"דרך אמת" הוא דרך החכמה. כמבואר בבית הראשון (חדר ב' חלון ה') וכן שידע האמת באמונת אלהותיך, ולא תשתבש דעתו בדעות כוזבות כדרך ה"חכמים בעיניהם". ואתה ה' ידעת כי לבי שלם עמך ואמת אהבתי. לכן אע"פי שעדיין ציור החטא מושל בלבי, ודרך החכמה בענין זה איננו בטוחות, בלב ובכליות, הנה "בסתום חכמה תודיעני". כלומר אתה תודיע בסתום ובמקומות הנעלמים שבקרבי חכמה ודעת קדושים. שיהיה דרך החכמה מושל בלבי תמיד כדעת קדושים וכדרך שבארנו (חדר ב' חלון ו') בפסוק "ואדוני חכם כמלאך אלהים" וגו'.
והוסיף לבאר תפלתו באמרוֹ (תהלים נא, ט) "תחטאני באזוב ואטהר תכבסני ומשלג אלבין". וכמה נעימה המליצה הזאת! אחרי שהזכיר שחטא לבד מפני התאוה שיחמתהו בו אמו. גם עונו בא לו מצד חטאו. ולא כדרך ה"חכמים בעיניהם" הכופרים באמתת ה' ובדרכיו. כי הוא יודע האמת. ולכן אין עונו בה בפנימיות הנפש, אלא דומה לטומאה חיצונית. לפי שיצר הלב הרע נמשך בעבור היות הנשמה קשורה עם הבשר והדם המתאוים לדברי הטומאה, שהרי דעתו שלמה ובינתו ישרה. ונמשל הדבר לנוגע בגופו בכל דבר טומאה ואפילו בטומאה היותר חמורה שהיא טומאת המת שצריכה הזאה שלישי ושביעי, ואז יטהר. כן הנפש החוטאת בתאוותיה ויודעת האמת ושבה בתשובה תטהר מטומאתה. וכנגד זה אמר "תחטאני באזוב ואטהר", ומוסב על החטא שחטא. ולכן אמר "ואטהר" כמו שאמר כבר "ומחטאתי טהרני". וגם לענין העיון הנו נקל להיות סר מן הנפש בעבור שכל עצמו לא נמשך רק לפי שעה מן החטא, ואיננו בנפש עצמה שיאמר עליו (ירמיה ב, כב) "כי אם תכבסי בנתר ותרבי לך בורית נכתם עונך לפני", הנאמר על כת המורדים, אלא בא מצד החטא לבד. לכן "תכבסני" וסר כתם העון מיד. "ומשלג אלבין". כדרך הבגד הנכתם כשכובסין אותו מתלבן. ואמר עוד (תהלים נא, יא) "הסתר פניך מֵחֲטָאַי וכל עונותי מחה". גם המליצה הזאת הולכת במישרים כמו יתר מליצות המזמור. כי בעבור שהחטאים נמשכים מן הכחות הנטועות בנפש, ואי אפשר שיסור כח מן הכחות בהחלט וימחה מן הנפש, כי כל הכחות צריכין להיות בנפש לתשמישי החכמה. הזכיר לבד "הסתר פניך מחטאי". כלומר אע"פי שעתה נגלה בנפשי כח מצייר רע ונלוז מן החכמה, אל יחר אפך עלי. אבל הסתר פניך כאינך רואה כביכול עד יעבור ציור החטא מן הנפש. ואולם העונות שאינן חלק מחלקי הנפש וכמבואר למעלה, וצריכין להמחות מכל וכל, עליהן אמר "וכל עונותי מחה".
ודומה למליצה זו אמר הנביא (ישעיה מד, כב) "מחיתי כעב פשעיך וכענן חטאתיך" ואפרשנו לך. דע כי הפשעים הן הן העונות אלא שנבדלין בענין הכונה. ואין זה המקום לבארהו. וכן תדע ההבדל שבין "עב" ל"ענן". "עב" מלשון (מל"א ו, טו) "במעבה האדמה". והונח על התקשרות עננים רבים אלו באלו שאז נעשה מהן עב. וכמפורש בספר איוב (לו, כט) "אף אם יבין מפרשי עב" וגו'. וכשיש עב, אז יפיצו ענניו ויסורו זה מזה. וענן זה ילך לכאן ואחר לכאן, להביא הגשם על המקומות שנגזר עליהם רדת הגשמים. וע"י כן העב כלה ואיננו. אבל כל ענן וענן איננו אבד וכלה אלא נוסע ממקום העב ונסתר מעין הרואה והולך לעמוד על מקום אחר. ודומה לזה העונות והפשעים והחטאים. העונות סרים לגמרי מן הנפש. והחטאים צריכין להשאר ר"ל הכחות שמסתעפים מהן החטאים. ולכן המשיל מחיית העון למחיית העב, וסור החטאים לסור הענן ממקום זה למקום אחר. וכן ענין ציור החטא העומד בלב, כשסר ממנו ונסתר באחורנית הנפש. כדרך (משלי כט, יא) "וחכם באחור ישבחנה". ובארנוהו למעלה (חדר ד' חלון ח').
ואמר עוד (תהלים נא, ב) "לב טהור ברא לי אלהים ורוח נכון חדש בקרבי". ורמזנו עליו בבית הראשון (חדר ה' חלון ה'). ואין רצוני להאריך יותר. ואולם מה שהארכנו עד כה היה לחזק יסודנו במלת "חכמה" הנזכר במזמור זה. גם לפרש המליצות היקרות הללו. יראו ישרים וישמחו:

Window 8

(תהלים צ, יב) "למנות ימינו כן הודע, ונביא לבב חָכְמָה". פירוש "חכמה", לב המצייר ציורי החכמה בטבע, וכדברי הכלל הכ"ז. ודברי הכתוב הזה קשים בטעמם. ועתה אפרש. דע כי הוא כתוב בתפלת משה איש האלהים. והתפלה הזאת התפלל אדוננו משה ע"ה אל ה' על עם ישראל שירחם עליהם וישוב לשוש עליהם כבתחלה. ויתוקן העולם כמבראשונה קודם שחטא אדם הראשון ע"ה. ובארנו הענין הזה בבית הראשון (חדר ה' חלון ט'). ואמרנו שהיה לבו קודם החטא מצייר דרכי החכמה בטבע, ושכן יעשה ה' באחרית הימים. כדרך (דברים ל, ו) "ומל יי' אלהיך את לבבך ואת לבב זרעך" וגו'. וכדרך (ירמיה לא, לג) "נתתי תורתי בקרבם ועל לבם אכתבנה" ועוד במקומות רבים מספרי הנביאים. ואילו זכו ישראל בזמנים שעברו היתה ההבטחה הגדולה הזאת מקויימת בם. וכמו שאמרנו שם (שם חלון ח'). שכשעמדו במעמד הנבחר חזרו וזכו לסגולה הנפלאה הזאת (שבת קמו, א) ועמדו בכתר זה ארבעים יום. ואח"כ כשחטאו בעגל התנצלו עֶדְיָם וְזַכּוּת נפשם חלף הלך לו. וכשנבנה המשכן והבטיח השם ב"ה שישכון בתוכם היה זה הכנה חדשה שיזכו למתנה הגדולה הזאת, אם ייטיבו מעשיהם. ולכן כשנשלמה מלאכת המשכן אז ברך משה את עושי המלאכה. כמו שכתוב בתורה (שמות לט, מג) "וירא משה וגו' ויברך אותם משה". ואמרו קדמונינו ז"ל (רש"י לשמות לט, מג) "שהתפלל (תהלים צ, יז) 'ויהי נועם אדני אלהינו עלינו וגו' ומעשה ידינו כוננהו'" [עכ"ל]. ראו בחכמתם כי המזמור הזה וחבריו התפלל משה ע"ה כשהוקם המשכן ומטעם שאמרנו. ולפי שהיתה כונת תפלתו להפיק רצון מה' כי עתה יעשה ככל נפלאותיו לשפוך את רוחו על כל בשר. ולתקן עולמו ואת בריותיו שאַל ישובו עוד לכסלה, תקן המזמור הזה וְיִסְדוֹ על הכונה הזאת. ולכן החל (תהלים צ, א-ב) "אדני מעון אתה היית לנו בדור ודור. בטרם הרים יֻלָדוּ" וגו'. כלומר הנך מעולם ועד עולם אֵל לבדך. ואתה מעון לכל יושבי תבל. וכולם חוסים בחסדך, ואתה חפץ חיים וחסד. ולכן בעבור שיצר לב האדם רע וסר מדרך החכמה, הכינות תוכחה ומוסר להוכיח וליסר את בני האדם להשיבם מפשעיהם. ועל זה אמר (צ, ג) "תשב אנוש עד דכא ותאמר שובו בני אדם". ואמר עוד שבערך השם ב"ה דורות רבים נחשבים כיום אחד. אבל בערך האדם יעברו ימים רבים בלי תקוה. ועל זה אמר (צ, ד) "כי אלף שנים בעיניך כיום אתמול כי יעבור ואשמורה בלילה". ולכן אע"פ שאתה השם תמלא דברך אשר הבטחתנו אחרי דורות רבים, הנה כל אחד ממנו שימיו מתי מספר יכלו באפס תקוה. ועל זה אמר (צ, ה-ו) "זרמתם שֵׁנָה יהיו בבקר כחציר יחלוף. בבקר יציץ וחלף לערב ימולל ויבש". כלומר לפעמים יגוע האדם בימי הבחרות ואז דומה לחציר יחלוף. ולפעמים ימות לעת זקנתו ודומה לחציר ימולל ויבש. כן תכלינה כחותיו עד שיגוע, והנה יגוע וימות ולא בחכמה. כי לא יחכם לבבו בימי חייו בעבור טבע היצר הנוטה לרע. ולכן מוסיפים חטאת על חטאת, ובעבור כן עֶבְרַת השם וחמתו תבער בם. ועל זה אמר (צ, ז-ט) "כי כלינו באפך ובחמתך נבהלנו. שתה עונותינו לנגדך, עלומנו למאור פניך. כי כל ימינו פנו בעברתך כלינו שנינו כמו הגה". ואמר הטעם (צ, י) "ימי שנותינו בהם שבעים שנה ואם בגבורות שמונים שנה ורהבם עמל ואון כי גז חיש ונעופה". כלומר איך אפשר לטהר הלב ולכבסו מרעתו, בעוד אנו אסורים בתאות היצר? ועד שבעים שנה היצר עומד בתקפו בציור הלב. ועל זה אמר מלת "בהם" ומוסב על עונותינו הנזכר למעלה. כלומר שכל השבעים שנה כלים בתוקף היצר. ואין היצר מתמוטט והלב מתגבר בהחלט על יצרו ותאותו עד מלאת לו שמונים שנה, כי אז יאפסו הכחות ותאות הבשר והדם. ועל זה אמר "ואם בגבורות שמונים שנה" כלומר שיבא האדם בגבורות, כדרך (אבות, ד) "איזו הוא גבור? הכובש את יצרו". צריך שיהיה שמונים שנה. כי אז יחלש הגוף. אבל בעוד הגוף בתקפו יחטא ויעות בעבור רוע יצרו. ועל זה אמר "ורהבם עמל ואון". כלומר תוקף של ימי חייו הכל עמל ואון. וכל זה אם יגיע לכלל זקנה ושיבה. ולפעמים ימות בילדותו, ואז דומה לעוף הפורח. ועל זה אמר "כי גז חיש ונעופה". כלומר אם יגוז מהן מן העולם, דומה לעוף יעופף שאינו עומד זמן רב על מקום אחד. ובפירושינו למסכת אבות (סוף פרק ה) פרשנו משנת בן תימא ששנה בן שמונים לגבורה, על דרך שפרשנו הפסוק הזה.<sup class="footnote-marker">1</sup><i class="footnote">יין לבנון, מהד' תשס"ג עמ' 505-506</i> ואין הכוונה להאריך פה ללא צורך. ולפי שכל ימיו עמל ואון, תהיינה כל ימיו מכאוב ויגון. ומה טוב אם היו בני אדם לוקחים מוסר והיו שבים בצרותיהם מדרכם הרעה! אבל הם אינן שָׂמִים על לב מוסר השם ברוך הוא ותוכחותיו, עֶבְרָתוֹ ואפו, כי השם ב"ה מיסר את האדם לטובתו להשיבו מפשעיו. וכמו שהחל ותאמר "שובו בני אדם". וכענין שאמר (הושע ז, טו) "ואני יסרתי חזקתי זרועותם ואלי יחשבו רע". ויתבאר בספר "מעין גנים" בעז"ה. ואילו היו נותנים זאת על לב היה המוסר מועיל להם לחזק זרועם להתגבר על יצרם. וכמו שיתבאר בחדר העשירי בעז"ה בפסוק "מוסר יי' בני אל תמאס" וגו'. וכמו שהמתאמץ ביראת ה' ומתגבר על יצרו ימצא עוז ממרומים, וכדרך (משלי כד, ה) "גבר חכם בעוז" ובארנוהו למעלה (חדר ד' חלון ו'), כן מוסר השם ב"ה ועברתו נותנים עוז ותעצומת לנשברי לב להתגבר על היצר הרע. אלא שאין בני אדם מבינים זה. ועל כן אמר (תהלים צ, יא) "מי יודע עוז אפך וכיראתך עברתך". כלומר מי ממנו, ואחד מני אלף, היודע ומבין עוז אפך. העוז הנמשך לאדם מאפך שאתה מתעבר עליו? כי באמת עֶבְרָתֶךָ דומה ליראתך. כמו שהשָׂם יראתך על לבו להתגבר על יצרו ימצא עוז ממרום, כן הנותן עברתך על לבו גם הוא יעוז על יצרו. ובעבור שמעטים הם היו היודעים זאת אנא ה' הושיענו בחסדך! וַעֲשֵׂה עמנו אות לטובה, לתת לנו לב לדעת ולהבין. ועל ידי כן נשוב מפשענו ונסור מרע, ויצטיירו בלבבינו ציורי החכמה ונעבדך כל ימינו בשמחה. כדרך חכמי לב השמחים לעשות טוב, וכדברי הכלל הכ"ז. ועל זה אמר (צ, יב) "למנות ימינו כן הודע ונביא לבב חכמה". כלומר לא כמו עתה שיעברו ימים אחר ימים והכל בעמל ואון, ואין איש יודע שׂוּם על לב. אלא "למנות ימינו" כלומר כמו שאנו מונים ימי חיינו כן אתה ה' הודע בלבבינו דעה והשכל. כדרך (תהלים קמד, ג) "יי' מה אדם ותדעהו". וכמו שאנו מוסיפים ימים על ימים, כן תוסף בנו מדע על מדע. ועל ידי כן באחרית נביא לפניך לבב חכמה. כמו (שמואל א ט, ו) "ומה נביא לאיש". כלומר נזכה להביא לך לב המצייר ציורי החכמה והמדע בטבעו, כדרך (משלי כג, כו) "תנה בני לבך לי", ונהיה בתכלית הטוב והתקון. והנה תראה כי תפלת איש האלהים גדולה למאוד. כי התפלל על תקון העולם כולו, שישפוך השם ב"ה את רוחו עלינו ולא נשוב עוד לכסלה. ולפי שראה אדוננו משה ע"ה ברוח הקדש שלא יהיה הפלא הזה בימיו אלא באחרית הימים, אמר (תהלים צ, יג-יד) "שובה יי' עד מתי, והנחם על עבדיך. שַׂבְּעֵנוּ בבוקר חסדך ונרננה ונשמחה בכל ימינו". כלומר עד מתי יהיה לב האדם אנוש? הנחם ומהר לתקננו ושבענו חסדך. כדרך (פה, יא) "חסד ואמת נפגשו". ובארנוהו בבית הראשון (חדר ה' חלון ט'). וכאשר יהיה האות הזה, הנה "נרננה ונשמחה כל ימינו". כי לא נהיה עוד שרויין בתגרת היצר, ואל יחר עוד אפך בנו. וע"י כן "נרננה ונשמחה בכל ימינו". כדרך (קהלת ה, כו) "כי לאדם שטוב לפניו נתן חכמה ודעת ושמחה" ובארנוהו למעלה (חדר ז' חלון ז'). וכדרך שהזכיר חזקיה במכתבו בקומו מחליו, ויתבאר בעז"ה במקומו. ואמר עוד (תהלים צ, טו) "שמחנו כימות עניתנו שנות ראינו רעה". כלומר כבר עברו יותר מאלפים שנה שנפלו בני אדם ממעלתן, מיום עבר האב הראשון על מצותיך אשר צוית אותו. ומאז היינו בענוי נפש ובדאבון מפני רוע היצר, ושנים רבות ראינו וציירנו בלבנו רעה. ואמר (צ, טז) "יֵרָאֶה אל עבדיך פעלך וַהֲדָרְךָ על בניהם". כלומר נא יֵרָאֶה לנו פעליך ונפלאותיך! ותשים עליהם הַדְרְךָ. כדרך (ח, ו) "וכבוד והדר תעטרהו". וכדרך (כא, ו) "הוד והדר תשוה עליו". והוא הרוח העליון. כי בהיות הלב טהור יחול עליו הרוח העליון והעזר האלוהי ממרומים. וכמו שהארכנו בענין הנפלא הזה בבית הראשון (חדר חמישי, חלון ט) כשדברנו על הלוחות שהיו עשוים במעשה אלהים, והמכתב שעליהן מכתב אלהים. ואמר עוד (שם צ, יז) "ויהי נועם אדני אלהינו עלינו". כדרך (תהלים טז, יא) "שובע שמחות את פניך נעימות בימינך נצח" שהוא על נועם אור החכמה. וכן (משלי ב, י) "ודעת לנפשך ינעם". וכן (ג, יז) "דרכיה דרכי נועם" האמור על החכמה וכמו שיתבאר בחדר העשירי בעז"ה. ואמר עוד "ומעשה ידינו כוננה עלינו ומעשה ידינו כוננהו". כלומר מלבד מַתַּת הדעת והחכמה לחפוץ בטוב, עוד תתקן עלילות וסיבות שנוכל להשלים הכל כפי חפץ החכמה, שהיא התושיה. וכדרך שאמר (משלי ב, ז) "יצפון לישרים תושיה", ויתבאר בבית השלישי בעז"ה. שים לבבך על הפירוש הזה כי בארנו בקצרה כל דברי המזמור להוכיח יושר ביאורינו בפירוש מלת "חכמה" הנזכרת בו.
וכן תמצא אצל המלך שלמה כששָׁלְמָה מלאכת המקדש וירדה שכינה לתוכו, התפלל (מל"א ה, נז) "יהי יי' אלהינו עמנו כאשר היה עם אבותינו אל יעזבנו ואל יטשנו להטות לבבינו אליו ללכת בכל דרכיו". (מל"א ה, ס) "למען דעת כל עמי הארץ כי יי' הוא האלהים אין עוד". וזה דומה לתפלת (תהלים צ, יב) "למנות ימינו כן הודע ונביא לבב חכמה". כי יתוקן עולם במלכות שדי, וידעו תועי רוח בינה. וכמו שאמר "למען דעת כל עמי הארץ, וגו' וכמו שיהיה לעתיד במהרה בימינו. כמ"ש (יואל ג, א) "והיה אחרי כן אשפוך את רוחי על כל בשר" וגו', ונאמר (צפניה ג, ט) "כי אז אהפוך אל עמים שפה ברורה" וגו'. וכבר בארנוהו בבית הראשון:

Window 9

(תהלים קיא, י) "ראשית חָכְמָה יראת יי' שכל טוב לכל עושיהם תהלתו עומדת לעד". פירוש "חכמה", דרכי חכמת השם ב"ה ושיצטיירו בלב האדם וכדברי הכלל הי"ב. פירוש המשורר האלוהי הודיע בשירו כי ישרים דרכי ה'. ושכל מעשיו בחכמה. כי הכין השמים והארץ וצבאותיהם בחכמה לעמת מעשה בני אדם לטוב ולרע, וכדברי הכלל הי"ג. וגם על פיהן נוהג עולמו. וכן תורותיו וחֻקוֹתיו שצוה לבני אדם לעשותן, והאזהרות שישתמרו מהן כולם בחכמה, ולכן סמוכים זה לזה. כי השומר דרכי החכמה יקבל טוב באמצעות צבאות השמים והארץ העשוים בחכמה, לשלם שכר טוב להולכים בחכמה, ולהפרע מרשעים בוזי חכמה ומוסר. וכן הרשע יקבל רע באמצעות הצבאות האלו. ונגד כל זה אמר (קיא, א-ב) "אודה יי' בכל לבב בסוד ישרים ועדה. גדולים מעשה יי' דרושים לכל חפציהם". כלומר בסוד ישרי לב מביני מדע, יודה השם בכל לבו, המבין שֶׁכָּל מעשי ה' גדולים ושיש בכל דבר תעלומות חכמה, צדק ומשפט ומישרים. ואם כסיל לא יבין, ובער לא ידע, הנה לחפצים בדרכי ה' הענינים דרושים וידועים שהן בחכמה. וכמו שאמר (קיא, ג) "הוד והדר פעלו וצדקתו עומדת לעד". כלומר הכל נעשה בהוד ובהדר, צדק ומשפט העומדים לעד לעולם ולא ישתנו. וכדברי הכלל הג'. ואמר (קיא, ד-ה) "זכר עשה לנפלאותיו חנון ורחום יי'. טרף נתן ליראיו יזכור לעולם בריתו". כלומר בנפלאות ה' אשר עשה אנו רואין שהן כפי דרכי חכמתו העליונה שהוא נוהג בהן, כי חנון ורחום יי'. ולכן כל איש ירא את יי' ונהוג כפי חֻקוֹת חכמתו ית' ימצא טוב. כי הוא ב"ה נתן טרף ליראיו, בעבור שזוכר לעולם בריתו שכרת. כמו שנזכר בתורה שכרת ה' ברית עם ישראל שישמרו תורותיו ומצותיו ושבגלל זה ייטיב עמהם תמיד. כי את זה לעמת זה עשה האלהים, ושכלל תכונת שמים וארץ כפי דרכי חכמת התורה; והשומר תורה יקבל הטובות הנמשכים מן התכונה הנפלאה הזאת, והעובר יקבל הרעה הנמשכת ממנה. ולכן נזכר במעשה בראשית במעשה כל יום "כי טוב". להורות שהכל נעשה במדת הטוב שהיא החכמה. וכמו שבארנו בבית הראשון (חדר ב' חלון ז'). וכמו ששנינו (אבות, ג משנה יד) "חביבין ישראל שנתן להם כלי חמדה שבו נברא העולם. שנאמר 'כי לקח טוב נתתי לכם, תורתי אל תעזובו'". ופרשנוהו במסכת אבות.<sup class="footnote-marker">1</sup><i class="footnote">יין לבנון, מהד' תשס"ג, עמ' 235-239</i> ובעבור שישראל שומרים החקים הללו לכן נתן להם המלוכה והממשלה, ויִרְדוּ מִיָם עד יָם ומנהר עד אפסי ארץ, כי כן ראוי להיות בדין וכמו שאמרנו. ועל זה אמר (קיא, ו) "כח מעשיו הגיד לעמו לתת להם נחלם גוים". כלומר על כן הגיד להם במעשה בראשית כח מעשיו ואיך נעשה הכל בצדק, למען הודיעם שבלכתם בדרכי החכמה יירשו את נחלת כל הגוים עכומ"ז. וכדרך (תהלים קה, מד-מה) "ויתן להם ארצות גוים ועמל לאמים יירשו. בעבור ישמרו חקיו ותורותיו ינצורו". וכנגד הסוד הזה אמרו קדמונינו ז"ל (רש"י לבראשית א, א) "אמר ר' יצחק לא היה צריך להתחיל התורה אלא מהחדש הזה לכם. אלא משום כח מעשיו הגיד לעמו וגו'. שאם יאמרו האומות, לסטים אתם שכבשתם נחלתינו. יאמרו להם כל הארץ של הקב"ה היא. הוא בְרָאָה וּנְתָנָה לאשר ישר בעיניו". [ע"כ] כלומר מטעם זה הקדים מעשה בראשית בתורה. להודיע כח מעשיו שברא הכל כרצונו וכפי דרכי חכמתו, לעמת מעשה בני אדם. ולכן בדין נטלה מיד רשעי ארץ ונתנה לישראל הישרים בלבותם הראוים לה. וזה הפירוש נכבד מאד. ולכן סמך לפרש מפני מה הגיד ממעשיו. ואמר (שם קיא, ז') "מעשי ידיו אמת ומשפט נאמנים כל פקודיו". כלומר הודיעם שהכל עשה בחכמה, אמת ומשפט. וכן פקודיו כולם נאמנים ודרכי חכמה, אלו לעמת אלו. ועל זה אמר (קיא, ח) "סמוכים לעד לעולם עשוים באמת וישר". כלומר מעשה שמים וארץ סמוכים עם פקודיו. והכל במתכנת נפלאה ובמשקל צדק, עד "עשויים באמת וישר".
וכפי שבחר בישראל לתת להם תורה ומצות יותר מכל העמים, כי לכל העמים צוה לבד על ז' מצות הנטועות בשקול הדעת, ולישראל צוה חקים ומשפטים נשגבים משקול דעת האדם, ונפלאים מדרכי בינתו, וכמו שביארנו בבית הראשון (חדר ח' חלון ז'). לעמת זה מנהיג את ישראל באותות ובמופתים הנשגבים מדרכי הטבע הנהוג. וכל שאר העמים מנהיג כפי דרכי הטבע לטוב ולרע. לכן אחר שהראה לישראל אותות ומופתים במצרים וראו כי השם ב"ה מנהיגם הפלא ופלא, אז קֵרְבָם אל הר סיני ונתן להם את התורה חקים ומשפטים הנשגבים ג"כ מדרכי הטבע. ועל זה אמר (קיא, ט) "פדות שלח לעמו צוה לעולם בריתו קדוש ונורא שמו". הבן המליצה היקרה הזאת! מלת "פדות" כמו (שמות ח, יט) "ושמתי פדות בין עמי ובין עמך". (דברים יג, ו) "והפודך מבית עבדים". כי השם ב"ה עשה נפלאות ונסים במצרים לפדות את ישראל מתוכם. כלומר תחלה "פדות שלח לעמו". למען ידעו כי הוא מנהיגם למעלה מן הטבע. אחר כן "צוה לעולם בריתו", והיא התורה שחֻקוֹתיה נשגבים מדעת האדם. ואל תתמה על היות החקים האלה הפלא ופלא. לפי ש"קדוש ונורא שמו". כלומר השם ב"ה המְצַוֶה עליהם קדוש ונבדל בתכלית הקדושה. וכן הוא נורא תהלות עושה פלא. ואי אפשר (לדעת האדם) [לדעתו של האדם] לעמוד על סוד מדותיו ודרכיו העליונים שהן בחכמה. וכדברי הכלל התשיעי. ולפי שאי אפשר לברר יושר החקים האלו במופתי השכל ובדרכי הדעת, לכן אי אפשר שיקבלם האדם זולתי ביראת ה'. וכדברי הכלל הכ"ד. ונגד זה חתם שירו (תהלים קיא, י) "ראשית חכמה יראת יי'". כלומר אין לאדם להרהר ולדרוש לדעת במופתי שכלו דרכי חֻקֵי חכמת השם ב"ה, כי לא ימצא לעולם. אלא (קיא, י) "ראשית חכמה יראת יי". ושמא תאמר אם בינת הנבונים תסתתר מהבין בדרכי חכמתו ית', אין הנוהגים בם בעלי שכל ונבונים? לכן אמר "שכל טוב לכל עושיהם". כלומר אין לך רק לעשות כמצותיו ולהזהר מעשות דבר נגד רצונו ית'. שאם כה תעשה לא לבד שֶׁתֶּרֶב שכלך ובינתך, אבל גם שכל טוב יאציל השם ב"ה עליך ממרום. וכמו שבארנו ענין זה בבית הראשון (חדר ה' חלון ד') כשדברנו על העזר האלוהי הנלוה לאדם בצדקת מעשיו. כי המעשה הטוב הוא העיקר לא המדרש (עיין אבות, א). ואין לאדם להתהלל בחקירותיו ובמושכליו, אם הוא סר ונלוז מהיות נוהג בחכמה. וכדרך (ירמיה ט, כב-כג) "כה אמר יי' אל יתהלל חכם בחכמתו וגו' כי אם בזאת יתהלל המתהלל השכל וידוע אותי, כי אני יי' עושה חסד משפט וצדקה בארץ כי באלה חפצתי נאם יי'". כלומר לא חפצתי מבני אדם רק שיעשו חסד משפט וצדקה. ועל זה אמר (תהלים קיא, י) "תהלתו עומדת לעד". כלומר תהלת<sup class="footnote-marker">2</sup><i class="footnote">תהלתו של אותו אדם</i> הנוהג בחֻקים האלו ונשען על השם ב"ה עומדת לעד. ויתבאר עוד בחדר השנים עשר בעז"ה:

Window 10

(תהלים קד, כד) "מה רבו מעשיך יי', כולם בְּחָכְמָה עשית מלאה הארץ קניניך". פירוש "בחכמה", כפי דרכי חכמתך העליונה צדק ומפשט ומישרים, וכדברי הכלל הי"ג. כי המשורר הזכיר בשירו מעשה בראשית. ואחר שהשלים ספורו אמר "מה רבו מעשיך יי'". וכל המעשים הרבים האלו עשית והכינות במדה במספר ובמשקל כפי דרכי חכמתך העליונה. טוב ורע לעמת מעשה בני אדם, לשלם שכר טוב לטובים ולהפרע מן הרשעים כפי דרכי החכמה. ואלה הדברים ארוכים, ויתבארו בעז"ה מקצתן בחדר העשירי. והענין כלו יתבאר בספר "מעין גנים" בעז"ה:
(תהלים מט, ד) "פי ידבר חָכְמוֹת והגות לבי תבונות". פירוש "חכמות", דרכי החכמה העליונה, וכדברי הכלל הי"ד. כי המשורר האלוהי היה חכם לב, מלא רוח חכמה והודיע רבות בדרכי ה' שבהן מנהיג את עולמו, ואיך כל דרכיו משפט. ואם לעיני הכסילים נדמה שיש משפט מעוקל בעולם, בעבור שֶׁיֵרָאֶה מקרה אחד לצדיק ולרשע. הנה לא יבינו אחרית דבר, ושיש שכר ועקב רב לצדיקים שומרי תורה. ושנפש החכם באור תראה, יפדה מיד שאול וידבק בעליונים. ולא כן הכסיל, כי עד נצח לא יראה אור. וכבר בארנו הענינים הללו (חדר ג' חלון ד') בפסוקים (קהלת ז, ז-ח) "כי העשק יהולל חכם" וגו' "טוב אחרית דבר מראשיתו". גם בארנו מקצת הענין בפסוק (קהלת ב, יד-טו) "החכם עיניו בראשו" וגו' "ואמרתי אני בלבי" וגו'. ועל הדברים הללו יוסד המזמור הזה. ולכן החל (תהלים מט, ו) "למה אירא בימי רע? עון עקבי יסובני". כלומר הנלוז מן החכמה ראוי לו לירא מן הפורענות. כי הכל תלוי במנהגי האדם. (יחזקאל יח, יט) "צדיק הוא, חיה יחיה". גם הודיע שאין העושר וקניני העולם טובה גמורה. ושלא ירדו עם האדם לקבר זולתי חכמה וכשרון מעשים. ולפי שֶׁמְסַפֵּר צדקת ה' ודרכי הנהגתו הישרה, אמר (תהלים מט, ד) "פי ידבר חכמות". ובעבור הודיעו ענינים אלהיים, וְהִדָבֵק הנשמה בעליונים כמו שאמר "אך אלהים יפדה נפשי מיד שאול כי יקחני סלה". ושתצפה באור הבהיר, שהן דברי תבונות הנוסדות על שרשי החכמה, והן נודעות לאדם ברוח מבין, וכמו שיתבאר בעז"ה בספר "מעין גנים" בדברנו על לשונות של בינה ותבונה, אמר (מט, ד) "והגות לבי תבונות". כי מלת "לב" נופל על השכל והבינה כמבואר בבית הראשון (חדר ד' חלון א'). הנה בארנו כל לשונות של חכמה הנמצאים כתובים בספר תהלים ואיוב. ונשאר עוד לבאר לשונות של "חכמה" שבספר משלי. ויתבארו בחדר הסמוך:

Chamber 9



Window 1

<small>חדר הט' ובו ח"י חלונות יבאר כל שם דבר "חכמה" שנכתב בספר משלי, יפרש הכתובים באר היטב כפי הכללים שהקדים.</small><br>למעלה הודעתיך על מה נוסד ספר משלי, ולא באתי להודיע זה פעם שני. רק אודיעך שכל שם דבר "חכמה" הנמצא בספר זה הונח על ההנהגה הישרה. קצתן על מנהגי נפש האדם כפי החכמה. וקצתן על דרכי ההנהגה העליונה שהיא תמיד בארחות החכמה. ואלו הן הכתובים שנזכר בהם שם זה:
(משלי א, ב) "לדעת חָכְמָה ומוסר, להבין אמרי בינה". פירוש "חכמה", חֻקֵי החכמה תורת האדם איך ינהג בכל דרכיו, וכדברי הכלל הי"ב. והחל (א, א) "משלי שלמה בן דוד מלך ישראל", כלומר משָׁלים רבים תקן שלמה. כמו שכתוב (קהלת יב, ט) "אִזֵן חִקֵר ותקן משָׁלים הרבה" וכמו שבארנו למעלה (חדר ג' חלון י') ונאמר (מל"א ח, יב) "וידבר שלשת אלפים משל ויהי שירו חמשה ואלף", הרי שדבר משָׁלים רבים. וכן העידו קדמונינו ז"ל (במדבר רבה יט, ג, בשינוי לשון) ואמרו "חזרנו על כל ספר משלי, ולא מצאנו המספר הזה. מלמד שאמר על כל פסוק ופסוק שלשת אלפים משל". [ע"כ] הרי למדנו שבכל פסוקי התורה מצותיה ואזהרותיה תקן משָׁלים רבים. והנה ספר משלי נאמר ברוח הקודש, וגם בו כתובים משָׁלים רבים. ולכן הודיע בראש הספר שהן ממשלי שלמה בן דוד. גם כתוב בספר משלי (כה, א) "גם אלה משלי שלמה אשר העתיקו אנשי חזקיה מלך יהודה". להודיע שהמשָׁלים האחרונים גם הם ממשלי שלמה הרבים. והמלך חזקיה ובית דינו צוו להעתיקם מיתר מְשָׁלָיו ולחברם עם שאר דברי הספר, כי נחה על חזקיה ובית דינו רוח ה'. ויאמר ראב"ע ז"ל "זה הפסוק הסופר אמרו. ויתכן שהיה שבנא כי הוא היה סופר המלך, וספר בו סבת ההעתקה. ומלת 'גם' לרבות הראשונים. וצוה להעתיק המשָׁלים האלו מספריו להיות מחברת אחת. ותחלת זה החלק היה כבוד אלהים" וגו'. ע"כ. ולפי ששלמה תקן משָׁלים רבים הודיע בראש הספר שלא יסדם המלך על תוהו ועל דברים של מה בכך, חלילה חלילה! אבל נוסדו כולם ברוח חכמתו. (משלי א, ב) "לדעת חכמה ומוסר". מקצתן יסד לדעת חכמה, לקרב דרכי החכמה אל לב האדם בְּמְשָׁלָיו, אע"פי שהן מנגדים לטבע יצר הלב, וכדברי הכלל הי"ז. הנה על ידי המשָׁלים ידעם האדם. ומלת "לדעת" איננה על ידיעת המופת. כי אין החכמה נודעת לשום נוצר זולתי לאדון הכל ית'. וכדברי הכלל הט' והיו"ד. וכמו שאמר (קהלת ה, יז) "וגם אם יאמר החכם לדעת לא יוכל למצוא", ובארנוהו למעלה (חדר ג' חלון ה'). ואולם מלת "לדעת" כמו (משלי כד, יד) "כן דעה חכמה לנפשך", ויתבאר בחדר זה, ונופל על התגברות מחשבות וציור החכמה בלב. כי בהיות ענין מן הענינים אהוב ללב תתגברנה מחשבות אותו הענין על שאר המחשבות. וכן חִבֵּר מְשָׁלָיו לדעת ולאהוב המוסר. והן דברי מוסר, שכר החכמה ופרעון<sup class="footnote-marker">1</sup><i class="footnote">עונש</i> הכסילות. ושיתאמץ האדם לכבוש יצר התאוה, ולעשות כל מעשיו על פי החכמה. וכן חִבֵּר משָׁלים להבין אמרי בינה, שיחפוץ האדם להשתמש בכח הבינה הנטועה בו להבין אמרי בינה. והן מאמרים עמוקים שיסודתן החכמה, ויתבאר היטב בספר "מעין גנים". לא שישתמש בבינתו להבין שירי כסילים וחידות ודברי הבל. עוד חברם (משלי א, ג) "לקחת מוסר השכל, צדק משפט ומישרים". ויתבאר כל דבר במקומו בעז"ה. עוד חברו (א, ד) "לתת לפתאים ערמה". שע"י המשָׁלים האלו יערימו הפתאים. כמו שיתבאר בספר הנ"ל. גם חברו (שם) [לתת] "לנער דעת ומזמה". גם החכם השומעם יוסיף חכמתו, והנבון יקנה עוד תחבולות. ועל זה אמר (א, ה-ו) "ישמע חכם ויוסיף לקח, ונבון תחבולות יקנה. להבין משל ומליצה דברי חכמים וחידותם". וכל אלו הדברים צריכין ביאור רחב. וכבר פרשנום בקצרה למעלה (חדר ד' חלון י"ד):
(משלי א, ז) "יראת יי' ראשית דעת, חָכְמָה ומוסר אוילים בָּזוּ". פירוש "חכמה", דרכי החכמה ומשפטיה. וכדברי הכלל הי"ב. פירוש "דעת" כמו (ט, י) "ודעת קדושים בינה" ויתבאר בעז"ה בספר "מעין גנים". גם בארנוהו פעמים רבות למעלה שנופל על הידיעות העמוקות והנשגבות בדרכי ה' העליונים. וזה פרי הבינה כמו ששנינו (אבות, ג) "אם אין בינה אין דעת". ומחקרי הבינה יסודתן החכמה כמו שבארנו (חדר ה' חלון א') בפסוק "לוא חכמו ישכילו זאת" וגו'. ויסוד החכמה היא יראת ה'. כמו ששנינו (אבות, ג) "אם אין יראה אין חכמה". וכדברי הכלל הכ"ד. והנה יוצא מזה כי יראת יי' ראשית דעת. ואולם האוילים הם משועמי-הדעת,<sup class="footnote-marker">2</sup><i class="footnote">אולי צ"ל משועממי-הדעת (כמו בבבא מציעא פ ע"א)</i> כמו שבארנו פעמים רבות. ובאו לכלל זה בעבור שנשענו על יצר לבם הזונה ומאסו בחכמה, כי ביראת יי' לא בחרו. וכבר בארנו בבית הראשון (חדר ו' חלון ז') גם בכלל הנ"ל כי יראת ה' היא המוסר. וכמו שכתוב (משלי טו, לג) "יראת יי' מוסר חכמה". ולפי שהאוילים בוזים היראה שהיא יסוד החכמה ועצם המוסר, לכן "חכמה ומוסר אוילים בָּזוּ". ונמשך מזה שנפלו באולת ושעמום הדעת, ונעשו אוילים שהן רעים מן הכסילים ההולכים אחר יצרם הזונה אבל אינן בוזים חכמה ומוסר. והאוילים חסרי הדעת יבוזו אותן:

Window 2

(משלי ב, ו) "כי יי' יתן חָכְמָה מפיו דעת ותבונה". פירוש "חכמה", רוח חכמה המצייר ציורי הצדק בלב. וכדברי הכלל הכ"ז. והנה בפסוק שלפניו אמר (ב, ה) "אז תבין יראת יי' ודעת אלהים תמצא". ומוסב על הענין שלפניו שאמר (ב, ב) "להקשיב לחכמך אזניך תטה לבך לתבונה". והודיע שאם יחפוץ בחכמה ובתבונה ינחל גם שניהם, אע"פי שדרכי החכמה סותרות לדרכי טבע הלב. וכדברי הכלל הכ'. גם אין עליהן מופתי הדעת וכדברי הכלל הט'. הנה בהיות האדם חפץ בחכמה בעבור יראת ה' שצוה על הדרכים הללו, יזכה שיעזרוהו השם ב"ה ויתן יראתו בלבו. ואז יבין כבוד השם וגדלו וע"י כן יחכם במאוד. כי היראה [היא] יסוד החכמה, וכדברי הכלל הכ"ה. וכן בהיות האדם חפץ בתבונה להשיג בהשגות הצחות בענינים האלהיים, הנה כנוח עליו העזר האלוהי ימצא דעת אלהים בנפשו וישיג תבונות רבות. ולכן ראש הכתוב "אז תבין יראת יי'", שב על "להקשיב לחכמה אזנך". וסוף הכתוב "ודעת אלהים תמצא", שב אל "תטה לבך לתבונה". וחזר ופירש איך יבין ביראת ה', ואיך ימצא דעת אלהים? ואמר "כי יי' יתן חכמה", כלומר השגחת השם ב"ה ועזרו דבקים בחפצים בחכמה. והוא ב"ה נותן רוח יראת ה' בלב האדם. והוא מַתַּת החכמה שע"י כן מצטיירים ציורי החכמה בלב. וכן מפי השם ב"ה בא לאדם רוח דעת ותבונה וע"י כן ימצא דעת אלהים.
(משלי ב, י) "כי תבא חָכְמָה בלבך ודעת לנפשך ינעם". פירוש "חכמה". ציורי דרכי החכמה, וכדברי הכלל הכ"ז. ומוסב למקרא שלפניו שאמר (ב, ט) "אז תבין צדק ומשפט ומישרים כל מעגל טוב". והודיע תחלה שיזכה להבין ביראת ה'. ועל ידי היראה יתאמץ כל עת להיות נוהג בחכמה. ושמא תאמר מה יועיל החפץ וההתאמצות, אם ציורי הצדק אינן נגלים בלב, ואינו יודע להבחין מהו דרך החכמה באותו הענין? ולפעמים ציור החכמה עמוק עמוק בסתר הנפש. ואין קץ לחכמה, כמה דרכים והלכות הנעלמים ממנו. לכן הודיע שגם יזכה להבין צדק משפט ומישרים, שבהן כלולים כל דרכי החכמה ומשפטיה הרבים; ועל דרך כלל יבין כל מעגל טוב, ומיד שיקרא ענין מן הענינים ימצא בלבו כל הציורים גלויים עומדים על פני הנפש. ויבין מהו דרך החכמה, ומהו דרך הסּכלות. כי לעולם אי אפשר שיתבונן האדם באיזו דבר אם לא יעמוד ציורו מול עין הלב. וכמו שבארנו בבית הראשון (חדר ה' חלון ה'). ומטעם זה אחר שהזכיר שיזכה להבין בכל דבר צדק ומשפט ומישרים לפי שהשם ב"ה יתן בו בינה והשכל על צד הפלא, הודיעו עוד שגם ציורי החכמה כולם יתגלו בלבו על צד הפלא, וע"י כן יוכל להתבונן בהם. ועל זה אמר "כי תבא חכמה בלבך", כלומר אע"פי שעד הנה היה לבך מצייר הכל בדרך רע, ודרכי החכמה היו רחוקים מציור הלב, וכדרך (בראשית ט, כא) "כי יצר לב האדם רע מנעוריו", עתה יהיה להיפך. "כי תבא חכמה בלבך", ובטבעו יצייר דרכי החכמה. כי יעמדו דרכיה בציורים חזקים בלבך וע"י כן תבין הדרך הנכון בכל דבר. ואולם ציורי הדעת כבר בארנו בבית הראשון (חדר ב' חלון ד') שאין להם ציורים הפוכים ולא ישתנו בשום נפש, כי אין בעניני דעת רק דרך אחד. אלא קודם שזוכה האדם לעזר האלוהי, תכבדנה עליו ציורי דעתו שהן שרשי היראה. כי הדעת תכריח לאדם לירוא את השם ב"ה ולשמור מצותיו כמו שבארנו ברחבה בבית הראשון (חדר ו' חלון ז'). ולפי שיצר לבו רע ותקפו לעבור על דרכי החכמה, הנה ישכח תמיד בציורי דעתו כי לא ינעמו לו, ורק מטרידים חפץ לבו. אבל עתה שזכה שבאה החכמה אל לבו ונעשה בו טבע שני והוא שמח לנהוג בחכמה, הנה ישמח גם בציורי דעתו העוזרים ליראת יי', ומכריחים אותו לירוא את ה' ולשמור מצותיו. ועל זה אמר "ודעת לנפשך ינעם".
ואחר שהודיע כל זה פירש עוד הדבר. והוא שאעפ"י שאי אפשר שיסורו הציורים הרעים מן הנפש, לפי שכל הכחות נטועות בה לתשמישי החכמה, וכדברי הכלל הי"ט. ובמה ינצל האדם מרשת התאוה הנטועה בו? ואמר כי מחשבות החכמה והתבונה המתגברות בלב החכמים על מחשבות הציורים הרעים, הן כמו בריח ודלתים לפניהם שלא יפרוצו הרעים לפעול פעולותיהן. ועל זה אמר (משלי ב, יא-יב) "מזמה תשמור עליך תבונה תנצרכה. להצילך מדרך רע מאיש מדבר תהפוכות". (ב, טז) "להצילך מאשה זרה מנכריה אמריה החליקה". וכל הענין הנאמר שם. ושמור הדברים הקצרים הללו:

Window 3

(משלי ב, ב) "להקשיב לַחָכְמָה אזניך תטה לבך לתבונה". פירוש "לחכמה", לדרכי החכמה צדק ומשפט ומישרים. וכדברי הכלל הי"ב. ובפסוק שלפניו אמר (ב, א) "בני, אם תקח אמרי ומצותי תצפן אתך". וכך אמר הרוח הקודש: אם תקח אמרי באמונה ומה שאני מצוה לך תצפן בלבך, כדרך (תהלים קיט, יא) "בלבי צפנתי אמרתך למען לא אחטא לך". כי בהיות חֻקֵי השם ב"ה ומצותיו שמורים וצפונים בלב בכח השומר, תהיינה תמיד לנגד עיניו ולא יחטא. וכמו שאמר (דברים ד, ו) "ושמרתם ועשיתם". כי השמירה בלב גורמת העשייה. וחזר ופירש מה הן אמריו ומצותיו? ואמר "להקשיב לחכמה אזניך". שתתאוה לשמוע ולקבל מפי חכמים ואנשי התושיה חֻקֵי החכמה שקבלו באמונה איש מפי איש. ואעפ"י שאין לבך מבין סוד הדברים, כי אין על חֻקֵי החכמה מופתי השכל. וכדברי הכלל הט'. רק תקשיב אזניך לקבלם ולציירם היטב בלב. ועל זה נכתב לשון "אזן". שהוא כמו מאזנים לשקול עליו, שלא יטעה בכוונת רבו. וכדרך (קהלת יב, ט) "ואזן וחקר" ובארנוהו למעלה (חדר ג' חלון י'). וכן בעניני התבונות ביראת ה' ודעת העמוקות, שהן מושגים במופתי הדעת "תטה לבך לתבונה", כלומר תתאמץ בכח השכל והבינה הנטועים בך להשיגם ולהבינם. ולכן נכתב אצל תבונה מלת "לבך", הנופל על כחות השכל והבינה והדעת, וכמו שבארנו בבית הראשון (חדר ד' חלון א'). והודיע שהעושה כן יזכה לרוח חכמה, ולרוח בינה ודעת. וכדרך שבארנו בחלון שני:
(משלי א, כ) "חָכְמוֹת בחוץ תרונה ברחובות תתן קולה". פירוש "חכמות", חֻקֵי החכמה המלמדים לאדם לעשות צדק משפט ומישרים. וכדברי הכלל הי"ב. ומוסב על ענין שלמעלה ממנו, שהזהיר את האדם לבלתי שמוע לפתויי החַטָּאִים המפתים בסתר את האדם ללכת אתם ולעשות כמעשיהם. כדרך (דברים ג, ו) "כי יסיתך אחיך וגו' בסתר לאמר נלכה ונעבדה אלהים אחרים" וגו'. ואמר עתה שההולך אחר עצת רשעים וחַטָּאִים ושומע לפתוייהם יחר אף ה' בו. ולא ינצל בהתנצלות כזב לאמר "אמרתי כי טוב דברו האנשים האלו. ומעולם לא שמעתי חכמה ויראת ה'. אילו שמעתי את הדרך הטוב הייתי הולך בו". כי (משלי א, כ) "חכמות בחוץ תרונה". לא מראש בסתר<sup class="footnote-marker">1</sup><i class="footnote">מליצה ע"פ ישעיה מח, טז</i> דברה החכמה והודיע חקיה ומשפטיה, ולא העלימה עניניה גם מאחד ממנו. כי היא תָּרוֹן בחוץ שהוא מעבר לכל אדם. ותתן קולה ברחובות שנאספים שם כל העם מקצה. גם בראש הומיות תקרא. על ראשי המגדלים הנראין למרחוק. וגם הרחוקים יכולים לראותה עומדת בראש וקוראת משם. גם בפתחי שערים בעיר אמריה תאמר. מקום שהנכנסין והיוצאין מן העיר צריכין לעבור דרך שם. שם היא עומדת אומרת אמריה. וכל זה בדרך משל. כי דרכי החכמה העליונה שהן דרכי השם ב"ה נודעים לכל אדם על דרך כלל. כי מעשי ה' בשמים וארץ נראים לכל. וכל המביט במפעלותיו, יבין כי רם ה' ואין קץ לתבונתו, וילבש יראה וכבוד. וכמו שאמר (ישעיה ה, יב) "והיה כנור ונבל וגו' ואת פעל יי' לא יביטו ומעשה ידיו לא ראו". וכן עלילותיו אשר פעל דור דור נודעים בין בני אדם, כדרך (דברים לב, ו) "שאל אביך ויגדך" וגו'. והאבות יספרום לבניהם. וכן תורת האדם ודרכי החכמה שינהג בהן כל אחד ואחד כפי מצבו. כמו חכמת המלכים, חכמת השופטים, חכמת אנשי הצבא, וכן חכמת כל איש ואיש, הנה כתובים בתורה ומקובלים לחכמי כל דור ודור. על כן המשיל גלות<sup class="footnote-marker">2</sup><i class="footnote">שהיא מגולה וניכרת היטב</i> החכמה ופרסומה כאילו היא עומדת בחוץ בין בני אדם וברחובות העיר ובראשי הומיות ובפתחי שערים. ומזהרת לפתאים ללצים ולכסילים הנלוזים, שישובו אליה. וכמו שמפורש בענין.
ויש במשָׁלים הללו עניני שכל. אבל לא באתי להאריך בדרושים. רק ארמוז, שאצל "חוצות" הזכיר "רנה". ואצל "רחובות" הזכיר "נתינת קול". ואצל "ראשי הומיות" הזכיר "קריאה". ואצל "פתחי שערים בעיר" הזכיר "אמריה תאמר". והכל בסדר נכון. כי בחוצות עוברים ושבים בני אדם. זה הולך וזה בא, כל אחד פונה לדרכו ולעסקו, הזכיר לבד "רנה". כמי שהולך ושומע קול ערב. וכן דומה לזה האדם כשהולך בעסקיו תמיד, כשישא עיניו יראה יוקר המעשים הנבראים בשמים ובארץ. ואולם ברחובות שם מאסף בני אדם ועומדים שם על מצב אחד, וזה המקום הגון יותר לעיין ולראות בעניני חכמה, הזכיר "נתינת קול" כמי ששומע קול מדבר אליו. אלא שאינו מבחין ענין הדבור בעבור השתקעו בעסקיו ובדמיונותיו. וראש הומיות, הוא המקום שנאספים שם בני אדם לשמוע דברי הדורש העומד בראש, ושם המקום שיכולין לשמוע ולתת על לב, הנה "תקרא" החכמה. וכל אחד שומע קול הקריאה ויודע שהחכמה מדברת. ואין איש שם על לב להבין ולדעת. אכן בפתחי שערים ששם מושב הזקנים והחכמים יודעי דעת ומביני מדע, כדרך (דברים טז, יח) "שופטים ושוטרים תתן לך בכל שעריך". שם "אמריה תאמר" ומרחבת הדבור. ואולם מה היא מדברת ומה הן תוכחותיה המפורשים בפרשה? יתבארו בעז"ה בספר "מעין גנים", בדברנו על שרש "יכח" וכל לשון "תוכחה". כי שם תתבאר הפרשה כולה:

Window 4

(משלי ד, ח) "קְנֵה חָכְמָה קְנֵה בינה אל תשכח ואל תט מאמרי פי". פירוש "חכמה", חֻקֵי החכמה צדק משפט ומישרים, וכדברי הכלל הי"ב. ומלת "קְנֵה" נופל על דבר האהוב לאדם ולכן יחמוד שיהיה לו לקנין תמידי. וכדרך (שמות טו, טז) "עם זו קנית". (תהלים עח, נד) "הר זה קנתה ימינו". וכמו ששנו קדמונינו ז"ל (אבות, ו) בברייתא "חמשה קנינים קנה השם ב"ה בעולמו", לפי שכל החמשה אהובים לו ית' יותר מכל. והנמשל הוא לענין נפש האדם. הכסיל אוהב כסל והכסילות לו לקנין, ועוזב את החכמה. ויש שאינו כסיל ולומד חכמה, אבל תלמודו ומעשיו ברפיון, ואינם קנויים לו קנין גמור. ולפעמים ישכח דברי החכמה, ולפעמים תתגבר עליו רוח סּכלות ויעבור עבירה בזדון ויעות גם דרך הבינה, וכמו שבארנו למעלה (חדר ח') בפירוש פסוק (תהלים נא, ח) "הן אמת חפצת בטוחות" וגו'. ולכן כשהזכיר תוכחת אביו שהוכיחו מאהבה כאשר יחמול איש על בנו, אמר (משלי ד, ד) "ויורני ויאמר לי יתמך דברי לבך", שתהיינה דברי תבונתי תומכים שכל ובינת לבך. כי תאהבם תבינם ותשמח בהם, ושתשמור מצות חכמתי ותחיה בהם. כדרך (ויקרא יח, ה) "אשר יעשה אותם האדם וחי בהם". ונעים זמירות ישראל אמר (תהלים קיט, לז) "העבר עיני מראות שוא, בדרכיך חייני". ואחר כן פירש הדבר איך ישיג האדם המעלות הנפלאות האלו, שיוכל להשתמר מחטא ומעון? ואמר "קְנֵה חכמה". החכמה תהיה לך לקנין, תאהבנה ותשתמש בכח החכמה הנטועה בך לאסוף בה עניני חכמה. וכן "קְנֵה בינה". דברי בינה ותבונות תהיינה גם הן קניניך. ותשתמש בכח הבינה הנטועה בך להבין ביראת ה' ובמליצות התורה. ואמר "אל תשכח". וזה כנגד קנה חכמה. שאם לא תהיה החכמה קניניך, אעפ"י שתלמדה, עוד מעט ותשכחנה, כי אין דבריה חרותים על לוח לבך. ואמר עוד "ואל תט מאמרי פי". וזה נגד "קְנֵה בינה". שאם לא תהיה הבינה קניניך, אעפ"י שדרך החכמה לא תתעלם ממך, תטה בזדון מאמרי פי כשיגבר היצר בלבבך ויעבור עליו רוח סּכלות. ואז תְּעַוֵת הדרך הישר ותחטא בזדון. וכדרך (איוב כח, כח) "וסור מרע בינה" ובארנוהו למעלה (חדר ד' חלון ב'). אבל כשתהיינה גם שניהם קניניך הנך דומה לאילן ששרשיו מרובים וענפיו מעוטים, ואפילו כל הרוחות באות ונושבות בו, אינן מזיזין אותו ממקומו. בעבור שאין עוד דבר האהוב לנפשך כמו החכמה והבינה. והן הן עצמן הדברים שהזכיר שלמה בראש הפרשה השניה מִסִפְרוֹ כשדבר על המאזין לחכמה וחפץ בה שיזכה באחריתו להיות חכם לב:
(משלי ד, ו) "ראשית חָכְמָה קְנֵה חָכְמָה, ובכל קניניך קְנֵה בינה". פירוש "חכמה", כמו בפסוק שלמעלה. "צדק משפט ומישרים", וכדברי הכלל הי"ב. לפי שאמר בפסוק הראשון "קְנֵה חכמה קְנֵה בינה". ומשמעות המליצה ששני הקנינים שוים שניהם כאחד, ואין זה נכון. כי אם יתאמץ לקנות בינה טרם קנה החכמה קנין גמור וישתמש בבינתו להבין במליצות התורה ובמשליה ובדברי חכמים, הוא קרוב להסתכן. כי דברים רבים בתורה ובדברי חכמים המנגדים לשכל האדם ולבינתו. ואולי יחשוב סרה, ויטה מני דרך הישר. ולכן הדרך הטוב שיבור לו האדם הוא ראשית כל לקנות חכמה לקנין גמור. יירא את ה' ובעבור כבודו יקנה החכמה ויאהבנה, לא בעבור שהוא יבין טעמיה ומצפונותיה וְנָעֲמוּ דבריה לשכלו ולבינתו. אלא בֵּין יבין בין לא יבין, ואפילו יסתור דרך בינתו, יקבלנה יאהבנה וישמרנה, בעבור שכל דבריה הן דברי אלהים חיים, וסודה נשגב מבינת האדם. וכמו שאמר (איוב כח, כח) "הן יראת אדני היא חכמה". ונאמר (תהלים קיא, י) "ראשית חכמה יראת יי'". ויפה פרשנוהו למעלה (חדר ח' חלון ט'). ועל זה אמר "ראשית חכמה קנה חכמה". דומה למליצת (תהלים קיא, י) "ראשית חכמה יראת יי'". כי כמו שאם אין יראה אין חכמה (אבות, ג). כי אם אין קנין החכמה בלב, לא תועיל קנין הבינה מטעם שאמרנו. ואולם אחר שקנה החכמה. ומובטח שלא יסור ממנה בעבור שהיא קנין נפשו, אז יתאמץ ג"כ לקנות בינה ולהשתמש בכח הבינה להבין ולהשיג בעניניה, אולי ימצא טעמי תורה הנכבדים וכיוצא. ואם לא יבין אין בכך כלום ולא הפסיד דבר. כי מכל מקום תהיה החכמה קִנְיָנוֹ ולא יסור ממנו. ועל זה אמר "ובכל קניניך קְנֵה בינה". כלומר בדברי החכמה שהן כבר קניניך, בהן קְנֵה בינה והשתמש בכח שכלך ובינתך להבין ולהשכיל ולהגיד טעמי תורה; אולי תמצא ידך ותפאר ותרומם דבריה בדברי תבונתך.
וחזר ופירש ואמר (משלי ד, ח) "סלסלה ותרוממך תכבדך כי תחבקנה". כלומר הבדיל בין המשתמש בבינתו טרם קנה החכמה קנין נפש, ובין המשתמש בבינתו אחר שקנה החכמה. כי קודם הקנין שוקל בבינתו להבין אם ישר או לא. וזה מחלל כבוד התורה והחכמה שהן דברי אלהים חיים. ואחר הקנין כל חפצו למצוא טעמים יקרים ודברי דעת, להראות גלוי לכל בני אדם יושר דברי התורה והחכמה. כי על ידי כן יקרב הלבבות אל התורה כדרך (משלי כז, יא) "חֲכַם בני ושמח לבי ואשיבה חורפי דבר". ובארנוהו למעלה (חדר ה' חלון ד'). והדבר דומה למי שמקשט את האדם בתכשיטים, וכענין (משלי כה, יב) "נזם זהב וחלי כתם, מוכיח חכם על אזן שומעת". ורמזנו עליו למעלה (חדר ד' חלון ט"ו). ונגד זה אמר "סלסלה ותרוממך". כלומר סלסל אותה לפארנה ולייפותה, אז תרוממך, תכבדך ברוחך הטובה. שעל זה נופל מלת "כבוד" כמבואר בפתיחתנו לבית הראשון. "כי תחבקנה", וזה משל כמי שחובק חברו ומתאחד עמו עצם אל עצמו, כן המתבונן בתורה ומקרב דבריה אל דעת האדם והיו לאחדים. וכדרך (משלי ז, ד) "ומודע לבינה תקרא". ויתבאר בעז"ה בחדר זה. והדרוש הזה נפלא מאד. ועל זה שנה התנא במשנתו (אבות א משנה ד) "והוי שותה בצמא את דבריהם". ופרשנוה בפרושינו למסכת אבות.<sup class="footnote-marker">1</sup><i class="footnote">יין לבנון, מהד' תשס"ג עמ' 69-72</i> דיוסי בן יועזר לפרושי על התורה דשמעון הצדיק קאתי. והודיע שהרוצה לזכות בכתר תורה, צריך שידע כי החכמה [היא] עליונה, ושכל דבריה דברי אלהים חיים ונשגבים מבינת האדם; ויקבלם ביראת ה' ובאהבתו. אבל אם לומד דברי תורה על דרך שלומד החכמות הלמודיות והטבעיות וכיוצא, מה שייטב בעיני שכלו ובינתו יקבל ויאהב, ומה שלא ייטב לא יחפוץ בו, לא יצליח בחכמה. לְמַה הדבר דומה? לְצָמֵא, כל מה שמביאין לו תאב לשתות; בין שערב לחכו, בין שאינו ערב כמו המים וכיוצא. לפי שכל חפצו לרווֹת צמאונו. ואין כן השותה להנאתו, לא ישתה רק המשקים הערבים לחכו כמו היין הטוב וכיוצא. ולכן המשיל האיש התאב לחכמה בעבור שהיא דבר ה', לצמא. וכענין שכתוב (עמוס ח, יא) "הנה ימים באים וגו' לא רעב ללחם ולא צמא למים כי אם לשמוע את דבר יי'". ואמרו קדמונינו ז"ל (שבת קלח, ב) "זו הלכה" והן חֻקֵי החכמה. כמו ששנה (אבות, סוף פרק ג) "קינין ופתחי נדה הן הן גופי הלכות". ובארנוהו בבית הראשון (חדר ו' חלון ב'). ואמר (אבות, א) "והוי שותה בצמא את דבריהם".
ועל ענין זה נשתבחו ישראל במעמד הר סיני כשאמרו "נעשה ונשמע". ואמרו קדמונינו ז"ל (שבת פח, א) "בשעה שהקדימו נעשה לנשמע, ירדו מלאכי השרת וקשרו לכל אחד מישראל שני כתרים. וכשחטאו בעגל נטלו מהם". ושמע פירוש דבריהם. מלת "נשמע" איננה לבד על שמיעת האזן אבל כוללת גם קבלת הדבר במחשבת הלב. וכמו שמורגל בתלמוד שאומרין (מועד קטן יב, ב) "לא שמיע לי, כלומר לא סבירא לי". וכבר רמזנו על זה למעלה (חדר ד' חלון ו'). והנה בלי ספק אין כונת הכתוב שאמרו "נעשה החקים טרם נשמעם בהשמעת אזן". כי איך יעשו טרם ישמעו מה יעשו? אבל הכונה שישראל באמונת לבם ענו על דברי משה שהגיד להם כי יבוא האלהים לצַווֹת להם תורה ומצות. שהם יעשו כל מצותיו וחֻקוֹתיו. בין שיצוה חקים ומשפטים יבינו עניניהם בבינתם ושכלם, ובין יצוה ענינים סותרים לבינת האדם. על כל פנים יעשום מאהבת ה' ומיראתו. ביודעם כי עִם השם ב"ה לבדו החכמה והתבונה שאין לה חקר. ואחר שהסכימו בלב שלם לעשות הכל אמרו "ונשמע", אח"כ נַטה ג"כ לבבינו להשכיל ולהבין, אולי נזכה לשמוע ולהבין טעמי מצותיו וחֻקוֹתיו. דומה ממש לדברי שלמה. שאמר (משלי ד, ו) "ראשית חכמה קְנֵה חכמה ובכל קניניך קְנֵה בינה". וכבר בארנו שמי שחשקה נפשו בחכמה ושומר אותה בלב ועושה כחֻקוֹתיה. זוכה לעזר האלוהי ממרומים, רוח חכמה ורוח דעה בינה והשכל. וכענין (משלי ב, ו) "כי יי' יתן חכמה מפיו דעת ותבונה". ואלו הן שני הכתרים שקשרו מלאכי השם ב"ה לישראל שזכו אז לשתי המתנות האלו, וכמו שבארנו בבית הראשון (חדר ד' חלון ה'). ואולם כשחטאו בעגל וחשבו מחשבת רעה על ה', וכמו שבארנו בפתיחתנו לבית הראשון בפירוש פסוק (שמות לב, א) "וירא העם כי בושש משה" וזה הפך ממחשבתם הטובה בענין "נעשה ונשמע", אז אבדו שני הכתרים הללו. וכמו שבארנו (שם שם) בבית הראשון. ועוד נדבר על זה בחדר זה:

Window 5

(משלי ח, א) "הלא חָכְמָה תקרא, ותבונה תתן קולה". פירוש "חכמה", מנהגי צדק ומשפט ומישרים, וכדברי הכלל הי"ב והי"ד. בפרשה שלפניה הזכיר דברי הזונה, ואיך לב הנער נפתה לעשות רע. והודיע שהיא עושה כן בסתר, בנשף בערב יום באישון לילה ואפלה. והזהיר את האדם לבלתי ישט לבו אל דרכיה, כי דרכי שאול ביתה, יורדות אל חדרי מות. ואחרי כן הזכיר מהללי החכמה ותפארתה, ואמר שהיא מקרבת את בני האדם בגלוי ובפומבי. והיא קוראת אליהם בכל המקומות. כמו שאמר (ח, ב-ג) "בראש מרומים עלי דרך בית נתיבות נצבה. ליד שערים לפי קרת מבוא פתחים תרונה". והיא מדברת גם עם שרי העם וגדוליו. כמו שאמר (ח, ד) "אליכם אישים אקרא וקולי אל בני אדם". לא עם חסר-לב כמו שתעשה אשה הזרה. כי החכמה עליונה והיא עטרת תפארת לראשי מכבדיה, כמו שאמר בענין (ח, טו-טז) "בי מלכים ימלוכו, ורוזנים יחוקקו צדק. בי שרים ישורו ונדיבים כל שופטי ארץ". כי החכמה תלמד לכל נפש ונפש חקים ומשפטים צדיקים וישרים, כמבואר בכלל הל"א. וכן נזכר בענין שכל דבריה על מכונות אמת, צדק, משפט נכוחה ומישרים. שכן נאמר (משלי ח, ז-ט) "כי אמת יהגה חכי וגו' בצדק כל אמרי פי וגו' כולם נכוחים למבין וישרים למוצאי דעת". כדרך (הושע יד, י) "מי חכם ויבן אלה נבון וידעם, כי ישרים דרכי יי'" וגו' ובארנוהו למעלה (חדר ב' חלון י). ונאמר (משלי ח, כ) "בארח צדקה אֲהַלֵךְ בתוך נתיבות משפט". הרי שהענין כולו מלמדנו שהחכמה היא החוקקת חקים ומשפטים צדיקים, וזה מופת גדול על יושר יסודנו שיסדנו בהוראת מלת חכמה. והנה בפרשה שלמעלה כבר הזכיר (משלי א, כ) "חכמות בחוץ תרונה" וכמבואר בחלון ג', ושב להזכיר זה פעם שני. כי למעלה הודיע לבד שהחכמה תוכיח ותיסר את הכסילים הלצים והפתאים הנלוזים ממנה. ופה הודיע איך החכמה מתהללת בתוך בני אדם, ומודעת תפארתה ותהלתה, שכל חֻקוֹתיה צדק משפט ומישרים והשכר הטוב שינחלו אוהביה. ושהיא אהובת אֵל וראשית דרכו, ושעל פיה יסד השם ב"ה מעשה שמים וארץ וכל כיוצא בזה הנזכר בפרשה. ולא באתי לפרש פרשיות שלמות בלי הכרח. ועוד יתבאר בפסוק זה בספר "מעין גנים" בעז"ה, בדברנו על לשונות "בינה" ו"תבונה":
(משלי ד, יא) "בדרך חָכְמָה הורתיך הדרכתיך במעגלי יושר". פירוש "חכמה", דרכי צדק משפט ומישרים. וכדברי הכלל הי"ב. וזהו מאמר החכמה העליונה לאדם. כי השם ב"ה חקק חֻקֵי החכמה בתורתו. ומסר תורת האדם, את הדרך ילך בו ואת המעשה אשר יעשה. כדרך (דהי"ב ו, כז) "כי תורם אל הדרך הטובה אשר ילכו בה". כי השם ברוך הוא מורה דרך לאדם וכל דרכיו חכמה ומשפט. ועל זה אמר "בדרך חכמה הורתיך". וכן כשאדם מתאמץ ללכת בדרך הטוב ועושה את שלו, השם ברוך הוא יעזרנו מקֹדש לחזקו ולאמצו. וכדברי הכלל הכ"ז. וגם נגד זה אמר "בדרך חכמה הורתיך". וכן השם ב"ה מרחיב כחות השכל והבינה הנטועים בנפש, שיבינו כל מעגל טוב, כדרך (משלי ב, ט) "אז תבין צדק משפט, ומישרים כל מעגל טוב" וכמבואר למעלה בחלון שני. וכבר בארנו בכלל השני שמלת "ישר" הונח על הבינה, ונגד זה אמר "הדרכתיך במעגלי יושר". וכן כמה דברי בינות נכתבים בתורה ונמסרו פנים אל פנים, וכמבואר בבית הראשון (חדר ז' חלון ד') וגם על זה אמר "הדרכתיך במעגלי יושר". ולעמת שני הענינים האלה סמך ואמר (משלי ד, יב) "בלכתך לא יֵצֶר צעדך ואם תרוץ לא תכשל". ההליכה נופל על דרכי החכמה כדרך (דברים כח, ט) "והלכת בדרכיו". והמרוצה<sup class="footnote-marker">1</sup><i class="footnote">ריצה</i> נופל על מחשבת השכל והבינה, כי הם קלי המרוץ לחשוב מחשבות. והוא המתבונן בדבר וממהר להבין הענין. אלא שפעמים רבות על ידי המהירות נכשל האדם ותועה מדרך ישר. והנה דרכי הרשעה נמשָׁלים לדרכים רעים מלאים אבני נגף, וההולך בם יֵצְרוּ צעדיו. אבל דרכי החכמה הם נמשָׁלים לדרכים מסוקלים וסלולים. ועל כן אמר "בלכתך לא יצר צעדך". ובהיותך הולך על הדרך הטוב גם אם תרוץ, ומי שהוא רץ אפילו בדרך סלולה קרוב להכשל ולנפול במרוצתו. ודומה לזה מי שהולך בדרך הטובה והחכמה מכל מקום כשמתחיל לרוץ במחשבותיו, להבין מהו צדק ומהו משפט, אפשר שיכשל בדבר ההלכה ויטעה ולא יבין האמת. והבטיח כי ה' יהיה בעזרו ולא יכשל במרוצת בינתו. ודומה לזה אמר המלך דוד ע"ה (תהלים קיט, לב) "דרך מצותיך ארוץ כי תרחיב לבי". ורמזנו עליו למעלה (חדר ג' חלון י"ב) ועתה תבינהו. כי בקש מאת ה' שיתן בו רוח בינה עד שמלבד שילך בדרך החכמה, גם יהיה בכחו לרוץ באלה הדרכים ולא יכשל. "כי תרחיב לבי". וכמו שאמרנו שמלת "לב" הנחתו על השכל והבינה הנטועים בנפש. ואמר אם אתה תעשה לי אות זה לטובה להרחיב לבי, אז ארוץ ולא אכשל. ואחר כן אמר (משלי ד, יג) "החזק במוסר אל תֶּרֶף, נִצְרֶהָ כי היא חייך". כלומר אעפ"י שכבר קנית החכמה והבינה, ולבך לב חכם לעשות חֻקוֹת החכמה בשמחה, אל תאמר "עתה בטוח אני שלא אחטא". אלא החזק במוסר יראת ה' כבודו וגדלו, ומוסר עונש אפו וזעמו, "נצרה כי היא חייך". ולולי המוסר אפשר שפתע פתאום יתגבר היצר עליך רגע ויאפיל הענן נגה אור חכמת לבך. כדרך (קהלת ז, כ) "כי אדם אין צדיק בארץ אשר יעשה טוב ולא יחטא". ולעת כזאת אתה צריך למוסר. ולא אוכל לבאר פה יותר. כי בספר "מעין גנים", בעז"ה נדבר על שרש "יסר" ועל שרש "יכח" ושם יתבאר ענין נפלא במליצות הללו. ורק ארמוז עוד, שאמר בענין הרשעים כשדבר על רוע יצר לבם (משלי ד, יז) "כי לָחֲמוּ לֶחֶם רֶשע ויין חמסים ישתו". והזכיר המליצה הזאת לעמת מה שהחל (משלי ד, יא) "בדרך חכמה הוריתיך" וגו'. שכמו שהצדיק נוהג בחכמה ומבין באמת ובמישרים, להיפך ממנו הרשע שמרשיע בשתיהן. כי בארנו בכלל השני שנמשלו דרכי החכמה ללחם ולכל תנובה. והבינה נמשלה ליין, כמבואר בפתיחתנו לבית הראשון. ועל זה אמר, שבעניני החכמה (תהלים א, ו) "דרך רשעים תאבד". כי לחמו לחם רשע. ונגד בינתם אמר ויין חמסים ישתו. ומלת "חמס" יתבאר בחדר העשירי בעז"ה. ושם תבינהו:

Window 6

(משלי ח, א) "בני, לְחָכְמָתִי הקשיבה לתבונתי הט אזנך". פירוש "לחכמתי", חֻקֵי החכמה שאני מלמדך. צדק משפט ומישרים, וכדברי הכלל הי"ב. כי בפרשה זו מזהיר לבלתי סור מדרך הישר ללכת אחרי התאוה ופתויי הזונה. והקדים "בני, לחכמתי הקשיבה". כלומר הַקְשֵׁב וְקַבֵּל חֻקֵי התורה מצותיה ואזהרותיה ואעפ"י שסותרות לדרכי הטבע הנטוע בנפשך, וכדברי הכלל הי"ז. וגם אינך יודע סודם במופתי השכל, וכדברי הכלל הט'. וכן "לתבונתי הט אזנך". הן תבונות בדרכי החכמה, הן תבונות בעניני דעת ויראת אלהים. ואף על פי שאין בך לב מבין להבין דברי חכמים ועומק דברי תבונתם, אל תהרהר עליהם ורק תקבלם בטוב לבב. כי אם תתבונן בדברי חכמה ותבונה ותעמיק עיונך בהם, אף על פי שלא תרד לתכלית הדברים, הנה העיון והתגברות המחשבה בהן יגינו עליך למלטך מהעמיק העיון והמחשבה בעניני התאות, כמו מחשבת זמה ואפקורסות. ויש בענין זה דבר בינה, יתבאר בדברינו בעז"ה על לשונות "זמה" ו"מזמה".
ואמנם האוכל לשלחך ריקם מבלי לרמוז בקצרה על הענין היקר הזה? דע, כי מלת "מזמה", הונחה על ענין טוב ועל ענין רע. לפי שהוראתה על עומק העיון בדבר מן הדברים. ועומק העיון אפשר בדבר טוב ואפשר בענין רע. וממין הראשון (משלי א, ד) "לנער דעת ומזמה" (ג, כא) "נצור תושיה ומזמה". וממין השני (כד, ט) "זמת אולת חטאת". (תהלים קמ, ט) "זְמָמוֹ אל תפק". וכל לשון "זמה" מן המין השני הזה, והענין נגלה מעצמו. כי בעבור שמחשבות נאופים קשים, ומתגברים בלב הכסילים עד למאוד, והם מעמיקים לחשוב בהן, לכן כשנכתב מלת "זמה" סתם רומז על הרעה הזאת. לפי שאין בכל הרעות התגברות המחשבות הממלאות לב האדם כולו כמו מחשבות נאופים. ואמנם להבדיל בכתבי הקדש כשיזכירו מלת "מזמה", אם הכונה לטובה או לרעה. אתן לך כלל. כל מקום שנכתב לבדו, הכונה לרעה. ואם לטובה, נכתב אצלו מלה אחרת טובה, כמו "דעת ומזמה", "תושיה ומזמה", "תבונה ומזמה". ולכן אחר שהזכיר שיקשיב לחכמה ויטה אזן לתבונה, והכונה על ההתבוננות והעיון בדרכי התבונות, כי בעבור כן הזכיר "הטית אזן" שהיא כמו מאזנים לשקול עליו שלא יטעה בכונת רבו. ולזה צריך עיון המחשבה וכמו שבארנו בחלון השלישי. אמר בפסוק שלאחריו (משלי ה, ב) "לשמור מזמות, ודעת שפתיך ינצורו". וכן אמר (ב, יא) "מזמה תשמור עליך תבונה תנצרכה. להצילך מדרך רע" וגו'. (ב, טז) "להצילך מאשה זרה" וגו' וכמבואר בחלון שני. וכמו כן נזכר בפרשה זו (ה, ג-ה) "כי נפת תטפנה שפתי זרה וחלק משמן חכה. ואחריתה מרה כלענה וגו' רגליה יורדות מות" וגו'. כלומר לולי מזמה ודעת, לא תנצל ממצודת הזרה המטפת נפת בשפתיה, ותפול ברשתה. והן הן דרכי מות ואבדון, לכן צויתיך שתקבל חכמתי ותבונתי, ותחשוב ותעיין בהם ואז תנצל. והנה למעלה דבר עם חכם לב בעל הבינה. אמר אצל חכמה "הקשבת אזן". ואצל תבונה "הטית הלב". ובארנוהו למעלה בחלון ב'. ופה מדבר גם עם חלוש-השכל והבינה. הזכיר אצל חכמה "הקשבה" לבד. ואצל תבונה "הטית אזן". ולא הזכיר מלת "לב" כלל. והבן. וכבר בארנו פירוש טוב בפרשה זו בבית הראשון (חדר ו' חלון ז'). קחנו משם:
(משלי ל, ג) "ולא למדתי חָכְמָה, ודעת קדושים אדע". פירוש "חכמה", חֻקֵי החכמה צדק משפט ומישרים, וכדברי הכלל הי"ב. ותחלת הענין (ל, א-ב) "דברי אגור בן יקה המשא נאם הגבר לאיתיאל לאיתיאל ואוכל. כי בער אנכי מאיש ולא בינת אדם לי". ואמרו קדמונינו ז"ל (במדבר רבה י, ד) "אגור בן יקה הוא שלמה. ונקרא כן בעבור שאגר את הבינה והקיאה". וראב"ע ז"ל פירש אגור היה בימי שלמה הולך ביושרו ויודע דעת ונכבד בדורו, על כן המלך שלמה אסף חכמתו בספרו. ואיתיאל ואוכל היו חכמים, חברי אגור או תלמידיו" [ע"כ]. ואין עניננו לפרש מה שאינו הכרחי. ורק ארמוז בקצרה. בין שיהיה אגור המלך שלמה, ובין שיהיה חכם מחכמי דורו, אחשוב שמִלַת "אגור" שם הפעול. איש שהיה אגור בלבו מאסף החכמה והבינה אמר המשא הזה. "נאם הגבר לאיתיאל" כלומר שכל דבריו דבר בעבור כי ה' עמו, ונלוה אליו העזר האלוהי ממרומים. ונחה עליו רוח חכמה ובינה רוח דעת ויראת יי'. "לאיתיאל ואוכל". כלומר בעבור כי אִתִּי אֵל יכלתי לדעת חכמה ודעת. ודומה לזה פרשו רבותינו ז"ל המלות הללו, אבל על דרך התוכחת לשלמה שעבר על דברי תורה. ולפירושנו הודיע כי הסָר מחֻקֵי השם ב"ה שבכתב ושבע"פ, ולא זכה בצדקתו לעזר האלהי ממרומים, לא יצלח בחקירותיו ובמשפט שכלו, בעבור שכל הענינים נשגבים מדרכי בינת האדם ושכלו. ואע"פ שהכסילים והאוילים בוחרים להם דרכים ללכת בהם, וקצתן חולקים על חֻקֵי החכמה, וכמבואר בכלל הכ"ו, הנה כולם יודו שבעניני דעת העמוקות והנפלאות תסתתר בינת האדם מהתבונן בהם. ולא יִוָדְעוּ רק לעומדים בסוד ה', אנשי הרוח. ולכן אין טוב לאדם רק לקבל האמת מתורת ה' ולהשען עליו בכל לב, וע"י כן יזכה לרוח דעת ממרומים. ואז ימצא חכמה ודעת קדושים וידע העמוקות והנפלאות. ועל זה אמר "כי בער אנכי מאיש ולא בינת אדם לי". כלומר הנני נבער מדעת מושכלות הראשונות הנטועות בנפש, והן הן שרשי הבינה. וכמו ששנינו (אבות, ג) "אם אין דעת אין בינה". וכמו שפרשנו בבית הראשון (חדר ו' חלון ה') פסוק (תהלים צד, ח) "בִּינוּ בוערים בעם", שקראם "בוערים" בעבור הַכְּחִישָׁם דרך המדע. ואמרנו שם (שם חלון ד') עוד שהמושכלות הראשונות אע"פ שהן נטועים בכל הנפשות על דרך אחת, הנה הם במקצתן כשכוחות ובעל הנפש לא התעורר עליהן מעולם. ואם לא הצטיירו בדעתו אי אפשר שיוליד מהן תולדות הבינה. על דרך משל מושכל ראשון "אין הר בלא בקעה". ויש בני אדם שבאו בימים ולא התעוררו על מושכל זה. וכן יקרה בכל המושכלות הראשונות שהן יסודות הבינה שתהיינה רובם כשכוחות מן הנפש, ואז לא יעזרו לכח הבינה ולא יבין לעולם העמוקות והפנלאות. ואמנם בהופיע על האדם רוח דעת ממרומים, תגלינה ציורי הדעת הצחים הנטועים בנפש פתאום. ויעמדו למול עיני לבו, ויבין על ידיהן תעלומות רבות, וכמו שבארנו בבית הראשון (חדר ד' חלון ד') מענין התעלמות ציורי המדעות בנפש, שהן מתעלמות יותר מציורי החכמה לפי שהן צחות למאוד. והן מציירים בדברים עליונים הנבדלים מכל חומר. והנה גם אם יתגלו ציורי הדעת, עוד צריך בינה רחבה ושכל טוב להרכיב המדעות אלו על אלו ולהבין במישרים התולדות היוצאות מהן, ותולדות תולדותיהן, עד שישיג ענינים עמוקים מאד. ואח"כ אמר "ולא למדתי חכמה". כלומר גם החכמה שנבעה מפי עליון ב"ה דרכי צדק משפט ומישרים הכתובים בתורה והמסורים פה אל פה באמונה, הן חֻקֵי תורות האדם, הן חֻקֵי ההנהגה העליונה שהיא כפי דרכי החכמה, הן מעשה שמים וארץ שנתכנו כפי אורחות החכמה. וכדברי הכלל הי"ב הי"ג והי"ד. והן צריכין להאסף (מחוץ) [מבחוץ] מפי סופרים וספרים. כי לא תִּוָדַעְנָה לאדם באמצעות שכלו ובינתו, וכדברי הכלל הט' והי', הנה אנכי לא למדתים. ואם שלש אלה שהן בכחי חסרתי, כי המושכלות הראשונות נטועות בי, והבינה הרחבה ג"כ טבעית לאדם, כי רבים מבני אדם שהן בעלי בינה רחבה. ולימוד החכמה ג"כ ביד כל אדם וכמו שבארנו בבית הראשון (חדר ב' חלון א') וכדברי הכלל הששי. ואיך אאמין בשוא ואתפאר בלבי לדעת דעת קדושים, שאיננה ביד שום אדם? כי דעת קדושים הן ההשגות הצחות העליונות הנודעות לקדושים העליונים מלאכי עליון, הצורות הנפרדות מכל חומר. שאין דרך לאדם לדעתם אע"פ המושכלות הראשונות הנטועות בו והבינה הפועלת על ידיהן, זולתי באמצעות רוח דעת הנלוה לאדם ממרומים. וכדרך (שמות לא, ג) "ואמלא אותו רוח אלהים בחכמה בתבונה ובדעת" ובארנוהו למעלה (חדר ו' חלון א'). וכן (משלי ב, ה) "ודעת אלהים תמצא". ויראה ששאלו לאגור שיגיד להם דברי דעת. ובקשו ממנו השגות הנפלאות בעניני הבריאה וכיוצא. והשיב להם שכל אלו הדברים לא יִוָדְעוּ בדעת ובבינת האדם מצד החקירה. ומי שאין בו רוח דעת לא יבינם גם אם יפרש אותו זולתו. וכדרך (חגיגה יא, ב) "ולא במרכבה כי אם ביחיד ומבין מדעתו". פירוש, זה התלמיד צריך שיהיה מבין דברי רבו מדעתו ע"י רוח דעת שנחה גם עליו, כי זולת זה לא יבין דעת רבו. ולחזק תשובתו אמר אגור עוד (משלי ל, ד) "מי עלה שמים וירד? מי אסף רוח בחפניו? מי צרר מים בשמלה? מי הקים כל אפסי ארץ? מה שמו ומה שם בנו כי תדע". כלומר ראה כל מעשה אלהים לא יוכל האדם למצוא בשכלו ובבינתו. והחל מן השמים והן המרומים הכוכבים והצבאות שנעלם ענינם מדעת כל אדם. כי עצם השמים והמאורות, תעלומות [הן] מבני אדם כולם. בעבור שאין גם אחד ממנו, שעלה שמים וראה כל המעשה הגדול הזה, ומה עצמם ותכונתם, וירד לארץ וספר לשוכני תבל מה שראה ומה שמצא. ולכן מבלעדי מהלכם ותקופתם המושגים לחוש, אין דבר מהם נודע לבני אדם. וכן הזכיר השם ברוך הוא מקצת ענין זה בתוך השאלות הנפלאות ששאל מאיוב (איוב לח, לא-לג) "התקשר מעדנות כימה או מושכות כסיל תפתח. התוציא מזרות בעתו ועיש על בניה תנחם. הידעת חֻקוֹת שמים אם תשים משטרו בארץ". כי מלבד שנעלם ממנו עצם השמים והמאורות ויסודם, גם מסכלין אנו ההמון הרב מן הכוכבים. ואיך פועלים פעולתם בארץ, ומגבוה יזילו שפעם אל תחתיות, פעולות בלי מספר. וכולם נפלאות ממנו ולא נדע. אחר כך אמר "מי אסף רוח בחפניו?". שהוא היסוד הראשון המושג לחוש האדם, והוא ממלא מתחת השמים עד הארץ. אבל אין אתנו יודע עד מה מקום משכן הרוחות והסערות, מאין מוצאם, ואיך סובבים מאויר. ומי ידמה בדעתו שהם סגורים במקומות ידועים ויצאו משם לשעתן, אם הרוח בטבעו להתפשט תמיד ומי יעצרהו. ודומה למי שרוצה לאסוף הרוח בחפניו שהוא מסוג הנמנעות. אחר כן הזכיר יסוד המים שהוא למטה ממנו. ומי ישכיל באיזו אופן צרורים המים במקוה הימים שלא ישפכו על הארץ. כי המים הולכים וגוברים, וּמִטִבְעָם נגרים תמיד. וכן בבטן הארץ תהומות, (תהלים מב, ח) ו"תהום אל תהום קורא". והנחלים שבים מתחת התהום ובוקעים מעל לארץ. ויותר מזה הנה הארץ עגולה ותלויה במרכז השמים. והמים סובבים לארץ. ומי צררם בעגולה הזאת שלא יצאו מתוך העגולה אל חוצה לה? וגם על זה שאל השם ברוך הוא לאיוב, באמרו (איוב לח, ח-יא) "ויסך בדלתים וגו' בשומי ענן לבושו וערפל חתולתו. ואשבור עליו חקי וגו' ואמר עד פֹה תבא". הודיע כי הענן והערפל הן חתולות ולבוש מי הים. כדמיון "מי צרר מים בשמלה?" הנזכר פה. אחר כן הזכיר יסוד הארץ ואמר "מי הקים כל אפסי ארץ?". מי יבין ומי ידע מי הקים עמודים שנאחזים בהם אפסי ארץ. כי הארץ תלויה על בלימה, והיא מרכז העגולה הגדולה. ומצד הנפלאות לדעת איך היא תלויה עד שלא תמוט לעולם.<sup class="footnote-marker">1</sup><i class="footnote">תוספת המעתיק: אמנם חוקרי זמננו מסבירים סדריות תנועת כוכבי הלכת מפני כח אינרציה תוך ואקום (ריק), פעולת תנועה מתמדת כל עוד שאינו נתקל בחומר מתנגד לתנועתה. אבל לעצם התהוות חק זה של אינרציה אינם יודעים משום מה זה כך. וכן כח הגראביטציה (כבידה) שכל גוף גדול מושך אליו גוף קטן הנמצא סמוך אליו, אין בפיהם הסבר הגיוני. וכמובן האיזון הזה בין משיכה כלפי חוץ, לחלל החיצון, לבין כח המושך כלפי המרכז מפני כח הכבידה, והתלוי לפי משקל אותו גוף הכוכב הנמצא בתנועה, גם הוא מפלאי הבריאה של האיזון.</i> וגם על זה שאל השם ברוך הוא לאיוב באמרו (לח, ד-ו) "איפה היית ביסדי ארץ? הגד אם ידעת בינה. מי שם ממדיה? כי תדע וגו'. על מה אדניה הטבעו?" וגו'. ויתבארו מקצת ענינים הללו בדברנו על שרש "ידע" בעז"ה.
והנה כל מה שהכיר אגור הן תעלומות מדעת האדם. ועוד היום לא היה איש מבני אדם מִכַּת אנשי החקירה והעיון שהשיג דבר מן הדברים הללו בשכלו ובבינתו. ועל זה אמר אגור "מה שמו ומה שם בנו? כי תדע". כלומר זה שעלה שמים וירד וכיוצא, אילו היה בעולם, הגד לי מה שמו. או מה שם תלמידו אם תדענו. כי התלמידים קרויים בנים (רמב"ם, הל' תלמוד תורה פ"א ה"ב) כמו (דברים ו, ז) "ושננתם לבניך". (מל"ב ב, ג) "ויֵצאו בני הנביאים". כי אי אפשר שֶׁתִּוָדַעְנָה המדעות הללו לאדם, זולתי באמצעות רוח אלהים ממרומים שתחול עליו, המצייר ציורי חכמתו ודעתו והמוספת בו כח שכל ובינה; ואז יִוָדְעוּ לו הענינים האלו. ואולם חוּל הרוח העליון על אחד ממנו יהיה בעבור צדקת וישרת לב האיש ההוא, שירא את ה' מאד והתגבר על יצרו ללכת בדרך הטובה. וזה הגיע לאדם באמצעות התורה, כי היא תלמדנו דרכי החכמה צדק משפט ומישרים. ועל זה חתם דבריו (משלי ל, ה) "כל אמרת אלוה צרופה, מגן הוא לחוסים בו". כלומר מי צור מבלעדי אלהינו היודע עמיקתא ומסתרתא. ולכן כל אמרותיו צרופות ומזוקקות, אין בהם נפתל ועקש. ומי שבוטח בה' והולך בדרכיו הנה השם ברוך הוא מגן לו בכל עניניו, ויורהו בדרך ישר, ויתן בו רוח דעת ותבונה. אז יבין יראת ה' ודעת אלהים ימצא. וכמו שאמר בראש הספר (שם ב, ז) "יצפון לישרים תושיה, מגן להולכי תום". כי יסוד הכל היא החכמה, ואם תחסר מן הנפש לא יועילו לה הדעת והשכל והבינה הנטועים בה. וכמו שבארנו בבית הראשון (חדר ו' חלון ג'). ועוד יתבאר ענין זה בחדר השנים עשר באופן שני, והכל בארח ישר. ובספר "מעין גנים" יתבאר הבדל המליצות והלשונות הנכתבות אצל שרש "חכמה", ובין לשונות ומליצות הנכתבות אצל "בינה", וכמו שרמזנו בכונה הד' מפתיחתנו לבית הראשון. ואז ידובר עוד על הפסוקים שבארנו בחלון זה. הוֹחֵל מעט<sup class="footnote-marker">2</sup><i class="footnote">"המתן מעט", כלשון המקרא שופטים ג, כה</i> עד בואנו שמה בעזרת השם ב"ה:

Window 7

(משלי ט, י) "תחלת חָכְמָה יראת יי', ודעת קדושים בינה". פירוש "חכמה", צדק משפט ומישרים. וכדברי הכלל הי"ב. וזהו מאמר החכמה. ונשען על הכלל הכ' שיסוד החכמה היא היראה. כי (אבות, ג) "אם אין יראה אין חכמה". בעבור שהיצר והתאוה ממאנים לקבל חכמה ומוסר ולהתנהג בדרכיה. ובאמצעות היראה יזכה האדם לרוח חכמה ממרומים עד שיצייר הלב בטבעו ציורי החכמה. וכן הבינה תחלה ל"דעת קדושים". ודעת קדושים הן הן ההשגות העמוקות והנפלאות, וכמבואר בחלון ו'. והאדם זוכה אליו בעבור השתמשו בבינתו להתבונן ביראת ה' ובמליצות התורה. ועל שתיהן אמר למעלה (משלי ב, ה) "אז תבין יראת יי' ודעת אלהים תמצא". ואמר (ב, ו) "כי יי' יתן חכמה מפיו דעת ותבונה". וקודם לזה אמר (ב, ב-ג) "להקשיב לחכמה אזנך תטה לבך לתבונה. כי אם לבינה תקרא לתבונה תתן קולך". והמליצות מלמדות זו על זו:
(משלי ג, יג) "אשרי אדם מצא חָכְמָה ואדם יפיק תבונה". פירוש "חכמה", ציורי החכמה בלב צדק משפט ומישרים, וכדברי הכלל הכ"ז. וְדִמָה אור החכמה הנאצל על נשמת האדם, המצייר ציורי החכמה בלב, למי שמוצא דבר יקר, כי טרם מצאו היה ענינו נעלם ממנו. וכן רוח אלהים הנלוה לאדם בעבור צדקתו תחול עליו פתאום. וכדרך (מל"א ג, יב) "הנה נתתי לך לב חכם ונבון" וגו'. שברגע דבר השם ברוך הוא עמו מִלֵא לבבו חכמה ותבונה. וכענין שנאמר בתורה (דברים ד, כט) "ובקשתם משם את יי' אלהיך ומצאת כי תדרשנו בכל לבבך ובכל נפשך". החל בלשון רבים "ובקשתם" וחתם בלשון יחיד "ומצאת". גם לא הזכיר מה ימצא? ואמנם הודיע שהאדם בצדקתו ימצא עזר אלוהי ממרומים. והשם ב"ה יודע מתי עשה האדם את שלו שיזכה לרוחו הטובה. והנה רבים מבקשים פני ה'. אבל אדם אחד מאלף ימצא שגדלה צדקתו עד שימצא העזר ממרומים. וכנגד זה אמר "ובקשתם משם" וגו'. ואתה, ידיד ה'! תמצא את האדון אשר אתה מבקש. וחזר ובאר למה האחד לבד ימצא, ולא המבקשים הרבים. ואמר "כי תדרשנו בכל לבבך ובכל נפשך". והוא האיש העובד את ה' בכל לבבו ובכל נפשו ועשה מה שבכחו לעשות. ועוד יתבאר פסוק זה בחדר העשירי כי בו אפרש הפרשה כולה בעז"ה:
(משלי ח, יב) "אני חָכְמָה שכנתי ערמה, ודעת מזמות אמצא". פירוש "חכמה", ציורי החכמה בנפש צדק משפט ומישרים, וכדברי הכלל הי"ב. ומלת "ערמה" יתבאר בעז"ה בספר "מעין גנים", ונכבדות דברנו על שרש זה. אבל פה בקצרה ארמוז. שהעָרְמָה כח נפלא בנפש האדם, ונופל על התשוטטות המחשבה על כל הדברים והמעשים טרם תֵּעָשֶׂנָה, לשקול כל דבר ודבר. ובעל הערמה לא יעשה דבר טרם ישוטט עליו במחשבתו. ולכן היא ראשית השכל והבינה. ואחרי פעולת השכל והבינה תבוא המזמה היקרה, ורמזנו על ענינה למעלה בחלון ששי. ואחרית הכל הדעת. ויש נפש שנטוע בה כח ערמה גדולה עד שיתואר בעלה בתאר "ערום"; ויש נפש שכח ערמתה חלושה, ולא יתואר בעלה בתאר "ערום". ואולם הערמה לפעמים רעה. והכל כפי מצב בעל הערמה. אם הוא חכם וציורי החכמה מושלים בלבו יהיה ערום לטובה. ואם הוא רשע וציורי החטאים מושלים בלבו יערים לרעה, וזהו "רשע ערום" הנזכר בדברי קדמונינו ז"ל (סוטה כא, ב), ואלו הדברים יתבארו ברחבה בספר הנזכר. ולכן החכמה האסופה בנפש היא יסוד טובת כח הערמה. ומי שמערים כפי חכמתו יוכל להשכיל ולהבין בענין שיערים עליו. וכדרך (משלי יד, טו) "וערום יבין לאשורו", ויתבאר בספר הנזכר. ועל ידי ההשכלה וההתבוננות תרבינה מזמותיו ויגיע לכלל דעת קדושים. וכנגד זה התהללה החכמה אני היא השוכנת בתוך ערמת האדם. ואני היא המוצאת דעת המזמה. כי אם אין ציורי החכמה מושלים בלב לא תועילנו ערמתו ולא שכלו ובינתו הנטועים בו, ולא ימצא דעת לעולם. כי יסוד הכל היא החכמה, צדק משפט ומישרים. וכמו שבארנו במקומות רבים:
(משלי יד, ח) "חָכְמַת ערום הבין דרכו, ואולת כסילים מרמה". פירוש "חכמת", ציורי החכמה צדק משפט ומישרים שבלב הערום, וכדברי הכלל הי"ב. וענין פסוק זה נשען על מה שבארנו בחלון זה שהחכמה יסוד הערמה. ובהיות בנפש הערום מאסף החכמה, אז יבין דרכו. וזולת חכמה בלב לא תועילנו ערמתו. ובספר "מעין גנים" יתבאר פסוק זה ברחבה בעז"ה:

Window 8

(משלי יח, ד) "מים עמוקים דברי פי איש נחל נובע מקור חָכְמָה". פירוש "חכמה", דרכי החכמה צדק משפט ומישרים, וכדברי הכלל הי"ב. וכבר בארנו למעלה (חדר ג' חלון ג') שכל מקום שֶׁכִּנוּ כתבו הקדש המאמרים במלת "פה", הכונה על המאמרים בעניני החכמה שיש בהן דבר והפוכו. ומלת "דברי" על הרחבת הדרוש. כמו (קהלת א, א) "דברי קהלת", (דברים א, א) "אלה הדברים אשר דבר משה". והנה החכם המופלא כשידבר בעניני החכמה יגיד בדברים קצרים משָׁלים ומליצות, ויש בהן כונות רבות וסודות כמוסים בענינים אלהיים ודברי התורות. והמשילם למים עמוקים שאי אפשר לרדת אל תחתיהן זולתי על ידי תחבולות גדולות. וכמו כן צריכים הקדָמות והצעות נפלאות להבין דברי פי איש חכם ונבון. וכדרך (משלי כ, ה) "מים עמוקים עצה בלב איש, ואיש תבונות ידלנה". המשיל העצה שבלב איש חכם למים עמוקים, ואין מי יוכל לדלותה זולתי איש תבונות שעומד על דעת רבו ברוב תבונותיו. וכבר בארנו (חדר ג' חלון ג') שמלת "עצה" כשנכתב סתם הונחה על עצות בדרכי החכמה. הרי ששתי המליצות על דרך אחת הן. והנה דברי פי איש חכם הדורש דימו כתבי הקדש לנחלים ומעיינות. וכמו שאמר שלמה על זה (ה, טז) "יפוצו מעיינותיך חוצה ברחובות פלגי מים". שהן על דברי שכל ובינה וטעמי תורה היוצאים מפי החכם ומַרְוִים נפשות השומעים. והנה יסוד כל שכל בינה ודעת היא החכמה. שאם אין בנפש האדם מאסף החכמה לא ישכיל ולא יבין ולא ידע. וכדרך (דברים לב' כט) "לוא חכמו ישכילו זאת", ובארנוהו למעלה (חדר ה' חלון א'). ואולם החכמה עצמה נעלמת מדעת כל אדם, סתומה וחתומה ואיננה נודעת במופת זולתי לאדון הכל ית'. וכדברי הכלל התשיעי. ועל זה אמר (משלי יח, ד) "נחל נובע מקור חכמה". המשיל דברי פי החכם הדורש דברי שכל ובינה לנחל נובע. והמשיל החכמה שממנה נובעים דברי השכל והבינה אל המקור שממנו נובע הנחל, והוא משל נכבד מאד. כמו הנחל היורד מן ההר, הנה מקורו בבטן ההר והנחל נובע תמיד ומתפשט עד מאד והולך אל הים. והוא נראה לעין כל, ובני אדם נהנים מן הנחל ומימיו כידוע. ואין כן המקור שממנו נובע הנחל, כי הוא סתום בארץ אין רואה ואין נהנה ממנו. ואולם כל הנחלים הולכים אל הים וממנו הם שבים ללכת מתחת לארץ עד בקעם הארץ והיו לנחלים. וכן דומה אליו הנמשל, כי דברי שכל ובינה הדומים לנחלים ומעיינות הן נובעים מלב החכם ומתפשטים עד מאד, נשמעים לאזן, ומשמחים הלבבות ובני אדם נהנין מהם מאד. וכמו ששנינו (אבות, ו) "ונהנין ממנו עצה ותושיה בינה וגבורה". אבל המקור שממנו הם נובעים והיא החכמה האסופה בלב החכם הוא סתום וחתום ואינו נראה לעין הלב. כי סוד החכמה נעלמת מעין כל חי.
והנה כמו שהנחל מרוה את הארץ ואת בני אדם ומתעדנים בטובו, ואעפ"י שמקורו נעלם, כן דברי בינות ושכל טוב משמחים הלבבות ומחיים הנפשות. אעפ"י שמקורם נעלם מלב כל חי. וּרְאֵה כי נמשלה החכמה אל הים הגדול שממנה הולכים הנחלים ואליו הם שבים ללכת. והתבונות והמדעות לנחלים יוצאים להשקות את הארץ. והבן:
(משלי י, לא) "פי צדיק ינוב חָכְמָה ולשון תהפוכות תכרת". פירוש "חכמה", חֻקוֹת החכמה צדק משפט ומישרים. וכדברי הכלל הי"ב. וכבר בארנו למעלה (חדר ד' חלון ב') פסוק (משלי יא, ל) "פרי צדיק עץ חיים ולוקח נפשות חכם". ואמרנו כי הצדיק ההולך בדרכי החכמה ועושה כמצות החכמים ותורתם, הנה פרי מעשיו כפרי עץ חיים. ואולם החכם נכבד מן הצדיק. כי מלבד לכתו בדרכי הצדק, הנה החכמה אסופה בנפשו ומלמד תורה לרבים, ולוקח נפשות בשכלו הטוב ובמשָליו ומליצותיו. והודיע פה כי "פי צדיק ינוב חכמה". ומלת "ינוב" כמו תנובת השדה. (תהלים צב, טו) "עוד ינובון בשיבה". ומלת "פי" על מאמרים בחכמה. כמו שבארנו למעלה (חדר ג' חלון ג'). כי הצדיק אעפ"י שאין בו מאסף החכמה כולה, הנה דברי פיו בעניני החכמה יצמיח מהן חכמה. כי משרש הצדק ויראת ה' שבלבו תצא תנובת החכמה. והשומע דבריו יתן אל לבו להצמיח גם בלבו זרע החכמה לעשות פרי, כמו זרע הארץ העושה תנובה. וכדוגמא שהתפלל אדוננו משה ע"ה (דברים לב, ב) "יערוף כמטר לקחי תזל כטל אמרתי". והוא שיכנסו דבריו בלבות השומעים, וכמו שבארנו למעלה (חדר ג' חלון ז'). ואעפ"י שזה הצדיק אין בכחו להמתיק דברי פיו במשלי בינה ובטענות ובנצוחים בכח שכלו ובינתו, הנה יכנסו דבריו באזני השומעים בעבור כי בצדק כל אמרי פיו. ודבריו יוצאים מן הלב ונכנסין ללב השומע. והנה פי תהפוכות הוא ההפך מן פי צדיק. כי יגיד דברים הפוכים מן החכמה, כדרך הכסילים והאוילים. ועל זה אמרה החכמה (משלי ח, יג) "יראת יי' שנאת רע גאה וגאון ודרך רע ופי תהפוכות שנאתי". אבל לשון תהפוכות נופל על מאמרים המנגדים לחכמה. והמגיד אותם מחליק לשון בטענות ובנצוחים בכח בינתו הגדולה להוכיח תהפוכותיו ולבזות החכמה. כי מלת "לשון" נופל על המאמרים הנאמרים בכח הבינה, וכמו שבארנו בכונה העשירית מפתיחתנו לבית הראשון. ופרשנו שם מאמר קדמונינו ז"ל (שבת קיט, ב) שאמרו "כל המבזה ת"ח אין תרופה למכתו". ואלו הן כת ה"חכמים בעיניהם והנבונים נגד פניהם". והודיע שלמה שאעפ"י שהוא בעל הלשון, מה יתרון לו? כי השם ברוך הוא ישפטֶנו באפו ובחמתו, וכמו שכתבנו בבית הראשון (חדר ו' חלון י'). ואז (תהלים נח, יא) "ישמח צדיק כי חזה נקם". ואז תאבדנה עשתונותיו. וידעו תועי רוח כי בנפשו דבר תהפוכותיו, הבל הם ואין בם מועיל ולא יעשו דבריו תנובה. ועל זה אמר (משלי י, לא) "ולשון תהפוכות תכרת". כדרך (במדבר טו, לא) "הכרת תכרת הנפש ההיא עֲוֹנָהּ בה", הנאמרת על הכת הזאת. ובארנוה בבית הראשון (חדר ח' חלון ז'). ובספר תהלים כתוב (תהלים לז, ל) "פי צדיק יהגה חכמה". ובארנוהו למעלה (חדר ח' חלון ז') ודי בזה:

Window 9

(משלי כא, ל) "אין חָכְמָה ואין תבונה ועין עצה לנגד יי'". פירוש "חכמה", מנהגי החכמה צדק משפט ומישרים, וכדברי הכלל הי"ב. וזה נשען על הכלל העשירי שאמרנו בו שכל המתואר חכמה הוא ענין אלוהי. כלומר דרך ומנהג שחקק ויסד אדון הכל ית' וצוה לבני אדם שינהגו כן, ושהוא לבדו יתברך יוכל לחוקק חֻקֵי חכמה. ולכן כל דרך ומנהג המנגד למה שחקק ויסד השם ב"ה איננו חכמה, כי אם סּכלות ורעיון רוח. וכדרך (ירמיה ח, ח-ט) "איך תאמרו 'חכמים אנחנו' וגו' הנה בדבר יי' מאסו וחכמת מה להם?". ובארנוהו בבית הראשון (חדר ז' חלון ג'). ועל זה אמר "אין חכמה" לנגד השם. וכן "אין תבונה" לנגד יי', כי כל תבונה יסודתה החכמה, וכמו שיתבאר בספר "מעין גנים". וכמו שאין חכמה ענין מנגד לדרכי ה' וכמו כן ומאותו הטעם עצמו אין תבונה לנגד יי'. ואולם ענין העצה יתבאר בעז"ה בבית השלישי. ונוכיח שם שהנחתה על ההסכמות ההחלטיות שיסכים האדם לעשות דבר. לפעמים תהיה ההסכמה לעשות טובה. ולפעמים תהיה על דבר רע. והנה תאמר אם היועץ הבליעל יסכים להרשיע ויעשה כעצתו, הנה נועץ לנגד ה' וישלים חפצו. ואיך החליט לומר "אין עצה לנגד יי'"? אכן כל זה שקר. כי אין האדם יוכל למלאות חפצו ולעשות כעצת נפשו זולתי ברצון האלהים. ואם לא חפץ השם ב"ה לא ישלים חפצו. וכדרך (ישעיה ח, י) "עוצו עצה ותופר". וקהלת אמר (קהלת ג, א) "לכל זמן ועת לכל חפץ תחת השמים". (שם ג, ט) "מה יתרון העושה באשר הוא עמל". (ג, יד) "ידעתי כי כל אשר יעשה האלהים הוא יהיה לעולם עליו אין להוסיף וממנו אין לגרוע". וכמבואר למעלה (חדר ז' חלון ז'). ועל כן אם האדם נועץ על דבר נגד רצון האלהים, ואין השם ב"ה חפץ שישלים מעשהו, לא יקום ולא יהיה הדבר שנועץ עליו לעשותו, ונודע למפרע שלא היתה עצתו "עצה".
וכדרך (תהלים פג, ד) "ויתיעצו על צפוניך". ודבר נכבד יש בפסוק זה. ולמה בו לבדו נזכר ההתפעל משרש "יעץ"? ויתבאר בעז"ה בבית השלישי. ואם לפעמים יועץ בליעל ממלא עצתו המרשעת, גם זה בחפץ אלהים כי על צד העונש הניחו השם ב"ה לעשות כדי רשעתו. וכענין (משלי טז, ד) "וגם רשע ליום רעה". וכענין (ירמיה נא, כ) "מפץ אתה לי" וגו'. וכמאמרם ז"ל (שבת לב, א) "מגלגלין חובה על ידי חייב". ולולי כן לא היה ביכלתו למלאות עשותו. ולבאר הדבר הוסיף (משלי כא, לא) "סוס מוכן ליום מלחמה וליי' התשועה". לא הוצרך לבאר ש"אין חכמה ואין תבונה לנגד יי'". רק מה שאמר "אין עצה לנגד יי'". ואנו רואין רשעים נועצים לעשות דבר המנגד לרצון השם ברוך הוא. ועל כן באר כי שקר הדבר שישלים האדם עצתו אם לא חפץ בו אלהים, ועשה דוגמא מיום מלחמה. ונודע כי המלכים הבוטחים ברוב חיל סוס ורכב, יועצים להלחם להשמיד שונאיהם. וכדרך (מל"ב יח, ג) "עצה וגבורה למלחמה". ואעפ"כ אין תשלום המעשה<sup class="footnote-marker">1</sup><i class="footnote">יכולת גמר ביצוע המעשה</i> בידם, וזהו "סוס מוכן ליום מלחמה" וזהו העצה וההסכמה להלחם ולהתגבר. "וליי' התשועה" יושיע לאשר יחפוץ. וכן בכל דבר לא יקום ולא יהיה זולתי בחפץ אלהים. ונכון הדבר שגם "אין עצה לנגד יי'". כלומר כשינגד לרצון השם ברוך הוא, תופר העצה; וְיֵרָאֶה למפרע שלא היתה עצה גמורה. ועיקר הדבר תבין כשנדבר על לשונות של "עצה" בעז"ה. זהו פירוש הפסוק כפי דעתי. ודברי המתרגם ספר משלי שאמר "לית חכמתא, לית ביונא ולית עיצתא היך דאלהא" מסכים לדברינו שכונת הכתוב שלא יתואר דבר מן הדברים בלשון חכמה תבונה או עצה, כשיהיה הענין ההוא נגד השם ב"ה, נגד דרכי חכמתו ותבונתו ונגד עצתו. וכדרך (תהלים לג, י-יא) "יי' הפיר עצת גוים וגו' עצת יי' לעולם תעמוד". ולא כמו שחשבו ראב"ע ורלב"ג ז"ל שמדבר על המתחכם והמתבונן ולוקח עצה נגד גזרת השם ב"ה:
(משלי יא, כ) "בא זדון ויבא קלון, ואת צנועים חָכְמָה". פירוש "חכמה", דרכי החכמה צדק משפט ומישרים, כדברי הכלל הי"ב והי"ד. ומלת "זדון" כמו (דברים יז, יב) "והאיש אשר יעשה בזדון", והוא הנשען על מחשבתו ועושה כפי שרירות לבבו כמו זקן ממרא החולק בגאותו על סנהדרי ישראל. וכן כל עושה בזדון ואינו בוש מעשות רע בפרהסיא, נותן אות כי התגברו ציורי החטאים בלבו עד למאד. וכבר רמזנו למעלה (חדר ז חלון טז) על מלת "קלון", ואמרנו שהונח על חרפת החטאים הגדולים כשמצטיירים בלב. וכדרך (משלי ג, לה) "וכסילים מרים קלון", ויתבאר בחדר העשירי בעז"ה. ועל זה אמר "בא זדון ויבא קלון". כלומר כבר בא קלון בלב בטרם בוא הזדון. כי לולי שהתגבר הקלון היה בוש מחטוא בזדון לעיני כל. ואינו דומה לשאר החוטאים לעת התגברות היצר ועושים בסתר ומסתירים קלונם מבני אדם, וזה אות לא בא עדיין הקלון בלב. והיפך מן הזדון הוא הצנוע ובושת הפנים, המסתיר אפילו דרכיו הטובים ומעשיו הישרים מבני אדם שלא יֵרָאֶה לעיניהם כמתגאה, וכמי שרוצה להתרומם על חבריו מכשרון מעשיו. וכדרך (מיכה ח, ח) "הגיד לך אדם מה טוב וגו' והצנע לכת עם אלהיך". כלומר מלבד שתעשה חסד משפט וצדק, גם תהיה צנוע במעשים הטובים ובושת פנים מלפרסם ענינך ומעשה צדקתך ברבים. וכמו שאמרו קדמונינו ז"ל (סוכה מט, ב) "אפילו דברים שאדם עושה בפרהסיא כמו בקור חולים ונחום אבלים וכיוצא [יעשה] בהצנע. וכל שכן דברים שדרכן לעשות בצנעא". והנוהג כן זוכה שיצטיירו בלבו דרכי החכמה כי יעזרהו יתברך ממרומים. ועל זה אמר (משלי יא, ב) "ואת צנועים חכמה". כלומר כמו שבלב איש זדון בא והצטייר הקלון, כן בלב הצנוע ובושת הפנים באו והצטיירו דרכי החכמה. ועל זה אמרו קדמונינו ז"ל (נדרים כ, א) "סימן טוב באדם שהוא ביישן". כלומר סימן טוב שנוכל ליקח סימן שיחכם ויהיה חכם לב, בראותינו שהוא בושת פנים. וכן שנינו (אבות, ה משנה כ) "ובושת פנים לגן עדן". ופרשנוהו בפרושינו למסכת אבות:<sup class="footnote-marker">2</sup><i class="footnote">יין לבנון, מהד' תשסג עמ' 496-499</i>
(משלי יג, י) "רק בזדון יתן מַצָּה ואת נועצים חָכְמָה". פי "חכמה", חכמת המנהגים צדק משפט ומישרים, וכדברי הכלל הי"ב. ויפה פרשנו הפסוק הזה בבית השלישי כשדברנו על לשונות של "עצה". ולא אוכל להעתיק פה את הכתוב שם. כי כללים רבים אצטרך להציע טרם יתפרש ענין הכתוב הזה. ורק ארמוז בקצרה. שהעושה כל מעשיו בזדון ונשען על מחשבתו ואינו שומע לעצת זולתו, לסוף יתן מַצָּה וינאץ את דבר השם ב"ה. ולהפך השומע לנועצים אעפ"י שאינן יועצים, הוא יאסוף חֻקֵי החכמה ויחכם.

Window 10

(משלי כט, ג) "איש אוהב חָכְמָה יְשַׂמַּח אביו ורועה זונות יְאַבֶּד הון". פירוש "חכמה", חֻקֵי החכמה צדק משפט ומישרים, וכדברי הכלל הי"ב. ופשוטו של מקרא מי שאוהב חכמה, חֻקֵי השם ב"ה ותורותיו, וכל חפצו ללכת לבית ועד חכמים לשמוע תורה מפיהם, הוא ישמח אביו. כי בעבור דרשוֹ החכמה באחריתו יֶחְכַּם, וינהג בכל מעשיו כפי החכמה וע"י כן ישמח אביו. כדרך (שם כג, כד) "יולד חכם ישמח בו". וכדרך (י, א) "בן חכם ישמח אביו" ובארנוהו למעלה (חדר ד' חלון א'). "ורועה זונות" מלבד שנוחל גיהנם, אלא גם יכלה נחלת אביו ויאבד הונו. ויש עוד משל נכבד במקרא זה. והוא "איש אוהב חכמה", שאוהב דרכי החכמה בעבור שהן החכמה הגמורה, כי החכמה היא תורת ה' חֻקֵי אלהים ותורותיו וכדברי הכלל הי' והי"א. ומי שחפץ בם בעבור שהן דברי אלהים חיים, הוא ישמח אביו שבשמים. כי יזכה לכתר תורה בעבור שמקבל הכל באמונת הלב, בין שהן ענינים שדעתו נוטה עליהן, ובין הענינים שאין לדעתו מבוא בהם, ואפילו מקצת הענינים ההפוכות מדרכי שכלו ובינתו. וכמו שפרשנו בפסוק (ד, ה) "קְנֵה חכמה קְנֵה בינה". ובפסוק (ד, ו) "ראשית חכמה קְנֵה חכמה". אבל המקבל לבד השמועות שדעתו נוטה אליהן ואוהב אותן, ומה שאין דעתו נוטה אליהן לא יקבל ולא יאהב, אין זה "אוהב חכמה" אלא אוהב את עצמו שכלו ובינתו. ואיש כזה לא יזכה לכתר תורה אלא יאבד הון עתק וצדקה. כי אין החכמה נחשבת בעיניו ענין אלוהי. אלא כמו הענינים הפחותים שהסּכלות והתאוה נוטה אליהן. שבהן יבדיל האדם ויעשה מקצתן האהובים ליצר לבו, ומקצתן שלא יתאוה להן, יעזוב. כמו רועה זונות שירעה אחר מקצתן הנושאות חן בעיניו, ולא ירעה אחר מקצתן שאינו מתאוה להן. ולכן המשיל הדבר ל"רועה זונות". כמו שיאבד הון כן זה שאינו אוהב החכמה בעבור שהיא החכמה יאבד הון החכמה כולה. ועל דבר זה הבינו קדמונינו ז"ל מקרא זה ואמרו במס' ערובין (סד, א) על לשון החכם שאמר "כמה מעליא האי שמעתתא". והקשו עליו, "מי שרי למימר הכי? והא אמר רב הונא מאי דכתיב 'איש אוהב חכמה ישמח אביו ורועה זונות יאבד הון' זה האומר 'שמועה זו נאה, ושמועה זו אינה נאה'". ותבין ענין המאמר מדברינו. דשפיר קשיא להו, מי שרי למימר הכי על הלכות החכמה שכל דבריה הם דברי אלהים חיים, וצריך האדם לאהוב אותה בעבור שהוא מאדון הכל ית'. ומה לי שמועה זו או שמועה זו? ואי משום ששמועה זו טובה בעיניו בעבור שדעתו נוטה אליה, ושמועה אחרת הפוכה מדרכי שקול דעתו; והאמר רב הונא מאי דכתיב וכו' זה האומר שמועה זו נאה ושמועה זו אינה נאה. שנמשל לרועה זונות שהולך אחר מקצתן הישרות והטובות בעיניו. והבן:
(משלי ח, יא) "כי טובה חָכְמָה מפנינים וכל חפצים לא ישוו בה". פירוש "חכמה", חֻקֵי הצדק משפט ומישרים וכדברי הכלל הי"ב. ולפניו אמר (ח, י) "קחו מוסרי ואל כסף, ודעת מחרוץ נבחר". ואינני רוצה להאריך בפירוש זה. אחרי שהרחבנו כבר במקומות רבים בענין טובת החכמה והודענו שכל אשר תחת השמש הבל, ואין טוב רק בחכמה ויראת ה'. והכסף החרוץ והפנינים וכל החפצים יחד, כולם תחת השמש. ונודע כי החכמה טובה מהם ושראוי לאדם לבלות ימיו בהגיון התורה והחכמה, לא לרדוף אחר קניני העולם. אבל מה שיש להסתכל בפסוק זה שהמשיל החכמה לפנינים, והן המרגליות, ואמר שהיא טובה מהן. ולא המשילה לאחד האבנים הטובות כמו האודם הפטדה או הברקת. וכן בספר איוב (עיין כח, יט) הזכיר שהחכמה "לא תסלה בכתם אופיר". ולא בשהם יקר וספיר. ולא בפטדת כוש ועוד דמיונות רבות הכתובים שם. ובין כולם הוסיף ואמר "ומשך חכמה מפנינים". הנה יִחֵד הפנינים לבדנה. וכן בספר משלי נאמר עוד (ג, טו) "יקרה היא מפנינים, וכל חפציך לא ישוו בה". וזה מקום בינה. כי מליצות כתבי הקדש כולם שקולים בבינה ובדעת. ולדעתי אעפ"י שיש רבות מן האבנים הטובות שהן יקרות מן הפנינים, בעבור ערכן שהן נמכרות ביוקר מאד. ורבים מבני אדם יחפצו יותר באודם ובפטדה וכיוצא ממה שיחפצו במרגליות, בכל זאת יש סגולות בפנינים לא תמצאם ביתר אבני חפץ, ובעבור הסגולות האלה נדמה החכמה אליהן. <b>הדמוי הראשון,</b> כבר אמרו חכמי המדות שאין תמונה יותר שלמה מתמונת העגולה. כי יתר התמונות המרובעות והמשולשות כולם חסרות, לבד העגולה. ודבריהם אמת. שא עיניך מרום ותראה כי בחר בה ה', ועשה את השמים ושמי השמים בתבנית עגולות רבות. וכן הארץ עגולה. לפי שכל מעשה ה' בשלמות היותר אפשר. והסגולה הזאת תמצא בפנינים לבדם, כי הם עגולים במעגל שלם ואין כן כל שאר אבני חפץ שיש להם תמונות שונות בעלי קצות וזויות. <b>דמוי שני,</b> שיש לתבנית העגולה שאין לה ראש וסוף פנים ואחור מעלה ומטה, כמו שיש לשאר התמונות. כי העגולה שוה מכל צד. ואין למקום אחד מעלה על מקום שני שבה. ומזה נתברר לי שרש מלת "פנינים". שהוא מן המלות הכפולות, כמו ירקרק אדמדם צחצחות, שהנפרד מהן ירק אדם צח. והכפל על הפלגת הירקרקות והאדמימות והצחצחות. וכן הנפרד מפנינים "פנים" והכפל "פנינים". על הפלגת הפנים, לפי שהן עגולות ופניהן לכל צד, כדרך תמונת העגולה. ואין כן כל אבני חפץ שיש להם פנים ואחור. ויש בהן מקומות מזהירים יותר ממקומות אחרים שבה, כידוע לסוחרי האבנים והמחדדים והמתקנים אותם שיעשו מן המקום האחד שבו פנים, ומקום שני לאחור. וצד הפנים טוב ומזהיר יותר מצד האחור. <b>הסגולה השלישית</b> שיש לפנינים היא מראה הלבנונית שהיא מראה יקר ועין הטהרה והנקיות. ולא תמצא העין הזאת לאחת מכל אבני חפץ שהם מזהירים ונוצצים אבל אינם לבנים כשלג.
ובעבור הסגולות הנפלאות האלו המשילן אל החכמה. הא', כי החכמה שלמה וטובה משלמות הפנינים ואם הם בתמונת העגולה שהיא היותר שלמה שבכל התמונות. וכדרך (תהלים יט, ח) "תורת יי' תמימה". כי אין חסרון בחכמה והיא כוללת כל היתרון וכל הטובה. הב', החכמה בעלת הפנים הרבים, ופניה לכל צד כמו הפנינים העגולים. כי כל חכמה אמת. וכל מה שתחוקק יאיר כמאורי אור. וכדרך (יט, יא) "משפטי יי' אמת צדקו יחדיו". ואין ביכולת האדם להבדיל בין ענין לענין שבה ולהגדיל מעלת האחד על השני כדמות פנים ואחור, אבל הכל פנים. וכמו ששנינו (אבות ב, משנה א) "והוי זהיר במצוה קלה כבחמורה", ובמה יבדלו עניניה, בהיות כולם דברי אלהים חיים? (חגיגה ג, ב) "ואֵל אחד אמרם, ואֵל אחד למדם". וכדרך שפרשנו בפסוק "ראשית חכמה קנה חכמה" וגו'. שעל זה שנינו (אבות, א) "והוי שותה בצמא את דבריהם". הג' החכמה לבנה כשלג טהורה ונקיה, אין בה כתם ומין אחר רק הלבנונית. והנפש העטופה בדרכי החכמה, הנה כל מלבושיה כמו בגדי בד הלבנים. וכדרך (קהלת ט, ח) "בכל עת יהיו בגדיך לבנים" ובארנוהו למעלה (חדר ו' חלון ט'). ועל כן אמר כי (משלי ח, יא) "טובה חכמה מפנינים". וכן (ג, טו) "יקרה היא מפנינים". וכן הזכיר איוב פעם שני (איוב כח, יח) "ומשך חכמה מפנינים". והוא ענין יקר ונכבד, ומליצה טהורה המעירה אזן שומעת להבין ערך החכמה ותפארתה. וכבר אמרנו שאעפ"י שיש לפנינים הסגולות הללו, בכל זאת יש אבני חפץ יקרים בעיני האדם יותר מפנינים, וישלם כפלים עבורם יותר ממה שישלם עבור הפנינים. לכן הוסיף ואמר (משלי ח, יא) "וכל חפצים לא ישוו בה", כולל כל מה שיחפוץ בו האדם, כמו אדם פטדה וברקת וכיוצא שהן כולם כאין נגד ערך החכמה. ומה שהזכיר הפנינים בפרט הוא מטעמים שכתבנו. ויש בידי להאריך בענין הטוב הזה. אבל כל מאויי לקצר ולפרש המליצות ולא יותר. ואולם עוד נדבר עליו בחדר העשירי בעז"ה:

Window 11

(משלי כה, כו) "בוטח בלבו הוא כסיל, והולך בְּחָכְמָה הוא ימלט". פירוש "בחכמה", בדרכי החכמה צדק ומשפט ומישרים, כדברי הכלל הי"ב. וכבר בארנו כי מלת "כסיל" אינו על הטפש ונעדר השכל, אלא על איש שלא למד חכמה, או שלמד חכמה ואינו נוהג בדרכיה. ולפעמים הוא בעל שכל ובינה גדולה בטבעו, ונשען על שכלו ובינתו כי חושב שהאדם יעזר בשכלו ובינתו. ובבית הראשון (חדר ד' חלון א') בארנו שמלת "לב" הונח על הממשלה שיש לאדם על כחות נפשו, ושהממשלה צריכה להיות באמצעות השכל והבינה. ויתבאר בספר "מעין גנים" שלא יתוארו השגות האדם והמצאותיו בתארי השֵׂכֶל והבינה אלא בהיותן משכילים ומבינים בארח חכמה; כמו שֵׂכֶל ובינת החכם שיש בנפשו מאסף החכמה, ומשכיל ומבין בשכלו ובבינתו כפי דרכי החכמה האסופים בלבו. אבל הכסיל המשתמש בשכלו ובבינתו להיפך מדרכי החכמה, וממציא תחבולות רעות ומתבונן בדברי הבל, לא יתוארו בתארי שכל ובינה כי אם בתאר "לב". שהמלה הזאת כוללת כחות השכל והבינה הנטועים בנפש. ועל זה אמר "בוטח בלבו הוא כסיל". כלומר מי שבוטח בכחות השכל והבינה הנטועים בו ונלוז מן החכמה, הוא כסיל ואעפ"י ששכלו ובינתו גדולים, לא ימלט מן הרעה על ידיהן. וכמו שכתוב (א, לב) "ושלות כסילים תאבדם". כי לב האדם בהיותו נוהג כפי שרירותו הוא משענת קנה רצוץ לבעליו לפי שאין השכל והבינה הנטועים באדם יכולים למלט בעליהן מן הגזירה לעת שתפול עליהם. ואמנם הנוהג בחכמה ונשען על חֻקֵי השם ב"ה בין שיבינם בין שלא יבינם, ואפילו נראין כמתנגדים לטובתו, הנה השגחת השם ב"ה דבקה בו למלטו מכל צרה אעפ"י שאין בו כח שכל ובינה גדולה להנצל ע"י המצאות ותחבולות. ועל זה אמר "והולך בחכמה הוא ימלט". ומלת "והולך" על המנהגים שינהג כפי החכמה. וכמו שבארנו למעלה (חדר ה' חלון ז') בפסוק (משלי יג, כ) "הולך את חכמים יחכם":
(משלי יז, טז) "למה זה מחיר ביד כסיל לקנות חָכְמָה ולב אין". פירוש "חָכְמָה" דרכי החכמה צדק משפט ומישרים, וכדברי הכלל הי"ב. כבר בארנו בחלון זה, כי הכסיל הוא ההולך בשרירות לבו ונלוז מן החכמה. ומלת "לקנות" על קנין החכמה, שיצטיירו בלב האדם. כמו (ד, ה) "קְנֵה חכמה וגו' קְנֵה בינה". ובארנוהו בחלון ד' ואמרנו שם שצריך האדם להתאמץ ולהתגבר על יצרו ולכבוש תאותו טרם יוכל לקנות חכמה ולצייר בלב ציורי החכמה. והנה הכסיל בראותו איש חכם מלא חכמה ודברי פיו חן ושכל טוב, יחפוץ גם הוא לקנות חכמה. אבל אין בידו לקנותו בעבור שאינו חפץ להסיר תאותו ולהתגבר על יצרו. ואעפ"י שילמוד חֻקֵי החכמה, לא ימשלו בלבו ולא ינהג בחכמה. וכבר בארנו שמלת "לב" הונח על כח המושל שבלב האדם שבו יגזור על כחותיו מי מהם ימשול בלב. ולב כסיל לשמאלו. כי הכחות המצטיירות לרעה מתגברות על לבו, ולכן לא ינהג בחכמה. ואמר שלמה כלועג על הכסיל, "למה זה מחיר כסף ביד הכסיל" לתתו לחכמים לקנות חכמה כמוהם. "ולב אין" בכסיל למשול על כחותיו ולהנהיגם בחכמה? ומה יתן ומה יוסיף אם ילמדוהו החכמים חֻקֵי החכמה, אם לא ינהג בחכמה? כי לא לו תהיה לקנין נפשיי. ולשוא נתן מחיר תמורתה? ובפירוש רש"י ז"ל "ולב אין. אין בלבו לקיימה. ואינו לומד תורה אלא לקנות שם". עכ"ד ז"ל. ושתים למדנו מדבריו. שמלת "חכמה" הנזכר בכתוב הכונה על חֻקֵי התורה ומשפטיה. וכדברי הכלל שיסדנו. ושמלת "לב" על הממשלה והבחירה לנהוג בחכמה. ואין ספק שדבריו לקוחים ממדרשי רבותינו ז"ל למביני מדע. אבל ראב"ע ז"ל פירש "ולב אין, לו לב ללמוד". וכן פירש רלב"ג ז"ל "חסר לקבלה. כי אין לו לב לקבלה" ע"כ. ואין הדבר כן. כי הכח ביד אדם ללמוד בחכמה. וכדברי הכלל הששי. ובארנוהו בבית הראשון. (חדר ב' חלון א'). ועוד מלת "כסיל" איננו על חסר השכל והבינה, אלא על הנלוז מן החכמה, וכמבואר בחלון זה. והעיקר כמו שפרשנו:

Window 12

(משלי טו, טז) "קנה חָכְמָה מה טוב מחרוץ, וקנות בינה נבחר מכסף". פירוש "חכמה" דרכי החכמה צדק משפט ומישרים, וכדברי הכלל הי"ב. והנה אצל חכמה אמר "מחרוץ". ואצל בינה אמר "מכסף". והכונה בזה נשענת על הכללים שיסדנו. כי ה"חכמה" ענינה סתום וחתום ואינה נודעת ומובנת זולתי ליוצר הכל ית', וכדברי הכלל העשירי. וכשיגיד החכם דברי חכמה לזולתו, קצת השומעים יקבלום באמונת הלב וקצתן לא יקבלום. מה שאין כן דברי בינות המובנים לדעת האדם אי אפשר שיחלקו עליהן השומעים ולכן הם מקובלים מכל בני אדם. ודע כי מלת "חרוץ" נופל על כלל המחצבים הנגזרים מן הארץ כמו הכסף והזהב והנחושת והבדיל וכיוצא. כי חרוץ כמו (מל"א כ, מ) "כן משפטך, אתה חרצת". כלומר "גזרת". וכן חרוץ כמו גזור. בעבור שכל המחצבים גזורים מן האדמה. וכן (איוב מא, כב) בפסוק "ירפד חרוץ עלי טיט", הנכתב על הלויתן. ומלת "כסף" נופל לבד על המטבע הנהוג היוצא במדינה. וכן מנהג לשון עברי. כמו (בראשית לז, כה) "וימכרו את יוסף וגו' בעשרים כסף", וכן הרבה. והנה מן החרוץ יעשו המטבעות כי החרוץ כולל המחצבים כולם כמו שאמרנו. ומן המחצבים כמו הזהב והכסף תעשנה המטבעות. אבל המקח והממכר ומשא ומתן של בני אדם איננו בחרוץ כמו עשת זהב וכסף ונחשת, אך היא בכסף במטבע הנהוג שהוא עובר לסוחר והוא נלקח בלי ערעור מכל אדם. ולכן נמשלו החכמה והבינה אל החרוץ והכסף, כי החכמה יסוד הכל. ואם אין חכמה קדומה, לא תפעלנה השכל והבינה מאומה וכמו שבארנו פעמים רבות. והחכמה כמו החרוץ הנמצא בהרים בלי מעשי ידי אדם וענין מלאכותי. וכן החכמה חרוצה וגזורה מיד ה' ולא שלטה עליה יד אדם. והבינה כמו הכסף והמטבעות מעשה ידי אמן עשויים מן החרוץ הנמצא. וכן דברי בינות הן מחשבת חושב חכם ומבין. שעל ידי החכמה הנאספת בנפשו, ישתמש בדעתו להוציא דבר מדבר ולעשות מופתים<sup class="footnote-marker">1</sup><i class="footnote">הוכחות הגיוניות</i> וכיוצא. וכמו שהחרוץ איננו עובר לסוחר, כך החכמה איננה מקובלת לההמון כלו. וכמו שהכסף עובר לסוחר, כן דברי בינות יקובלו מכל השומעים המבינים דבריו. ועל המשל הזה אמר "קְנֵה חכמה מה טוב מחרוץ". כלומר בני אדם יגעים לקנות החרוץ והזהב והכסף וכיוצא, ויעשו ממנו קנין אהוב ונחמד. אשרי מי שעושה קנין מן החכמה הכוללת כל הטובות האמתיות והמדומות! וכן בני אדם יגעים ונבהלים לקנות כסף סך ממון רב. ואשרי מי שעושה קנין מן הבינה הטובה מן הכסף העובר מאיש לאיש. ובחדר העשירי יתבארו פסוקים (משלי ג, יג-יד) "אשרי אדם מצא חכמה ואדם יפיק תבונה. כי טוב סחרה מסחר כסף ומחרוץ תבואתה", ושם יתבאר יותר. וראב"ע ז"ל כתב "חרוץ מלשון גזור כמו 'אתה חרצת'. או שם זהב כמו כתם". ע"כ. ודברינו כפירוש הראשון, וכולל גם הפירוש השני כי הזהב גם הוא חרוץ:
(משלי כ"ג כ"ג) "אמת קְנֵה ואל תמכור, חָכְמָה ומוסר ובינה". פירוש "חכמה", חֻקֵי החכמה צדק משפט ומישרים, וכדברי הכלל הי"ב. ומלת "קנין" בארנוהו למעלה כמו "קְנֵה חכמה קְנֵה בינה". ונופל על קנין נפשיי בהיות הענין ההוא אהוב לנפש במאוד, כמו קניני העולם הזה עושר ונכסים שהם קניני האדם ונפשו חפצה בהם. וציוה שיקנה האדם קניני האמת, ותדבק נפשו בחכמה ובכשרון מעשים. ולא יקנה סּכלות והוללות להיות מרבה בשר ומרבה נכסים וכיוצא. ואולם עוד תבדיל בין קנין האמת לקנין שאר הדברים. כי לפעמים לב האדם נוטה לאחד הדברים ויקנהו ויהיה חביב בעיניו מכל. ומחר יראה דבר אחר ויהיה אהוב בעינו יותר מן הראשון, ואז ימכור הראשון בעבור השני. על דרך משל שחמד לגן נאה וקנהו. ומחר ראה אחר נאה הימנו ומכר הראשון כדי לקנות השני. אבל בקניני אמת לא יתכן לעשות כן. כי יהיו לו לקנין חזק ותמידי ויאהבו בעיניו יותר מכל הדברים שנפשו של אדם חומדתן. עד שאי אפשר שיחליפם וימכרם בעבור קנין אחר. ועל זה אמר "אמת קְנֵה ואל תמכור". ואז נקרא קנין גמור. וחזר ופירש דבריו מה הן הדברים המתוארים אמת? ואמר "חכמה מוסר ובינה". כלומר קְנֵה חֻקֵי החכמה ודרכיה חֻקֵי השתי תורות. וכן קְנֵה מוסר. והוא יראת אלהים והוא המעשה. כי החכמה הוא הלמוד והמדרש. וכן קְנֵה בינה להשתמש בבינתך להתבונן במליצות התורה ובטעמיה ובדברי חכמים וחידותם. ובאלה השלשה כלול הכל, הלמוד והעשיה וההשכלה וההתבוננות. וכדרך "קְנֵה חכמה קְנֵה בינה". והבן:

Window 13

(משלי כד, ו) "ראמות לאויל חָכְמוֹת, בשער לא יפתח פיהו". פירוש "חכמות", דרכי החכמה צדק ומשפט ומישרים וכדברי הכלל הי"ב. וכן דרכי השם ב"ה המתוארים "חכמה". וכדברי הכלל הי"ד. וכבר בארנו למעלה (חדר ד' חלון ג') כי תאר "אויל" רע מאד מתאר "כסיל". כי הוא משועמם הדעת ובוזה חכמה. כמו שכתוב (משלי א, יז) "חכמה ומוסר אוילים בָּזוּ". כי הוא לא יאמין שנפש האדם עליונה ושנברא בעבור החכמה וכדברי הכלל הכ'. אבל חושב כי מוֹתר האדם מן הבהמה אין, ושלֵידַת האדם כלידת הבהמה לאכול ולשתות ולעבוד עבודתו תחת השמש, לא יותר. ומלת "ראמות" כמו (שם ו, יז) "עינים רמות" ונופל על הגאה והגאון. וכמו (ישעיה י, יב) "תפארת רום עיניו" הנכתב על סנחריב. וזהו דעת האויל בראותו בני אדם יגעים לעסוק בחכמה ודורשים בדרכיה ובדרכי השם ב"ה העליונים והנפלאים, יאמר שבגאות לבם עושים כן, שחפצים להדמות לצבאות השמים ולצאת מגדר בני אדם. ושלא נכון לעשות כן כי במה האדם נחשב? וכדרך (משלי טז, כב) "מקור חיים שכל בעליו, ומוסר אוילים אולת". ויתבאר בספר "מעין גנים" בעז"ה. ועל זה אמר "ראמות לאויל חכמות". כלומר כל החכמות בעיני האויל הם ראמות. וידוע כי מי ששונא לחברו או שהוא שונא דבר מן הדברים, יבוז האיש ההוא או אותו הדבר בעיניו ולא ידבר עמו, וכן לא ידבר על הדבר השנוא לו. וכדרך (שמואל ב יג, כב) "ולא דבר אבשלום עם אמנון למרע ועד טוב כי שנא אבשלום את אמנון". ולכן האויל בעבור שהוא בוזה חכמה ומואס בחכמים, הוא מואס לדַבֶּר בעניני החכמה או בחברת החכמים. ועל זה אמר (משלי כד, ז) "בשער לא יפתח פיהו". כלומר כשישב בשער מקום מושב חכמים הדורשים בעניני חכמה, בשנאתו אותם ואת דבריהם לא יפתח פיהו. אין צריך לומר שלא ידרוש גם הוא בחכמה, כי אויל הוא ולא חכם; אלא אפילו לפתוח פיו ולהתוכח עם החכמים כדי לעמוד על האמת, או לשמוע מה יענו על תוכחתו, גם זה לא יעשה. כי שונא הוא להם, ולכן אוטם שפתיו ומחריש מדבר. ומלת בשער כמו (משלי א, כא) "בפתחי שערים אמריה תאמר" ובארנוהו למעלה בחלון שלישי. כך נראה בעיני. וראב"ע ז"ל אמר "ראמות. שלא יוכל להגיע אליה". ע"כ. וכן אמר רלב"ג ז"ל "החכמות ראמות לאויל לא ישער בעצמו שיוכל להשיגם" ע"כ. ואיך יתכן זה? והכתוב מעיד שאינה יקרה ונשגבת בעיניו, שכן כתוב "חכמה ומוסר אוילים בָּזוּ". גם סוף המקרא לא יתפרש לדבריהם. והאמת כמו שפרשנו. ואין כן הכסיל שאינו שונא החכמה והחכמים. אבל הולך בדרכי לבו. ולפעמים ילמד חכמה. וכדרך (שם יז, טז) "למה זה מחיר ביד כסיל לקנות חכמה ולב אין", כמבואר בחלון י"א. ולכן בשער חכמים יפתח פיהו. והבן:
(משלי כד, יד) "כן דְעֵה חָכְמָה לנפשך אם מצאת ויש אחרית ותקותך לא תכרת". פירוש "חכמה", ציורי החכמה בלב, וכדברי הכלל הכ"ז. וכך הפירוש. בפסוק שלפניו אמר (כד, יג) "אֱכוֹל בני דבש כי טוב, ונופת מתוק אל חכך". וסמך לו "כן דעה חכמה" וגו' והמליצה צחה מאד. תבינהו מדברנו בספר "מעין גנים". איך חמש כחות פנימיות נמשָׁלים לחמשת החושים הנטועים בגוף האדם.<sup class="footnote-marker">1</sup><i class="footnote">יין לבנון, פ"ב משנה ט,וסוף פרק חמישי ד"ה עז פנים (מהד' תשס"ג עמ' 150, 494)</i> והדברים ארוכים. וארמוז פה בקצרה. הנה החכמה נמשלה בכתבי הקדש לחוש הטעם. וכמו שהחוש הזה נבדל משאר החושים בענינים רבים. כמו כן נבדל כח החכמה והחכמה משאר הכחות הנטועות בנפש כמו השכל והבינה והדעת. ורק על הבדל אחד אעיר במקום הזה. והוא שבני אדם נבדלין בפעולת חוש הטעם זה מזה. תמצא מי שיערב לחכו מאכל זה. ואחר יערב לו מאכל אחר. יש רוצה בממולח הרבה. ויש בממותק הרבה. וכן בכל דבר. והדבר המוטעם לחיך נופל עליו מלת "טעם". אבל מאכל שאינו מוטעם לא יפול עליו בלשון עברי מלת "טעם". עד שלא יוכל לומר אכלתי זה וטעמו רע. כי אם הוא רע לא יתואר בלשון "טעם". ואיך יאמר "טעמתיו ולא נהניתי ממנו".? כי אם לא נהנה ממנו לא טְעָמוֹ. ועל דרך זה אמר (איוב ו, ו) "אם יש טעם בריר חלמות?" כלומר ריר חלמות אין החיך נהנה ממנו ולכן אין טעם בו. אעפ"י שיש בו טעם רע לא יקרא "טעם" בהיותו רע. ודומה לזה מנהגי החכמה שיש בכל ענין מהן דבר והפוכו. כמו ענוה וגאוה. נדיבות וכילות. וכדברי הכלל השני. ויש בוחר במנהג זה. והשני במנהג שכנגדו. וכל אחד יקיים מנהגו ויאמר שהוא טוב ללכת בו. ואולם אין ביד האדם לחוקק חֻקֵי חכמה ולגזור מדעתו על דרך מן הדרכים שהוא חכמה, וכדברי הכלל הט', זולתי השם ב"ה הוא המחוקק חֻקֵי החכמה, וכדברי הכלל הי'. ובעבור כי חקיו ומשפטיו לבד הן הן החכמה, על כן נמשלו בכתבי הקדש ל"מטעמים", לפי שהן טובי טעם. וכל ההפוך מהן לא יפול עליו לשון "טעם".
מה שאין כן השכל והבינה והדעת שאין בהם שני דרכים במציאות, וכמבואר בבית הראשון, וכל בני אדם שוין בהן. לכן נמשלו לחוש הראות והשמע והמשוש, שכל בני אדם שוין בהן. מה שזה רואה, יראה השני בהיותו פקח, זולתי העִוֵּר. ואנו מדברים על בעלי הראות שהן רואין על דרך אחת. וכן בעלי השמע שומעין על דרך אחת. כדוגמת כחות השכל והבינה, שכל בני אדם משכילים ומבינים על דרך אחת כשהן משכילים ומבינים. שאם לא יְכַוְנוּ לדרך אחד הנה האחד מהן לא הבין ולא השכיל. וכמו שתבין מדברינו שם (חדר שני חלון ד'). ואעפ"י שזה חפץ לשמוע קול משחקים וזה קול בוכים. זהו חפץ לראות שדה נאה וזה בית נאה, הנה זה מנְטִיָה צפונה שבנפש. אבל פעולת החוש שוה בשתיהן. כי החפץ בקול משחקים כשישמע קול בוכים, יתואר בלשון "שמיעה" כמו שיתאור בלשון שמיעה שמיעת החפץ בקול בוכים. וכן בכל דבר. והדרוש אמת וצח מאד. אבל לא אוכל להאריך יותר במקום הזה. והנה תבין שאעפ"י שבני אדם נבדלין בחוש הטעם, זה טועם מאכל זה, ואחר טעם מאכל זה; יש קצת מן המאכלים שהן מטעמים לחיך כל בני אדם כמו הדבש והנופת. וכדרך (תהלים יט, יא) "ומתוקים מדבש ונופת צופים". ואם ימצאו מבני אדם שאינן טועמים גם אלו, הנה בטלה דעתן אצל כל בני אדם. וכבר אמרנו שחֻקֵי החכמה הן לבד מתוארים בתאר "טעם", וכל ההפוך מהן לא יתואר כן. וצריך האדם להרגיל עצמו בדרכי החכמה ללכת בהן עד שימתקו וינעמו לנפשו. ואעפ"י שיצר הלב קשה ובתחלת לכתו בהן לא יערבו לנפשו, כי לבו מצייר הדרכים הרעים האהובים לו בטבעו, ודרכי החכמה סותרים טבע הנפש, וכדברי הכלל הכ'. הנה כשיתאמץ ויתגבר על יצרו יהיה באחריתו חכם לב, כי תבא החכמה בלבו ותהיה כמו טבע שני וימתקו וינעמו לו דרכיה; וימצא בהן טוב טעם מאד עד שימשלו לנופת צופים. וכדרך שהמשילם דוד המלך ע"ה באמרו (תהלים יט, יא) "הנחמדים מזהב ומפז רב ומתוקים מדבש ונופת צופים".
וכבר בארנו בכלל הכ"ח שמלת "דעת" נופל על המחשבות הקבועות בלב שלא ישתנו. ולכן יונח על לב חכם-לב שנעשה בו החכמה לטבע שני והיא בו כדעת קבועה. וכמו שבארנו למעלה (חדר ב' חלון ו') בפסוק (שמואל ב יד, כ) "ואדוני חכם כחכמת מלאך אלהים". על צירי המדעות הללו סובבים דברי הכתובים שאנו מבארים עתה. אמר תחלה "אֱכוֹל בני דבש כי טוב ונופת מתוק אל חכך". כלומר אתה בני, ההולך בדרך החכמה! הנה ידעת שאעפ"י שבשאר המאכלים בני אדם נבדלין בטעמיהן. זה יאמר במאכל זה יש טעם. וחברו יאמר במאכל זה טעם. הנה הדבש והנופת כטעמים לחיך כל בני אדם כי מתוקים וטובים [הם]. כן תעשה בעניני החכמה שנמשָׁלים אל המטעמים בעבור שהן טובים ומתוקים. כל כך תרגיל ללכת בהן עד שתהיינה בך כדעת קבועה. ותטעם נפשך בהן טוב טעם בלי שנוי, כמו שחכך טועם תמיד הנופת. ועל זה אמר כן "דְעֵה חכמה לנפשך". והוסיף "אם מצאת". כלומר אם זכית למצוא החכמה. כדרך (משלי ג, יג) "אשרי אדם מצא חכמה" ובארנוהו למעלה. וכן (דברים ד, כט) "ובקשתם משם את יי' אלהיך ומצאת", ובארנוהו גם כן. וכן אמר פה "אם מצאת" כי לולי כן אי אפשר שינעמו דרכי החכמה לנפש, זולתי ע"י עזר אלוהי ממרומים. ומי שזוכה למתנה הזאת יש לו אחרית טובה ואעפ"י שבראשיתו היה קשה עליו מאד בעבור מדוי היצר. הנה יש אחרית כי ישמח בשני העולמים. בעולם הזה ילך בטח וישמח לבו כל עת, וכמו שאמר קהלת (ב, כו) "כי לאדם שטוב לפניו נתן חכמה ודעת ושמחה". ובעולם הבא ארך ימים ינחל, וכבוד ה' יאספהו. ועל זה אמר "ותקותך לא תכרת". ומלת "תקוה" על שכר עבודת האדם. כדרך (איוב ז, ב) "וכשכיר יקוה פעלוֹ". וכן שכר הצדיק ההולך בחכמה לא יפסוק לעולם, כי ינחל חיי עד. לא כמו שנאמר על הפושעים (משלי יא, ז) "במות אדם רשע תאבד תקוה". כי כל שכר פעולותיו בעולם הזה לקבץ הון ולהתענג וכיוצא, ואלה יכרתו במותו. ותקות החכם תעמוד לעד. והנה למדנו מזה שראוי לאדם להתאמץ על יצרו למען יחכם באחריתו, ותטעם לו החכמה כמו נפת צופים. ותהיה תקותו קיימת לעד:

Window 14

(משלי ז, ד) "אמור לַחָכְמָה אחותי את, ומודע לבינה תקרא". פירוש "לחכמה", דרכי החכמה, צדק ומשפט ומישרים. וכדברי הכלל הי"ב. ויש בפסוק זה מדה יקרה נשענת על הכלל התשיעי ועל הכלל העשירי. שאמרנו בהם שכל דרכי החכמה אין לבינת האדם מבוא בהם לבררם במופתים, והם סתומים וחתומים. והשם ב"ה לבדו הוא המחוקק חֻקֵי החכמה. הוא הבין דרכה והוא ידע את מקומה. ואולם דרכי הבינה שאין בכל אחד מהן רק דרך אחד לבד, וכדברי הכלל הראשון, הן הם המושגים לבינת האדם והיא שלטת עליהן לבררם במופתי הדעת. ויוצא מזה שיש הבדל גדול בין קבלת דרכי החכמה לקבלת דרכי הבינה. כי אפשר שימאן לב האדם לקבל חֻקֵי החכמה, בעבור שעניניהן לא ינעמו ולא יערבו לנפשו. כדברי הכלל הכ' שחֻקֵי החכמה הפוכים מטבע יצר הלב. וכן לא יקבלם מהכרח המופת המאמתם, לפי שאין על חֻקֵי החכמה מופתי הדעת. ואי אפשר שימאן האדם לקבל דרכי הבינה בעבור שאינן סותרות טבע הנפש. גם הנפש עצמה תכסוף לקבלם בעבור שהיא משגת אמתת הענינים. ותתאחד בינת הנפש המשגת [עם] הדבר המושג והיו לעצם אחד, כי המשיג והמושג שוה. וכבר פרשנו למעלה (חלון ד') שעל זה אמר (משלי ד, ח) "סלסלה ותרוממך, תכבדך כי תחבקנה". תאר למתבונן בענין-מה ומשיגו ומוצא אותו ישר בבינתו למי שמחבק חיק אהובתו ומתאחד עמה. כי המשיג והמושג מתאחדים, ומה נאוה בהיותם יחד חבוקים וקשורים זה בזה! לפי שאין אפשרות ענין בדרכי החכמה, לכן אין דרך שיקבלנה האדם רק בעבור יראת ה' וכדברי הכלל הכ"ד. כי בהיות שהחכמה עליונה, ומחוקקה הוא אלהי ישראל היוצר רוח אדם בקרבו; הנה באהבתו ליוצר נשמתו וביראתו את אלהיו, יאהב גם כן החכמה החקוקה מאתו ויכבדנה בעבור שהיא מכתב אלהים. כמו שהוא אוהב וירא לאדון החכמה ית' שֶׁיְצָרוֹ ונפח בו נשמת חיים. כי בהיות שתיהן ממקור אחד, ר"ל מאציל הנשמה ומאציל החכמה, לא יתכן שתנגד נפשו בעצם אל החכמה, וכולם מרועה אחד. ולכן יבין שאעפ"י שטבע לבו הפוך מדרך החכמה, לא בעבור כן לא טובה החכמה וכמו שמדמים כת "החכמים בעיניהם", אלא יאמין שדרכי החכמה האלהיים טובים בעצם. וגם כחות נפשו טובים ונאצלו בהן לתשמישי החכמה וכדברי הכלל הי"ט. ורק יצר הלב רע. ושאם יתאמץ נגד יצר לבו וינהג בחכמה, הנה באחרית[ו] יחכם ויזכה לעזר אלוהי ממרומים. ויהפך מצד הלב ויקבל טבע שני ויהיה [לו] לב-חכם. ואז ישמח בדרכי החכמה ויטה אליהן בטבעו, וכדברי הכלל הכ"ז.
ועתה הַשְׂכֵּל שיתמשלו החכמה והבינה לענין הטות הנפש וכלותה אליהן, לאחות ולאהובה, שתכלה נפש האדם לשתיהן ויאהבם. אלא שנבדלה ההטיה והאהבה לשני מינים. כי הטות הנפש ואהבתה אל האחות, איננה בעבור שיוכל להתחבר עמה ולחבקה ולהיות לבשר אחד. כי האחות ערוה גמורה ואסורה עליו בכל ענין. ואולם יאהבנה האדם בעבור צור [שהיא] חוצבה ממנו, שהוא עצמו צור שחוצב הוא ממנו, כי מאב ואם אחד נולדו. ואל זה נדמה אהבת האדם לחכמה אעפ"י שהיא לא תתאחד עם שכל ובינת נפשו, יאהבנה בעבור שֶׁמוֹצָאָהּ מפי עליון כמו נפשו שגם היא אצולה ממרומים. ועל זה אמר (משלי ז, ד) "אמור לחכמה אחותי את". כלומר אהבתיך כאחות. ומלת "מודע" [ענינה] קרוב ואהוב. כמו (רות ב, א) "ולנעמי מודע לאישה איש גבור חיל". ומלת "ידיעה" נופל על הדבקות וההתאחדות, הן בענינם המחשביים האלהיים, והן בעניני הגוף. וממין הראשון (שמות לג, יב) "ואתה אמרת ידעתיך בשם". (לג, יז) "ואדעך בשם". (ירמיה א, ח) "בטרם אצרך בבטן ידעתיך". כולם על הדבקות האלוהי כשיתחבר הרוח העליון עם נשמת האדם. ועל הגוף (בראשית ד, א) "והאדם ידע את חוה אשתו", (שמואל א א, יט) "וידע אלקנה את חנה". (בראשית לח, כו) "ולא יסף עוד לדעתה". שכולן על דבקות הגויות באמצעות התחברות המחשבות, ויתבאר בעז"ה בדברנו על שרש "ידע". ודומה לזה עניני בינה שהמושג מתחבר עם מחשבת הנפש והיו לאחדים כמו התחברות האוהב עם אהובתו. ועל זה אמר "ומודע לבינה תקרא". הסתכל כמה נעימה המליצה כשתתפרש כפי יושר הכללים שהנחנו בתחילת הבית!:

Window 15

(משלי ט, א) "חָכְמוֹת בנתה ביתה, חצבה עמודיה שבעה". פירוש "חכמות", דרכי חכמה ומנהגיה. הן חֻקוֹת שתנהג בהן נפש האדם, וכדברי הכלל הי"ב. ובכל הבדלי החקים שבין נפש לנפש כפי מצבה וסגולתה, וכדברי הכלל הל"א. והן חֻקֵי שמים וארץ שנעשו בחכמה, וכדברי הכלל הי"ג. והן חֻקֵי ההנהגה העליונה שבהן מְנַהֵג השם ב"ה את עולמו, וכדברי הכלל הי"ד. והנה אע"פ שהחכמה גברת ממלכת מראשית ועד אחרית, והמנהגים מתחלפים כפי התחלפות הנמצאים; מכל מקום יסוד הכל אחת היא והיא החכמה העליונה שממנה נבעו כל החקים והמשפטים והמדה והמספר והמשקל לכל דבר ודבר. ולכן אמר בלשון יחידה "בנתה ביתה". וכבר פרשנו למעלה (חדר ד' חלון י"ג) פירוש הפסוק (משלי יד, א) "חכמות נשים בנתה ביתה". ואמרנו שאם הנפש חֲכָמָה, תדמה לבית הבנוי בחכמת אומן, עומד על יסוד חזק שלא יגע בה הרוח ויפילנו. וכותליו וחלונותיו קירותיו ועליותיו וחדריו כולם עשויים ומתוקנים היטב לחפץ ולתשמיש האדם לטוב לו. וכן הנפש הַחֲכָמָה מתוקנת בכל כחותיה לתשמיש טוב. ודומה לזה אמר פה "חכמות בנתה ביתה". והודיע כי "חצבה עמודיה שבעה", כלומר שבעה עמודים תכין בנפש האדם. ואם יקומו העמודים האלה יהיה הבית נכון עליהם. ואולם לא פירש שמות העמודים, ולא הגיד הנמשל בהם. וכפי יסודותינו תהיינה שבעה העמודים שבע כחות הנטועות בנפש העוזרות לחכמה (והצריכות) [והנצרכות] לקיומה. ואלה הכחות אפרש לך. <b>האחד</b> הוא כח היראה. וכדברי הכלל הכ"ד. כי (אבות, ג) "אם אין יראה אין חכמה". ובארנוהו בבית הראשון (חדר ו' חלון ז'). <b>השני</b> הוא כח החכמה. וכדברי הכלל הששי. כי צריך להשתמש בכח חכמתו לאסוף חֻקֵי החכמה ולציירם בלב. וכמבואר שם (חדר ב' חלון א'). <b>השלישי</b> הוא כח הערמה. ורמזנו עליו למעלה (חדר ו' חלון ז') וכענין (משלי א, ד) "לתת לפתאים ערמה". (שם ח, ה) "הבינו פתאים". ויתבאר בספר "מעין גנים". <b>הרביעי</b> הוא כח השכל להשכיל בעניני החכמה ובדרכיה. ויתבאר גם כן בספר הנ"ל. וכדרך (דניאל ט, יג) "ולהשכיל באמתך". <b>החמישי</b> הוא כח הבינה. להבין במליצות החכמה וּבִמְשָׁלֶיהָ ולהבין דברי חכמים וחידותם ולהבין ביראת ה' כבודו וגדלו. כדרך (משלי ב, ה) "אז תבין יראת יי'". (ב, ט) "אז תבין צדק משפט ומישרים". (שם א, ו) "להבין משל ומליצה, דברי חכמים וחידותם". והתבארו מקצת הדברים למעלה חלון א'. <b>הששי</b> הוא כח המזמה. להעמיק במחשבות חכמה ובינה ולעיין בהם. כדרך (שם ג, כא) "נצור תושיה ומזמה". (שם ב, יא) "מזמה תשמור עליך". ורמזנו עליו למעלה חלון ח'. <b>השביעי</b> הוא כח הדעת. והן ציורי המדעות הצחות, וידיעות העמוקות והנשגבות. וכמו שבארנו למעלה. וכדרך (שם ב, ה) "ודעת אלהים תמצא", וכיוצא. ובהיות האדם משתמש בשבע הכחות האלו בארח ישר, הן כמו עמודים לבית החכמה. וכמו שהעמודים הנחצבים במישור מתוקנים ומוכשרים להיות משענות לבית, כן צריכין שבעה הכחות האמורים להיות מוכשרים מתוקנים וחצובים להיות משען לבית-הנפש שתקבל החכמה, ובאחרית יהיה האדם חכם-לב וינחל כבוד ועוז. ואלה השבעה ענינים נזכרים בכתבי הקדש הרבה, והנביאים מזהירים עליהם תמיד. ומדברי הספרים הללו תבין מעצמך, כי אלה השבעה לבדנה הן עמודים ויסודות לחכמה. ובהיותן מוכשרים לחכמה, תהיינה כחות הנפש כולם מתוקנים להיות נוהגים כפי החכמה. כאילו תאמר הענוה והגאוה. הנדיבות והכילות. הרחמים והאכזריות. הנקימה וההעברה על פשע. וכן כולם ינהגו כפי החכמה. ואז הנפש כבית בנוי בחכמת האומן. ובשבעה כחות הללו ינוחו חֻקֵי החכמה הרבים הנאספים מן החוץ אל הנפש. כי כל חכמה אלוהית, ואיננה בטבע הנפש וכדברי הכלל העשירי.
ובפתיחתנו לבית הראשון אמרנו, שהמשילו כתבי הקדש [את] החכמה ללחם ולכל מאכלים מטעמים. והבינה המשילו אל היין. ועתה דע כי הלחם והיין הן עיקר הסעודה. וכל סעודה קרויה "לחם". ואולם מלבד אלה, כשיקרא האדם נכבדים ושרים על שלחנו, צריך שיהיו ערוכים על השלחן עוד מעדנים וממתקים אחרים כנהוג; ואליהן ראוי שתמשל הדעת היקרה. ונגד זה סמך ואמר (משלי ט, ב) "טבחה טבחה מסכה יינה אף ערכה שלחנה". שלש המליצות הללו נגד חכמה בינה ודעת. כדרך (שמות לא, ג) "ואמלא אותו רוח אלהים בחכמה בתבונה ובדעת". נגד החכמה יאמר "טבחה טבחה". ונגד הבינה "מסכה יינה". ונגד הדעת אמר "אף ערכה שלחנה". כדרך (תהלים עח, יט) "היוכל אֵל לערוך שלחן במדבר". פירוש מה שצריך לשלחן מלבד הלחם והמים. ועל זה אמר (שם עח, כ) "אם יכין שאר לעמו". ומלת "שאר" כמו שארית, ונופל על שארית הסעודה. כי הלחם והמים עיקרי הסעודה. והוא ענין נפלא מאד באותו המזמור, פרשנוהו ברחמי השם ברוך הוא בספר "רוח חן".<sup class="footnote-marker">1</sup><i class="footnote">חכמת שלמה, פרשה טז פסקא ב (עמ' 288)</i> אחר כן אמר (משלי ט, ג-ו) "שלחה נערותיה תקרא על גפי מרומי קרת. מי פתי יסור הנה חסר לב אמרה לו וגו' לכו לחמו בלחמי ושתו ביין מסכתי". הודיע כי שלחה נערותיה. כי לא תבא חכמה בלב הפתאים וחסרי לב להחכימם ולהשכילם. ואם האדם אינו מתאמץ מעצמו ואוסֵף חכמה מן החכמים וּמִסִפְרֵי החכמה לא יחכם לעולם, וכמבואר בבית הראשון. אבל "שלחה נערותיה" והן החכמים שבכל דור הקוראים בשם החכמה; ומיסרים את הפתאים, ומוכיחים את הנלוזים והכסילים שיסורו אל החכמה והבינה, ולא ילכו אחרי חֻקוֹת ההבל ולא ישתמשו בביינתם בענינים הפחותים. ועל זה אמר שהיא אומרת לפתאים וחסרי לב "לכו לחמו בלחמי". כלומר אִסְפוּ חֻקֵי החכמה המתוארים בלחם. "ושתו ביין מסכתי", כלומר התבוננו בינה בדרכי התורה וחֻקוֹתיה. ואמר עוד (שם ט, ו) "עִזְבוּ פתאים וחיו ואשרו בדרך בינה". כלומר עזבו פתיותכם וחיו בדרך חכמה. וכמו שבארנו למעלה בפסוק (שם ד, ד) "יתמך דברי לבך, שמור מצותי וחיה". וכן [ת]היו מאושרים בדרך בינה. אח"כ אמר שראוי ליסר לבד את הפתאים וחסרי לב, לא את הלצים ואת הרשעים הגמורים. ואמר (שם ט, ז) "יוֹסֵר לץ לוקח לו קלון" וגו'. ויתבאר בספר "מעין גנים" בעז"ה. כך נראה בעיני. לא כדברי ראב"ע ז"ל "שהחכמה בנתה ביתה מחכמות שבע". ע"כ. ואלה השבעה חכמות<sup class="footnote-marker">2</sup><i class="footnote">שהזכיר ראב"ע</i> ידועות כמו חכמת המספר וההנדסה והנגון וכיוצא.<sup class="footnote-marker">3</sup><i class="footnote">וכן חכמת ההגיון, הטבע, התכונה וחכמת האלהות (רבנו בחיי, על אבות סוף פרק ג (כד הקמח, מהד' מוסד הרב קוק, עמ' תקצא)</i> ואני אומר לא בא שלמה ברוח הקדש לפאר החכמות הלמודיות וחכמת כל מלאכת מעשה. ועוד לפירושו תהיינה העמודים "חכמות". והכתוב אומר שהחכמה בנתה ביתה על העמודים. או שיאמר שהחכמה היא השגת המופתים בדעות האלהיות, וצריכין לה שאר החכמות לעמודים. ואולם כבר הוכחנו שאין לשון "חכמה" נופל על העיון והשגת הענינים האלהיים. ורלב"ג ז"ל פירש "בנתה" על "התבונה, שהיא בנתה ביתה בחכמות. כי החכמה קודמת לבינה וחצבה עמודיה שבעה כלומר על חכמות רבות. כי מספר שבעה יאמר על הרבוי כמו 'שבע יפול צדיק וקם'". ע"כ. ופירושו רחוק מן הפשט. כי אין זכר תבונה בכתוב. ואולם רבותינו ז"ל הם הבינו סתרי המליצות, והם ידעו יסודות הלשון. ולכן אמרו בחכמתם (ויקרא רבה יא, ג) (משלי ט, א) "חכמות בנתה ביתה". בחכמה ברא השם ב"ה את עולמו. "חצבה עמודיה שבעה". אלו שבעת ימי בראשית. דבר אחר שבעה ספרים שיש בתורה. 'ויהי בנסוע הארון' ספר לעצמו. ע"כ. ומה מאד עמקו דבריהם! לפי שנודע להם שֶׁכָּל לשון חכמה סתם שבכתבי הקדש על מנהגי החכמה העליונה, צדק משפט ומישרים. ולכן אמרו שהוא משל על המציאות בכללו שנברא הכל בחכמה. וכדרך (בראשית א, א) "בראשית ברא אלהים" וגו' ותרגם המתרגם "בחוכמתא". וכדרך (משלי ח, כב) "יי' קנני ראשית דרכו". כי השם ב"ה הכין כל המציאות בארח חכמה לעומת מעשה בני אדם. כמו שבארנו בבית הראשון (חדר ב' חלון ח'). ו"חצבה עמודיה שבעה" על ז' ימי בראשית. וכן הוא משל על התורה הכוללת חֻקֵי תורת האדם שהן דרכי החכמה העליונה. ודבריהם אמת.

Window 16

(משלי כד, ג-ד) "בְּחָכְמָה יבנה בית ובתבונה יתכונן. ובדעת חדרים ימלאו כל הון יקר ונעים". פירוש "בחכמה", בדרכי החכמה צדק משפט ומישרים. וכדברי הכלל הי"ב. ולפי פשוטו של מקרא יאמר שבזכות ההנהגה בחכמה יִבָּנֶה בית האדם. וכדרך (תהלים קכז, א) "אם יי' לא יבנה בית שוא עמלו בוניו בו". כי בעבור החכמה השגחת שם ב"ה דבקה באדם ויעש לו בית. ואם אין השגחת ה' ב"ה על האדם תהיה עמלו לשוא. הוא יבנה, וה' יהרוס. בית יבנה ולא יחנכנו, כי בחכמה יבנה בית. בעבור החכמה שהוא נוהג בה יעזרהו השם ב"ה לבנות הבית, ובעבור התבונה שהיא מעלה נוספת על החכמה וכמו שיתבאר בספר "מעין גנים", יתכונן הבית. ובעבור הדעת, הנפלאה יותר מן התבונה, ימלאו חדרי הבית הון ועושר. ועל הנלוז מן החכמה נאמר (ירמיה כב, יג) "הוי בונה ביתו בלא צדק, ועליותיו בלא משפט". (שם כב, טו) "התמלוך? כי אתה מתחרה בארז" וגו'. ועל דרך המשל הטוב, מלת "בית" על בית הנפש. וכדרך (משלי יד, א) "חכמות נשים בנתה ביתה". וכדרך (ט, א) "חכמות בנתה ביתה" המבוארים למעלה. והודיע כי אי אפשר שתהיה הנפש מתוקנת ודומה לבית בָּנוּי זולתי על ידי החכמה. שבהיות הנפש בעלת החכמה תתקן כל כחותיה שתפעלנה בחכמה. ומלת "יתכונן" על התכונה הנפלאה הנעשה בבית מלבד הבנין עצמו. כאילו תאמר יסוד הבית וקירותיו עליותיו וגגו יבנו בחכמה. ודומה לזה כחות הנפש שמסתעפים מהן המנהגים; באיזו ישתמש ובאיזו לא ישתמש, הכל כפי החכמה. ואולם מדת החדרים ויופין וסדריהן, הכל בתבונה. וכן סדרי ההנהגה לאדם ותפארת מעשיו וחסדו והפלגת טובו הכל בתבונתו. ותמצא מליצת "כונן" תמיד על התבונה. ומליצת "תבונה" תמיד אצל מעשה השמים. כמו (משלי ג, יט) "יי' בחכמה יסד ארץ, כונן שמים בתבונה". וכן (ירמיה י, יב) "ובתבונתו נטה שמים". (תהלים קלו, ה) "לעושה השמים בתבונה". וכן נזכר על יופי מקדש השם ב"ה כמו (שמות טו, יז) "מקדש אדני כוננו ידיך". ואין פה המקום לדבר עליו. ואולם ב"דעת", שאם הנפש בעלת דעת אלהים שהיא הסגולה היותר עליונה, הנה על ידה חדרים ימלאו כל הון יקר ונעים. כמו (מל"א ו, ז) "והבית בהבנותו" כפי החכמה, והתכונן כפי התבונה. אז צריך שימלאו חדריו כלים יקרים לתשמיש בעל הבית, מטות ושלחנות כסאות ומנורות, וכלי כסף וכלי זהב וכיוצא. כן הנפש העשויה והמתוקנת כשתזכה ל"דעת אלהים" אז תמלאנה חדרי הנפש כל הון יקר ונעים; ידיעות הסודות הנפלאות הנפלאות והעמוקות, ולא יערכם זהב ורב ופנינים. ומלת "יקר" כמו (משלי ג, טו) "יקרה הוא מפנינים". ומלת "נעים" כמו (משלי ג, י"ז) "דרכיה דרכי נעם". ומלת "הון" כמו (שם ח, יח) "אתי הון עתק וצדקה".
ומה נכבדה המליצה הכתובה בתורה אצל המילדות העבריות! (שמות א, כא) "ויהי כי יראו המילדות את האלהים ויעש להם בתים". התבונן בה עתה! הודיע כי הנשים הטובות הללו זכו בצדקתם לעזר האלוהי, ויזכה האדם אליו ביראתו ובצדקתו. כי היראה יסוד החכמה, וכדברי הכלל הכ"ה. ואם האדם ירא את ה' ומתאמץ ללכת בדרך הטוב, יִלָוֶה אליו העזר האלוהי ממרומים, וכדברי הכלל הכ"ז. ומלת "ויעש" על התקון והתכונה כמו (בראשית א, ז) "ויעש אלהים את הרקיע". וכן הונחה התיבה הזאת על תקון הנפש בהיותה מתוקנת כפי החכמה כמו (יחזקאל לו, כז) "ועשיתי את אשר בחקי תלכו", וכמו שבארנו ברחבה בבית הראשון (חדר ה' חלון ט'). ומלת "בתים" על הנפשות הבנויות בחכמה כמו (משלי ט, א) "חכמות בנתה ביתה". (שם יד, א) "חכמות נשים בנתה ביתה", ומבואר למעלה. ועל זה אמר שכאשר יָראו המילדות את האלהים והלכו בדרך טוב, ברכם אלהים ועשה להם בתים. ונלוה אליהם העזר העליון. ולפי שהיתה נפשותם מלאת כבוד ועוז, היו מוכנות להוציא מחלציהם שָׂרֵי קדש וְשָׂרֵי אלהים. ומה יפו עתה דברי רבותינו ז"ל שאמרו (סוטה יא, ב) "'ויעש להם בתים', בתי כהנה ובתי לויה ומלכות"! כי בהיותם בעלי הנפשות הזכות יצאו מהן (ישעיה סא, ט) "זרע ברך יי'" משה ואהרן. כדרך (ירמיה ב, כא) "ואנכי נטעתיך שורק, כולה זרע אמת". וכענין (סנהדרין קז, א) "ראויה היתה בת שבע לדוד מששת ימי בראשית". וממנה יצא שלמה ידיד ה'. והבן:

Window 17

(משלי לא, כו) "פיה פתחה בחכמה ותורת חסד על לשונה". פירוש "בחכמה", בדברי חכמה, צדק משפט ומישרים, כדברי הכלל הי"ב. וסוף הפסוק מוכיח על פירוש זה, שאמר "ותורת חסד על לשונה". הרי שהכונה על חכמת המנהגים. ואולם מלבד זה תדע שכל פרשת "אשת חיל" שבה חתם ספר משלי נאמר ברוח הקדש לתהלת הנפש הנוהגת בחכמה, שהוא עיקר הכל. וכל מליצות הפרשה הזאת נעימות מאד, ומתפרשות על נכון כפי הכללים והיסודות שיסדנו. והנני מפרש אותם בקצרה. כבר בארנו בכלל הי"ז שחוּקוֹת רוח החכמה סותרות לטבע לב האדם. ובכלל הכ"א אמרנו שצריך אומץ גדול להתגבר על ציורי הלב הרעים ולהיות נוהג כפי החכמה. ומטעם זה יכנו הנביאים לאיש צדיק המתאמץ ללכת בדרך ישרה כ"גבור חיל" בעבור שנצח במלחמה הקשה. וכבר אמרנו למעלה חלון י"ד שהנביאים המשילו את הנפש וכחותיה לאשה היושבת תחת בעלה. והשכל והבינה המשילו לבעלה. וכמו שאמר (שם יד, א) "חכמת נשים בנתה ביתה". ומכל זה תבין מה יקר למצוא נפש מתוקנת כפי החכמה, כי מעטים הם המנצחים את היצר הקשה. וכמאמרם ז"ל (סוכה מה, ב) "ראיתי בני עַלִיָה והן מועטים". ועל זה אמר שלמה "אשת חיל מי ימצא". כלומר מי האיש זוכה שיצא אשת חיל שתהיה נפשו עשוייה ומתוקנת כפי החכמה. שעשתה חיל והתגברה בהחלט על יִצְרָהּ. וכבר בארנו למעלה גם בכלל הכ"ז, שאם עשה האדם את שלו אז ימצא עזר אלוהי ממרומים ויגמור בעדו. כי תנוח רוח חכמה בלבו. ומבלעדי העזר הזה אי אפשר שתהיה הנפש מתוקנת בהחלט. וכדרך (שם ב, י) "כי תבא חכמה בלבך" ומבואר בחלון שני. וחלות רוח חכמה על האדם המשילו למוצא מציאה. כדרך (שם ג, יג) "אשרי אדם מצא חכמה". ובארנו הנמשל למעלה חלון ז'. ולכן אמר "מי ימצא?" כלומר מי זוכה למצוא חכמה ודעת עד שתהיה אשתו ר"ל נפשו, אשת חיל. וכבר בארנו למעלה (חדר ט חלון י) פסוק (משלי ח, יא) "כי טובה חכמה מפנינים". וכתבנו טעמים יקרים למה דִמָה טובת החכמה לפנינים. ואמרנו שיש סגולות פרטיות בפנינים שדמתה אליהן החכמה לפנינים. ולכן כשדבר שלמה על הנפש החכמה שתאר בשם אשת חיל, השתמש באותה המליצה עצמה. ואמר (לא, י) "ורחוק הפנינים מכרה", כלומר אעפ"י שנַעֲלוּ הפנינים משאר החפצים בסגולות מיוחדות, הנה בערך החכמה רחוק צרכן ושויין במאוד מערך החכמה. ויתבאר ענין זה בחדר העשירי בעז"ה בפירוש פסוק (שם ג, טו) "יקרה היא מפנינים". והנה אמרנו כי הלב הכולל השכל והבינה מתואר בתאר בעל. ופרשנו ענין זה למעלה בפסוק (יד, א) "חכמות נשים בנתה ביתה", ואמרנו שאם האשה שהן כלל הכחות הנפשיות מתוקנות בחכמה, יוכל בעלה לשבת בטח עמה אין שטן ואין פגע רע. כי לא ימצא מטריד מכחות הנפש, ולא צרה ומכשול מחפציהן. ועל ידי כן יפעל הבעל פעולותיו הנכבדים בדעה ובהשכל, פעולות שאין להם הקשר עם תאוות הכחות הנפשיות, יעלה מרומים וידבק באלהיו. אבל אם הכחות הנפשיות אינן מתוקנות בחכמה, ומתנשאות כפי טבעיהן, מלבד שיפעלו לרעה, הנה יסיעו גם השכל והבינה אחריהן ויוליכו אותן בנתיבותיהם העקשים, וכדברי הכלל הי"ח. ולכן אמר שלמה לתהלת אשת החיל, "בטח בה לב בעלה". כלומר באשת חיל כזאת יוכל בעלה לבטוח בה שלא תתנשא עליו לרעה, וישב עמה בביתו ויגדל ויעשה שם במפעלותיו הנכבדים. והזכיר מלת "לב" בעבור שמדבר על השכל והבינה שהן יועצי הלב, וכמובאר בבית הראשון (חדר ד' חלון א). והנה בהיות הנפש בנויה בחכמה ואין היצר מתנשא עוד, והשכל והבינה גדולות ורחבות ברוח אלהים ובעזרתו, שזהו מעלת חכם-לב שבארנו ענינו פעמים רבות בספר זה, הנה מלבד צדקותיו ותבונותיו, עוד יזכה לְנַצֵחַ המון הלצים וה"חכמים בעיניהם" באמצעות כחו הגדול בתבונה ובדעת. וכענין (משלי כז, יא) "חֲכַם בני, ושמח לבי ואשיבה חורפי דבר" שבארנו ענינו למעלה (חדר ה' חלון ג') קחנו משם. הוא יקח טרף משיני הרשעים. כי במקום שחשבו למרוד, ינצחם בטענות נכונות ותשובות נאמנות. ותאר זה במלת "שלל". וכמו (שמואל א ל, כו) "הנה לכם ברכה משלל אויבי יי'". כמי שלקח שלל במלחמה, כן זה האיש חכם הלב יקח שלל אויביו במלחמת ה' אשר הוא נלחם עמהם בחכמתו ובתבונתו, ועל זה אמר "ושלל לא יחסר". כלומר כל פעם שילחם עם אויביו לא יחסר מקחת שלל. וכבר אמרנו בבית הראשון (חדר ב' חלון ז') שדרכי החכמה מתוארים בתאר "טוב" ו"טובה". ודרכי הסּכלות והרשעה מתואר "רע" ו"רעה". וכדרך (דברים ל, טו) "רְאֵה נתתי לפניך היום וגו' ואת הטוב וגו' ואת הרע". ויצר הלב נקרא "רע" כמו (בראשית ח, כא) "כי יצר לב האדם רע מנעוריו". בעבור שמצייר כל הכחות הנפשיות בדרך סּכלות ורשעה. ואם הנפש איננה מתוקנת בהחלט, אעפ"י שהיא חפצה להתאמץ ללכת בחכמה, אין בכחה לעשות כן תמיד. אלא פעם תנהג בחכמה ופעם יתגבר היצר ותהיה נלוזה וסרה ותסכל דרכיה. אבל נפש חכם-לב שקבלה טבע שני, היא נוהגת כל עת בחכמה, וכמו שפרשנו (חדר ב' חלון ז') בפסוק (מל"א ג, יב) "הנה נתתי לך לב חכם ונבון" וגו'. וכדברי הכלל הכ"ז והכ"ח.
ועל זה אומר שלמה לתפארת אשת חיל שהיא נפש חכם-לב (משלי לא, יב) "גמלתהו טוב ולא רע כל ימי חייה. כלומר שהיא (מושעת) [מושיעה] ועוזרת בעלה בכחותיה, הכל בדרך חכמה וטוב ולא בדרך רע כלל. לפי שכל כחותיה עשויות בחכמה. וכן לא תקראנה לה עתים לרעה שיתגבר היצר על הלב, אלא "כל ימי חייה" בלי הפסק תנהג בחכמה. וכבר בארנו למעלה (חדר ז' חלון ט') שהנביאים המשילו מדות הנפש והכחות הנטועות בה לבגדים שהאדם מתעטף. כי כל כח וכח שיצטייר בלב וימשול בו, יכסה את הנפש כולה ויתיצב כמו לבוש, כאדם המתעטף בבגד ונראה בו. ומי שמושלים בו ציורי החכמה, נמשל לאיש לבוש בגדי בד לבנים וטהורים. וכדרך (תהלים צג, א) "יי' מלך גאות לבש" (ישעיה נט, יז) "וילבש צדקה כשריון". ועל זה אמר קהלת (ט, ח) "בכל עת יהיו בגדיך לבנים", ובגדי בד הם הפשתים. וכן יעשו הבגדים מן הצמר הנקי וכדרך (ישעיה א, יח) "אם יאדימו כתולע כצמר יהיו". ובדברי רז"ל (נגעים פ"א מ"א) "שְׁנִיָה לה כצמר לבן". ועל זה אמר (משלי לא, יג) "דרשה צמר ופשתים ותעש בחפץ כפיה". והוא משל, המשיל דרך הנפש החכמה לדרך אשת חיל, שהיא דורשת וטורחת לקחת הצמר והפשתים לעשות מהן בגדים לאנשי ביתה. כן הנפש הַחֲכָמָה הזאת טרחה ויגעה לתקן כחותיה ולהמשיל בלב הכחות הטובים כפי החכמה, עד שתהיה נפשה מתוקנת ומלובשת בהן תמיד. לא פעם בלבוש לבן ופעם בלבוש צואה, אלא תמיד כדרך (קהלת ט, ח) "בכל עת יהיו בגדיך לבנים". וכבר אמרנו שעל תקון הנפש הזה נופל מלת "עַשִׂיָה", וכמבואר בחלון הקודם בפסוק (שמות א, כא) "ויעש להם בתים". גם בארנו (חדר ג' חלון ח') שמלת "חפץ" הִנָה על דרכי החכמה העליונה כדרך (קהלת ח, ו) "כי לכל חפץ יש עת ומשפט". ומלת "כפים" על האומץ וההתגברות, כי הגבורה בכפים. ונגד כל זה אמר כי בעבור כן זכתה שיהיה בעלה חכם-לב, בעבור שמנעוריה דרשה במחשבותיה אחר הצמר והפשתים להלביש בהן נפשה, וכאשר חשבה, כן עשתה בפועל. כי (אבות, א) "לא המדרש עיקר אלא המעשה". כי ברוב גבורתה עשתה נפשה וְתִּקְנָהּ כפי חפצה בארח חכמה. וכבר אמרנו בפתיחתנו לבית הראשון שהנביאים המשילו דרכי החכמה ללחם. וכן בארנו למעלה חלון ח' בפסוק (משלי יח, ד) "מים עמוקים דברי פי איש נחל נובע מקור חכמה". כי נמשלת החכמה אל הים הגדול בעבור כי ממנו הולכים הנחלים, ושמה הם שבים ללכת. ומי שרוצה לאסוף שמועות החכמה צריך לכתת רגליו ולעבור ממדינה למדינה אל המקומות אשר שם אנשי הקבלה לקבל השמועות מפי רב, עד הלכה למשה מסיני. כי אין דרכי החכמה נודעת מנפשו, וכדברי הכלל הט'.
ולכן אמר (עמוס ח, יא-יב) "הנה ימים באים וגו' לא רעב ללחם ולא צמא למים כי אם לשמוע את דברי יי'. ונעו מים עד ים וגו' ישוטטו לבקש את דבר יי' ולא ימצאו". ואמרו קדמונינו ז"ל (שבת קלח, ב) "דבר יי', זו הלכה". ואמת בפיהם. כי ההלכות לא יִוָדְעוּ בשכל ובבינה כי אם מפי השמועה. והודיע שבחשך הגלות פסו ראשי הקבלה. ומי שמבקש הלכה ברורה ישוטט מיָם עד יָם ועד אפסי ארץ ולא ימצא. ונגד זה כשרצה שלמה להמשיל יגיעת הנפש החכמה שיְגֵעָה מאוד לאסוף השמועות הרבות מפי החכמים, אלה מפה ואלה מפה, אמר (משלי לא, יד) "היתה כאניות סוחר". כמו הסוחר הגדול הַמְסַחֵר בכל מיני סחורות, שקצתן באים ממדינה זו וקצתן ממדינה אחרת, והוא שולח אניותיו דרך ים להביא הסחורות מכל המקומות; כן הנפש הזאת אספה שמועותיה מחכמים רבים, וכתתה רגליה ועברה ימים ללכת אחריהן, עד שממרחק תביא לחמה. שהיא החכמה המתוארת במלת "לחם". והנה רמזנו למעלה (חלון ה') שלפעמים ענין היצר יאפיל אור נגה הנפש, ואפילו בנפש הַחֲכָמָה יקרה כן לפרקים מועטים, וכל שכן בנפש שלא נשתלמה עדיין בתקונה. ועת משול חושך היצר בלב, מתואר בכתבי הקדש במלת "לילה" על צד המשל, לפי שאין אור להבחין בין טוב לרע. כדמיון הלילה החשוכה מהבחין בין המראות והגוונים. ואז צריך האדם להחזיק במוסר יראת השם ברוך הוא, יראת רוממותו ית' ויראת עוזו וזעמו. כי לולי כן יחטא בעת החשך ולא תועילנו אור נפשו, כי בעת כזאת אין אור. ועל זה אמר (משלי ד, יג) "הַחֲזֵק במוסר על תרף" וגו' ובארנוהו למעלה (חלון ה'). ועל זה אמר דוד המלך ע"ה (תהלים יז, ג) "בחנת לבי פקדת לילה צרפתני בל תמצא זמותי בל יעבר פי". לפי דרכינו כך פירושו. אתה ה' רצית לבחון לבי. מה עשית? "פקדת לילה", החשכת אור נפשי ויהי חשך. והתגבר היצר בקרבי וצרפתני במצרף זה, אבל לא מצאת בי עול. כי גם לעת כזאת לא חטאתי. ואם זמותי רעה במחשבת לבי נחשבה בעיני להבל ולשוא. ולא נשאתיה על שפתי ולא עבר פי. וזה אות כי צדיק וישר אנכי. ובאר עוד (תהלים יז, ד) "לפעולות אדם בדבר שפתיך אני שמרתי ארחות פריץ". פירוש, אם אמשול [משל] מנהגי בחֻקוֹת החכמה כמו שצוית אל מנהגֵי פעולות בני אדם בצרכי חול, הנני דומה בארחותי אל איש פריץ בארחותיו. כי הפריץ עושה כחפצו ולא יעצרֶנו זולתו. כמו (ישעה לה, ט) "ופריץ חיות בל יעלנה". וכן עשיתי גם אני חפצי בדבר שפתיך ושמרתי מצותיך בכחי ובעוצם גבורתי, ולא עצרני הלילה וחֶשְׁכַת היצר מהשלים חפצי. וכן שבח שלמה פה את הנפש החכמה ואמר (משלי לא, טו) "ותקם בעוד לילה ותתן טרף לבעלה וחוק לנערותיה". כלומר גם בעוד לילה בנפש, טרם זרח עליה אור החכמה ורוח אלהים, התקוממה נגד יצרה ותאוותה, כי יָרְאָה את אלהים והביאה למוסר נפשה.
"ותתן טרף" החכמה והמצווֹת "לביתה" והיא הנפש, "וחק" בל יעבור "לנערותיה" שהן הכחות הנטועות בנפש, כחות הפועלות במדות, וכחות הפועלות בגויה. לכולם נתנה חק ודת כפי החכמה שאספה, והכריחה הכחות ביראת אלהים שיסורו אל משמעתה. ומלת "טרף" הוא המזון. וזה נגד "ממרחק תביא לחמה", שהוא משל לדרכי החכמה וכמו שכתבנו. ואחר שהודיע מעלתה בקנין החכמה, ובעשיית הנפש שתנהג כפי החכמה, ובעוצם מוסר נפשה, שגם בלילה ולעת תוקף היצר הכריחה הכל לבלתי סור מדרך הטובה; החל לספר מה עשתה בקנין הבינה ומחשבות הדעת. וכבר בארנו למעלה (חדר ט חלון ו) מהו ה"מזמה". ואמרנו שהונח על העיון וההתבוננות העמוק, ומן המזמה תסתעף הדעת. כדרך (משלי ח, יב) "ודעת מזמות אמצא". גם (חלון ד') בארנו בפירוש פסוק (שם ד, ו) "ראשית חכמה קְנֵה חכמה, ובכל קנינך קְנֵה בינה". שתחלה צריך שתהיה החכמה קנין נפש. ואחר שקנה חכמה אז יקנה בינה. כי ישתמש בכח הבינה הנטועה בו להבין במליצות החכמה ובטעמי תורה וכיוצא. גם בארנו בפתיחתינו לבית הראשון שהנביאים המשילו את הבינה ליין. ונגד כל זה אמר שלמה (שם לא, טו) "זממה שדה ותקחהו, מפרי כפיה נטעה כרם". כלומר אחר שידעה חכמה ומוסר ונוהגת בחכמה, התחילה להיות בעלת המזמה וההתבוננות, להוציא דבר מדבר, ולהמשיל דבר לדבר לעמוד על גופי תורה ולהבין מליצותיה. כמי שחושב ומעמיק העיון לקנות שדה חדש ולנטוע עליו כרם; כן השתדלה הנפש החכמה הזאת להוציא בבינתה דברים חדשים דברים יקרים משמחים הלבבות כיין הטוב המשמח לבב אנוש. ומטע כרמה היה "מפרי כפיה". ומלת "פרי" על פרי כשרון המעשה. כמו (שם יא, ל) "פרי צדיק עץ חיים". ובארנוהו למעלה (חדר ד' חלון ב'). ומלת "כַפֶּיהָ" על ההתגברות שהתגברה על יצרה. וכמו שאמר "ותעש בחפץ כפיה". ומן הפירות הללו נטעה הכרם. כי לולי שהיתה מתאמצת תחלה לכבוש יצר הלב וליַשר הכחות הנפשיות שתפעלנה כולם כפי החכמה, לא היה אפשר שתטע כרם בבינתה. כי אז היתה רוח בינתה הולכת ותועה כפי עקלקלות הכחות הנפשיות וכמבואר בכלל הי"ח. ואחר שהודיע גם מעלתה בבינה ובהשכל ומזימת הדעת, אמר (שם לא, יז) "חגרה בעוז מתניה ותאמץ זרועותיה". וזה נשען על המבואר פעמים רבות שהמתאמץ ללכת בחכמה וכובש יצרו, הנה כשיעשה את שלו אז ינחל עזר ממרומים לגמור מעשהו. והעזר הזה הנלוה לחכם שיתגבר ויתאמץ בו נגד הכחות הנטועות בו מתואר "עוז". וכן המתאמץ להתבונן ביראת ה' ובמליצות החכמה וכיוצא, וחושב מחשבות ויוזם טוב להכיר נפלאות השם ב"ה ויושר מעשיו, הנה כשיעשה את שלו ינחל אור אלהי ממרומים דעה והשכל בתבונה ובדעת. והעזר הזה הנלוה לאדם להבין ולידע העמוקות והנפלאות מתואר "אומץ כח". וכמו שכתוב בפרשה (משלי כד ג-ד) "בחכמה יבנה בית ובתבונה יתכונן. ובדעת חדרים ימלאו". וסמך לו (כד, ה) "גבר חכם בעוז ואיש דעת מאמץ כח", ובארנוהו למעלה (חדר ד' חלון ו') שהחכם נוחל "עוז", ואיש הדעת "אומץ כח". ועל זה אמר שהנפש הַחֲכָמָה שהכינה נפשה בחכמה, גם יספה להתבונן בבינתה, הנה חגרה בעוז ממרומים את מתניה למלאת חפץ לבבה ואמצה זרועותיה באומץ כח שנחלה לדעת העמוקות והנפלאות.
וכבר בארנו בחלון י"ג, שהנביאים המשילו את החכמה לחוש הטעם. בעבור שיש בכל דבר חכמה שתי דרכים במציאות. והדרך האחד הנכון כפי החכמה נופל עליו מלת "טעם". לפי שערב לנפש והיא נהנית ממנה כמו החיך הטועם את המאכל. ואולם בעבור היות חֻקֵי החכמה מנגדים לטבע הלב, הנה בתחילת לכת האדם בהן לא ינעמו לו ולא יערבו לנפשו. אך אם יתאמץ על יצרו וירגיל עצמו ללכת בהן, הנה ינחל עוז ממרומים ואז יראה כי טוב טעם הם וכמבואר בכלל הכ"ז. וכמו שבארנו על זה דברי שלמה מאמר (משלי כד, יג-יד) "אֱכוֹל בני, דבש כי טוב ונופת מתוק אל חכך. כן דעה חכמה לנפשך אם מצאת כי יש אחרית ותקותך לא תכרת". גם בארנו למעלה (חלון י"ב) פירוש פסוק (משלי טז, טז) "קְנֵה חכמה מה טוב מחרוץ וקנות בינה נבחר מכסף". שהמשיל החכמה לחרוץ שממנה יעשו המטבעות. והבינה נמשלה לכסף שהן המטבעות שמשתמשין בהן לקנות הסחורות וכיוצא. ויתבאר בחדר יו"ד בפירוש פסוק (משלי ג, יד) "כי טוב סחרה מסחר כסף" וגו'. ועל כן אחר שהזכיר שהנפש הַחֲכָמָה אספה החָכְמָה, גם הביאה למוסר לבה, וגם נטעה כרם בבינתה ודעתה ושבעבור כן נחלה עוז ואומץ כח ממרומים ונעשה בעלה חכם-לב. והחכמה בקרבו עתה כמו טבע שני, כי הוא שמח בחכמה בעבור שמוצא בהן טוב טעם ודעת. לפי שברוחב בינתו ושכלו הטוב שנחל ממרומים מֵבִין במליצותיה בטעמיה ובנפלאותיה, ומשמח הלבבות השומעים. אמר שלמה (משלי לא, יח) "טָעֲמָה כי טוב סחרה". כלומר הנה עתה טָעֲמָה טעם החכמה כי היא מתוקה מדבש ונפת צופים. ואעפ"י שסודה סתום וחתום, וכדברי הכלל הט' הנה טוב סחרה. כי דברי בינות היוצאים מן החכמה טובים מאד, כל שומעיהם ישמחו ויהנו מהן כמו שנהנין ממי הנחל ההולכים על פני הארץ אעפ"י שמקור הנחל סתום בבטן הארץ ואין רואה. וכמו שבארנו למעלה (חלון ח') בפירוש פסוק (שם יח, ד) "מים עמוקים דברי פי איש נחל נובע מקור חכמה". ומלת "לילה" בארנו בחלון זה שהונחה בכתבי הקדש על תרדמת הנפש וחשכה בעת יאפיל ענן היצר נגה אור הנשמה. ומלת "נר" נופל על נשמת האדם, כדרך (תהלים יח, כט) "כי אתה תאיר נרי יי' אלהי יגיה חשכי"; (משלי כ, כז) "נר יי' נשמת אדם". ובהיות בנפש בינה רחבה להבין ביראת ה' שהוא המוסר, וכמבואר בכלל הכ"ה, הנה גם בעת שהיצר יאפיל אור החכמה וכדרך (קהלת ז, כ) "כי אדם אין צדיק בארץ אשר יעשה טוב ולא יחטא" כמבואר למעלה (חדר ה' חלון י'); יתאמץ להתגבר על יצרו בעבור מוסר יראת ה' שהוא תמיד על פניו. כי יזכור גדולת השם ב"ה ונוראותיו, ועוזו וזעמו על שונאיו וכיוצא בזה. כמו שבאר המשורר האלוהי בפירוש באמרו (תהלים טז, ז) "אברך את יי' אשר יעצני, אף לילות יסרוני כליותי". פירוש "יעצני" שנתן לי עצות. והעצות הן דרכי החכמה, וכמו שרמזנו למעלה (חדר ג' חלון ג'). ויתבאר בבית השלישי. ומרוב שמחתי בחכמה בעבור שאני חכם-לב, הנני נותן ברכה לאדון הכל שנתן לי עצות יקרות כאלו. אף בעת התגבר היצר אעפ"כ לא אחטא בעבור שמוסר יראת ה' לנגדי. ועל זה אמר "אף לילות יסרוני כליותי". כלומר בעת לילה וחשך זכר אזכור מוסר יראת ה'. ומהו המוסר? (תהלים טז, ח) "שויתי יי' לנגדי תמיד". וזהו יראת ה' שהוא מוסר החכמה, ולכן לא אמוט לעולם מדרך החכמה. ועל זה (שם) "כי מימיני בל אמוט". ו"ימין" משל לדרך החכמה וכדברי הכלל השני. ונגד כל זה אמר שלמה על אשת חיל שנעשה בעלה חכם-לב והוא בעל הבינה הגדולה מלא חכמה ויראת ה', "לא יכבה בלילה נרה". כלומר בטוח הוא שגם בלילה בהתגבר היצר עליו, לא יכבה נר נשמתו. כי גדולת ה' ומוראו מאירים תמיד בנפשו, ולא ימוט מימינו.
וכבר בארנו למעלה (חדר ז' חלון ח') בפירוש פסוק (קהלת ט, ט) "רְאֵה חיים עם אשה אשר אהבת", שהזהיר קהלת לחכם-לב שאַל ישתומם בחכמתו ובצדקתו, וינזר מכל וכל מעניני העולם. אך יתן חלק לגוף ולמפעלותיו תחת השמש, ויעמול מעט ובשמחה. וכדרך שאמר קהלת (שם ב, כד) "אין טוב באדם שיאכל ושתה והראה את נפשו טוב בעמלו. גם זה ראיתי אני כי מיד האלהים היא". ובארנוהו למעלה (שם חלון ז'). ולכן אחר שהזכיר מִפְעָלוֹת הנפש הַחֲכָמָה בכשרון מעשים, בינה ומוסר, אמר (משלי לא, יט) "ידיה שלחה בכישור, וכפיה תמכו פלך". כלומר גם ממלאכת הגוף לא חדלה ידיה. כי היא תעמול עֲמָלָהּ בלב טוב כפי הצריך לקיום הגוף ולעניני ביתה. ובעבור שדִמָה הנפש לאשת חיל השתמש במשל הכישור והפלך שהן מן המלאכות שהאשה עושה לבעלה, כמו ששנינו בכתובות (נט, ב). וכן הנפש היקרה גם היא תעבוד לבעלה השכל והבינה במלאכות ובעמל הצריך לפרנסתו ולפרנסת אנשי ביתו, שעל ידי כן הלב פנוי להתעסק בחכמה ובדעת. והודיע עוד כי מעשה הנפש הזאת כולם טובים. ואפילו מה שתעמול תחת השמש בקנין העושר והנכסים איננו כמו עמל הכסילים שנאמר עליהן (קהלת ב, כו) "ולחוטא נתן ענין לאסוף ולכנוס" וגו' וכדרך (שם ו, ב) "איש אשר יתן לו האלהים עושר ונכסים וגו' ולא ישליטנו וגו' לאכול ממנו" וגו'. אלא היא עמלה בשמחה ובהיות לה עושר ונכסים תשלוט עליהן ותשתמש בהן לטובה. כי תחון דלים ותעזור בהם לעניים ואביונים. ועל זה אמר (משלי לא, כ) "כפה פרשָׂה לעני, וידיה שלחה לאביון". ומוסב על מקרא שלפניו שאמר "ידיה שלחה בכישור וכפיה תמכו פלך". כלומר מה שפעלה והרויחה בכפיה ובידיה תעזור בהן לעניים ואביונים די מחסורים אשר יחסר להם, והכל בכלל. אחר כן הודיע שבעבור היות הנפש הזאת מתוקנת בכל כחותיה כפי החכמה, אינה יראה מפחד ומִשׁוֹאַת פתאום כי השגחת השם ב"ה דבק בה. ועל זה אמר (משלי לא' כא) "לא תירא לביתה משלג כי כל ביתה לבוש שנים". דִמָה הצרות הפתאומיות המכלות כליון מוחלט לשלג היורד על הארץ, שברגע יעבור ואיננו. כדרך (איוב כד, יט) "ציה גם חום יגזלו מימי שלג". ואמר שאינה יְרֵאָה מכמו אלה בעבור שכל ביתה מלא יקר ותפארת. כי כולם לבושי שני ועדנים, הכל בתכלית התקון והיופי. ואולי מקרא זה כדמות חידה הוא. ורומז שאין הנפש הזאת היקרה יְרֵאָה שלעת אחר תִּשָׁחֵת ברשת היצר ותטמא טומאה גדולה, כי בעבור צדקתה לא יעזבנה ה'. וכדרך (שמואל א ב, ט) "רגלי חסידיו ישמור". וְדִמָה טומאת הנפש לצרעת ממארת, כמו (שמות ד, ו) "והנה ידו מצורעת כשלג". (במדבר יב, י) "והנה מרים מצורעת כשלג". וכן אמרו קדמונינו (נגעים, פרק א) "בהרת לבנה כשלג". וכתוב בתורה כי המיטהר מצרעתו, יקח הכהן שְׁנִי תולעת לטהרו בו. למדנו כי מראה הַשָׁנִי מטהר טומאת הצרעת הנמשל למראה השלג. ועל זה אמר שהיא אינה יְרֵאָה שתטמא ביתה במראה השלג, בעבור כי טהורה היא מאד וכל כחות נפשה לבושים במראה הַשָׁנִי הטהור. והודיע עוד שבעבור [ש]גדלה מעלתה בחכמה ובדעת, הנה תמלא ביתה כל הון יקר ונעים, כמו שאמרנו למעלה (חלון ט"ז) בפירוש פסוק "בחכמה יבנה בית וגו' ובדעת חדרים ימלאו", שרומז על ההשגות העמוקות והנפלאות ביראת ה' כבודו וגדלו, שהן מפארים כבוד הנשמה ומקשטים אותה. ועל זה אמר (משלי לא, כב) "מרבדים עשתה לה, שש וארגמן לבושה", והן תכשיטין כמו (בראשית מא, מב) "וישם רביד הזהב על צוארו". וכן השש והארגמן שהן בבגדי כהונה (שמות כח, ב) "לכבוד ולתפארת". וכמו (אסתר ח, טו) "ומרדכי יצא מלפני המלך בלבוש מלכות וגו' ותכריך בוץ וארגמן". וכן (דניאל ה, ז) "ארגונא ילבש והמניכא די דהבא על צוארה, ותלתי במלכותא ישלוט". כי בעבור שכל בני ביתה שהן הכחות הנפשיות מתוקנות בחכמה, ולבושים שָׁנִי עם עדנים. הנה האשה יראת ה' בעלת הבית הזה תַּרְאֶה תפארתה בהיותה מלובשת שש וארגמן, ורביד הזהב על צוארה. והנה בהמצא נפש יקרה כזאת בין בני אדם שכל כחותיה מתוקנות בחכמה, ויש בה מאסף החכמה, והשתמשה בבינתה בארח ישר והרבתה דעת, ונחלה עוז וכבוד ממרומים, אז יתואר בעלה "חכם-לב". והוא החכם המופלא ראש בית דין ונשיא הדור. וכשהוא במסבת חכמים מקום המשפט, אז תשמע חכמתו הגדולה. וכמו שאמרו קדמונינו ז"ל (גיטין פח, א) "'החרש והמסגר', בשעה שהוא פותח נעשים כולם לחרשים". ועל זה אמר (משלי לא, כג) "נודע בשערים בעלה בשבתו עם זקני ארץ". כלומר בעל הנפש כזאת נודע שמו בשערים מקום שֶׁבֶת החכמים. כי ישמעו את חכמתו ותבונתו הגדולה, הן בעניני התורות בשבתו עם זקני ארץ שהן החכמים הגדולים כמו (דברים כא, ב) "ויצאו זקניך", הן בעניני דעת העמוקות והנפלאות. "ויהי האיש ההוא גדול מכל בני קדם" (איוב א, ג). כמו שהחל (משלי לא, יא) "בטח בה לב בעלה ושלל לא יחסר", ובארנוהו בראש הענין. ואמר עוד (לא, כד) "סדין עשתה ותמכור וחגור נתנה לכנעני". ומוסב על מה שהזכיר ש"נודע בשערים בעלה", שכבר הושיבוהו בשערים להיות שר ושופט ומושל בעמו. ואולי תחשוב כי עתה תמנע מעשות עוד מלאכה ולהתפרנס במעשה ידיה? ויתן מס על העם ויקבל מהם מתן וקצבה בעבור חכמתו ותורתו? אלא חלילה לנפש יקרה כזאת להשתמש בכתרה של תורה וליהנות ממנה תחת השמש. אלא גם בהיותו כבר יושב בשערים. הנה "סדין עשתה" בפעל כפיה, "ותמכור" הסדין. כי היא עוסקת במשא ומתן ובמלאכה. גם "חגור נתנה לכנעני" כדרך התגרים. לפי שהיא מתפרנסת ממלאכתה וממשאה ומתנה. וכאותה ששנינו (אבות, א משנה י) "אהוב את המלאכה ושנא את הרבנות". ושנינו (שם, משנה יג) "ודאשתמש בתגא חלף". ושנינו (אבות, ד משנה ה) "אל תעשם עטרה להתגדל בהם ולא קרדום לחפור בהם". (נדרים סב, א) "וכל הנהנה מדברי תורה בעולם הזה נוטל חייו מן העולם". ויפה פרשנו המשניות הללו בפרושנו למסכת אבות.<sup class="footnote-marker">1</sup><i class="footnote">יין לבנון, מה' תשס"ג עמ' 91-94; עמ' 101; עמ' 291-294</i>
אחרי כן הודיע שבהיותה שלֵמה בכל מיני השלמות בחכמה מוסר ובינה, גם בעניני העולם והכל לשם ה', לכן נפשה יקרה מאד והיא מלאה רוח אלהים וכבוד. וכדברי הכלל הכ"ז. ועל זה אמר (משלי לא, כה) "עוז והדר לבושה". וזה ביאור מה שאמר "שש וארגמן לבושה" שהכונה שנפשה מלובשת בעוז ובהדר. וכדרך (תהלים ח, ו) "ותחסרהו מעט מאלהים וכבוד והדר תעטרהו". ולפי שזכתה לרוח אלהים ודבקה תמיד באלהים, היא שמחה וצהלה. ואינה יְרֵאָה מיום המות כלל כי יודעת שֶׁבְּהִפָּרְדָה מן העולם תבוא אל המנוחה. (ע"פ ישעיה נז, ב) "יבוא שלום ינוח על משכבה". וכדרך (תהלים עג, כד) "בעצתך תנחני ואחר כבוד תקחני". ויתבאר בבית השלישי בעז"ה שבקש המשורר שיוליכהו השם ב"ה בדרכי החכמה המתוארים "עצות". ואחר שיזכה לכבוד שהוא רוח הקדש וכדרך (משלי ג, לח) "כבוד חכמים ינחלו", אז יקחנו השם ב"ה מן העולם כי אז תדבק נפשו בעליונים. וכדרך (קהלת ב, טו) "ואיך ימות החכם עם הכסיל?" ובארנוהו למעלה (חדר ג' חלון א'). וכן אמר שלמה (משלי לא, כח) "ותשחק ליום אחרון". כלומר הנפש היקרה הזאת תשחק ליום אחרון בְּהִפָּרְדָה מן העולם. וכענין (ישעיה נח, ה) "והלך לפניך צדקך, כבוד יי' יאספך". וכן אמר המשורר האלוהי אחר שהזכיר (תהלים טז, ח-י) "כי מימיני בל אמוט. לכן שמח לבי ויגל כבוד וגו' כי לא תעזוב נפשי לשאול, לא תתן חסידך לראות שחת". כלומר בעבור כי היותי דבק בה', ידעתי ליום אחרון תפדה נפשי משאול ומשחת. ואחר שסִפֵּר מעלת הנפש היקרה בחכמה ובמוסר ובבינה ובעניני העולם וכשרון מעשיה, הודיע ג"כ שהיא טורחת להושיע לזולתה, להדריך נפשות בני אדם בדרכי החכמה. וכדרך (קהלת יב, ט) "ויותר שהיה קהלת חכם עוד למד דעת את העם" ובארנוהו למעלה (חדר ד' חלון י"ז). וכדרך (שמות לה, לד) "ולהורות נתן בלבו" וגו'. וכדרך (דברים ו, ז) "ושננתם לבניך" שהיא מצוה בתורה ללמד לרבים דרך ה'. כי החכם המופלא מוטל עליו ללמד את העם חכמה ומוסר. ועל זה אמר (משלי לא, כו) "פיה פתחה בחכמה ותורת חסד על לשונה". כלומר היא מלמדת דרכי ה' ברבים.<sup class="footnote-marker">2</sup><i class="footnote">לכן אמרו על פסוק זה "תורה ללמדה, זו היא תורה של חסד. שלא ללמדה זו היא תורה שאינה של חסד" (סוכה מט, ב)</i> ופותחת פיה בחכמה, הכל בדרכי החכמה, ללמד חֻקים ומשפטים חכמה ומוסר לעם. כדרך (משלי ח, ו) "שמעו כי נגידים אדבר, ומפתח שפתי מישרים". ושם מדבר בעניני דעת ולכן אמר "שפתי". ופה מדבר בעניני החכמה אמר "פיה". כי מאמרי החכמה תארו במלת "פה" כמבואר למעלה (שם חלון ג'). וכבר בארנו למעלה (חדר ז' חלון ט"ז) שדרכי החסד נשגבו מדרכי החכמה. ואעפ"י שאֵלו ואֵלו דרכי החכמה הן, הנה לא יתכן לצַווֹת על מדת החסידות לההמון כולו רק לחכמים הגדולים.
ועל זה נאמר בתורה (דברים יב, כח) "כי תעשה הטוב והישר בעיני יי'". ואמרו ז"ל (עיין רש"י ורמב"ן על דברים ו, יח) "הטוב" זה הדין. "והישר" לפנים משורת הדין. ודבריהם נוסדים על עומק המליצות. כי מלת "טוב" על החכמה. וכמבואר בבית הראשון (חדר ב' חלון ז'). ומלת "ישר" על הבינה. ולפנים משורת הדין היינו החסידות שצריכה לבינה יתירה בדרכי החכמה. ומלת "לשון" בארנו למעלה (חדר ג' חלון ג') שנופל על המאמרים שנאמרו בבינה. ועל כן יפה אמר "ותורת חסד על לשונה". כלומר מלבד שהיא מלמדת דרכי החכמה לבני אדם, הנה גם לחכמים היא מלמדת בבינתה "תורת חסד" מדת חסידות ומשנת חסידים. אחר כן הודיע כי משאה ומתנה ומלאכתה שהיא עמֵלה בהן לפרנסתה ולפרנסת אנשי ביתה, גם שִׁבְתָּה בשערים עם זקני הארץ לשפוט את העם כל ריב בשערים, גם מדרשה ותלמוד חכמתה שהיא מלמדת ברבים, לא יגרמו לה שכחה ועצלות בענין הנהגות נפשה בחכמה ושתעשה מעשיה במקרה ובלי השגחה. אלא תמיד עיניה על דרכי נפשה שינהגו כולם כפי החכמה. ועל זה אמר (משלי לא, כג) "צופיה הליכות ביתה ולחם עצלות לא תאכל". כלומר היא מסתכלת תמיד על מהלכי ביתה. ומלת "צופיה" על ההשגחה וההתבוננות כמו שמורגל בתלמוד שאמר (חגיגה טו, א) "צופה הייתי בין מים עליונים למים תחתונים" וכו'. ומלת "הליכות" על דרכי החכמה שנקראים "הלכות", בעבור שיש בכל ענין שתי דרכים. וכענין ששנינו (אבות, סוף ג) "קינין ופתחי נדה הן הן גופי הלכות". ובארנוהו בבית הראשון (חדר ו' חלון ב'). וכן הנפש היקרה הזאת צופה תמיד על כחות נפשה ומהלכיהן שינהגו בחכמה. ולא תעשה אפילו מעשה חכמתה במקרה ומצד ההרגל, כמו מצות אנשים מלומדה, אלא הכל בשקול הדעת ובעיון נמרץ ובכונה רצויה לשם ה'. ומלת "לחם" בארנו פעמים רבות שהוא משל לדרכי החכמה. והנה לא תאכל לחם החכמה בעצלות. אלא בכונה ובזריזות גדול. ואחר שכלה לספר כל כבוד הנפש היקרה בכל הפרטים, אמר (לא, כח) "קמו בניה ויאשרוה בעלה ויהללה". מלת "בניה" על התלמידים. וכמו (מל"ב ב, ג) "ויצאו בני הנביאים". (דברים ו, ז) "ושננתם לבניך". וכמו שאמר שפתחה פיה בחכמה ותורת חסד על לשונה. ולכן אלה התלמידים בראותם חכמת וגדולת האיש המופלא הזה, כי ה' עמו בכל אשר הוא עושה, קמו ואשרו אותו. ומלת "אושר" על הטובה הנצחית כמו (תהלים א, א) "אשרי האיש אשר לא הלך בעצת רשעים". ומלת "בעלה" על הלב והשכל והבינה שבנפש, כמבואר בראש החלון הזה. ומלת "ויהללה" כמו (ירמיה ט, כג) "כי אם בזאת יתהלל המתהלל השכל וידוע אותי" וגו'. כי ראוי לאדם להתהלל ביראת ה' ובחכמה, וכמו שיתבאר לפנינו בפסוק "שקר החן" וגו'. ולכן "בעלה ויהללה" בעבור חכמתה וכשרון מעשיה. ולהפליג מעלתה בחכמה ובתבונה אמר (משלי לא, כט) "רבות בנות עשו חיל ואת עלית על כולנה".
כי כבר אמרנו בחלון זה שהנפשות מתוארות בתאר "נשים". והנה הנפשות נבדלות זו מזו בכמה הבדלות. הן מתחלת אצילותן יש נפש יקרה מנפש אחרת, כמבואר בבית הראשון (חדר ד' חלונות ב-ג) וכדברי הכלל הכ"ט, הן בצאת ציוריהן מן הכח אל הפעל, וכמובא שם (שם חלון א') וכל כיוצא בזה. ולכן נבדלים הנפשות במִפעלות החכמה והצדק, וכדברי הכלל השלשים. ומלת "חיל" נופל על ההתגברות שתתגבר הנפש החכמה על יצר לבה הרע. כמו שהחל "אשת חיל מי ימצא" ומבואר בראש החלון הזה. והנה יש נפשות חֲכָמוֹת רבות שהן תמימי דרך ופועלות טובות. אבל לא ישוו במעלתן לאיש המופלא שבחכמים. איש חכם-לב שנחה עליו רוח ה' בחכמה בתבונה ובדעת. שמעשה צדקותיו גדולות ורמות עד להפלא, שממנו מדבר בפרשה זו. ויפה אמר בשבחיו "רבות בנות עשו חיל", כלומר נפשות רבות התגברו במלחמתם עם יצר לבם ועשו חיל. אבל את, נפש חכם-הלב, עלית על כולנה. כי אין ערוך למעלתך. וכבר בארנו כי החכמה יסוד הכל, ושלידת האדם תחת השמש הוא בעבור החכמה. וכדברי הכלל הכ'. ויסוד החכמה הוא היראה. (אבות, ג) ואם "אין יראה אין חכמה". והנה היראה עיקר הכל. כי בעבור יראתו ית' ינהג האדם בחכמה, וכדברי הכלל הכ"ג. ואם אין האדם נוהג בחכמה, הנה לידתו לבטלה ולהבל. ואעפ"י שנטוע בנפשו כח שכל ובינה גדולה, גם השתמש בהם ולמד חכמות למודיות וכל חכמת מלאכת-מעשה, כמו ההנדסה והגיאומטריה ותכונת השמים וצבאותיהם ובקי בחכמת הטבע וכיוצא, מה יועילו כל אלה בהיותו נלוז מיראת ה' וחכמה, ונשען על שרירות לבו ועל יצרו הזונה אחר גלוליו ועושה כל התועבות? ואולם בהיות בנפשו כח שכל ובינה גדולה, והוא ע"י כן בעל תחבולות והמצאות, וּמֵבִין תחבולות בני אדם ומכלכל דבריו בהשכל, הנה יאהבוהו השומעים וימצא חן בעיניהם. וכן בהיותו גבור מלחמה ויודע בתחבולות הצריכות לחכמה זו, ימצא חן בעיני המלכים. וכן בהיותו מהנדס ויודע לתקן מבצרים חדשים או בהיותו אומן מופלא ובקי בכל מלאכת מעשה, גם הוא ימצא חן בעיני בני אדם ובעיני המלכים והשרים. וכבר בארנו בבית הראשון (חדר ב' חלון ה') גם בכלל השני, שתארו שתי הדרכים שבכל ענין אל האמת ואל השקר. דרך החכמה אל האמת. ודרך הסּכלות אל השקר. ועוד אגיד לך כמו שמתוארת הנפש החכמה בתואר "טוב" ו"טובה" שהן תוארים מונחים אל החכמה בעבור שהיא הטובה הגמורה בעצם, כן תארו הנפש הנלוזה מן החכמה בהיות בה כח שכל ובינה גדולה בתואר "יפה". בעבור שגודל השכל והבינה הם תפארת ויפוי לאדם, כמו נוי הגוף בהיותו יפה תאר ויפה מראה. אעפ"י שלפעמים הוא איש רע ובליעל, ותחת יפיו תעמוד בהרת וספחת הנפש. מכל מקום יתואר "איש יפה" בעבור יופי מראהו וקומתו. כן תתואר הנפש בעלת כח השכל והבינה הגדולה בתאר "יפה" אעפ"י שהיא סכלה ופתיות. ועל זה אמר שלמה בחכמתו (משלי יא, כב) "נזם זהב באף חזיר, אשה יפה וסרת טעם". ויתבאר בספר "מעין גנים" בעז"ה. ועל כל זה אמר (לא, ל) "שקר החן והבל היופי, אשה יראת יי' היא תתהלל". כלומר את, הנפש היקרה, עלית על כל הנפשות לכבוד ולתפארת. ואעפ"י שֶׁתִּמָצְאֶנָה נפשות רבות יודעות החכמות הלמודיות וחכמת כל מלאכת מעשה, ומפליגות להתגדל בעיניהן והן נושאות חן בעיני מלך ושרים, דע כי "שקר החן" ואיננו בדרך אמת, בעבור נליזתן מן החכמה. וכן אעפ"י שיש נפשות רבות בעלת השכל והבינה הגדולים, ויפיפית מבני אדם, דע כי הבל היופי. והשכל והבינה שבהן אינן לא לעזר ולא להועיל, ומהבל ימעטו בעבור שאינן נוסדים על החכמה. ואולם "אשה יראת ה'", כלומר הנפש היראה את ה' ולמדה חכמה ונוהגת בצדק ובמישרים היא תתהלל. וכמו שאמר הנביא (ירמיה ט, כב-כג) "אל יתהלל חכם בחכמתו וגו' כי אם בזאת יתהלל המתהלל השכל וידוע אותי כי אני יי' עושה חסד משפט וצדקה בארץ כי באלה חפצתי נאום יי'". ויפה יתבאר בחדר השנים עשר, ותראה איך המליצות דומות זו לזו. ולכן לָךְ לְבַדֵךְ, אשת החיל, יאות התהלה והכבוד. וחתם דבריו (משלי לא, לא) "תנו לה מפרי ידיה ויהללוה בשערים מעשיה". כלומר תאכל פרי כשרון מעשיה וחכמתה. כדרך (ישעיה ג, י) "אִמְרוּ צדיק כי טוב כי פרי מעלליהם יאכלו". וזהו השכר הגדול בשני העולמים הגנוז לנפשות החכמות.
גם תזכה לשם טוב, כי "יהללוה בשערים מעשיה". ואין דבר יקר מן השם הטוב. כמו ששנינו (אבות, דמשנה יג) "שלשה כתרים הן, כתר תורה, כתר כהונה וכתר מלכות. וכתר שם טוב עולה על גביהן". ופרשנוה בפירוש למסכת אבות.<sup class="footnote-marker">3</sup><i class="footnote">יין לבנון, מהד' תשס"ג עמ' 312-315</i> ופה ארמוז בקצרה. הנה ג' הכתרים הן ג' מיני שלטנות שיש בישראל. הא', שלטון השופטים והשרים הדנים בשערים על פי התורה ומכריחים העם לקיים חֻקֵי התורה ומשפטיה. וזהו כתר תורה. הב', שלטון הכהנים במקדש ה' לעמוד לשרת ולהקריב הקרבנות לכפר על ישראל. הג', שלטון המלך שנמסר בידו היכולת ההחלטי לגדור בעת פרצת הזדון, ולשפוט כפי חֻקֵי המלוכה שנמסרו למלכים. וכמו שבארנו בבית הראשון (חדר ז' חלון ז'). ואעפ"י ששלשתן הכרחיים ומועילים ליַשר האדם אל הדרך הטובה, הנה כולם פועלים פחד ורעדה. כי העם יראים מֵעֲבוֹר על חֻקֵי התורה מפני עונשי בית דין כפי התורה. וכן להביא קרבנותיהם הן מוכרחים להביא כפי משפט התורה. וכן פחד ואימת המלך על העם שלא יזידו. אבל אינן מעוררים אהבה ויראת אל בלב ההמון, עד שיתעוררו מעצמן לבחור ולעשות המצווֹת ולהזהר מן העבירות. ואולם מִפְעָלוֹת אנשי מעשה בצדק וכשרון, ובראות ההמון כבודם ומהללם, אז ילמדו תועי רוח בינה וידעו כי (תהלים קיב, א) "אשרי איש ירא את יי' במצותיו חפץ מאד". כי ההולכים בדרך טובה ינחלו כבוד ועוז. ויהללו בשערים מעשיו, ויתנו אל לבם לְהִדָמוֹת אליהן, ויחשובו גם הן ליראה את ה' וללמוד מצותיו. ולכן כתר שם טוב עולה בפעולתו על שאר הכתרים. ועל כן חתם שלמה באמרו "ויהללוה בשערים מעשיה". בינה זאת! והשכל איך המליצות העמוקות שבפרשה זו מורים כולם על יושר הכללים שהנחנו. ובעבור כן פרשנום כפי קוצר דעתנו.

Window 18

עוד כתובים בספר משלי איזו כתובים שנזכר בהם לשון של "חכמה". אבל לא אוכל לבארם בחדר זה ברחבה. מטעם שכתבנו בתחלת החדר הרביעי. והוא שהן צריכין להקדמות ולהצעות שיתבארו בספר "מעין גנים". ולכן ארמוז עליהן פה בקצרה ואלו הן:
(משלי יד, ו) "בקש לץ חכמה ואין, ודעת לנבון נקל". פירוש "חכמה", מנהגי צדק משפט ומישרים. וכדברי הכלל הי"ב. ולעיל בארנו פסוק (משלי יז, טז) "למה זה מחיר ביד כסול לקנות חכמה ולב אין". וה"לץ" רע מן ה"כסיל". ולכן אצל הכסיל אמר לקנות חכמה. ואמר שאי אפשר לו לקנותה קנין נפשיי בעבור שאין לו לב לשמרה ולעשותה. ואצל הלץ לא אמר "לקנות". אלא "בקש לץ חכמה". שמבקש לאסוף החכמה ואין, לפי שהוא מתלוצץ. ואולם לנבון אפילו דעת נקל. ויתבאר בספר "מעין גנים" בדברינו על לשונות של "בינה ותבונה".
(משלי יד, לג) "בלב נבון תנוח חכמה, ובקרב כסילים תִּוָדֵעַ". פירוש "חכמה", ציורי החכמה, צדק משפט ומישרים. וכדברי הכלל הי"ב. ומלת "תנוח" נופל על המנוחה אחר הטלטול. וכמו שבארנו בכונה התשיעית מפתיחתנו לבית הראשון. וזה הטלטול הוא טלטול מדת הנפש, ובלב הנבון מצאה החכמה מנוח. כי מעלת הנבון גדולה מאוד. ויתבאר בספר הנ"ל בתוך לשונות של "בינה ותבונה":
(משלי יז, כד) "את פני מבין חכמה, ועיני כסיל בקצה ארץ". פירוש "חכמה", ציורי החכמה, צדק משפט ומישרים. וכדברי הכלל הי"ב. ומלת "פני" על פני הנפש. כמו (שמות כ, יז) "ובעבור תהיה יראתו על פניכם". ובארנוהו למעלה (חדר ד' חלון ח') בפסוק (משלי כט, יא) "כל רוחו יוציא כסיל". ותאר "מבין" יתבאר בספר הנ"ל. כי המשתמש בבינתו לענין החכמה, תהיינה ציורי החכמה כל עת נכח פני נפשו. ויתבאר ג"כ שם:
(משלי י, יג) "בשפתי נבון תמצא חכמה, ושבט לגו חסר לב". פירוש "חכמה", דברי חכמה, צדק משפט ומישרים. וכדברי הכלל הי"ב. כי בהיות מעלת הנבון גדולה, תמצא החכמה על שפתיו. וכדרך (שם טז, כג) "ועל שפתיו יוסף לקח", כי הוא כמַעְיָן נובע ומתגבר תמיד. וגם פסוק זה יתבאר שם:
(משלי כט, טו) "שבט ותוכחת יתן חכמה, ונער משֻלח מביש אמו". פירוש "חכמה", דרכי החכמה שינהג בצדק. וכדברי הכלל הי"ב. ובדרך (משלי יג, א) "בן חכם מוסר אב". ובארנוהו למעלה (שם חלון א'). כי דרכי החכמה סותרות לטבע יצר לב האדם. וכדברי הכלל הכ'. ולכן שבט מוסר ותוכחת צריכין לנער. ועל ידיהן יקבל חכמה ויחכם. וגם פסוק זה יתבאר בספר הנ"ל בדברנו על שרש "יסר" ועל שרש "יכח":
(משלי טו, לג) "יראת יי' מוסר חכמה, ולפני כבוד ענוה". פירוש "חכמה", שקיבל האדם חכמה וינהג במנהגיו כפי החכמה. וכדברי הכלל הי"ב. וכבר בארנו פעמים רבות כי היראה יסוד לחכמה (אבות, ג). ו"אם אין יראה אין חכמה". בעבור שאי אפשר ללב האדם שיתעורר לנהוג בחכמה ולהביא צוארו תחת עוּלָהּ זולתי ע"י היראה. ולכן "יראת ה' מוסר חכמה". שעל ידיה תִּוָסֵר הנפש אל החכמה, והענוה אבן מוסד לפני הכבוד. ומלת "כבוד" על הרוח הקודש. וענין יקר אכתוב בפסוק זה בספר הנ"ל בדברנו על לשונות של "מוסר ותוכחה" בעז"ה:
(משלי ג, יט) "יי' בחכמה יסד ארץ כונן שמים בתבונה". פירוש "בחכמה". כפי דרכי חכמתו העליונה צדק ומשפט ומישרים. וכדברי הכלל הי"ג והי"ד. וכבר רמזנו על ענין זה למעלה (חדר ח' חלון א') בפירוש פסוק (איוב יא, ו) "ויגד לך תעלומות חכמה כי כפלים לתושיה". שכל מה שנברא הוכן כפי משפט החכמה. ועוד יתבאר פסוק זה בחדר העשירי. ועקרי הדברים יתבארו בספר "מעין גנים" בעז"ה בדברנו על לשונות של "בינה ותבונה":
(משלי י, כג) "כשחוק לכסיל עשות זמה, וחכמה לאיש תבונה". פירוש "וחכמה" לעשות מנהגי חכמה, וצדק משפט ומישרים. וכדברי הכלל הי"ב. וענין זה נשען על מה שבארנו למעלה (חדר ג' חלון ה') בפירוש משנת ר' עקיבא (אבות, ג) שאמר "שחוק וקלות ראש מרגילין את האדם לערוה". ור' ישמעאל שנה "הוי קל לראש". וכן שנה בן תימא (אבות, ה) "הוי קל כנשר וכו' לעשות רצון אביך שבשמים". והכל כפי קלות והרגל המחשבות, הן לטוב הן לרע. ומלת "זמה" רמזנו עליה למעלה בחלון ו' וכן מלת "מזמה". ומדברנו שם תבין שכמו שנקל לכסיל עשות זמה, כן נקל לאיש תבונה מזמת החכמה. ועוד יתבאר בספר הנ"ל בדברנו על לשונות "בינה ותבונה":
הנה כללנו בחדרים הללו כל לשונות של חכמה הנמצאים בכ"ד ספרי הקדש. ופירשנום כולם כפי יסודותינו ועל פי הכללים שהצגנו בתחלת הבית הזה. ונגלה לכל מבקשי אמת כי הכללים שהקדמנו חצובים מהררי עַד, ונטועים בשקול דעת האדם, ומסכימים עם המליצות הקדושות הכתובות ביד הנביאים. יחדיו יהיו תמים על ראשיהן, אל הראש האחד העולה בית אֵל, משולבות המליצות אשה אל חברתה. והתבאר לכל מסתכל בדברינו כי נתפרש שרש "חכם" בכל מקום שהוא נכתב על דרך אחד ועל טעם אחד, וכן נכון לעשות. ואין מופת יותר גדול על אמתת פירוש מן הפירושים מעדות הכתובים עצמן, כשיורו כולם על אמתתו. והנה לא נשאר גם פסוק אחד שלא בארנו, זולתי הגזרות שהן בבנין הכבד,<sup class="footnote-marker">1</sup><i class="footnote">פִעֵל</i> והכבד הנוסף<sup class="footnote-marker">2</sup><i class="footnote">הפעיל</i> ובבנין התפעל ויתבארו בחדר השלשה עשר. ועוד חמשה פסוקים שנראין כסותרים את הכללים שהנחנו, ויתבארו גם הם בחדר האחד עשר. ואולם כל לשונות של "חכמה" המונחים על חכמת למודיות וחכמת כל מלאכת מעשה, יתבארו כולם בחדר השנים עשר. וכן כל לשונות של "חכמה" הנכתבים בכנוייהן ומורים על ה"חכמים בעיניהם", יתבארו גם המה בחדר השנים עשר. אכן תאר "חכם בעיניו" ופירוש כל הכתובים שנזכר בהן, כבר בארנום בבית הראשון בחדר הששי. ועם זה נשלמה כונתינו. בעזרת נותן ליעף כח:

Chamber 10



Window 1

<small>החדר העשירי ובו עשרים חלונות יפרש פרשה שלישית שבספר משלי. ענינה נשען על תוכן הכללים שבראש הבית. מליצותיה יקרות ועמוקות. יפרש בקצרה פרשת "והחכמה מאין תמצא" שבספר איוב (כח, יב):</small><br>ידוע כי המלך שלמה ע"ה היה חכם מכל אדם במנהגיו. כמו שהעיד עליו הכתוב (מל"א ה, יא) "ויחכם מכל אדם" וגו' ובארנוהו למעלה (חדר ה' חלון ב'). גם היה בקי בכל החכמות, טבעיות למודיות ומדיניות ובכל מלאכת מעשה עד להפלא. וגם על זה העיד הכתוב ואמר (ה, י) "ותרב חכמת שלמה מחכמת כל בני קדם ומכל חכמת מצרים" וגם זה בארנו למעלה (שם). מלבד כל זה היה בו רוח מבין ומשכיל על צד הפלא וכמו שאמר (מל"א ה, ט) "ורוחב לב כחול אשר על שפת הים" ומו שבארנו (חדר ב' חלון ז'). והיה מבין כרגע מה שאין ביכולת כל חכמי העולם בכל מלכותם להבין ברוב חקירותיהם בכמה מן השנים. נוסף על זה נחה עליו רוח השם ב"ה, ונראה אליו פעמים, ומלתו היתה על לשונו. ולפי שהתעלה על כל חכמי עולם, והודו לו כולם שהוא אב לחכמים ולנבונים ולמשכילים ולחוקרים, ושבינת כל הנבונים תסתתר מפניו, לכן בחר בו השם ב"ה שהוא יגלה לבני אדם סוד החכמה ומה היא. הוא יודיעם כי החכמה עליונה ונשגבת מבינת האדם, ושאין בכח בינת האדם ושכלו לחוקק חֻקֵי חכמה, גם אין בכחו להבין במופתי הדעת דרכי החכמה שחקק השם ב"ה לבני האדם, איך ינהגו בכל דבר ודבר. וכן אין בכחו להבין עקרי הדברים בסוד ההנהגה העליונה, ובמתכנת שמים וארץ שנוסדו כולם בחכמה. גם ילמדם כי החכמה גברת ממלכת בכל יצורי השם ב"ה, ושעיקר לידת האדם הוא בעבור החכמה שיקשיב אזן וילמדנה מפי חכמים וסופרים ושישמרנה בלבו, ושירגיל עצמו להתנהג בכל מנהגיו כפי החכמה, וכן כל כיוצא בזה ענינים רבים שבארנו למעלה. למען ידעו כל חכמי תבל תפארת החכמה כי רבה היא ושאיננה נודעת זולתי ליוצר הכל יתברך. כי יאמרו אם המלך שלמה בתבונתו הגדולה וברוחב לבבו הודה שאיננו יודע עד מה, ושהוא נשען בתום לבב על חֻקֵי השם ב"ה, וכמו שאמר בספר קהלת (א, טז-יח) "דברתי אני וגו' הנה הגדלתי והוספתי חכמה על כל אשר היה לפני וגו' ואתנה לבי לדעת חכמה וגו', ידעתי שגם זה הוא רעיון רוח. כי ברוב חכמה רוב כעס" וגו' וכמו שבארנו למעלה (חדר ז' חלון ב'). ובענין סוד ההנהגה העליונה אמר (קהלת ח, טז-יז) "כאשר נתתי את לבי לדעת חכמה וגו' וראיתי את כל מעשי האלהים כי לא יוכל האדם למצוא וגו' וגם אם יאמר החכם לדעת לא יוכל למצוא". וגם זה בארנו (שם חלון ח'). מה יאמרו שאר באי עולם חכמיהם ונבוניהם שמעלתם למטה מאד ממעלת שלמה? ועל כן הִרְבָּה לכתוב ברוח הקדש מליצות נפלאות מלאות חן ושכל טוב, הכל להורות את בני אדם הדרך אשר ילכו בה. ועוד יסד פרשה גדולה בספר משלי, היא מלמדת לבני אדם סוד הדברים, וענינה אחד מראשה ועד סופה. ולפי שהיא כמו מופת נאמן על כל מה שדברנו בענין זה, ומליצותיה עמוקות מאד, אמרתי לכתוב אותה על ספר ולפַרשה כאשר עם לבבי וכאשר תשיג ידי בעזרת החונן לאדם דעת. וזה החלי.

Window 2

(משלי ג, א) "בני, תורתי אל תשכח ומצותי יצור לבך". פירוש אחר שהודיע בפרשיות ראשונות פרעון הכסילים והאוילים בוזי חכמה, ושכר הצדיקים המקשיבים אזן לחכמה, ומבקשים אותה ככסף וכמטמונים, שבאחריתם יזכו לרוח חכמה ויהיו חכמי-לב, ושתגן עליהם מזמת החכמה ותצילם מאש זרה ומאיש מדבר תהפוכות, וכמו שבארנו במקומות שונים מחדר התשיעי, החל עתה לפרש דבריו. ואמר, בני אתה יצרתיך לי, נא תורתי אל תשכח, ומצותי יצור לבך. והנה ה"תורות" כוללים כל הענינים שאין בהן מעשה לאדם, כמו הספורים היקרים מעשה בראשית ומתן תורה וכיוצא. וכן הדינים וההלכות שילמדם האדם שאין לו בהם משפט המעשה. כמו תורת הכהנים ומשפט המלכים ומשפטי ריבות וכיוצא. שאעפ"י (שאיננו) [שאין הלומד] כהן, מלך או שופט, הנה התלמוד עוזר להצלחה. וכמו שאמר (שם ב, יא) "מזמה תשמור עליך תבונה תנצרכה". ולפי שמדבר על ענינים שאין בהן מעשה ואינו צריך להתגבר בעבור אלה על יצר הלב, אמר לבד "אל תשכח". כי הדברים שהן קלי הערך בעיני האדם ישכחם מהר, אבל הדברים היקרים והנפלאים בעיניו, יזכרם תמיד לפי שעושים רושם בכח השומר. וצוה שכל כך יהיו דברי התורה יקרים ונפלאים בעיניו יותר מכל חפציו עד שלא ישכחם. וכדרך (תהלים קיט, קכט) "פלאות עדותיך על כן נצרתם נפשי". וכמו ששנינו (אבות, ג משנה ח) "כל השוכח דבר אחד ממשנתו חייב מיתה. יכול אפילו תקפה עליו משנתו? ת"ל 'ופן יסורו מלבבך'. הא אינו מתחייב עד שישב ויסירם מלבו". ובפירושנו למסכת אבות<sup class="footnote-marker">1</sup><i class="footnote">יין לבנון, מהד' תשס"ג עמ' 202-204</i> פרשנוה. ופה לפרש המליצות באתי. ואמר עוד "ומצותי יצור לבך". ומלת "לב" בארנוהו פעמים רבות שהוא על כח הממשלה שבנפש. ולכן הזכירו שהאדם חייב לנצור המצווֹת בלבו, ולגזור על כל כחותיו שיפעלו כפי המצווֹת הללו. ושיזהרו מֵעֲבוֹר על המצווֹת:
(משלי ג, ב) "כי ארך ימים ושנות חיים ושלום יוסיפו לך". פירוש, אל תחשוב שיש בתורותיו ובמצותיו דבר המקצר ימים והגורם חיי צער, וביותר בעבור מלחמת יצר-הלב הקשה שאתה צריך להתגבר עליו; ותאמר שעל ידי כן יאבדו שנותיך וירגז לבבך כל הימים אשר אתה חי. כי נהפוך הוא. התורות והמצווֹת יוסיפו לך ארך ימים ושנות חיים. כמו שכתוב בתורה (דברים לב, מז) "כי לא דבר רק הוא מכם כי הוא חייכם ובדבר הזה תאריכו ימים". וארך ימים הוא בעולם הזה גם לעולם הבא. וכמו שאמרו (שם ח, טז) "ולמען יאריכון ימיך". (קידושין לט, ב) "לעולם שכולו ארוך". "ושנות חיים" הם שנים של חיים טובים וקורת רוח ושמחה (יומא עא, א). ומליצת "אורך" נופל על ימים לא על שנים. כי "ימים" בלשון עברי על הזמנים. כמו (ויקרא כה, נ) "כימי שכיר". (דברים יא, כא) "כימי השמים על הארץ". ויש זמן ארוך, ויש זמן קצר. והבטיח שיחיינו השם ב"ה זמנים ארוכים. ולא יפול מליצה זו על "שנים". כי מלת "שנה" על שוב השמש להקיף הגלגל מנקודה שכלתה בה מַהֲלְכָהּ. וכל השנים שווים שס"ה יום ואיזו שעות. ולא יתכן לומר אורך וקוצר על השנים. אבל הבטיחוֹ שתהיינה כל שנותיו שנות חיים, כי תקופת השמש המחברת השנה, מולידה בתקופותיה תחלואים לַגְוִיוֹת, קור וחום, קיץ וחורף, ושנוי עתים. כידוע לבעלי חכמת הטבע (עיין ספורנו על בראשית ח, כב; וכן י, כה). וכענין (תהלים קא, ו) "יומם השמש לא יככה" וגו'. ובהשגחת השם ב"ה על יְרֵאָיו ינצלו מכל אלה, ויחיו בטובה ובשמחה. ומלת "שלום" כולל ההצלחה האחרונה שיגיע האדם אליה. וכמו שאמרו ז"ל (סוף מסכת עוקצין) "לא מצא הקב"ה כלי מחזיק ברכה אלא השלום". ולכן כל הברכות חותמים בשלום כמו (במדבר ו, כו) "וישם לך שלום". ותחת כי אמרת שיהיו חייך חיי צער במלחמה אשר אתה נלחם עם יִצְרְךָ הקשה, הנני מבטיחך שתהיה בשלום. כי אם תלך אחרי שרירות לבבך ותשמע לעצת יצרך, כל היום לבך דוי. כי הכחות המתנשאות בטבעיהן, כל אחד מתנשא על דרך אחר, (תהלים קכ, ז) "והמה למלחמה". גם אם תעשה כתאותיך לא תשקוט נהמת לבך, לפי שאין גבול לכחות נפש האדם בטבעיהן, וכדברי הכלל השמיני. וע"י כן תהיה בעמל פנימי ובצער מתמיד. ואם תירא את ה' ותשמור מצותיו אעפ"י שבראשיתך יכבד עליך להתגבר על יצרך, הנה כשתעשה את שלך, יגמור ה' בעדך ויעזרך ממרומים. וכדברי הכלל הכ"ז, וְיִּשָׁמְעוּ כל הכחות הפנימיות לעצת החכמה ואז יהיה שלום והשקט בנפשך. וזהו מעלת "חכם הלב" השמח בחכמה. ואמר "יוסיפו לך". לפי שגם כל העמים נצטוו על מצות ידועות כפי ארחות החכמה, ואלה הם שבע מצות בני נח, והן נטועות בשקול הדעת וכמו שבארנו בבית הראשון (חדר ח' חלון ו'). ואם ישמרו המצווֹת הללו ביראת ה', הנה שכרם אתם. וכמו שאמרו (סנהדרין, תוספתא, פרק יג) "חסידי אומות העולם יש להם חלק לעולם הבא". אבל לא ידמו למי ששומר מצות ה' ותורותיו שנצטוו בהן ישראל, הנפלאים כולם משקול דעת האדם ונשגבים מארחות הטבע הנהוג. והשומרים, משכורתם [היא] למעלה מן הטבע הפלא ופלא. וכמו שבארנו שם. ולכן אמר "יוסיפו לך":

Window 3

(משלי ג, ג) "חסד ואמת אל יעזבוך, קשרם על גרגרותיך, כתבם על לוח לבך". פירוש, אחר שהזהיר על התורה שיזכרנה במחשבתו, וזהו ההתבוננות והמזימה; וכן הזהיר על שמירת המצווֹת שהן מעשה החכמה, אמר "חסד ואמת אל יעזבוך". והן שני התוארים שמתוארת בהן התורה העליונה. "חסד" כמו (שם לא, כו) "ותורת חסד על לשונה". "ואמת", כמו (מלאכי ב, ו) "תורת אמת היתה בפיהו". וכבר בארנו בכלל השני שדרכי החכמה מתוארים "אמת". וכן פרשנו למעלה (חדר י', חלון י"ז). כי "תורת חסד" הן מדת חסידות והדרכים הנפלאים שתשיגם בינת האדם מדרכי החכמה וממליצותיה. והתורה כוללת החכמה והבינה. וכמו שבארנו בבית הראשון (חדר ז' חלון ח'). וכמו שהאדם בצדקתו יעשה חסד ואמת, כי יקיים דרכי החכמה שהן אמת, ויעשה לפנים משורת הדין במידות חסידות כפי דרכי בינתו וכדוגמא שבארנו (חדר ז' חלון ח'). וכמו שהאדם בצדקתו יעשה חסד ואמת, כי יקיים דרכי החכמה שהן אמת, ויעשה לפנים משורת הדין במידות חסידות כפי דרכי בינתו. וכדוגמא שבארנו (חדר ז' חלון ט"ז) בפירוש (קהלת ז, כה) "סבותי אני ולבי לדעת" וגו'. וזהו חסד. כן נוהג השם ב"ה במדות הללו. והם נזכרים בתוך מדות רחמיו שנאמר (שמות לד, ו) "יי' יי' וגו' ורב חסד ואמת". כי השם ברוך הוא נוהג עולמו במדת החכמה שהיא אמת. גם מתחסד עם בריותיו ומיטיב עמהם לפנים משורת הדין. והכל מדה במדה. מי שנוהג בחסד ואמת, לעומתו נוהג השם ב"ה עמו ג"כ בחסד ואמת. ולכן המשורר האלוהי בכל תפלותיו בקש על שני אלה, כמו (תהלים מ, יב) "חסדך ואמיתך תמיד יצרוני". (שם קלח, ב) "ואודה את שמך על חסדך ועל אמתך", (שם כה, י) "כל ארחות יי' חסד ואמת, לנוצרי בריתו ועדותיו", (שם פט, טו) "חסד ואמת יקדמו פניך". וכדומה להן. ועל זה הבטיח פה "חסד ואמת אל יעזבוך". כי ימשיך השם ב"ה עליך חוט של חסד ממרומים. כדרך (שם לו, יא) "משוך חסדך ליודעיך". וכן יאיר עליך אור, וכדרך (שם) "וצדקתך לישרי לב". והנה בהיות אור שתי המאורות הללו נוצצים בלב האדם, שהוא רוח חכמה ורוח בינה, אז יקל עליו לאסוף החכמה ולשמרה בלב, ולהמשיל כחותיו הנפשיות כפי ארחות החכמה. וכבר בארנו בכלל התשיעי, שלא תִוָדַע החכמה לאדם באמצעות שכלו ובינתו, והיא צריכה להאסף מחוץ לנפש אל כח החכמה הנטועה בנפש. וזה באמצעות התלמוד שילמדנה תמיד מפי חכמים ומספרי החכמה, וע"י רוב התלמוד תתחזק בנפש.
ומלת "גרגרותיך" על הקנה המוציאה קול. ועל זה אמר "קשרם על גרגרותיך". וזה משל. המשיל החכמה לתכשיט שעל הגוף, שאינו חלק מן הגוף עצמו וצריך התכשיט להיות נקשר על הגוף בפתילים, ולולי הפתילים ימוט. וכן החכמה איננה חלק מן הנפש, כי לא תִוָדַע ע"י אחת הכחות הנפשיות. גם חֻקוֹתיה סותרות טבע יצר הלב ולכן צריכה להקשר עם הנפש. וההקשר הוא בפתילי התלמוד המביא לידי שמירה ומעשה. וכבר בארנו מליצת "לוח לב" בבית הראשון (חדר ה' חלון ט'). ואמרנו כי שתי לוחות הלב כדמות שתי לוחות אבן. ויצר הלב הקשה נמשל לאבן. כמו שאמר (יחזקאל לו, כו) "והסירותי את לב האבן מבשרכם". והדמוי נפלא מאד. שכמו שקשה לחקוק פִּתּוּחִים בתוך האבן הקשה, כן קשה לכתוב מכתב החכמה על לוח הלב, לפי שהן נגד טבע הלב. ואולם ע"י רוב התלמוד וההרגל יעשה בו רושם גדול כי יִלָוֶה אליו העזר האלוהי, וכדברי הכלל הכ"ז. וכמו שאמרו (אבות דר' נתן, פרק ו פסקא ב) על ר' עקיבא. כשראה מים נוטפים על צור החלמיש שעשו בו רושם, ודן קל וחומר בעצמו שתעשה התורה רושם בלבו. ועל זה אמר "כתבם על לוח לבך". כלומר אל תמוש מהגות בה יומם ולילה, ולא תרף מהתגבר על יצר לבבך. עד שתכתבנה על לוח לבך. ותהיה כמו מכתב אלהים חָרות על הלוחות:
(משלי ג, ד) "ומצא חן ושכל טוב בעיני אלהים ואדם". פירוש, אם תעשה כן ותהיה החכמה כתובה על לוח לבך הנה יִלָוֶה אליך העזר האלוהי, ותנחל עוז ממרומים, גם תנחל אומץ כח. וכמבואר למעלה (חדר ד' חלון ו'). ותמצא חן ושכל טוב בעיני אלהים ואדם. וכבר בארנו למעלה (חדר ט' חלון י"ז) פירוש פסוק (משלי לא, ל) "שקר החן והבל היופי, אשה יראת יי' היא תתהלל". ואמרנו כי נפשות רבות שלמדו חכמות למודיות וחכמת כל מלאכת מעשה, והן נושאות חן בעיני מלך ושרים. אבל בהיותם נלוזים מן החכמה, הנה שקר החן בעבור שאיננו בדרך אמת. וכן יש נפשות רבות בטבעיהן בעלות השכל והבינה הגדולים, שהן נוי ויופי להן. אבל בעבור שהן נלוזין מן החכמה אין שכלם ובינתם נחשב למאומה. הבל הם כי כל ענינם להבין שירי הכסילים ולהמציא תחבולות בעניני העולם, וכל אשר תחת השמש הבל הוא. ומלבד תתהלל הנפש בחכמה ויראת ה'. ועל זה אמר אם תקשרם על גרגרותיך ותכתבם על לוח לבך ותזכה לעזר האלוהי ממרומים בעבור חכמתך וצדקתך, הנה תמצא חן בחכמתך כאשר תתפלל לאלהיך ותבקש ממנו דבר, תמצא בעיניו חן וימלא כל משאלותיך. כדרך (שמות לג, יג) "ועתה אם נא מצאתי חן בעיניך" וגו'. וענהו השם ב"ה (לג, יז) "גם את הדבר הזה אשר דברת אעשה כי מצאת חן בעיני". וכן כאשר תבקש דבר ממלך ושרים או מאחד מבני אדם ישמעו דבריך ויעשה כל אחד מהם כרצונך. וכן כשתדבר דברי פיך בעניני החכמה והדעת, תהיינה דבריך לחן ולחסד בעיני כל שומעיהם. כדרך (קהלת י, יב) "דברי פי חכם חן" ובארנוהו למעלה (חדר ג' חלון ג'). וכן (משלי טז, יד) "ואיש חכם יכפרנה". ובארנוהו ג"כ (חדר ג' חלון ה'). וכן תמצא שכל טוב כאשר תשכיל בשכלך ותרכיב הרכבות ותמציא המצאות. הנה בעבור שהן נוסדים על מוסדות החכמה, ייטיבו בעיני האלהים ותקבל שכר עליהן. כדרך (דניאל ט, יג) "ולהשכיל באמתך". (דהי"ב ל, כב) "וידבר יחזקיהו על לב כל הלוים המשכילים שכל טוב ליי'". ורמזנו על זה בפתיחתנו לבית הראשון, ויתבאר עוד בספר "מעין גנים" בעז"ה. וכן תמצא שכל טוב בעיני בני אדם. כי יפלאו דברים והמצאותיך בעיניהם, וידעו כולם כי איש שכל אתה. ונגד כל זה אמר "בעיני אלהים ואדם". להבדיל בין הנפש היקרה מחכמה ומכבוד, ובין הנפש הנלוזה מחכמה ויודעת החכמות הלמודיות ומלאכת מעשה. או שהיא בעלת השכל והבינה הגדולים, שאעפ"י שהם מוצאים חן, אין זה אלא בעיני מקצת בני אדם הנהנין מהן, אבל אינן מוצאין חן בעיני האלהים בעבור שהן בוזי חכמה ומוסר. וכן נראין יפין בעיני אדם בעבור מהירות וחַדוּת שכלם, אבל אינן יפין בעיני האלהים, ולא טובים עד שלא יתוארו המצאותיהם ותחבולותיהם בתארי השכל והבינה. וכמו שבארנו פעמים רבות, גם יתבאר בחלון הסמוך. והנפש הַחֲכָמָה תמצא חן בעיני אלהים ואדם. וכן שִׂכְלָה תקרא "שכל טוב בעיני אלהים ואדם".

Window 4

(משלי ג, ה) "בטח אל יי' בכל לבך ואל בינתך אל תשען". פירוש, אחר שהודיע שכר ההולכים בדרך ה', זוכרי בריתו ושומרי מצותיו, שאַל יעזבום מאורות החסד והאמת, ושבאחריתם תהיה החכמה כמו מכתב אלהים על לוח לבם. ויזכו לאור הנאצל ממרומים, עד שימצאו חן ושכל טוב בעיני אלהים ואדם. חזר להוכיח את בני האדם, והזהירם שישמרו מנפול במהמורות בל יקומו. ואלה המהמורות רמזנו עליהן בבית הראשון (חדר ו' חלון יו"ד) והן כת ה"חכמים בעיניהם". וכת ה"נבונים נגד פניהם". כי (משלי ב, יט) "כל באיה לא ישובון ולא ישיגו ארחות חיים" ואינן דומים לשאר הנלוזים החוטאים מתגבורת יצרם. כי הם יתנחמו מפשעיהם, ולא כן שתי הכתות הרעות הנזכרות המתקוממים ביד רמה נגד חֻקֵי השם ב"ה ותורותיו ואינם שבים לעולם. וכמו שפרשנו במזמור התשובה [תהלים נא] (בחדר ח' חלון ז'). ולכן ראוי לאדם להתרחק במאוד ממחשבות המביאות להֶשְׁחֵת גדול כזה. וכבר בארנו בבית הראשון (חדר ד' חלון א') שמלת "לב" נופל על השכל והבינה הנטועים בנפש. גם בארנו למעלה (חדר ט' חלון י"א) שהשכל והבינה הנטועים בנפש הכסיל הנלוז מן החכמה, אעפ"י שהן בטבעיהן גדולים ורחבים לא תתוארנה בכתבי הקדש בתארי השכל והבינה כי אם בתאר "לב". וכדרך (משלי כח, כו) "בוטח בלבו הוא כסיל". ומלת "בוטח" נופל על הנשען בכל כחו על דבר מן הדברים ואין לו ספק וערעור על אותו הדבר. ועל דוגמא זו צריך האדם להשען על ה', לעשות ככל אשר צוהו ולא יטיל ספק, ולא יהרהר בלבו על שום ענין. אף על פי שאין שכלו ובינתו מבינים אותו הדבר ואף על פי שהוא מנגד להן. וזהו העקשות הטובה שדברנו עליה ברחבה בבית הראשון (חדר ד' חלון ח') ונגד כל זה אמר "בטח אל יי' בכל לבך". כלומר השען בהחלט אל ה', קבל דבריו ושמור מצותיו. אעפ"י שהן סותרות דרכי יצר לבך ודרכי שכלך ובינתך. ולפי שמדבר עם המסכל הענינים האלהיים ואין בינתו ישרה. תארם בתאר "לב" להורות שהן מנגדים בטבעיהן לחֻקֵי אלהים ותורותיו. ואעפ"כ יבטח בכולם על ה' וידע כי ישרים דרכי ה'. ודע כי שם "בינה" כשנזכר בכנוי אצל האדם יורה להיפך, שאיננו בינה. כמו (משלי כג, ד) "מבינתך חדל", כלומר מה שנחשב בינה בעיניך. וכן (איוב לט, כו) "המבינתך יאבר נץ?" כלומר בינתך המדומה. ואיננה בינה באמת לפי שאינו מבין אותו הענין. וכן בכתוב זה אמר "ואל בינתך אל תשען" כלומר אל בינתך המדומה. שאתה חושב "יש בי בינה גדולה, ואני מבין דבר זה כך או כך". אל תשען על זה, כי איננה בינה באמת ואתה מסכל הענין. ולכן לא אמר "ועל הבינה אל תשען". כי ראוי להשען על הבינה, כשהיא נקראת "בינה" באמת. אבל על "בינתך" הנדמה בעיניך שאתה מבין, אין לך להשען עליה. אעפ"י שנטועה בך בינה גדולה, ואתה מבין תקופות השמים וגימטריאות<sup class="footnote-marker">1</sup><i class="footnote">כלומר חכמת מדידות (גיאומטריה)</i> וכל דבר חכמת בינה, אתה מבין חידות ודברות בני אדם. אל ישיאוך כל אלה לחשוב שבינתך תוכל [על] כל, ושכל דבר הסותר לדרך בינתך איננו ישר. אלא בטל דרכי בינתך, והשען אל ה' אלהיך. וע"י כן תנצל מנפול במהמורה שנפלו בה ה"נבונים נגד פניהם". ובחלון החמישי יתבאר עוד בעז"ה:
(משלי ג, ו) "בכל דרכיך דעהו והוא יישר אורחותיך". פירוש, אולי תאמר אם לא אשען על בינתי, איך אנהג בחכמה באמונת הלב, ובמה אבין פרטי הדברים? כי אם אני נוהג כפי בינתי. היא תורֵני משפט המעשה בכל פרט ופרט כפי דרכה והשגתה. אבל אם אני נוהג נגד דרך בינתי כעִוֵּר הנשען על הפקח, מי יורני משפט המעשה כפי התחלפות העתים והמקבלים? לכן אמר "בכל דרכיך דעהו". ועתה אפרש. דע שיש הבדל בין מלת "דרך" למלת "ארח". מלת "דרך" נופל על המעבר הגדול שבמדינה ההולך מראשה ועד סופה. כמו (במדבר כא, כב) "בדרך המלך נלך". ומלת "ארח" נופל על המעבר הקטן ההולך מן הדרך הגדול, ומוליך אל עיר או כפר או שדה שבמדינה. והנה ארחות רבים מתפשטים מכל דרך ודרך. וההולך בדרך יוכל לנטות ממנו אל אחד הארחות כפי הצריך לו ללכת אל המקום שחפץ להיות שם. כי כל הארחות שבמדינה הולכות עד הדרך הגדולה. אבל הסָר מן הדרך לא יוכל לבוא אל האחרות. וכשיחפץ ללכת אל מחוז ידוע שבמדינה לא ידע אָן ילך. והוא משל נכבד. והנמשל כך הוא. כל המדות הידועות מתוארות במלת "דרכים" כמו (שמות יח, כ) "והודעת להם את הדרך ילכו בה". (דברים כח, ט) "והלכת בדרכיו". והן מַהֲלָכוֹת החכמה. כאילו תאמר "דרך הרחמים". "דרך החכמה". "דרך הקדושה". "דרך הנדיבות". "דרך הכילות". וכמו שאמרו ז"ל (ספרי, פרשת עקב, פסקא מט) על (דברים יא, כב) "'ללכת בכל דרכיו', מה המקום נקרא רחום וחנון, אף אתה הוי רחום וחנון", וכיוצא בזה. וכמו שהדרכים גדולים וסלולים ונודעים לכל, כן המדות הן ידועות לכל בעלי הנפשות. וכשתצוה החכמה העליונה "התנהג ברחמים, התנהג בקדושה". אנו יודעים ומוצאים הדרך הזה בנפשנו. ואולם כמו שיש ארחות רבות מתפשטות מכל דרך ודרך, כן מתפשטים מכל מדה ומדה מנהגים ופרטים רבים, ורובם נעלמים מעיני האדם ומהשגתו. לדוגמא נודע דרך הרחמים שהוא מדרכי החכמה. אבל אם יבין הארחות המתפשטות מדרך הרחמים, לדעת כיצד ינהג בכל דבר ודבר במדה ובמשקל כפי חֻקוֹת החכמה, עד שידע באיזו אופן תתפשט המדה הזאת נגד פלוני, ובאיזו אופן תתפשט נגד פלוני, וכן בכל מדה ומדה. וכמו שבארנו בבית הראשון (חדר ג' חלון ז'). דומה ממש למי שהולך בדרך הגדול וחפץ לנטות ממנה אל כפר או שדה שבמדינה, ומסכל איזו דרך מוליך אל מקום חפצו. והוא באמת ענין קשה מאד, וצריך בינה רחבה מאד להבין בפרטים הללו. וגם היא לא תספיק מבלעדי העזר האלוהי. כי הוא ב"ה מוליך את האדם בדרך הישר, ומישר בינתו להבין בכל דבר הבא לפניו משפט המעשה. על זה הבטיח בפרשה שניה מסֵפר משלי (משלי ב, ט) "אז תבין צדק משפט ומישרים כל מעגל טוב". ובארנוהו למעלה (חדר ט' חלון ג'). ושם מדבר עם איש חכם-לב שזכה בצדקתו וחכמתו לעזר האלוהי ממרומים. ודע כי מלת "דעהו" על תגבורת ציור החכמה בלב שעל זה נופל ג"כ לשון "ידיעה". כמו (שם א, ב) "לדעת חכמה ומוסר". (כד, יד) "כן דעה חכמה לנפשך". ופרשנו כל ענין במקומו, וכמבואר בכלל הכ"ח. ומי שהגיע למעלה זו שנהיתה בו החכמה כדעת קבועה, הוא איש חכם-לב והוא זוכה לרוח אלהים בחכמה ובתבונה ובדעת. ומלת "ישר" בארנו בבית הראשון (חדר ג' חלון ה') והוכחנו שנופל על דרכי הבינה. ועל היסודות הללו אמר שלמה "בכל דרכיך דעהו". כלומר אין לך רק להשען על ה', להתגבר על יצרך. ושתנהג בחכמה ולהרגיל ציורי לבך שתצטיירנה כפי החכמה, ושתהיה החכמה בלבך כמו טבע שני. ואז הוא יישר ארחותיך, כלומר משפט הארחות הנעלמות ממך. דע כי הוא ב"ה יישר בינתך ושכלך. כי יאצל עליך רוח טובה ממרומים ותבין כל הפרטים הנמשָׁלים לארחות המתפשטים מן הדרכים הגדולים. והבן:

Window 5

(משלי ג, ז) "אל תהי חכם בעיניך, יְרָא את יי' וסור מרע". פירוש, אחר שהזהיר את האדם מהשען על כח בינתו למען לא יפול ברשת "הנבונים נגד פניהם", והודיע שהכובש בינתו ונשען על השם ב"ה הוא יבין צדק ומישרים כל מעגל טוב; בא עתה להזהיר את האדם שלא יהיה מִכַּת ה"חכמים בעיניהם". והכת הזאת אינן נלוזים מן החכמה בעבור שכלם ובינתם הגדולה. כי אינם יכולים לעשות היקשים ונצוחים בשכלם. אלא שנשחת נפשם מן התאות והדמיונות, שמרוב הש[ת]קעם בתאוות לא יאמינו שהכח ביד האדם לסור מהן, ונפלו גם בפחת להאמין שאֵלה הדרכים טובים, ושכל מה שיצייר הלב בטבעו יתואר בחכמה. ודרכי החכמה באמת רחוקים הם מדמיונם, וילעיגו עליהן ולא יציירום בלבם כלל, ולא יעלה על רוחם שטבע יצר הלב רע ושהאדם צריך לדכאו וליסרו עד שירגיל לצייר דרך החכמה. אבל הם "חכמים בעיניהם" ואומרים הואיל והטבע חפץ כך וכך, ודאי כן נכון לעשות. והעושה להיפך בשגעון ינהג, אוכל את בשרו ומרקיב עצמותיו. ועל זה אמר "אל תהי חכם בעיניך". וכבר אמרנו בכלל הכ"ה שאין דרך לאדם לקבל על עצמו חֻקֵי החכמה זולתי באמצעות יראת ה'. כי הירא את ה' ובוש מכבודו וגדלו, יטה שכמו לקבל ולסבול עול החכמה אעפ"י שהיא מנגדת ליצר הלב וקשה על האדם להרגיל נפשו בדרכיו. ומלת "רע" תואר ליצר הלב. כדרך (בראשית ח, כא) "כי יצר לב האדם רע מנעוריו". ויש שתי דרכים בלב בכל דבר חכמה, כמבואר בכלל השני. ותחלת לכת האדם היא בדרך רע, כי מנעוריו הורגל עליו, וצריך לעזוב הדרך שהורגל עליו. ויתחיל ללכת בדרך הטוב שהיא דרך החכמה. ועל זה באה המליצה "ירא את יי'". סור עתה מדרך רע שאתה רגיל ללכת עליו עד הנה, ולֵך בדרך חכמה בעבור יראת ה'. והסתכל שלא אמר פה "ואל חכמתך אל תשען". כדמות המליצה האמורה על הבינה "ואל בינתך אל תשען". בעבור שאפשר לסמוך הכנוי בלשונות של חכמה, ותורֶה על חכמה נאמנה וגדולה. וטעם הדבר תבין מדברי הכלל הל"א. שדרכי החכמה יבדלו כפי מצב הנפשות ומעלתן כמו חכמת המלכים. חכמת בעלי הרוח הטובה. וכיוצא בהן. ואם נרמוז על חכמה נפלאה המיוחדת לאחד מאנשי הסגולה יהיה זה בהסמך הכנוי אליו. ומזה המין פרשנו (חדר ו' חלון ו') פסוק (מל"א ב, ו) "ועשית כחכמתך". (שמואל ב כ, כב) "ותבא האשה אל כל העם בחכמתה". ואיך יאמר "ואל חכמתך אל תשען"? שהמליצה סובלת חכמה נאמנה ג"כ. מה שאין כן בעניני בינה שאין המנהגים נתלים בהם לא יתכן להבדיל בין מצב נפש, למצב נפש אחרת בכנוי. וכשאמר "ואל בינתך" אין בכח המאמר ענין אחר זולתי בינה המדומה, שאינה בינה באמת. וכן תסתכל שכשדבר על החכמה אמר בפירוש "אל תהי חכם בעיניך". ולא הזהיר כן לענין הבינה לומר "אל תהי נבון נגד פניך". וכמה מן החכמה יש בזה. רק אם תראה מה שבארנו בבית הראשון (חדר ח' חלון ט') בפירוש תאר "נבון נגד פניו". והוכחנו שהוא תואר למי שחולק על האמת הנטועה בדעת כל אדם, ומעיז פניו לבטל האמת הנטוע גם בדעתו, בטענות והיקשים רעועים. ולכן נקרא "נבון נגד פניו". כי תבונתו המדומה מנגדת לאמת הנטועה בפניו שהיא צורת נפשו, ועל זה נאמר (משלי כא, כט) "העז איש רשע בפניו". כלומר הרשע מעיז לעמוד על דעתו, אעפ"י שבפניו מצוייר הדבר להיפך. ואיך יתכן להזהיר על זה ולומר "אל תהי נבון נגד פניך"? והוא חולק בזדון על הכל ואומר שדברי פיו אמת. וכל פה הדובר אליו מעקש וּמְעַוֵת הישר? ולכן אמר "ואל בינתך אל תשען". כלומר גם מה שאתה מבין בדרכי בינתך אל תשען עליו. כי בינת אדם קצרה ומגובלת ואין להשען עליה. כי בעל הנפש חושב שהוא מבין הענין, והשם ב"ה יודע שהוא מסכל הדבר. ובעבור כן ראוי לאדם לבטוח בה' גם נגד דרכי שכלו ובינתו. מה שאין כן ה"חכם בעיניו" המדמה כפי מחשבתו שכל ציורי נפשו הן מנהגים של חכמה, וטוען על חֻקֵי הקב"ה וביזה אותם בעבור שהן סותרות לטבע יצר הלב. וכדברי הכלל הכ'. וחושב שהן רעות בעצם וגורמים צער יגון ואנחה. וכנגדו אמר "אל תהי חכם בעיניך אלא ירא את ה'" יוצר השמים והארץ, אדון החכמה ומחוקקה. וסור מדרכי יצר הלב שהוא רע. ואם תאבה ותשמע אז טוב לך. וכמו שיבאר בפסוק הסמוך:
(משלי ג, ח) "רפאות תהי לשרך ושקוי לעצמותיך". פירוש, אל תראה בעיניך "שהחכמה צער ועמל לאדם ומחליש כחו, כי הוא צריך תמיד להלחם עם יצר הלב ולסבול בזיון וצער, ולעשות מוסר לנפשו שלא תשׂבע מתאוה ומדברים אסורים. להזהר מתענוגות בני אדם ומן הזוללות והסביאה, מרדוף אחרי העושר וההון, להתרחק מן הכבוד ומן השררה והרבנות. וכל אלה יוסיפו יגון, יחלישו הגוף, יביאו רקב בעצמות. וכיוצא בזה". כי שקר אתה רואה. אבל "רפאות תהי לשרך". כלומר החכמה היא רפואה לשרך, והוא טבור הגוף שהוא אונו ושרירותו. ומלבד שלא תחליש הגוף אבל גם אם חלש הוא תשלח רפואה. כי דרכי החכמה מוסיפים כח באדם ומשמרים אותו מכל מחלה. וההולך בחכמה השגחת השם דבקה עמו. כמו שכתוב בתורה (שמות כג, כה) "וברך את לחמך ואת מימך והסירותי מחלה מקרבך". והיא משמחת הלב ומשקיטו מהמית היצר. וכמו שבארנו בבית הראשון (חדר ג' חלונות ה-ו) ומן הלב תוצאות חיים. כי הוא המתפעל הראשון שבכלי הגוף. כמבואר שם (חלון ה' חדר א'). ובהיותו שקט ושמח, תהיה רפואה בכל הגוף. וכן תהיה החכמה שקוי לעצמות, שהן מוסדות הגוף. ואם יקרה בהם יובש, אין רפואה ואין תחבושת לרפאותם, כי הם מכוסים והמוח בפנים. והחכמה תַשְׁקֵם ותלחלחם שיעמדו בכחם. וכמו שבאר ישעיה ע"ה (ישעיה נח, י) "ותפק לרעב נפשך ונפש נענה תשביע" וגו' שהן מדרכי החכמה הרחמים והחנינה. ואמר (נח, יא) "ונחך יי' תמיד והשביע הצחצחות נפשך, ועצמותיך יחליץ והיית כגן רוה", וכמבואר בבית הראשון (חדר ג' חלון ו'). וכן בתורה (שמות טו, כו) "כל המחלה אשר שמתי וגו' כי אני יי' רופאך". וכן בפרשת עקב (דברים ז, יב-טז) ובכמה מקומות בתורה ובנביאים כתוב כן, שההולך בדרך חכמה ימלט מכל צער ויגון ומחלה. ועל הנלוז מן החכמה אמר (משלי ה, יא-יב) "ונהמת באחריתך בכלות בשרך ושארך. ואמרת איך שנאתי מוסר" וגו'. ולכן הזכיר פסוק זה "רפאות תהי לשרך" אצל ה"חכם בעיניו", כי הוא בונה טענתו ודמיונו על דבר זה. והבן:

Window 6

(משלי ג, ט) "כבד את יי' מהונך ומראשית כל תבואתך". פירוש, אחר שהזהיר את האדם שלא ישען על בינתו, וידע כי בינת האדם קצרה מהשיג תכלית הענינים האלהיים, חֻקֵי האלהים ותורותיו. ואחרי שהזהיר את האדם שאַל יהיה "חכם בעיניו". וידע כי החכמה הגמורה הפוכה מטבע יצר הלב. ושצריך האדם להתגבר על כחותיו עד שינהגו כפי החכמה; קבע פסוק (ט-י) "כבד את יי' מהונך וגו' וימלאו אסמיך שָׂבָע" וגו' ואח"כ קבע פסוק (ג, יא-יב) "מוסר יי' בני אל תמאס וגו' כי את אשר יאהב יי' יוכיח" וגו'. ואל תחשוב שבא שלמה להורות מצות וחקים בספר משלי. וביותר דברים המפורשים בתורה, כמו התרומות ומהעשרות והנדרים והנדבות, כי אינן מעניני הספר. גם לא היו ראויין להכתב בפרשה זו המזהרת על כלל החכמה כולה. ואולם שני הענינים שהזכיר הן למשל ולדוגמא. ענין "כבד את יי' מהונך" משל ותוכחה נגד הנשען על בינתו. וענין "מוסר יי' אל תמאס", משל ותוכחה נגד החכם בעיניו. ועתה אבאר ענינו. דע כי פסוק "כבד את יי' מהונך" היא מן המצוה המפורשת בתורה. כי תרומה גדולה קרויה ראשית. שנאמר (דברים יח, ד) "ראשית דגנך תירושך ויצהרך". חלה קרויה "ראשית", שנאמר (במדבר טו, כ) "ראשית עריסותיכם". בכורים קרוים "ראשית", שנאמר (דברים כו, ב) "ולקחת מראשית כל פרי האדמה". וכולם מתנות לכהני ה', והן מתנות מעוטות. כי תרומה גדולה א' ממאה. ובכורים תאנה אחת או אשכול אחד מכל הכרם. וחלה מעט מן העריסה. וכן צוה בתורה שנתן שכל שנה מחצית השקל מהוננו. העשיר לא ירבה והדל לא ימעיט, וממו נקנה התמידין והמוספין וקרבנות המוֹעדים לכפר על ישראל. ומלת "כבד" על הנותן לזולתו משלו. כדרך (במדבר כב, יז) "כי כבד אכבדך מאד וכל אשר תאמר אלי אעשה". ואמר (כב, יח) "אם יתן לי בלק מלא ביתו כסף וזהב". וכן (שמות כ, יב) "כבד את אביך ואת אמך". ואמרו קדמונינו ז"ל (קידושין לא, ב) "איזהו כבוד? מאכיל ומשקה מלביש ומכסה". ועל דרך זה אמר "כבד את יי' מהונך" כמו מחצית השקל וכן נדר או נדבה לבית ה', וכן עולה ומנחה ותודה ושלמים. וכן אמר (תהלים נ, כג) "זובח תודה יכבדנני". גם כבדהו מראשית כל תבואתך. כמו תרומת דגן. תרומת תירוש ויצהר, והחלה והבכורים וראשית גז הצאן. שהן כולם חלק גבוה וניתנין לכהנים. כמו שאמר [להם] (במדבר יח, כ) "אני חלקך ונחלתך". ואם תעשה ככה הבטיחה התורה שתעשיר עושר גדול וכמפורש בנבואה, שבשכר התרומה והמעשר יעשר האדם. שנאמר (מלאכי ג, י) "ובחנוני נא בזאת וגו' אם לא אפתח לכם את ארובות השמים והריקותי לכם ברכה עד בלי די". וכן אמר המלך שלמה (משלי ג, י) "וְיִּמָלְאוּ אסמיך שבע ותירוש יקביך יפרוצו". ואין לך דבר בכל התורה כולה הסותר דרך בינת האדם ודעתו כמו המצווֹת האלה. וזה משני טעמים. האחד, שכפי דרך הבינה שבאדם תלוי ונמשך קנין העושר והנכסים מן הזריזות וההשתדלות והתחבולות והבנת הסחורות והמלאכות המעשיות. ומקור כל אלה מרוח הבינה הנטועה באדם, כי היא טורחת להבין דרכי המשא ומתן והסחורות, ותשתדל בתחבולות לקנות ולמכור ולהמציא המצאות להביא הסחורות ממקום למקום בהוצאות מעוטות וכיוצא באלו. וראיה לזה. כי המלך שלמה אמר בספרו (משלי כג, ד) "אל תיגע להעשיר, מבינתך חדל". פירוש אל תטרח עצמך ותתיגע להזדרז זריזות גדולה לקנות עושר, ולהמציא תחבולות בבינתך בעבור העושר. כי החריצות שקר, והבינה הבל. ולכן מבינתך חדל והמנע. וגם פה אמר בכנוי "מבינתך" לפי שאיננה בינה. על כל פנים שמענו שכפי דעת ההמון ובינתם נמשך קנין העושר מכח הבינה הנטוע בנו. ואחר שאין הדבר כן אלא (משלי י, כב) "ברכת יי' היא תעשיר". והעושר הנקנה בתחבולות בני אדם מהבל ימעט, כמו שאמר (כג, ה) "התעיף עיניך בו ואיננו, כי עשה יעשה לו כנפים, כנשר יעוף השמים". והטעם השני, ישאל בעל הבינה, איך יתכן שבעבור מעט הדגן התירוש והיצהר או בעבור איזו שקלי כסף שאנו מכבדים בהן את השם ב"ה, יעשירנו עושר גדול? וכי לנדבותינו הוא צריך? ובדעת האדם נטוע כי השם ב"ה יוצר הכל, והכל מאתו. ומה נוכל להביא לו תשורה? וכמו שכתוב בספר תהלים (תהלים נ, י-יב) "כי לי כל חיתו יער בהמות בהררי אלף. ידעתי כל עוף הרים וזיז שדי עמדי. אם ארעב לא אמר לך כי לי תבל ומלואה". ומיכה הנביא אמר (מיכה ו, ו-ז) "במה אקדם יי', אכף לאלהי מרום? האקדמנו בעולות בעגלים בני שנה? הירצה יי' באלפי אילים, ברבבות נחלי שמן?" כלומר כפי דרך בינת האדם אין טעם בהקרבת העולות והשלמים וְהַסֵךְ נסכים ושמנים. וכן אמר (שמות יט, ה) "כי לי כל הארץ". ואמר (חגי ב, ח) "לי הכסף ולי הזהב נאום יי' צבאות". ואולם התורה העליונה הנשגבת משקול הדעת האנושי הודיעה לבני אדם הסוד הגדול הזה. ולכן צוה ברוח הקדש שאֶל בינתך אל תשען, כלומר לא בדבר גדול ולא בדבר קטן. ואם תשען עליה, הרי אתה קרוב להפיל חומות התורה הבצורות והגבוהות. ודע כי לתבונת השם אין חקר. הוא ידע מקום בינה וחכמה וּכְתָבָהּ בתורתו. ואם לפי היקש השכל והבינה, אם יתן איש ליי' כל הון ביתו בוז יבוזו לו. לפי האמת, פעמים שרבע שקל כסף [היא] סיבת עושר האדם וכבודו. ובעבור שלא מצא בכל חֻקוֹת התורה ענין סותר דרך בינת האדם כמו מצות המתנות ושהן מסבבות לאדם גם עושר גם כבוד, על כן היה למשל בפרשה זו. כי גם החקים המופלאים שבתורה כמו שעטנז ופרה אדומה וחזיר וכיוצא בהן, אע"פ שהן תעלומות ואין לבינת האדם מבוא בהן, אינן סותרות דרכי הבינה. לבד חֻקֵי המתנות שהן סותרות אותה. וצוה ברוח הקדש שלא נשען על בינתֵנו ולא נתיגע להעשיר בתחבולות. אבל נבטח בה' בכל לבנו לשמור מצותיו ולכבדו מהונינו ומראשית תבואתנו. ואז טוב לנו כל הימים. כי ימלאו אסמינו שבע, ותירוש יקבֵינו יפרוצו. וקל וחומר לשאר חֻקֵי התורה שאינן סותרים דרכי הבינה הנטועה באדם שיבטל האדם דעתו הקצרה נגד יושר חֻקֵי האלהים ותורותיו והבן:
(משלי ג, י) "וימלאו אסמיך שבע ותירוש יקביך יפרוצו". פירוש, בשכר זה ימלאו אסמיך שבע. ומלת "אסמיך" על אוצרות התבואה. וזה נגד "ראשית דגנך". ומלת "יפרוצו" על הרבוי כמו (בראשית ל, ל) "ויפרוץ לרוב". כי הדבר המרובה פורץ הכותלים לצאת, וזה נגד "ראשית תירושך ויצהרך". ולפי שהלחם נתן לשובע, הזכיר אצלו "שבע". ובתירוש אין שביעה, הזכיר אצלו "יפרוצו". גם אמר "שבע" כדרך שכתוב בתורה (ויקרא כו, ה) "ואכלתם לחמכם לשובע". ואמרו קדמונינו ז"ל (רש"י בשם תורת כהנים) "אדם אוכל מעט והוא מתברך במעיו". וזה שהפריש תרומותיו כראוי תבא הברכה באסמיו, ויתוסף כח בתבואה שיאכלנה לשובע. וכן נאמר בתורה (דברים כח, ה) "יצו יי' אתך את הברכה באסמיך". וכן התירוש יתוסף בו כח גדול שיפרוץ היקב. וכל זה אחר האסיפה והאוצר. והבן:

Window 7

(משלי ג, יא) "מוסר יי', בני, אל תמאס ואל תקוץ בתוכחתו". פירוש, זה המשל השני והוא נגד ה"חכם בעיניו". וגם המצוה הזאת מפורשת בתורה שנאמר (דברים ח, א) "כל המצוה אשר אנכי מצוך היום תשמרון לעשות למען תחיון ורביתם". פירוש, שִׁמרו מצות התורה כי הם יוסיפו לכם ארך ימים ושנות חיים כמבואר למעלה (חלון ב'). ואמר (דברים ח, ב) "וזכרת את כל הדרך אשר הוליכך וגו' למען ענותך לנסותך לדעת את אשר בלבבך התשמור מצותיו אם לא". כלומר זכור כי עניתיך בדרך והבאתיך לנסיונות רבות. ואתה לא עמדת בנסיון כמו ברפידים ובארץ אדום וכיוצא. למען יִוָדַע לך שאינך שלם ביראת ה', וע"י כן למדתיך להועיל. ולולי עונית ונוסית היית טועה בנפשך לחשוב שאתה שלם וטוב. ואמר (דברים ח, ג-ד) "ויענך וירעיבך ויאכילך את המן וגו' שמלתך לא בלתה מעליך ורגלך לא בצקה זה ארבעים שנה". כלומר עניתיך והרעבתיך. גם הטיבותי לעשות עמך הפלא ופלא להאכילך את המן אשר לא ידעת ולא ידעון אבותיך. ושלא בלתה שמלתך מעליך ורגלך לא בצקה. והנה כל אלה הם דברים הסותרים זה את זה. מקצתן כמו רעות. ומקצתן טובות גדולות. ועל כן אמר אחריו (שם ח, ה) "וידעת עם לבבך כי כאשר ייסר איש את בנו, יי' אלהיך מיסרך". והמליצה הזאת דומה למליצת (שם ד, לט) "וידעת היום והשבות אל לבבך כי יי' הוא האלהים" וגו'. אפרשנה בשרש "ידע" בעז"ה. והיא מצוה להבין בדרך בינה והשכל כי ה' הוא האלהים. ולכן אמר "אל לבבך" כי מלת "לב" על השכל והבינה והדעת הנטועים בנפש האדם. וכן הפסוק הזה מְצַוֶה להבין בשכל ובבינה. כי המוסר<sup class="footnote-marker">1</sup><i class="footnote">היסורין</i> הבא מן השמים על האדם ההולך בחכמה, אינו מדרך שנאה ונקמה חלילה. אלא דומה למוסר שמיסר האב את בנו, שהוא מאהבתו אותו ומיסרו לטובתו להביאו לדרך החיים. ואם יזכור האדם מה שקרה במדבר, יבין שהאמת כן הוא. כי שם עִנָּה בדרך כוחינו, הרעיבנו והביאנו לצמא. ואם תאמר שבשנאתו אותנו עשה כן? אם כן, מה תאמר לטובותיו הגדולות שהטיב עמנו? שהאכילנו המן, שלא בלו שמלותינו, ורגלנו לא בצקה. והן טובות למעלה מדרך הטבע. ועל כרחך תודֶה שהיה המוסר לטובתנו. וכמו שאמר "לדעת את אשר בלבבך". וא"כ בכל דור ודור כשיבואו על אדם ההולך בדרכי התורה מוסר ומשפט, חייב להבין ולדעת שהוא לטובתו. ולהודות לה' על טובו שחפץ להביאו לדרך חיים. כמו שאמר נעים זמירות ישראל (תהלים קיט, עא) "טוב לי כי עוניתי למען אלמד חקיך". ואמר (שם קיח, יח) "יסר יסרני יה ולמות לא נתנני". כלומר ע"י המוסר הציל נפשי משחת וממות. וכבר בארנו בקצרה בבית הראשון (חדר ו' חלון ח') פירוש "מוסר", שהנחתו על מאסר הכחות הנפשיות. ויש מוסר השכל, ויש מוסר עונש. ואם לא יוכל האדם לְהִוָסֵר במוסר השכל, יבואו עליו מוסרי עונש. וכל זה ברחמים גדולים. על דרך משל שהוא פרוץ בעריות, ואן בכח מוסר השכל להשיבו מפשעיו, ישלח ה' בו חלאים רעים המחלישים מזג הגוף הנפעל מכח תאות הנשים, אז ישוב אל ה' וירחמהו. ואין בכל מצות התורה ענין הסותר יותר דרך ה"חכם בעיניו" כמו המצוה הזאת. כי לפי דעתו כל הכחות בטבעיהן פועלות בחכמה, והולך בשרירות לבו. ומטעם זה אינו חפץ לקבל אפילו עול מצוה קלה. לפי שהיא נגד טבע היצר החפץ בתענוגים ובדרכי התאוות. ואיך יקבל מוסר חלאים רעים בטוב לב, בעבור שהן מחלישות כח היצר והתאוה? והיא צרה כפולה בעיניו. האחד, חולשת היצר, שהוא חפץ בחזקו ובשרירותו. והשני, צרת ומדוה החולי. ולכן כתב המצוה הזאת למשל ברוח הקודש. ואמר "מוסר יי' בני אל תמאס" כלומר השמר לך מהיות חכם בעיניך, אך ירא את ה' וקבל מצותיו וסור מדרך רע וְהִלָחֵם ביצרך. וכשיבואו עליך מוסרי השם ב"ה אל תמאס בהם, ואל תקוץ בתוכחותיו. ותבין שהכל לטובתך ליסרך ולהביאך לדרך החיים. כי דרכי לבך רעים וקשים לפרוש מהם, ואתה צריך למוסר, צרות ותחלואים. וזולת זה יתגבר יצרך עליך יום יום, ובאחריתך תרד לבאר שחת. והנה עָרַך שלמה משל לכל כת וכת, ותפס בכל אחד הקצה האחרון. ואם יעמוד האדם בשתי אלה, אות ומופת שאיננו נשען על בינתו בשום דבר, ושאיננו חכם בעיניו בשום דבר. כמו שבארנו שמצות "כבד את יי' מהונך" שסותר בינת האדם. ואם יקיים מצוה זו בטוב לב ויבטח בה' ולא ייגע להעשיר בתחבולות, בלי ספק יעמוד בכל הדברים האחרים שאינן כל כך נגד בינת האדם. ואם יקיים מצות "מוסר יי' בני אל תמאס", ויהיה טוב לב ביסורין, בלי ספק יעשה בטוב לב כל חקי התורה ומצותיה. והבן:
(משלי ג, יב) "כי את אשר יאהב יי' יוכיח, וכאָב את בן ירצה". פירוש, בפסוק שלפניו הזכיר שני דברים מוסר ותוכחה. ויש הבדל גדול ביניהן ויתבאר בספר "מעין גנים". ופה ארמוז בקצרה. הנחת "מוסר" על שימת גבול לכחות הנפש שפרצו גבולי החכמה. והנחת "תוכחה" על הברור המדעי והנצוח ההחלטי בדבר מן הדברים. ומי שפרץ גבול החכמה צריך מוסר. וכמו שבארנו ממשל הפרוץ בעריות. ומי שלא פרץ גבול החכמה לא יתכן אצלו מוסר. אבל יבואו עליו תחלואים וצרות, להעתיק כחות נפשו מן הכח אל הפועל. כי יש שהוא בעל נפש יקרה וכחותיו גדולות, והוא לא ידע, וכדברי הכלל הל"א. ולפעמים חושב שהגיע לרום המדרגות. ויוצר הנפשות ב"ה רואה שאינו עושה מה שבכחו לעשות, מביא עליו צרות להעירו. ובאמצעותן יתברר לו כי לא שלם לבו עם ה' כראוי לו, ושאם יקרנו נסיון לא יעמוד בו. ומזה המין היו מכות איוב הצדיק, וכן צרות ישראל במדבר, וכמו שבארנו. והנה כבוא צרות על הפורץ גבולי החכמה יבין שהם לטובתו. ואין כן מי שהולך בתומו יקשה בעיניו צרתו. ולכן נגד "מוסר יי' בני אל תמאס" לא הזכיר דבר. אבל נגד "ואל תקוץ בתוכחתו" אמר הטעם "כי את אשר יאהב יי' יוכיח". שהן סימן שהוא אהוב לאלהיו, והוא ב"ה רואה שיוכל להעתיק למדרגה יותר גדולה ואז יוכיחהו לגלות אזנו. וזה דומה לאהבת האב אל בנו כשמבין בו שהוא עתיד להיות איש גדול ונכבד, יוכיחהו תמיד להעלותו ממדרגה למדרגה. ועל זה אמר "וכאָב את בן ירצה". ולכן כשספרה התורה מה שקרה במדבר, לא הזכירה לשון מוסר. לבד בפסוק (דברים ח, ה) "וידעת עם לבבך". אמר "כי כאשר ייסר איש את בנו יי' אלהיך מסרך". כי הוא מלמד לדורות שהצרות הבאות על אנשי התורה, הם מוסר ברחמים. כי במדבר היו על הרוב תוכחות כמבואר. והמלך שלמה גלה ברוח הקדש סוד התוכחה, שמלבד שהיא במדת הרחמים אבל היא ג"כ מאהבה:

Window 8

(משלי ג, יג) "אשרי אדם מצא חכמה, ואדם יפיק תבונה". פירוש, אחר שהזכיר מן ההשען על כח הבינה ומהיות "חכם בעיניו", וצוה על הבטחון בה' בלב, ועל היראה וסור מרע; שב על הענין הראשון שהחל בו הוא ש"נוצֵר התורה" לא יעזבוהו חסד ואמת, ויהיה מכתב אלהים על לבו וימצא חן ושכל טוב, שהן הסגולות האחרונות שיזכה אליהן החכם. ואמר עתה "אשרי אדם מצא חכמה". והמליצה הזאת נשענת על הכלל הכ"ב. שהציורים הנכבדים תתעלמנה בסתר הנפש, ויוכל האדם להוציאם ברוחו, וכדברי הכלל הכ"ג. אבל עיקר צאתם אל הפועל הוא בעזר אלוהי כשיִלָוֶה לאדם רוח אלהים. אז יצטיירו ציורי החכמה הרבים לעיני הלב, וכדברי הכלל הכ"ז. ומי שזוכה לסגולה הזאת, מאושר בעולם הזה ובעולם הבא כי הוא שמח בחכמה ומושל על הסּכלות והולך בטח. ומלת "מצא" משל, כמי שמוצא דבר לא היה בידו מקדם. וכן המוצא ציורי החכמה פתאום בלבו לא הצטיירו בו קודם לכן. וכבר אמרנו בבית הראשון (חדר ה' חלון ה') שהעזר האלוהי הזה כולל סגולת השכל והבינה המסתופפים עמה, וכמו שאמר למעלה (ג, ד) "ומצא חן ושכל טוב". וכאשר תנוח על הנפש, אז יבין המליצות העמוקות ויכנס בסתרי החכמה להבין דבר מדבר. ובספר "מעין גנים" יתבאר שכל דבר אמת שיוציא האדם בבינתו מן החכמה והדעת נקרא "תבונה", ושם אפרש בעז"ה. ומלת "יפיק" כמו יוציא, כי ההפקה היא ההוצאה. ועל זה אמר "ואדם יפיק תבונה". כלומר אשרי האדם שזכה לרוח בינה להוציא דברי תבונות בבינתו; הן בעניני חכמה, הן בעינינ מדע. וכבר דברנו בפירוש פסוק זה למעלה (חדר ט' חלון ז'):
(משלי ג, יד) "כי טוב סחרה מסחר כסף, ומחרוץ תבואתה". פירוש, הזכיר כי טוב סחרה מסחר כסף נגד "ואדם יפיק תבונה". והזכיר ומחרוץ תבואתה, נגד "אשרי אדם מצא חכמה". ומלת "כסף" על המטבע היוצא במדינה. כמו (בראשית לז, כח) "בעשרים כסף". וזה דרך לשון עברי. ומלת חרוץ כמו גזור. כמו (מל"א כ, מ) "כן משפטך, אתה חרצת". ונפל על המחצבים הנגזרים מן הארץ. כמו הכסף והזהב והאבנים הטובות וכדומה. ומלת "סחרה" על משא ומתן קנייה ומכירה. ומלת "תבואה", על כל הבא לאדם ריוח ויתרון, כמו (ויקרא יט, כה) "להוסיף לכם תבואתו". וזה על פירות האילן. וכן הדגן התירוש והיצהר. והיקר שבכל התבואות הוא החרוץ. כי מי שיש באדמתו הרים שנחצבים מהם הזהב והכסף והאבנים טובות יביאו לבעליהן סגולת מלכים. והנה הקנייה והמכירה תמיד בכסף עם המטבע הנהוג במדינה. והוא שוה לכל ונלקח מכל אדם. ואין כן החרוץ שלא ישאו ויתנו בו אבל מן החרוץ יעשו המטבעות. ונמשלו עליהם החכמה והתבונה, כי ה"חכמה" כוללות כל הסגולות. כמו החרוץ הכולל כל המחצבים. אבל עניניה סתומים לא יבינום כל אדם. ואין כן דברי "תבונות" שהמבין המפיק אותן בבינתו, יבינם לזולתו, וכל אדם יקבלם כי יבינום. ולכן נמשלו לכסף היוצא במדינה. והנה יסוד התבונה ודברי בינות היא החכמה. כמו שהחרוץ יסוד המטבעות, בין כסף בין זהב. ועל זה אמר שהאיש אשר מצא חכמה ונפשו מלאה חכמה, הנה תביא לו דברים טובים מן החרוץ. וכן כשיסחר בה ויבין דבריה לאחרים, יקנה יותר טוב מאשר יוכל לקנות בכסף. כי החרוץ והכסף אין בהם טוב רק בדברים שתחת השמש, לאסוף סגולות מלכים ולקנות נחלת שדה וכרם כלים ובגדים ובתים ומעדנים וממתקים וכיוצא. והחכמה והתבונה מלבד שתביא כל אלה, עוד תביא הסגולות שהן ממעל לשמש, כמו שיתבאר. וגם בענין זה דברנו למעלה (חדר ט' חלון י"ב).

Window 9

(משלי ג, טו) "יקרה היא מפנינים וכל חפציך לא ישוו בה". פירוש אחר שהזכיר שתבואת החכמה טובה מחרוץ, וסחרה מסחר כסף, פירש דבריו ואמר הרי היא יקרה מפנינים וכל חפציך שאתה חפץ בהן, והם הזהב והכסף וסגולת מלכים והמדינות אדם פטדה וברקת, וכל מיני מלאכת מעשה, לא תשווה ערכם לערך החכמה. ואם כן תדע שתבואת החכמה טוב מן החרוץ. ומלת "יקרה" יונח על דבר סגולה הנמצא מעט ולפרקים. וכבר בארנו למעלה (חדר ט' חלון י') טעם הזכירו הפנינים לבדה ואע"פי שהן בכלל כל החפצים. ופרשנו פסוק (משלי ח, יא) "כי טובה חכמה מפנינים וכל חפצים לא ישוו בה". ואמרנו שאעפ"י שרבים מן האבנים הטובות נחפצים יותר מן הפנינים, יש בפנינים סגולות פרטיות לא תמצאנה בשאר החפצים. האחת, בעבור תמונתן שהן עגולות והיא התמונה היותר שלמה, אין בה חסרון. ואל זה נמשלת החכמה שהיא שלמה ותמימה מכל צד, כדרך (תהלים יט, ח) "תורת יי' תמימה". שנית, שאין בעגולה לא ראש ולא סוף, לא פנים ולא אחור, ואין למקום אחד ממנה יתרון על השני. ואמרנו שמטעם זה נקראים "פנינים", שכולן פנים ולא אחור. שכן דרך לשון הקדש שהמלות הכפולות מורות על ההפלגה. כמו ירק ירקרק, אדם אדמדם, צח צחצחות. שהן על (רוב) [רבוי] הירקרקות והאדמדמות והצחצחות. וכן פנים ופנינים על רוב מראה הפנים מכל צד. וגם אל זה תִמָשֵׁל החכמה שכולה "פנים" ואין ענין שיש לו יתרון על ענין אחר. כי כל דבריה דברי אלהים חיים, וכדרך (משלי כט, ג) "ורועה זונות יאבד הון", שאמרו קדמונינו ז"ל (עירובין סד, א) "זה האומר שמועה זו נאה, ושמועה זו אינה נאה" ובארנוהו למעלה (חדר ט' חלון י'). שלישית, מראה הפנינים לבנה, והוא עין הטהרה והנקיות. וגם אל זה נמשלה החכמה, כי היא טהורה ועינה כעין הבדולח. כדרך (קהלת ט, ח) "בכל עת יהיו בגדיך לבנים".
ודע שאין כל הפנינים שוים. כי העגולים עגול שלם יקרים במאוד, כי הרבה נמצאים שאינן עגולים. וכן אותן שאינן בעגול שלם, הנה אינן מכל צד פנים. ויש יתרון לצד אחד מן השני. וכן לענין המראה. ואולם היקרים מאוד הם אותן שהן במעגל שלם, ושמראיהן שוה מכל צד, ואלו הם בעלי פנים הרבים. ולפי שהחכמה יקרה יותר מן הפנינים היקרים שהן עגולים ופניהם לכל צד, לכן יש בכתוב קרי וכתיב. כתיב "פניים" וקרי "פנינים". להורות שנמצאים מרגליות שאינן בעלי הפנים מכל צד. והקרי "פנינים" כפול להורות שהחכמה יקרה מן הפנינים היקרים העגולים שפניהן בכל צד. אבל בפסוק (משלי ח, יא) "כי טובה חכמה מפנינים" שאינו מדבר מן היוקר, לא נכתב ונקרא בשתי מלות. וכן יש הבדל בין הפנינים ובין שאר החפצים. כי כל האחרים כלולים במלת "חרוץ" בעבור שהן נחרצים ונחצבים מן הארץ כמו הזהב והכסף והאבנים טובות. וכמבואר למעלה. זולתי הפנינים שהן במעמקי הים, אין רואה. וגם אל זה תמשל החכמה. כדרך (משלי יח, ד) "מים עמוקים דברי פי איש, נחל נובע מקור חכמה" כמבואר למעלה (חדר ד' חלון ח'). והדורש חכמה נמשל ליורד בים הגדול להעלות פנינים. וכן יש הבדל בין הפנינים לשאר החפצים. שאין בפנינים ענין רע, וטובה לכל התשמישים מבחוץ ומבפנים. היא טובה למראה העין. וערך דמיה רב. גם אם יבלענה איש או ימסמסנה וישתה אותו לא תזיק אותו. ואין כן האבנים טובות שהן טובים לתשמישי חוץ. ואם יבואו בבטן האיש ימיתוהו. ולכן המשיל אליה החכמה לענין הטובה. ואמר "כי טובה חכמה מפנינים". לפי שהחכמה טובה תמיד לא תרע לעולם. ומכל הטעמים האלה הזכיר הפנינים לבדנה. ואמנם שאר האבנים הטובים שוים יותר מן הפנינים. ועל כן אמר עוד "וכל חפציך לא ישוו בה". וזה נגד מה שאמר "ומחרוץ תבואתה". כי החרוץ כולל כל החפצים ששוים הרבה. והנה תבואת החכמה כפלי כפלים יותר מכל החפצים וכמו שיבוא בסמוך. וכבר דברנו בענין זה למעלה (חדר ט' חלון ח'):
(משלי ג, טז) "ארך ימים בימינה, בשמאלה עֹשׁר וכבוד". פירוש, עתה יפרש למה תבואת החכמה טובה מתבואת החרוץ. ואמר כל מה שתרויח מתבואת החרוץ הוא תחת השמש. כי יתעשר בכסף ובזהב שדות וכרמים שלמות וסגולות מלכים. וְיִקְרֶה שמרוב עשרך יכבדוך מלכים ושרים וסוחרי ארץ כי העושר אמצעי לכבוד בעולם הזה. אבל לא יועילך תבואת החרוץ להוסיף לך ארך ימים ושנות חיים ושלום. ואם תתן את כל הון ביתך לא תקנה בו אפילו חיי שעה, ואין צריך לומר חיי עולם. אבל תבואת החכמה ידה רב לה לתת לך גם שתיהן. ו"ימין" ו"שמאל" משל. כי הנושא בידו שני דברים ישא הנכבד על ימינו, והנקל על שמאלו. זכר לדבר (בראשית מח, יח) "שים ימינך על ראשו". וכן הנמשל כאומר כל מה שתקבל בהיותך "חכם בעיניך" ונשען על בינתך והוא עושר וכבוד, תשא החכמה על שמאלה כי הם מן המתנות הקטנות שתתן לך. ואולם על ימינה ארך ימים בעולם הזה ובעולם הבא כמו שאמר (ויקרא יח, ה) "אשר יעשה אותם האדם וחי בהם". ובכלל זה חיי עולם. וכמו שתרגם אונקלס הצדיק ז"ל "ויחי בהון בחיי עלמא". וכן אמר המשורר האלוהי (תהלים יט, י) "יראת יי' טהורה עומדת לעד". אבל העושר והכבוד כָּלִים עם המות. כדרך (תהלים מט, יז-יח) "אל תירא כי יעשיר איש כי ירבה כבוד ביתו. כי לא במותו יקח הכל לא ירד אחריו כבודו". למדנו שהעושר והכבוד לא יועילו אחר המות. ועל החכמה נאמר (ישעיה נח, ח) "והלך לפני צדקך, כבוד יי' יאספך". והבן:

Window 10

(משלי ג, יז) "דרכיה דרכי נועם וכל נתיבותיה שלום". פירוש, כבר בארנו בקצרה למעלה (חלון ד') ההבדל שבין "דרך" ובין "ארח". ואמרנו כי "דרך" הוא המעבר הגדול שבמדינה ההולך מראשה ועד סופה. כמו (במדבר כא, כב) "בדרך המלך נלך". ודוגמת זה דרכי החכמה הנודעים, כמו דרך הרחמים דרך החנינה. דרך הקדושה וכיוצא. ומלת "נועם" על האור העליון ושמחת עולם. כדרך (תהלים טז, יא) "תודיעני ארח חיים שובע שמחות את פניך נעימות בימינך נצח". ומלת "ימינך" על דרך החכמה וכדברי הכלל הי"ב. ואמר שבימינו "נעימות נצח". וכן (שם צ, יז) "ויהי נועם אדני אלהינו עלינו". וגם זה בארנו למעלה (חדר ח' חלון ח'). וכנגד זה אמר "דרכיה דרכי נועם". כלומר כל דרך ודרך שבחכמה הולך עד תכלית הטובה עד הנועם העליון. כי ההולך בחכמה דבק בה', הוא שובע שמחות את פניו. וכדרך (קהלת ב, כו) "כי לאדם שטוב לפניו נתן חכמה ודעת ושמחה". והנה בכל דרך יזכה אל הנועם העליון. יש בדרך צדק. ויש בדרך החסד. ויש בדרך החנינה. ויש בדרך ענוה. ויש בדרך קדושה; כל אחד ואחד כפי מצבו וכפי מעלתו. ומלת "נתיב" הוא על הַמֲהַלָךְ הפרטי שיעשה כל אחד לעצמו. ואינו כמו "ארח" שהוא דרך הרבים שהולכים עליו מן המקומות והכפרים שבמדינה. על דרך משל ענין המשפט. הנה יסודות המשפט הן דרכי החכמה. כאילו תאמר מה שחקקה בדין הנואף והפרטים הכלולים בזה, מה שחקקה בדין מחלל שבת, ודין הגנב וכיוצא, ועל פי החֻקים האלו ישפטו כל השופטים. ויש בכל דרך ארחות רבות כמבואר למעלה. או תאמר מדת המשפט הוא ה"דרך" הגדול ופרטי הענינים הם ה"ארחות". וכולם הולכים אל הדרך הגדול שהוא מדת משפט צדק. ואלם כל שופט ושופט יעשה נתיבות לעצמו, לשפוט בין איש ובין רעהו. כי בכל דבר צריך נתיב מיוחד לדון דין אמת לאמתו. ואם השופט חכם, תהיינה נתיבותיו שקולים כפי החכמה. וזולת זה, אעפ"י שחפץ לשפוט בצדק ולמד חכמה, יְעַוֵת נתיבתו. ועל זה אמר "וכל נתיבותיה שלום". שהנתיבות העשויות בחכמה שלום, אין שטן ואין פגע רע. ואולם נתיבות הרשעים והכסילים, כל הולך עליהם יצר לו. כמו שאמר הנביא ישעיה ע"ה (נט, ח) "נתיבותיהם עקשו להם, כל דורך בה לא ידע שלום". למדנו שמלת "נתיב" על העושה לעצמו נתיב ידוע ילך עליה ואינו דרך לרבים. ואמר שאין בנתיבותיהם שלום. והנה הזוכה ללכת בנתיבותיו בחכמה אות שהוא יקר מחכמה ומכבוד. ואולם הדרכים ידועים. ולכן אצל הנתיבות אמר "שלום", שהוא כולל כל ההצלחה כמבואר למעלה (חלון ב'). ודומה לזה אמרה החכמה (משלי ח, כ) "בארח צדקה אהלך, בתוך נתיבות משפט" ויתבאר במקומו בעז"ה. והבדיל בפסוק זה בין דרכי הרשעה והסּכלות לדרכי החכמה. כאומר גם אם תצליח לקנות עושר וכבוד בהשענך על בינתך, על הרוב יהיה עושר של מהומה. כי תצטרך לרדת יַמים ולדרוך בַּצִיוֹת לאסוף ולכנוס. גם בלילה לא ישכב לבך, ויכלו ביגון ימיך. ואם אספתם תדאג על שמירתן. כמו ששנינו (אבות, ב) "מרבה נכסים מרבה דאגה". וכן הוא לענין הכבוד הנמשך ממנו. לא תנצל מן המריבה, בהיות קנאת איש מרעהו ויפגעו בך קנאים ותסתכן. וכן אם תהיה "חכם בעיניך", ותתענג בתענוגות בני אדם ותרץ עם הגנבים (עיין תהלים נ, יח) והמנאפים. עוד מעט ויהפך ענ"ג לנג"ע, והנועם לסָרַת-טעם כמבואר למעלה (חלון ה'). אבל העונג שתתענג בדרך חכמה יהיה לך נעימות נצח וחיי עולם. והעושר והכבוד שתנחל בנתיבותיה יהיו לך לשלום אין שטן ואין פגע רע. וכן נאמר בתורה (במדבר ו, כד) "יברכך יי' וישמרך", פירוש, יברכך בעושר וכבוד, "וישמרך" מכל מזיק ומשטין (במדבר רבה יא, ה). (במדבר ו, כה) "יאר יי' פניו אליך ויחנך". פירוש, במאור פנים בחכמה ובדעת, ותנחל שנות חיים וארך ימים. (ו, כו) "ישא יי' פניו אליך וישם לך שלום". פירוש, השלום הוא תכלית כל ההצלחות וכמו שבארנו:
(משלי ג, יח) "עץ חיים היא למחזיקים בה ותומכיה מאושר". פירוש, יש הבדל בין "מחזיק" ובין "תומך". מלת "מחזיק" הונחה על השולח יד ומחזיק ומתגבר לתפוס בדבר הסָר ממנו, ואינו מניחו לסור. כמו (שמות ד, ד) "וישלח ידו ויחזק בו". כי לולי התחזק לתפסו בידו ובכחו, היה הנחש הולך וסר. וכן (דברים כב, כה) "והחזיק בה האיש ושכב עמה". ולולי החזיק בה וּתְּפָשָׂהּ היתה נוטה מעליו. כי על כן אמר (שם כב, כו) "ולנערה לא תעשה דבר". ומלת "תומך" הונחה על מי שנעשה כן ובסיס להניח עלי דבר מן הדברים, כי הוא תומך הדבר ההוא, ואותו הדבר חפץ לנוח עליו. כמו (בראשית מח, יז) "ויתמוך יד אביו". (שמות יז, יב) "ואהרן וחור תמכו בידיו". וכל זה משל. והנמשל מבואר. כי דרכי החכמה הפוכים מיצר הלב, ומדרכי השכל והבינה. ואם לא יתאמץ ויתגבר האדם ביראת ה', תהיינה דרכי החכמה סרים ממנו. וכמו שאמר (משלי ג, ג) "קשרם על גרגרותיך" ומבואר למעלה (חלון ג'). ומי שחפץ מחזיק בה. כי הוא מתגבר כארי על יצרו וכובש דרכי לבו, ומתעקש נגד דרכי שכלו ובינתו, ואוחז בדרך החכמה. וכנגדו אמר "עץ חיים היא למחזיקים בה". כי העושה כן חיה יחיה חיי עולם, ודומה למי ששולח ידו אל עץ החיים, לקחת ממנו ואכל וחי לעולם, וזה רמוז במעשה בראשית (בראשית ג, כב). וכן בארנו למעלה [חדר ד, סוף חלון ט]. שההולך בחכמה יזכה באחריתו אל העזר האלוהי. ותהיה החכמה כמו מכתב אלהים על לבו [בית ראשון, חדר ה חלון ט; בית שני, חדר יו"ד חלון ג]. ואז ילך בחכמה בטבע הלב. ואינו צריך להתגבר ולהחזק בה, כי לא תסור ממנה עוד כי מצאה מנוח בלבו. לפי שאין בו ציורים הפוכים ממנה. וכדברי הכלל הכ"ז. וכנגדו אמר "ותומכיה מאושר". כי אשרי מי שתומך בלבו החכמה. כדרך (משלי יד, לג) "בלב נבון תנוח חכמה" ורמזנו עליו למעלה (חדר ט' חלון י"ח). וכן החל ואמר "אשרי אדם מצא חכמה". והוא על התומך כמבואר למעלה (חלון ז). וכן סיים "ותומכיה מאושר":

Window 11

(משלי ג, יט) "יי' בחכמה יסד ארץ, כונן שמים בתבונה". פירוש, אחר שהזכיר הטובה הגדולה המסתעפת מן החכמה והסגולות הגדולות שזוכים אליהן אנשיה, שבימינה אורך ימים ובשמאלה עושר וכבוד. שב להודיע סוד הדבר. ואמר אל תתמה על החפץ ותאמר למה ינחל האדם הסגולות האלו בעבור החֻקים הכתובים בתורה בלכתו בהן? כי "יי' בחכמה יסד ארץ". כלומר השם ב"ה בחר במדת החכמה ועל פי דרכיה יסד הארץ, הים והיבשה הנחלים והנהרות ההרים והגבעות והעמקים, בעלי החיים והחיות הרעות למיניהן, והבהמות והעוף והרמש והדגה. וכן טבעי כל הדברים החרישה והזריעה וזמני הצמיחה ומיני הזרעים והתבואות ופירות האילן, הגשמים והרעמים והברקים והכפור והשלג והברד. ומשפט הרוחות והסוּפה והסערה והעננים השטים והעבים. כל אלו נוסדו במדת החכמה, וכולם כלולים במלת "ארץ" כמבואר בבית הראשון (חדר ח' חלון ה'). וכל דבר מאלו הדברים יסד במדה ובמשקל ובמספר כפי שראה בחכמתו. ולעומתן יצר את האדם בחכמה, ונפח בו נשמת חיים כוללת כל הכחות שהן נושאי החכמה, וחקק לו דרכי החכמה ללכת בהן. אם יחפוץ ייטיב מעשיו, ואם יחפוץ ירע. כי הוא בעל תמורה, משתנה מטוב לרע ומרע לטוב. וכן כל מוסדות הארץ בעלי התמורה, משתנים מטוב לרע ומרע לטוב. והם כלל הטובות והרעות שהן תחת השמש. עתים לטובה, עתים לרעה. כמה תהפוכות יש ברוח. וכמה במים. וכמה בעפר. ומורכבים כולם, שנה גשומה וטלולה. ושנת עוצר רעה ויגון וכיוצא בזה. הכל במשפט החכמה. וכן כונן שמים והמאורות הירח והשמש וצבא השמים, מהלכם ותקופותיהם וכחותיהם הכל בתבונה. ולא אוכל לבאר במקום זה יותר. אבל בספר "מעין גנים" בע"ה אפרשנו היטב. ושם יתבאר למה כתב אצל ארץ "חכמה", ואצל שמים "תבונה", ואצל שחקים ותהומות "דעת". כי כל מליצות המדברים ברוח הקדש מלאות חן ושכל טוב. ולפי שכל מוסדות הארץ בחכמה, ותכונות השמים בתבונה, תבין מה מאושר האיש שמצא חכמה ואדם יפיק תבונה. כי לעמתו ונגד דרכיו הטובים נוסדו ערכי טובות הארץ והשמים. וכן אמר במקום אחר (משלי ח, כב) "יי' קנני ראשית דרכו". ובארנוהו למעלה. ולרמז מתחיל מעשה בראשית במלת "בראשית". כלומר במדה שהיתה ראשית דרכי אֵל, והיא החכמה. וכן תרגום המתרגם "בחוכמתא ברא יי' ית שמיא וית ארעא". כי התבונה גם היא בארח חכמה. כמו שיתבאר שם:
(משלי ג, כ) "בדעתו תהומות נבקעו, ושחקים ירעפו טל". פירוש, בדעתו העליונה נבקעו תהומות, והן מעינות הבוקעות מתחת התהום ונובעות מים חיים, וכן השחקים המרעיפים טל. והזכיר אלו השתים בפני עצמן ויחס אותן למדת הדעת מטעם נכבד, לא אוכל לכתבו פה עד אשר יגיענו צורנו אל ספר "מעין גנים", ושם יתבאר עם שאר הכתובים הדומים אליהן.

Window 12

(משלי ג, כא) "בני, אל ילוזו מעיניך, נצור תושיה ומזמה". פירוש, אחר שהודעתיך תפארת החכמה והתבונה והדעת, ושהשם ב"ה אוהב אותם ויסד ארץ בחכמה והשמים בתבונה, הלא טוב כי תחזיק בם, ובכל מה שלמדת ושמעת מפי סופרים ומפי ספרים ומה שציירת בדעתך, וּבִּינוּתָ בתבונתך תנצור בלבבך ולא ילוזו מעיני לבבך. כדרך שהחל: "בני, תורתי אל תשכח" ומבואר למעלה. ואינו מדבר על מראה העינים כדרך שיראה הסכל השמים והארץ. אבל מלת "מעיניך" על עיני הלב המשוטטים בציורי החכמה ותבונה והדעת, וכן כְּלַל הכחות הנפשיות שכל אחת מהן כמו עין לראות וכמו שבארנו למעלה (חדר ג' חלון א'). והן נושאי החכמה, וכדברי הכלל החמישי. והנה צריך האדם ללכת בכל כח וכח בדרך החכמה, וכן בכחותיו היקרים כמו כח השכל וכח הבינה, שגם הֵנָה תפעלנה בארחות החכמה. ועל זה אמר "נצור תושיה ומזמה". ומלת "תושיה" יתבאר בבית השלישי, ואברר בראיות גמורות שהנחת מלה זו על המעשים כפי החכמה. ומלת "מזמה" יתבאר במקומו בעז"ה, ושם אברר שהנחתו על תגבורת מחשבת הלב והעיון בדבר מן הדברים, וכמו שרמזנו למעלה. והמעשה עיקר כמו ששנינו (אבות, א) "ולא המדרש עיקר אלא המעשה". ובכלל המעשה כל מצות התורה וחֻקוֹתיה וההליכה בדרכי ה' שהן מעשים בארח חכמה כמו שהתבאר למעלה. ולכן הקדים "תושיה". ואולם המעשה קשה כי יצר הלב והתאוה לא יאבו שמוע. והתלמוד מביא לידי מעשה. כמו שאמרו קדמונינו ז"ל (קידושין מ, ב). וכן אמת כי העיון ומחשבת הלב בתבונה ובדעת אם יתגברו בנפש תקל עליה המעשה. וזאת היא ה"מזמה". ועל כן נצור שתיהן "תושיה ומזמה":
(משלי ג, כב) "ויהיו חיים לנפשך, וחן לגרגרותיך". פירוש, יבאר סגולות החכמה, ובאיזו דברים זוכה הנוצֵר [ל]תושיה ומזמה. כי למעלה אמר "חסד ואמת אל יעזבוך". ואמר "ומצא חן ושכל טוב". גם אמר "ארך ימים בימינה". והם מליצות סתומות. גם "ארך ימים בימינה" נוכל לפרש על חיי עולם הזה. ואולי יטען הטוען אנו רואים חכמים ימותו בילדותם? וכמו שאמרו בגמרא (קידושין לט, ב) "היכן אריכות ימיו של זה?" ועוד לפעמים יקרה כי רשעים יחיו גם יזקינו. וכבר אמרו קדמונינו ז"ל (שם) "לעולם שכולו ארוך". וכן המלך שלמה ע"ה בא עתה לפרש דבריו באר היטב, והיא שהתושיה והמזמה הם חיים לנפש. כי הנלוז מן החכמה אעפ"י שהוא חי, אינו חי חיי נפש רק חיי הגוף כדרך חיי הבהמות שהם חיים תחת השמש. ועל זה אמרו קדמונינו ז"ל (ברכות יח, ב) "הרשעים בחייהן קרוים מתים", ודבריהם אמת. וההולך בחכמה חי חיי נפש, כי תאיר נפשו באור חיים. כמו שאמר קהלת (קהלת ב, יג) "וראיתי אני שיש יתרון לחכמה מן השכלות, כיתרון האור מן החשך", ובארנוהו למעלה (חדר ז' חלון י'). והנה ההולך בחכמה ימצא בלבו עוז ושמחה, ובמחשבתו דבק בדברים עליונים. ומוצא בעצמו ענין נשגב מדרכי הטבע, ואלו הם חיי הנפש. וכן יקרה לו בְּהִפָּרֵד נפשו מגופו, יאיר באור החיים. והכסיל בחושך הולך. הסגולה השניה, שבעל תושיה ומזמה בהיות בו גלוי ציורי הדעת והבינה וההשכל, על שפתו יעלה טוּב טעם ודעת. כל השומע דבריו ישמח בהם וימצא חן בעיני כל אדם. ועל זה אמר "וחן לגרגרותיך". וכמו שבארנו (חלון ג') שמִלַת "גרגרותיך" נופל על הקָנֶה המוציאה קול. וכן בארנו שם מלת "חן", שהוא על הדעת והבינה. כלומר התושיה והמזמה יהיו חן בגרגרותיך, כל שומעי מִלֶיךָ ישמחו בך. ואין כן הנלוז מן החכמה, אעפ"י שהוא בטבע בעל שכל ובינה, הנה ישתמש בהם לעניני הבל וּלְדַבֶּר אולת ותעתועים, ואין בו ענין אלוהי שיתננו לחן בעיני שומעיו. והתושיה והמזמה הם המושכים העזר האלוהי על האדם, להחיות נפשו בעוז ושמחה ומראות אלהים בשקול הדעת, ולתתו לחן בעיני כל. ואינו דומה לכַּת אנשי חן, בעבור חכמות למודיות ומלאכת מעשה הנושאים חן בעיני מלך ושרים, בעבור שהן נהנין מידיעתם ומחכמתם, אבל מלבד זה אינן נושאים חן. ואנשי תושיה ומזמה בנושאם קולם ישאו חן בעיני אלהים ואדם. כשיתפללו אל השם ב"ה יֵעָתֵר להם, וכן כשיבקשו דבר ממלך ושרים יתרצו להן. כי החן קבוע בגרגרותיך. כדרך (שיר השירים ב, יד) "כי קולך ערב ומראך נאוה" הכתוב בשיר קדש. וכבר בארנו זה למעלה (חלון ג'):

Window 13

(משלי ג, כג) "אז תלך לבטח דרכך, ורגלך לא תגוף". פירוש, אחר שהזכיר הסגולות הנפשיות שזוכה להן החכם, והם החיים והחן הכוללים הסגולות הפנימיות, שָׁב להזכיר ג"כ ההבדלים שבין ה"חכם בעיניו" והנשען על בינתו, ובין הירא את ה' והולך בחכמה בענינים שהן תחת השמש. והם דומים לשתי הסגולות הנפשיות שזכר. שכמו שאי אפשר להכחישם שהם מבדילים בין הנלוזים ובין החכמים, כן ההבדלים האחרים שיזכיר בדברים שהן תחת השמש, גם הם לא יכחישום מי שיש בו צורת האדם. ועל כן לא הזכיר מענין העושר והנחלה והאשה והבנים וכיוצא, כי אנו רואין שיש רשעים שמגיע אליהן כמעשה הצדיקים, וכן להיפך. ואם היה אומר שעושר הרשעים וכבודם והצלחתם אינה נחשבת למאומה לפי שאחריתם לקלון. וצרות הצדיקים כאין נגד שכרם, כל זה תלוי באמונת הלב. והמלך ע"ה רוצה לבאר ההבדלים המושגים לבינת האדם, שנבדלים בהם החכמים והכסילים הבדלים עצמיים, כמו חיי הנפש וחן הגרגרות<sup class="footnote-marker">1</sup><i class="footnote">שהתפילות שהם מבטאים בגרגרותיהם מתקבלות אצל רבון העולמים, כמו שכתב רבינו לעיל</i> שלא יגיעו לרשעים לעולם. ולכן כשמדבר בטובת העולם הזה, הזכיר ג"כ ענינים שאינן מגיעין לרשעים כלל, גם אם יעשירו ויצליחו ויהיו "חכמים בעיניהם ונבונים נגד פניהם". האחד, "אז תלך לבטח דרכך". כלומר גם אם יהיה הנלוז בעל בינה ושכל בטבע ואמיץ לבו בגבורים ועשיר ונכבד, אעפ"י שמבטיח נפשו על שקר כי תעמודנה לו שכלו ובינתו ושאר סגולותיו, הנה יודה שבכל דרך שילך יפחד לבו מילדי יום, פן תקראנה לו מהמון התמורות ההוות תמיד. ומי יוכל לדעת מה ילד יום? והנה לא ינצל מפחד הלב ומן הדאגה. וכן בלכתו בדרך ונושא עיניו להביט למרחוק, במה ינצל מן האבן ומן הקוץ שהוא דורך עליו בלי-ראות וינגף ברגליו. וכל זה דוגמא ומשל ללמד לבני אדם שאין שכלם ובינתם וערמתם מספיקים להצילם מן הדאגות ומן הסכנות הטבעיות. כי כאשר יביטו על ענין אחד, בעת ההיא ישכחו בענין אחר ויסתכנו בו. כמשל נגיפת הרגל, אעפ"י שיש עינים בראש האדם, הוא נוגף רגלו באבן שהוא נגד עיניו. לפי שלפעמים צריך להביט להלאה או לצדדין, ונעלם בעת ההיא ממחשבתו אם יש אבן לפני רגלו. וכן בכל דבר. וכמו שאברר בספר "מעין גנים" בעז"ה שאין לבינת האדם ולשכלו מבוא בטובות וברעות העולם הזה. ולא מצינו בכתבי הקדש שהונח לשון "בינה" על עניניהן, וכן אמר (משלי כ, כד) "מיי' מצעדי גבר, ואדם מה יבין דרכו?", למדנו שאין האדם יוכל להבין דרכו. אבל ידאג תמיד פן יקרנו רע על דרכו. ומה' לבדו מצעדי גבר. וכן דומה לזה מליצת הכתוב שאנו מפרשין עתה שהודיע כי נוצֵר תושיה ומזמה ילך לבטח דרכו. כי הוא בוטח בה', ויש בנפשו עוז ושמחת ישועות השם. ואעפ"י שאינו מבין דרכו, יודע כי השם משגיח עליו. כדרך שבארנו בבית הראשון (חדר ה' חלון ד') בפירוש (תהלים נא, יד) "השיבה לי ששון ישעך". כי השגחת השם דבקה באנשי תושיה, והם מוצאים הבטחון בלבם, וכמו שבארנו שם. וכן כשיביט אל צד אחר, לא יגוף רגלו בלי דעת. כי לא ינום ולא יישן שומר<sup class="footnote-marker">2</sup><i class="footnote">הוא הקב"ה</i> החכמים והטובים בלבותם:
(משלי ג, כד) "אם תשכב לא תפחד, ושכבת וערבה שנתך". פירוש, מאמר זה מוסף על הראשון. גם אם יתעקש אדם לומר שהערום והפקח לא ישכחו דבר ממחשבתם, והם מסתכלים על כל מקרה ומקרה להנצל מהן. הנה מה יעשו בלכתם לישן על מיטתם? האם תאמר לא יפחד (לבד) [לבו] ולא יחרד בטבע, פן גנבים יבואו או שודדי לילה וכיוצא? והרי הם עולים אל מטתם בפחד הלב. ואין דרך לומר שבינתם תצילם. כי בעת השינה דומה האדם לפגר מת, ואין כח בינתו בידו ואינו יודע עד-מה. וכן בעת שינתם מי יגן עליהם מן הרעה, כשיבואו גנבים ושודדי לילה? ויקיץ בחרדה ובבהלה. או יסתכן בעת השינה במקרי הגוף או יבהלוהו רעיוניו וְיֵחָת<sup class="footnote-marker">3</sup><i class="footnote">ענין פחד ואימה (ירמיה י, ב; וכן יז, יח)</i> מחלומות ומחזיונות. כל אלה הדברים לא יוכל האדם להמלט מהן בשכלו ובבינתו ובעשרו. כי הם באים עליו בעת שלבו בל עמו שהוא עת השינה. והבטיח ברוח הקדש שמכל אלה לא יירא נוצֵר תושיה ומזמה. אם ילך לשכב לא יפחד, ובשכבו יערב עליו שנתו ויקיץ מתוך ערבות. כדרך שאמר הנביא כשראה בחלומו הנחמות והטובות העתידות לבוא על ישראל (ירמיה לא, כו) "על זאת הקיצותי ואראה, ושנתי ערבה לי". וכן כל מתענג על ה' במזמת הדעת, גם שנתו תערב. וכנגד כל זה אמרה התורה ברמז (דברים ו, ו) "ודברת בם בשבתך בביתך ובלכתך בדרך ובשכבך ובקומך". ללמד כי אור התורה ומזימותיה מגין על האדם תמיד, ולא יקרוהו רעות. ודבר על הסדר: "בשבתך ביתך", וכנגד זה אמר שלמה "והיו חיים לנפשך וחן לגרגרותיך". כי בהיותו יושב בביתו ובעירו בין אחיו ורֵעָיו, והוא נוצֵר תושיה ומזמה, ומדבר בדברי תורה, ירבה חיים לנפשו וחן לגרגרותיו כשישמעו דבריו. כדרך ששנינו (אבות, ב משנה ז) "מרבה תורה מרבה חיים, מרבה ישיבה מרבה חכמה". ובפירוש אבות פרשתיו יפה.<sup class="footnote-marker">4</sup><i class="footnote">יין לבנון, מהד' תשס"ג עמ' 139-140</i> "ובלכתך בדרך", וכנגדו אמר שלמה "אז תלך לבטח דרכך ורגלך לא תגוף", ועל דרך שפרשנוהו. אח"כ אמר "ובשכבך". כלומר בעת לכתך לישן או בזמן שכבך. וכנגדו אמר שלמה "אם תשכב לא תפחד". ואח"כ אמר "ובקומך", שהוא אחר השינה. וכנגדו אמר שלמה "ושכבת וערבה שנתך". כלומר אחר ששכבת ותיקץ וערבה לך שנתך. הָבֵן כי "נמרצו אמרי יושר":<sup class="footnote-marker">5</sup><i class="footnote">איוב ו, כה</i>

Window 14

(משלי ג, כה) "אל תירא מפחד פתאום, ומשואת רשעים כי תבוא". פירוש, אחר שהזכיר מיני הרעות שנלכד בהן האדם בלי דעת, וכולם מודים שאין להנצל מהן בהשכל ובתחבולה; וְדִבֶּר על ההליכה והשינה מטעם שבארנו, חזר עתה לדבר גם על שֶׁבֶת האדם בביתו ובעירו ובחומותיו והוא בוטח בעשרו ובקרית עוזו ונשען על לבו שהוא יושב בטח ומשתמר בתחבולותיו מכל המקרים שאפשר ללב האדם להתבונן עליהם כדי להמלט מהן. ואמר עדיין לא נצלת. כי לבבך הלא יירא פן יבוא פחד פתאום. כי כל האדם יודע שיש תמורות לאלפים הבאים פתע פתאום. כמו המיתה הפתאומית, החלאים הפתאומים, דֶבֶר ורעש וגשם שוטף וכיוצא. והנה תירא כל עת מִפַּחַד פתאום, שאי אפשר לך להתבונן עליהם להנצל מהן. ואם אתה יודע שלא תוכל להכין סבות ההצלה בבינתך, הלא תירא בכל עת זכרך בהם. וכן מִשׁוֹאַת רשעים כי תבוא. כלומר אם תבוא שואת רשעים פתאום, והן התוכחות הגדולות תוכחות חֵמָה לְנַעֵר<sup class="footnote-marker">1</sup><i class="footnote">"לאחוז בכנפות הארץ וינערו רשעים ממנה" (איוב לח, יג)</i> הרשעים מן הארץ. מה תעשה להנצל? כי אם תשען על לבבך לאמר "צופה אני על הנולד". אין זה רק ברעות הנודעות לך, לא כמו אלה הנעלמים מעיני הלב. אבל נוצֵר תושיה ומזמה לא יירא מפחד פתאום, וכן לא יִּלָכֵד אם תבוא שואת רשעים כמו שיתבאר:
(משלי ג, כו) "כי יי' יהיה בכסלך, ושמר רגלך מִלָכֶד". פירוש, עתה יפרש טעם כל הדברים. למה ילך לבטח דרכו ולא יגוף רגלו, ולא יפחד בלכתו לישן ויערב עליו שינתו, ולא יירא מפחד פתאום ומשואת רשעים כי תבוא? כי השלשה מהן, והן ההליכה לבטח בלי דאגת הלב, ושלא יפחד מעת השינה, ולא יירא בביתו מפחד פתאום, שהן כולם במחשבת הלב, הֵנָה בהיות האדם נוצֵר תושיה ומזמה, תהיה השגחת השם דבקה בו בכל דבר ויתן עוז בכסלו. ומלת "כסל" על הבטחון ושכחת המצוקות כמו (איוב לא, כד) "אם שמתי זהב כסלי". וכן (תהלים עח, ו) וישימו באלהים כסלם". וכמו הכסיל בשומו זהב כסלו ישכח תורת ה' ומצותיו, ואומר בלבו כי הזהב והכסף יעמדו לו להצילו מכל רע, וזאת היא הבטחון ואם [אמנם] הוא שקר. כמו כן השומר מצות השם ובוטח ושָׂם באלהים כסלו, ואומר "אם אלך בדרכיו יהיה אלהים עמדי", הנה יהיה ה' בכסלו ומוסיף בו כח, וישחק לכל פחד ולכל מורא. כדרך (משלי כח, א) "נסו ואין רודף רשע, וצדיקים ככפיר יבטח". וידוע שהכפיר לא יירא משום דבר שכן אמר (איוב לט, כב) "ישחק לפחד ולא יֵחָת". ולדעתי מקום המנוחה והשאננות והבטחון הוא בכסלים. ומהן נגזר מלת "כסל" והונח על הבטחון. ועל זה אמר "כי יי' יהיה בכסלך" להוסיף בך כח הכסל, ואז לא תירא ולא תפחד. ועל השלשה האחרים, נגיפת הרגל, ועריבות השינה, וההמלטה מִשׁוֹאַת הרשעים, שהן כולם בפועל, הנה בהיותך נוצֵר תושיה ומזימה, תנצל מהן בהשגחת השם ב"ה. כי הוא שומר אותך שלא תאונה אליך רעה. ועל זה אמר "ושמר רגלך מִלָכֶד". כלומר שישמרך מן הדברים שתוכל להלכד בהם פתאום, ואין דרך להנצל מהן. תראה נופלים ונלכדים בהם על ימינך אלף, ועל שמאלך רבבה, ואליך לא יקרבו. כדרך שנזכר בשיר של פגעים.<sup class="footnote-marker">2</sup><i class="footnote">תהלים צא, ז</i> וכדמות מליצת הלכידה זכר בספר קהלת ואמר (ט, יב) "כי גם לא ידע האדם את עתו, כדגים שנאחזים במצודה רעה וכצפרים האחוזות בפח, בהם יוקשים בני אדם לעת רעה כשתפול עליהם פתאום". וכל זה קרא "לָכֶד" בפסוק זה והבטיח שישמרו מִלָכֶד. והבן:

Window 15

(משלי ג, כו) "אל תמנע טוב מבעליו בהיות לאל ידך לעשות". פירוש, אחר שהזכיר סגולת החכמה ותפארתה, והמעלות הנכבדות שזוכים אליהן אנשי החכמה, הן בדברים שהן ממעל לשמש, גם בדברים שהן תחת השמש; בא להזהיר נפש האדם בחמש אזהרות. וכפי הפשט אין ענינם קשור עם מה שדִבֶּר בכל הפרשה. כי הם דברים פרטים שבין אדם לחבירו וכלולים במצות התורה. כמו מצות הצדקה וההלואה שאמר (דברים טו, י) "ולא ירע לבבך בתתך לו". ובמצות (ויקרא יט, יז) "לא תשנא", (יט, יח) "לא תקום ולא תטור". (שם) "ואהבת לרעך כמוך". וכיוצא בהן. גם צריך טעם למה בחר בחמש אזהרות אלו יותר משאר דברים? ועוד שאמר (ג, ל) "אם לא גמלך רעה". וטוב מזה מי שאינו רָב גם עם מי שגמל עמו רע, אבל מוכיחו מאהבה. ועוד אמר (ג, לא) "אל תקנא באיש חמס". ומדת הקנאה רעה תמיד גם אם יקנא בעושר הצדיק או בכבודו. ואולם דברי שלמה עמוקים ורחבים, והם (ירמיה כג, כט) "כפטיש יפוצץ סלע". ומקרא אחד משל ומליצה ישא. ואלה חמש האזהרות הם תוכחות מגולות לאנשים הנלוזים מן החכמה הנחלקים לכתות ולמינים רבים. והפסוק הראשון הזה טעמו נשען על הכלל הה' שיסדנו, שנושאי החכמה נטועים בכל נפש ונפש. וכן נטוע בכולם כח החכמה לצייר כדמות הדברים שהוא מקבל ולשמרם בכח השומר. וכדברי הכלל הו'. וכן נטוע בכולם כח הממשלה המתואר בתאר "לב", שבו ימשול על הכחות הנפשיות להטותם אל דרך החכמה וכדברי הכלל הכ"א. וכן החכמה עצמה גלויה ונודעת בספר התורה וספרי החכמים ומפי חכמי הדור. ובעבור כן יוכל כל אדם ללמוד חכמה ולקבלה וללכת בדרכיה כפי כחו. וכבר בארנו כי מלת "טוב" הונח על החכמה. כדרך (משלי ד, ב) "כי לקח טוב נתתי לכם". (שמות לג, יט) "אני אעביר כל טובי על פניך". ומלת "בעליו" הונח בלשוננו הקדוש על סגולה הראויה לבעלה. על דרך משל מי שברכו השם ב"ה בעושר, מתואר האיש "בעליו של העושר". מי שיש בו כח שכל גדול ומשתמש בו בדרך חכמה נקרא "בעליו". כמו (משלי טז, כב) "מקור חיים שֵׂכֶל בעליו". אבל עושה עושר ולא במשפט איננו בעליו. וכן בעל השכל בתחבולות רעות איננו בעליו. ויתבאר במקומו בעז"ה. והנה נפש האדם עליונה וכוללת כחות כל מעשה בראשית כמבואר למעלה בכלל החמישי. וכל זה בעבור החכמה, כי זה כל אדם ובעבור כן נברא. וכדברי הכלל הכ'. וראויה סגולת החכמה שתדבק בנפש האדם, ולכן תתואר הנפש "בעליו של החכמה". וכנגד זה הוכיח ואמר (משלי ג, כז) "אל תמנע טוב מבעליו בהיות לאֵל ידך לעשות". כלומר כמו שהוא קרוב למושכל ראשון שאין ראוי לאדם למנוע טוב מבעליו, ממי שהוא ראוי להטיב עמו, אם יש לאֵל ידו וכחו לעשות עמו טובה. כן הוא לענין החכמה שאין ראוי למנוע טוב החכמה מן הנפש הראויה אל החכמה, אחר שיש לאֵל ידך לעשות עמה הטובה הזאת. כי יש בך עינים לראות ואזנים לשמוע, וכלל הכחות שהן נושאי החכמה, וכח לצייר ציורי החכמה, ולב למשול על הכחות ולהנהיגם כפי החכמה, וסופרים וספרים ללמוד מהן החכמה. והנה זאת היא תוכחה גדולה נגד האומרים "רמה החכמה, ובשמים היא. ומי יחכם?" שכל זה כזב ושקר. וכמו שאמרה תורה (דברים ל, יא-יד) "לא נפלאת היא וגו' לא בשמים היא וגו' כי קרוב אליך הדבר מאד" וגו'. וכמו שבארנו בבית הראשון (חדר ח' חלון י'). וכן היא תוכחה נגד כת האוילים שנאמר עליהם (משלי טז, כב) "ומוסר אוילים אולת". ויתבאר בספר "מעין גנים" בעז"ה. כי הם אומרים שדרך החכמה טוב למלאכי אלהים, ואין האדם ראוי לה, ולא נברא רק לאכול ולשתות ולהתענג בתענוגות בני אדם. וכמו שבארנו למעלה (חדר ט' חלון י"ג):
(משלי ג, כח) "אל תאמר לרעך 'לֵךְ ושוב, ומחר אתן', ויש אתך". פירוש פסוק זה נשען על מה שיסדנו בבית הראשון (חדר ד' חלון ב') שביכולת האדם להסכים בלבו ללכת בדרך החכמה, אעפ"י שהיה עד הֵנָה כסיל. וכדרך (יחזקאל יח, לא) "וַעֲשׂוּ לכם לב חדש ורוח חדשה", ובארנוהו (שם חלון ב'). והנה יש מבני אדם המודים בטוב החכמה, ושראוי לאדם ללכת בה. אבל הם עצלים כי כבד עליהם לעזוב סּכלותם ולאחוז בחכמה, ללמדה ולשמרה ולהרגיל עצמם ללכת בדרכיה. והם דוחים הדבר מיום אל יום, וגם זה דרך לא טוב. כי יש בידם לעשותו בכל רגע ויעשו להם לב חדש ורוח חדשה. וכנגד זה הוכיח ואמר, "אל תאמר לרעך לך ושוב ומחר אתן ויש אתך". כלומר כמו שהוא קרוב למושכל ראשון שכמו שאין ראוי למנוע טוב מבעליו, כן אין ראוי לומר לרֵעַ השואל דבר "לֵךְ עתה ושוב מחר, ואתן לך". אם יש אתך הדבר שהוא שואל ממך. וכן אם אתה חייב לו לשלם, אין טוב שתדחנו מיום אל יום ויש בכיסך המעות לשלם לו מיד. ככה לענין החכמה. הנה נפשך שואלת ממך חכמה, ואיך תאמר "עוד היום גדול", המתיני לי שבוע זה או חודש ימים, ואחר כן אעסוק בחכמה". והרי זה "לֵךְ ושוב ומחר אתן". ויש אתך למלאות חפצה ושאלתה, כי נטוע בך לב האדם. ואם תסכים בלבך תוכל לסור אל משמעת החכמה בכל רגע. ובכתוב הראשון תאר את הנפש "בעליו", כי בו יוכיח האוילים האומרים שאין החכמה ראויה לנפש. והודיע כי שקר דִבְּרוּ, כי הנפש בעליו. ובכתוב הזה תאר את הנפש "רֵעַ". כי הנחת מלה זו על האהבה שבין בני אדם מצד שהן אדם. והיא הנפש. כדרך (ויקרא יט, יח) "ואהבת לרעך כמוך", המדבר על אהבה, בעבור שהיא נפש אדם כמבואר בבית הראשון (חדר י' חלון י"ח). לכן רַע ומר לדחות את הרֵעַ מיום אל יום. וכל שכן את הנפש שהיא רֵעַ בעצם. והתוכחה הזאת היא נגד כת העצלים. כי כמו שהאולת גורמת הֶשְׁחֵת הנפש, כמו כן העצלה. כי תתוַסף יום יום. ולבסוף ישחת הֶשְׁחֵת גדול ויהיה "חכם בעיניו" כדרך (משלי כו, טז) "חכם עצל בעיניו משבעה משיבי טעם", ומבואר בבית הראשון (חדר ו' חלון י"ד):

Window 16

(משלי ג, כט) "אל תחרוש על רעך רעה, והוא יושב לבטח אתך". פירוש פסוק זה נשען על הכלל הט' שיסדנו שאין גם אחד מכל כחות הנפש שתוכל להתאר בתאר רע בהחלט. כי כל הכחות נטועים בנפש לפעול טוב כפי החכמה. ובבית הראשון (חדר ד' חלון ו' ז' ח' ט') בררנו בראיות שאפילו הכחות המתוארות "תועבות" בספרי הנביאים, גם הם נטועים בה לתשמישי החכמה. כמו הגאוה והעקשות וכן כולם. והנה ה"חכמים בעיניהם", הם חורשים רעה על כחות הנפש ויכחישו דרכי החכמה העליונה. ומדמים שכל כחות נפשם עושות בחכמה, ושהחכמה נטועה בטבע הנפש, ודרכי השם "לא יתכנו" בעיניהם, לפי שהם הפוכים מיצר הלב. וכמבואר למעלה (חלון ה') בפסוק (משלי ג, ז) "אל תהי חכם בעיניך" וכדברי הכלל הכ"ו, וכנגד זה הוכיח ואמר "אל תחרוש על רעך רעה והוא יושב לבטח אתך". כלומר כמו שהוא קרוב למושכל ראשון שהרֵעַ האהוב היושב עמך לבטח, וכל חפצו להטיב עמך, שאין ראוי שאתה תחרוש עליו רעה ולחושבו כמו שונא לך שתעשה לו כגמול שנאתו. כמו כן נפשך היושבת אתך לבטח, וְחֲפֵצָה להטיב עמך בכל כחותיה אם תשתמש בהן בדרכי החכמה העליונה, איך יתכן שתחרוש עליה רעה בזדון ולומר שהיא רעה ושכחותיה מבקשים לעשות התועבות, ושעל כן תשלים את הרעות? על דרך משל, ידעת שכֹח תאות נשים נטוע בה לטובה לקיום המין. למה תחרוש רעה שהיא בעלת הנאופים והטומאה, ותעשה התועבות בשאט נפש ביד רמה? והתוכחה הזאת היא נגד כת ה"חכמים בעיניהם" שכבר בארנו שאין כת רעה מהן. וכן חרישת רעה על רֵעַ רַע ממניעת הטובה, ומן האומר "לֵךְ ושוב". והבן:
(משלי ג' ל) "אל תריב עם אדם חנם, אם לא גמלך רעה". פירוש פסוק זה נשען על מה שכתבנו בבית הראשון (חדר ו' חלון י') במדת ה"נבון נגד פניו", שהן כת המשחיתים הגדולים הנשענים על לבם ומריבים עם הצדיקים באמונות ובדעות. הִתְאַמְּרוּ פועלי און להוכיח במופתי השכל והבינה בטולים על כל הדברים הנכללים ביראת ה', וחפצים לברר שהנביאים והחכמים מתעתעים ושאין בהם ממש. ומלת "ריב" הנחתו על הטענות והנצוחים שבין איש ובין רעהו, כשכל אחד מהן מתמרמר על חבירו ורוצה כל אחד לברר זכותו בטענות. כמו (שופטים יא, כה) "הֲרוֹב רָב עם ישראל, אם נלחם נלחם בם?" פירוש האם התמרמר עליהם ונכנס עמהם בדברי טענות, או נלחם בם? וכן כל המשפטים נקראים "דברי ריבות". כמו (שמות כג, ג) "ודל לא תהדר בריבו". (דברים יט, יז) "ועמדו שני האנשים אשר להם הריב", וכן הרבה. לפי שהן מריבים בדברים וכל אחד צועק על חבירו שעשה עמו שלא כהוגן, ומראה פנים לדבריו. ונבדל ממנו הנחת שם "תוכחה" כי הוא על הברור המדעי. והוא ג"כ מאהבה שחפץ להעמידו על האמת ולהטיב עמו. ולכן תמצא (מיכה ו, ב) "כי ריב ליי' עם עמו, ועם ישראל יתוַכח". כלומר כביכול שהוא רב עמם על פשעיהם, וכן יתוכח ומברר להם במופת, שהלכו הדרך לא טוב, להעמידם על האמת ולהטיב עמהם באחריתם. וכן (הושע ד, ד) "אך איש אל ירב ואל יוכח", ובספר "מעין גנים" יתבאר באר היטב בעז"ה. וכנגד זה אמר "אל תריב עם אדם חנם אם לא גמלך רעה". כלומר כמו שהוא קרוב למושכל ראשון שאין ראוי להתמרמר על אדם מי שיהיה, ולעשות עמו מריבה בדברים ובטענות אם לא גמלו רע, כגון שעשקו או שדִבֶּר עליו רע וכיוצא. אבל אם לא קבל ממנו רעה לא תתכן המריבה. וכמו כן לא תתכן מריבת הרשעים האלו המריבים עם החכמים והנביאים והצדיקים ומתמרמרים עליהם בלי טעם. כי דברי הנביאים והחכמים לשלום, מלמדים הדרך הטוב לבני אדם, מודיעם גדולת השם טובו וחסדו. ומי זה אשר הלך בדרך ה' והיה לחרפה ולכלימה? חלילה חלילה! כי כל דרכי האמת נועם ושלום. ואיך תסבול הדעת שיתמרמר האדם נגד האנשים הטובים הצדיקים שכל מנהגיהם צדק ואמת ולעשות עמהם מריבה? אין זה אלא הֶשְׁחֵת הדעת. לא בדעת יוכיחו ולא בהשכל ידברו, אלא בזדון וברשעת הלב. וכח השכל והבינה הנטועים בם, הם שָׂרִים ההולכים על הארץ כעבדים לשרת הרשעה והכסל אדוניהם שהתגברו עליהם. וכמבואר בכלל הי"ח. והנה התוכחה הזאת נגד כת "הנבונים נגד פניהם". וכן היא תוכחה לכת הלצים המתלוצצים על דברי החכמה. ולכן תאר טענותיהם בתאר "ריב", לפי שאינה מענין התוכחה. ואולם הוא ריב חנם. לפי שאינן יכולים לומר שהחכמים והצדיקים גמלו להם רעה:

Window 17

(משלי ג, לא) "אל תקנא באיש חמס, ואל תבחר בכל דרכיו". פירוש חמס, על החומס נפשו בזדון. והוא כובש ציורי הדעת הטבעיים בחזקה, לצייר ציורי תהפוכות המנגדים לשקול דעתו ולטבע כחותיו. ומַשְׁלִים וגומר הפעולות המתועבות המסתעפות מציורי תהפוכות, הן בציורי הדעות, הן בציורי המדות, הן בציורי פעולות הגְוִיָה. ואין צריך לומר שהוא "חכם בעיניו" ונשען על בינתו, ומתעתע בחכמים ובנבונים בהיות ציוריו הפוכים בטבע מציוריהם; אבל גם בציורים טבעיים שהוא שוה בהם עם כל אדם, הוא חומס אותם בזדון וכובשם בחזקה, לצייר ולעשות ההפוך מטבעו. והוא הרשע הגדול שאין כמוהו. וגם ה"חכם בעיניו והנבון נגד פניו" ימאסוהו. על דרך משל כשהם בעלי העושר והנכסים בהפלגה גדולה, ורֵעֵיהֶם עני גדול אין לו מכסה בקָרָה ולא לחם לאכול ולא מצע לשכב עליו ומטופל באשה ובבנים רבים, לא נשאר לו רק מזון סעודה אחת. הנה מטבע כח הרחמים הנטוע באדם, לתת לו מתנה מעוטה. גם אם יהיה ה"חכם בעיניו" העשיר בעל כילי<sup class="footnote-marker">1</sup><i class="footnote">קמצן</i> בהדרגה גדולה, לכל הפחות לא יעלה על דעתו לעשות תחבולה או להתגבר על העני הזה לקחת מידו בחָזְקָה מזון סעודה האחת הנשארת לו. כי הציור הרע הזה אינו בטבע שום נפש. וכבר בארנו בבית הראשון (חדר ו' חלון ט') פירוש (משלי כו, יב) "ראית איש חכם בעיניו" ומשם תבין הכונה. וכן "הנבון נגד פניו". ואין כן ענין "איש חמס" כי הוא חומס הטבע ומצייר גם הדבר הרע הזה בזדון וגוזל סעודתו הנשארת. כמו שאמר על איש החומס (משלי טז, ל) "עוצה עיניו לחשוב תהפוכות". כלומר עוצם עיני לבו בחזקה, למען צייר ולחשוב תהפוכות. ויתבאר בבית השלישי בע"ה. וכדרך (שמות כג, א) "אל תשת ידך עם רשע להיות עד חמס". פירוש, יודע אתה בנפשך שאינך עד ושאין ראוי לעשות כן, אבל תחמוס עיני לבבך להעיד שוא. וכן (דברים יט, טו) "כי יקום עד חמס באיש". וכן (בראשית ו, יג) "כי מלאה הארץ חמס מפניהם". והנה גם הכסיל והחוטא והלץ וכל שאר הכתות ההולכים אחרי רוחם ואחר לבם הזונה, ומקנאים בכל דבר, ולא לבד בדברים המותרים כמו בעושר וכבוד אשר לרֵעֵיהֶם, אבל גם במכשפים ובמנאפים וכיוצא בדברים שטבע היצר להתאות לו. מכל מקום לא יקנאו באיש החמס, ולא יבחרו בדרך מדרכיו. כי כל דרכיו הם מנגדים גם לטבע יצר הלב הרע. ולכן העריך פסוק זה למשל להיות לתוכחה גדולה. כלומר כמו שהוא מושכל ראשון, שלא יקנא לב אדם באיש חמס, כי כולם יתעבו ענינו ולא יבחרו בדרך מדרכיו. כמו כן כל הנלוזים מדרך ה' ומיראתו לא יוכלו עשוהו זולתי בעשותם חמס לנפשם, לכבוש בחָזְקָה ציורי הדעת והבינה הטבעיים ולצייר בזדון ההפוך. כי יראת ה' וההאמנה בו ובדבריו נטועים בשקול דעת כל אדם. וזה נשען על הכלל שבארנו בארוכה בבית הראשון (חדר ו' חלון ז') שסעיף אחד מן היראה נטוע בשקול הדעת. והירא בהכרח יודה שדבר ה' ומצותיו הן החכמה והדרך הישר שיבור לו האדם. ואם כן כשתהיה אויל או עצל או כסיל או "חכם בעיניך" נשען על בינתך, תמיד כָּבַשְׁתָּ ציורי הדעת בחָזְקָה וחמסת נפשך בזדון. ולמה תעשה כן? בהיותך מודה שדרכי האיש החמס מתועבים ולא יתקנאו בו שאר הנלוזים. ואעפ"י שיצר הלב משיאך לחמוס ציורי דעתך, מכל מקום אתה חומס נפשך, ואין עָוֶל גדול מזה? והמעיד על יושר הדברים הללו היא העדות שהעידה החכמה על עצמה באמרה (משלי ח, לו) "וחוטאי חומס נפשו". כלומר כל הנמנע מהלוך בִּדְרָכַי, בין בפתיות בין בכסילות בין בהֶשְׁחֵת הדעת הוא חומס נפשו כי הוא כובש ציורי דעתו בחָזְקָה, ובוחר לו ללכת בציורי לבו הרע. וכן אמר בראש הספר (שם א, כט) "תחת כי שנאו דעת ויראת יי' לא בחרו". ויתבאר בספר "מעין גנים" בעז"ה. הא למדת שהחמשה פסוקים שכתב בסוף הפרשה, הם כולם תוכחות נמרצות נגד כתות הפושעים הנלוזים מן החכמה, ואינן מצות פרטיות, אלא דעות קרובות לשקול הדעת שיודה בהן כל אדם שאינו חומס נפשו בזדון. ואלו האזהרות אם היו כפי דרכי התורה והחכמה היו יותר חמורות. וכמו שאמרנו שכפי דרך החכמה לא טובה המריבה גם עם מי שגמל רעה. ולא טובה הקנאה גם בצדיקים ובחכמים. אבל לא היתה כונת שלמה להזכיר עתה מצות תוריות, רק דבר נגד שקול הדעת הנטוע בכל נפש. שכמו שהן מודים בהצעות האלו, יודו בנמשל בהם שהיא אהבת החכמה וללכת בדרכיה. כי המצווֹת התוריות לא יקבלו האנשים הפושעים, והבן:
(משלי ג, לב) "כי תועבת יי' נלוז, ואת ישרים סודו". פירוש, לפי שכל החוטא בחכמה חומס נפשו, והרי הוא תועבת ה'. ומלת "נלוז" כמו (ג, כא) "אל ילוזו מעיניך", והוא ההסרה במחשבה. וכן כל הסָר במחשבתו מן החכמה מתואר "נלוז". והטעם נשען על המבואר למעלה, שכל המנהגים מתוארים דרכים, ודרך האמת חכמה; ודרך השקר סּכלות ורשעה. והסָר מן החכמה נלוז מדרך האמת והולך בדרך שקר. וכן דרכי הבינה ומדע הם דרכים ישרים, והנלוז הוא הולך שוא ואיננו על "דרך" כלל, וכמבואר בכלל השני. ובעבור כן הוא מתועב כי בהיותו נלוז מכל וכל, הוא מִכַּת החומסים. ומלת "ישר" תואר נכבד והנחתו על יושר הלב בבינה ובשכל, וכמבואר בבית הראשון (חדר ב' חלון ה') והוא מַתַּת אלהים. ועל זה אמר (משלי ב, ט) "אז תבין צדק ומשפט ומישרים". כדרך (תהלים צז, יא) "ולישרי לב שמחה". ומלת "סודו" כמו (כה, יא) "סוד יי' ליראיו". (עמוס ג, ז) "כי אם גלה סודו אל עבדיו הנביאים". כי השם ב"ה מגלה תעלומות חכמה וסודות עליונים לישרי לב. והזכיר זה בדרך משל. כמו מי שיש לו אוהב נאמן מגלה לו סודו, ולא יעשה כן לשאר בני אדם. כן הישרים הם אוהבי ה' ואנשי סודו. והמשל מן הקצה אל הקצה; הנלוז מן החכמה איננו בגדר בן אדם. כי הוא תועבת ה' כביכול כמו שונא לו. והישרים הם אוהביו הנאמנים שיגלה להן סודו. וכן זה שאמר דוד ע"ה "סוד יי' ליראיו" הם ישרי לב, אותן שנאמר עליהן (משלי ב, ח) "אז תבין יראת יי'", והם אנשי סודו. והנה בפסוק זה נזכרים שתי הקצווֹת בדעות. הנלוז הולך אחר דעתו המשובשת, והישר הוא הנבון היודע גם בסוד ה'. והנלוז הוא תועבת ה', רחוק מאור פניו ית', וצלמו נבזה. והישר קרוב אל ה' ומאנשי סודו. כביכול כמו מלך בשר ודם ששריו ואוהביו עומדים לפניו, והמלך מגיד להם סודותיו וחפצו:

Window 18

(משלי ג, לג) "מְאֵרַת יי' בבית רשע, ונוה צדיקים יברך". אחר שהזכיר שתי הקצווֹת בתארים כוללים, כי תאר "נלוז" כולל הרשעים והלצים והכסילים, שכולם נלוזים מדרך החכמה. וכן תאר "ישר" כולל הצדק והחכמה הקודמים לה; בא אתה להזכירם בדרך פרט. והחל מן ה"רָשע" שהוא תאר רע מאד ומורה על מי שהתגברה בו תכונת הרשעה. ובכלל זה איש החמס שבארנו למעלה (חלון י"ז) וכדרך (משלי י, ו) "ופי רשעים יכסה חמס". והוא עושה פעולות רֶשע וההשחתות הגדולות. וכן אמר המשורר (תהלים לו, ב) "נאם פשע לרשע, בקרב לבי אין פחד אלהים לנגד עיניו". ואמר (שם, ד) "חדל להשכיל להיטיב" כי כל תחבולותיו להרשיע. והודיע פה כי (קהלת ח, יג) "טוב לא יהיה לרשע". ואם [אמנם] תראה שמגיע לו כמעשה הצדיקים דע כי "מארת יי' בבית רשע". וכמו שאמר (תהלים לז, לה-לו) "ראיתי רשע עריץ ומתערה כאזרח רענן, ויעבור והנה איננו ואבקשהו ולא נמצא". ו"מארה" הוא החסרון והמגרעת. ותאר "צדיק" על מי שהתגברה בו תכונת הצדק. והוא עושה כל עניניו בצדק, וכמבואר למעלה (חדר ה' חלון ב') וה' יברך נוהו. והברכה היא התוספות בטוב. וזה מפורש בתורה ובספרי הנביאים. ועוד יש בו משל. כי (ישעיה נז, כ) "הרשעים כים נגרש". והם תמיד במהומה פנימית ובחסרון הדעת והמנוחה. וגם על זה נופל מלת "מארה". כמו (דברים כח, כ) "ישלח יי' בך את המארה ואת המהומה ואת המגערת". והנה הרשע תמיד במהומה פנימית ובמגערת, וכדרך (משלי יג, כה) "ובטן רשעים תחסר". והצדיק ירגיש הברכה בנוהו, שמחה ועוז; ובמעט אשר ישיג מקניני העולם ישמח הרבה. וכדרך (תהלים לז, טז) "טוב מעט לצדיק מהמון רשעים רבים". ומלת "בית" כפשוטו, גם נופל על הנפש. כמו (משלי יד, א) "חכמת נשים בנתה ביתה, ואולת בידיה תהרסנו". (שם כד, ג) "בחכמה יבנה בית" ובארנוהו למעלה במקומו (חדר ט'). ומלת "נוה", נופל גם על נשמת הצדיק כמו (משלי כא, כ) "אוצר נחמד ושמן בנוה חכם". (איוב ח, ו) "וְשִׁלַּם נְוַת צדקך", וגם זה מבואר למעלה (חדר ג' חלון י'). ומלת "יברך" נופל גם על הברכה בנשמה, תוספות אורה ושמחה ומנוחה. וכדרך (משלי ג, כב) "ויהיו חיים לנפשך". והענין מבואר מעצמו:
(משלי ג, לד) "אם ללצים הוא יליץ, ולענוים יתן חן". פירוש, עתה יבאר ענין ה"לץ" שהוא תואר למתלוצץ בגאותו על החכמה והחכמים, וממשל משלי חרפה על האנשים הטובים. כמו שאמר (משלי כא, כד) "זד יהיר לץ שמו עושה בעברת זדון". שמענו כי הוא מתלוצץ בחוטר גאוה (ע"פ משלי יד, ג). והענוה הפוכה מן הגאוה ובארנו זה על נכון בבית הראשון (חדר י' חלון ו'). ומלת "יליץ" כמו (תהלים קיט, נא) "זדים הליצוני עד מאד". כלומר יסבב השם ב"ה שיהיו הלצים למשל ולשנינה בפי כל, ויליץ בני אדם שידברו עליהם לצון וחרפה. ונגד זה העַנָוִים הסובלים עלבון בלב טוב, ואינן מגדילים בלבם אפילו כפי ערכם, יתן השם ב"ה רוח חן עליהם כדרך (משלי ג, כב) "וחן לגרגרותיך". שכל רואיהם ושומעיהם ישמחו בהם וימצאו חן בעיני אלהים ואדם. וכבר בארנו ענין מציאת החן למעלה (חלון ג'). והנה גם זה טוב ורע בנפש עצמה:
(משלי ג, לה) "כבוד חכמים ינחלו, וכסילים מרים קלון". פירוש עתה יבאר ענין ה"כסיל", והוא תואר ההולך בשרירות לבו ובוטח בעשרו ומתענג תענוגות בני אדם. וענינו לאסוף ולכנוס ולהתעשר ולהתכבד בדברים שתחת השמש, ונוטה מן החכמה וכמבואר בכלל הכ"ו. ותואר "חכם" בארנוהו שהוא על הנוהג בחֻקֵי החכמה וטורח בתושיה ובמזמה, וכדברי הכלל הי"ב. והוא מואס בדברים שתחת השמש, ואינו רודף אחר הכבוד המדומה. ואמר שהחכמים הבורחים מן העושר והכבוד ודבקים בחכמה ינחלו כבוד. ומלת "כבוד" כשהוא על דרך אמת, נופל על הרוח הקדש וכמו שבארנו בפסוק זה למעלה (חדר ד' חלון ט'). כי יש תקוה ואחרית לחכמים שימצאו רוח החכמה; והכסילים הנלוזים מן החכמה ובוחרים בגלוליהם משתקעים יום יום בחטאים ובדמיונות. ובאחריתם יתגלו בנפשם ציורי תועבות גדולות, שהן קלון גדול. כדרך (משלי ו, לג) "נגע וקלון ימצא" וכבר בארנו פסוק זה למעלה (חדר ד' חלון ט'). ודע שנטועים בכל הנפשות הכחות בכללם, שמהן תסתעפנה המעשים כולם, טובים ורעים. וכדברי הכלל הה'. ואולם אעפ"י שיצר הלב רע ומצייר הכחות הנפשיות לתשמיש מגונה כמו הזוללות והסביאה והזנות וקבוץ ההון, שנאה וקנאה וכיוצא, הנה מעשה הקלונות לא יצטיירו בלב מיד זולתי ע"י הרגל מעט מעט. ואתן לך משל, מי שהיה עובד השם כל ימיו ומתחיל עתה לנטות מדרך הטוב, לא יסיתהו יצרו בהתחלת ההטיה שילך ויעבוד ע"ז, או שיחלל שבת בפרהסיא, או שישכב עם אשת רעהו, או שיבא במחתרת [לגנוב ממון], או שישכב עם זכר ועם בהמה. כי ציורי הקלונות הנזכרות מכוסות בעומק הנפש ובאחורניתה, וכדרך שפרשנו למעלה (חדר ד' חלון ח') בפסוק (משלי ט, יא) "כל רוחו יוציא כסיל וחכם באחור ישבחנה", ולא תצאנה כי אם ע"י הֶרְגֵל מעט מעט. כי המתחיל להרשיע והולך יום יום בדרכי הרעה, מעט מעט ירום הציור הנסתר מעומק הנפש ויתגלה בלב, ובאחריתו יצטיירו גם ציורי הקלונות בלבו ויעבור גם עליהן. והסוד הזה הזכירו קדמונינו ז"ל (שבת קה, ב) באמרם "כך הוא דרכו של יצר הרע, היום אומר לו עשה כך, ומחר אומר לו עשה כך, עד שיאמר לו לֵךְ עבוד עבודת אלילים". כלומר מעט מעט יתגברו עליו ציורי הקלון, עד שיחמוד לעשות גם הקלון היותר גדול, והוא לעבוד ע"א להשתחות לפסל מעשה ידי אדם, דבר שאין הדעת סובלתו. והדבר דומה ממש להתגלות הציורים הטובים בלב, שאמרנו בכלל הכ"ז שע"י ההרגל מעט מעט יחלו להִגָלוֹת ולהצטייר בלב, עד שלבסוף תהיינה גם הציורים הנפלאים בחכמה חזקים. ובאחריתם ינחל החכם העזר האלוהי מלמעלה, רוח אלהים בחכמה בתבונה ובדעת. ונגד זה אמר "כבוד חכמים ינחלו". כלומר ההולכים בחכמה, יצטיירו מעט מעט ציורי החכמה בלב, עד שלבסוף ינחלו כבוד ממרומים. ולהיפך, הכסילים הנוטים מן החכמה, מעט מעט יצטיירו החטאים בלבם עד שלבסוף מרים מעומק הנפש אל הלב גם הקלון הגדול. אלא שיש הבדל בין הטוב ובין הרע. כי הנוהג בחכמה, מן השמים יסייעוהו וכדברי הכלל הכ"ז, שאמרנו שאם האדם עשה את שלו ואין בכחו לעשות יותר, יִלָוֶה אליו העזר האלוהי ממרומים וישלימהו ויגמור בעדו. וזהו שקרא "נחלה" בעבור שהיא נחלת שדי ממרומים. ואולם הנוהג בכסל לבסוף יצטיירו ציורי הקלון בלבו כפי טבע נפשו. לא שיעזרוהו ממרומים חלילה! ולכן אמר "מֵרִים קלון", כי האדם לבדו הוא המרימו, לא ממרומים. ועל זה אמרו קדמונינו ז"ל (יומא לח, ב) "הבא לטהר מסייעין אותו, [הבא] לטמא פותחין לו". ובכלל דבריהם דברַי. והנה הזכיר בכל אחד מן הכתות לטוב ולרע שכר ופרעון, מדה כנגד מדה. הרשע שכל חפצו להרשיע לבריות ולהביא להם מחסור, יִּפָּרַע במארה ובחסרון. הצדיק שכל חפצו לעשות טוב לבריות, משכורתו הברכה והתוספות. הלץ שכל חפצו להראות גודל שכלו ותבונתו ולהלעיג על החכמים ואנשי השכל, יִּפָּרַע בחרפה ושיהיה ללעג ולקלס. העָנָיו שכל חפצו להקטין מעלתו ולהגדיל מעלת רעהו, משכורתו שימצא חן וכבוד בעיני כל רואהו. הכסיל שכל חפצו להתעשר ולהתגדל תחת השמש, יִּפָּרַע בקלון ויהיה נבזה ושפל אישים. החכם שכל חפצו להדבק בחכמה ולהסתפק במועט מכל אשר תחת השמש, משכורתו שינחל גם עושר גם כבוד בגוף ובנפש. והכסיל הרודף אחר העושר והכבוד המדומה, (משלי ו, לג) "נגע וקלון ימצא". ועיקר הברכות והקללות הנזכרות, כולם בנפש עצמה, וכמו שיתבאר למסתכל בדברינו. ובזה נשלמה הפרשה ופירושה כאשר יעדנו. וידעתי כי לא באתי אל תכלית כונת המליצות כי דברי שלמה עמוקים מני תהום. ואולם (מנחות קי, א) "אחד המרבה ואחד הממעיט ובלבד שיכון לבו לשמים". ועם כל זה במעט שפירשתי יוכל איש האמת להבין איך דברי הפרשה הזאת עדים נאמנים על יושר הכללים שיסדנו בענין זה:

Window 19

ידועה דעת מקצת חכמינו ז"ל (בבא בתרא יד, ב) כי ספר איוב כתב אדוננו משה ע"ה. ודנו כן לפי שראו קדושת עניני הספר, ושמליצותיו כוללים דרכי החכמה העליונה. וגם בתעלומותיו ראיתי אור. כי בעל הספר הזה התאמץ ברוח קדשו והודיע שסוד החכמה נעלמת מלב בני אדם, ושאיננה נודעת זולתי למאצילָהּ ית' שמו, ולא ימצאנה האדם בשכלו ובבינתו. וערך פרשה בפני עצמה על ענין זה. וראיתי לפרשה על דרך כלל, לא פרטי הכתובים. כי נכתבים בה ענינים שאינן צריכין להתבאר עתה. ורק יתבארו הכתובים שנזכר בהם לשון "חכמה". ואשלים מה שיעדנו עליו למעלה (חדר ח' חלון ה'):
אמר (איוב כח, יב) "והחכמה מאין תמצא, ואי זה מקום בינה". פירוש, למעלה ממנו אמר שכל הסגולות אשר מתחת לשמש אפשר שימצאם האדם. כי יש מקומות שהם נמצאים בהם ואם יעמול האדם ויטרח יוכל למצוא אותם כמו שאמר (כח, א-ב) "כי יש לכסף מוֹצָא, ומקום לזהב יזוקו. ברזל מעפר יוקח ואבן יצוק נחושה". ואמר עוד שגם הסגולות שהן בבטן הארץ ובעומק ההרים, שלא יוכל האדם לבוא שם בשום תחבולה, ג"כ אפשר שתמצאנה בזמן מן הזמנים. אם יהפכו ההרים ברעש וכן כי תהפך הארץ,<sup class="footnote-marker">1</sup><i class="footnote">התפרצות הרי געש או רעידת אדמה</i> ויתגלו הסגולות שהיו טמונים בעמקם. כמו שאמר (שם כח, ה-ז) "ותחתיה נהפך כמו אש. מקום ספיר אבניה וגו'. נתיב לא ידעו עיט" וגו'. לפי דעתי יגיד שבהתהפך הארץ, אז יראו כי אבניה מקום ספיר. וקודם זה היה נעלם שאפילו העיט ועין איה לא שזפתו הנתיב הנעלם הזה, ועתה נגלה לכל עובר. ואמר עוד (כח, ט-יא) "בחלמיש שלח ידו, הפך משורש הרים. בַּצּוּרוֹת יאורים בִּקֵעַ, וכל יקר ראתה עינו. מבכי נהרות חִבֵּשׁ ותעלומה יוציא אור". כלומר ג"כ בקע בכחו החלמיש, והפך ההרים משורשם. ומוציא יאורים מן הצורים והחלמיש הנבקעים. כי הוא ב"ה עושה כן לגלות מה שהוא בהעלם. כי כל היוקר הזה ראתה עינו ית' בעודו בהעלם, וכבוא זמן הגזור לפניו יתגלה חלק לבני אדם. וכן הנהרות ההולכים מן הים מתחת לארץ, ובוקעים היבשה ויוצאים לעיני השמש והיו לנחל גדול. והנה מה שהיה תעלומה יוציא לאור השמש. ואמר כל אלה ימצא האדם פתאום אעפ"י שקודם לכן היו תעלומות. ואין כן החכמה והבינה. שלא יִוָדְעוּ לעולם במופת החוש או במופתי השכל, וכדברי הכלל הט'. ועל זה אמר "החכמה מאין תמצא"? כלומר באיזו דרך תִּמָצֵא החכמה לאדם, כדרך (קהלת ח, יז) "וגם אם יאמר החכם לדעת לא יוכל למצוא". ואינה דומה לשאר הסגולות כמו הגבורה העושר והיופי וכיוצא, שהן נודעות בלי ערעור וחולק. ומעלתן נודעת נגד הפחיתיות ההפוכות מהן, כמו המורך והעוני והכיעור וכיוצא. מה שאין כן דברי החכמים שלא יתבררו במופתים מדרכי הסּכלות; ולכן הכסילים מריבים תמיד על החכמה. וכן "איזה מקום בינה" לעבור שם יום יום ולראות אולי היא נמצאת עתה ונתגלה כבודה, כמו שנוכל לעשות בסגולות שתחת השמש; וכמבואר כי אין אנו יודעים אי זה מקומה. ואמר (איוב כח, יג) "לא ידע אנוש ערכה, ולא תִמָּצֵא בארץ החיים". כלומר אל תחשוב שלפי שערכה מִצְעָר,<sup class="footnote-marker">2</sup><i class="footnote">מועט</i> איננה יוצאת לאור כמו שאר הדברים היקרים. כי ערכה גדול מכל הנמצאים. והמקטין מעלת החכמה אות [היא] כי יצר הלב מושל בו וּמְדַמֶה לעיניו דרכי שוא, ודרך החכמה אוצר נעלם ממנו. ומלת "אנוש" תואר למי שיצרו מושל עליו, ואין כן מלת "איש" או "אדם" ובארנוהו במקומו. גם פרשנוה<sup class="footnote-marker">3</sup><i class="footnote">יין לבנון, מהד' תשס"ג עמ' 287</i> במשנת ר' לויטס איש יבנה (אבות, ד משנה ד). ולכן אמר "לא ידע אנוש ערכה". ואם היה יודע ערך החכמה היה יותר עמל וטורח עבורה, ממה שהוא עמל תחת השמש. ומי שהוא איש צדיק חכם, יודע ערכה שהיא עולה על כל הסגולות והיא נמצאת באנשים חכמים. כדרך (משלי ג, ד) "ומצא חן ושכל טוב". וכמו (דברים לד, ט) "ויהושע בן נון מלא רוח חכמה". אבל "אנוש" לא ידע ערכה. ואעפ"י שנושאי החכמה וכח החכמה נטועים בו [באנוש הזה], הוא מסכל ערך החכמה ואינו הולך בחכמה, וכן לענין הבינה והשכל כמבואר למעלה. ואחר שהזכיר האדם, אמר "ולא תִמָצֵא בארץ החיים", כלומר בשאר בעלי החיים כולם, החיה והבהמה, לא תמצא בהם חכמה. כי אין קשר לנפש בעלי החיים עם החכמה, וכמו שבארנו בבית הראשון (חדר ג' חלון א'). והנה הבדיל בכתוב זה בין נשמת האדם העליונה, ובין נפשות בעלי החיים שהן מן הארץ. וכן בעלי החיים אשר מתחת לארץ גם בהם אין חכמה. ועל זה אמר (איוב כח, יד) "תהום אמר לא בי היא, וים אמר אין עמדי". והודיע שערך החכמה גדול מכל הנמצא תחת השמש. ואמר (כח, טו-טז) "לא יֻתַּן סגור תחתיה וגו' לא תְסֻלֶה בכתם אופיר". כלומר ראוי לנו לעמול ולטרוח ולבקש אותה ולראות אָנָה תִמָצֵא, בעבור כי ערכה גדול מכל אשר אנו מבקשים וטורחים עבורם.

Window 20

(איוב כח, כ) "והחכמה מאין תבוא, ואי זה מקום בינה?" פירוש, אחר שהזכיר שהיא יקרה מכל, חזר ותמה פעם שנית ואמר "מאין תבוא?" כמו (משלי ב, י) "כי תבא חכמה בלבך". ושאל מאין תבא? כי אין בכח האדם לחוקק חקים בחכמה בשכלו ובבינתו. ואי אפשר לו שיחכם זולתי כשיקבלנה ממרומים. וזה פלא איככה תבוא החכמה משמֵי קדם ללב האדם. שידע משפט כל דבר ודבר, ומנהג כל דבר ודבר, בקצב וביושר כפי החכמה? ואם תאמר שיקבלנה מפי חכמים? הנה יצר הלב מְנַגֵד לחֻקוֹתיה. ואם היינו יכולים לברר חֻקוֹתיה במופתי השכל והבינה, היינו מכריחים יושרה במופתים נאמנים. אבל אין זה בידינו. כי בינת האדם בעלת גבול, ואין קץ לחכמה ולא תוגבל בתוך בינת האדם כמבואר למעלה. ועל זה אמר "ואי זה מקום בינה?". מאין יבוא הבינה הגדולה שעל ידיה נבין דרכי החכמה? ואמר (איוב כח, כא) "ונעלמה מעיני כל חי וגו' כלומר זה נעלם מעין לב כל חי". אין מבין סוד החכמה זולתי השם ב"ה לבדו. ועל זה אמר (כח, כג) "אלהים הבין דרכה". כלומר הוא ב"ה הבין דרך החכמה כי עמו התבונה הבלתי בעל תכלית. ולכן הוא ב"ה לבדו מחוקק חֻקֵי החכמה. וגם הוא ידע את מקומה נגד "ואי זה מקום בינה". כלומר הוא ב"ה יודע מקומה כי הוא אדון החכמה והתבונה וכל דרך חכמה, וכל דְבַר-בינה נגלים לפניו באמת נשגב יותר מדבר המבורר לנו במופת, ועל פיהן הכין כל מעשה בראשית וביותר תחת השמים שיסד הכל בחכמה. כדרך (משלי ג, יט) "יי' בחכמה יסד ארץ" וכדברי הכלל הי"ג. ואמר על זה (איוב כח, כד-כה) "כי הוא לקצות הארץ יביט תחת כל השמים יראה. לעשות לרוח משקל" וגו'. ויתבאר בעז"ה בספר "מעין גנים". ואמר (כח, כו) "אז ראה ויספרה הֱכִינָה וגם חֲקָרָה". הוא ראה הכל באמת. וספר הכל במספר, והכין המדה, וחקר המשקל, והכל בחכמה. ולנו כל הדברים תעלומה וסוד:
(איוב כח, כח) "ויאמר לאדם הן יראת אדני היא חכמה, וסור מרע בינה". כי אמר לאדם "אתה אין בכחך לחוקק חֻקֵי חכמה. גם אין בכח בינתך להבין דרכי חכמתי במופתי הדעת. אלא ירא את ה' וקבל דרכי חכמתי כאשר צויתיך. אין לך להרהר אחריהן, כי אני ה' אלהיך נורא ונשגב אדון החכמה והבינה. ואם תירא אותי, תלמד החכמה ותשמרנה בלבבך. כי יראת ה' [היא] יסוד החכמה". כמבואר בכלל הכ"ה. ומי שאינו ירא את ה' יבוז חכמה ומוסר. ומי שמפליא ביראת ה' ומבקש החכמה ככסף וכמטמונים, ימצא בקרבו רוח החכמה כדרך (משלי ב, ט) "אז תבין צדק ומשפט ומישרים". והכח העליון הזה יתן עוז בנפשו ותביא החכמה אל לבו, כי יגלו ציוריה בלב וכמו שבארנו פעמים רבות. כמו שאמר (משלי ב, י) "כי תבא חכמה בלבך", וכמו שבארנו פעמים רבות. והיא תשובה על שאלת "והחכמה מאין תבוא?". כי תבא באמצעות יראת ה' והדרישה בכבודו ובגדלו. והנה היראה תעיר כח החפץ לבקש החכמה ולדעתה. אבל ההליכה בדרכיה קשה, והוא המעשה. כי אעפ"י שיאהב דרך החכמה ויאמין שהיא הדרך הישרה, הנה יצר הלב המצייר רע, בשקוציו הוא חפץ, וצריך גבורה גדולה לכבוש היצר. כמו ששנינו (אבות, ד) "איזהו גבור? הכובש את יצרו". ומלת "רע" על דרך היצר כמבואר למעלה (חלון ה'). ולכן צריך בינה להבין ביראת ה'. כדרך (משלי ב, ח) "אז תבין יראת יי'". כי המבין ביראת ה' כבודו וגדלו, ונתבררו לו עוצם נפלאותיו, ידיו רב לו למשול על יצר התאוה ולהביא נפשו למוסר. כמו שאמר דוד ע"ה (תהלים טז, ז) "אף לילות יסרוני כליותי". כלומר גם בעת משול היצר שמתי מוסר לנפשי. ומהו המוסר? (טז, ח) "שויתי יי' לנגדי תמיד" וגו'. כלומר בינותי בגדולת ה' ובמוראו ונשמרתי מכל רע, כמבואר למעלה (חדר ט' חלון ז'). וכן להיות סור מרע צריך האדם להתבונן במאוד בדברים שאפשר שיכשל בהן. ויעשה לעצמו סייגים ומשמרות שלא יגע ולא יקרב לאותו הדבר, כדרך שהודיע שלמה בספר משלי כשדבר על תאות המזמה, וכמו שפרשנו למעלה (חדר ד' חלון ב'). והעושה כן הוא בעל הבינה המבין ביראת ה' וכיוצא. וכנגד זה אמר "וסור מרע בינה", כלומר להיות סר מדרך הרע שהלב נוטה אליו, ולעשות הכל כפי החכמה, היא הבינה הגדולה שהאדם צריך אליה, והשם ב"ה נטע כח זה בלבבינו להבין ולהשכיל לשמור מצותיו וחֻקוֹתיו. ודי לנו בזה להציל נפשנו מִשַׁחַת ולֵאור באור החיים. ואין אנו צריכין לדעת דרכי החכמה במופתי הדעת לשקול בבינתינו יושר דבריו ומצותיו. כי צדיק ה' וכל דרכיו משפט, וכמו שבארנו פעמים רבות. וזהו מה שרצינו לבאר בחדר זה:

Chamber 11



Window 1

<small>החדר הי"א ובו שמונה חלונות חמשה פסוקים נראין כסותרים את דעת המחבר, יוכיח שגם המה בעוזריו. יפרש פרשת התקועית (שמואל ב, פרק יד). ויונדב איש חכם מאד (שמואל ב יג, ג). ענין "חכמים המה להרע" (ירמיה ד, כב). "משיב חכמים אחור" (ישעיה מד, כה). "לוכד חכמים בערמם" (איוב ה, יג):</small><br>כפי מה שבארנו בעשרה חדרים הקודמים בהנחת שם דבר "חכמה", ושם התאר "חכם", והנחת כל בניניו, תשכיל כי לא הונחו שום לשון "חכמה" סתם, רק על הדברים הטובים והנאותים בעצמם. כי אמרנו בכלל י"ב, שנופל על המנהגים הישרים שהן עצם החכמה ואין טוב כמוהם. ואמרנו בכלל י"ג כל מעשה השם ב"ה אשר עשה בשמים ובארץ, נופל עליהן לשון "חכמה", והן כולם טובים כמו שאמר (בראשית א, לא) "וירא אלהים את כל אשר עשה והנה טוב מאד". אמרנו בכלל ט"ז שנופל על כל החכמות הלמודיות כמו ההנדסה והמספר וכיוצא. כל אחת ואחת מהן טובה לענינה. ואמרנו בכלל הט"ו שנופל על כל מלאכת מעשה, והם כולם טובים ונאותים לתקון העולם. ויוצא מזה שלא יפול לשון ה"חכמה" על למוד דבר מגונה או על מעשה מגונה, גם אם אותו הלמוד או המעשה בנוי על המצאה גדולה בשכל ועל תחבולה נפלאה, עד שיפלא בעיני כל רואה ושומע, בכל זאת לא יתואר בלשון חכמה. וכן לא נתאר ממציאו ועושהו בתאר "חכם". על דרך משל המלסטם את הבריות בחבולות גדולות, ומתקן כלי לסטיות באופנים נפלאים, לא נתאר המלסטם בתאר "חכם" ולא מעשיו בלשון "חכמה". ולפי שאין במשמעות לשון "חכמה" שום ענין רע, לכן כשמפליגים הנביאים ערך החכמה בספריהם, או כשמספרים בכבוד החכם, לא יזכירו עם שם-דבר "חכמה" ותאר "חכם" שם לווי או כנוי, להורות שמדברים מחכמת צדק משפט ומישרים. אבל יזכירום סתם, לפי שאין לטעות כלל, אחר שאין במשמעות תיבה זו ענין אחר רק צדק משפט ומישרים. כמו (משלי ג, יג) "אשרי אדם מצא חכמה". (שם טו, טו) "קְנֵה חכמה מה טוב מחרוץ". בכל אלו ודומיהן לא נזכר אצלם מאיזו מין חכמה הם מדברים. וכן נהגו בשם התואר "חכם" כמו (קהלת י, ב) "לב חכם לימינו". (משלי ג, לח) "כבוד חכמים ינחלו". וכן כולם נזכרו סתם כי הלשון עצמו אינו סובל שום טעות, ותמיד עִנְיָנוֹ על הטוב, וזה מופת נאמן על דברנו. כי אם היה לשון "חכמה" נופל גם על הערמות והתחבולות הרעות, והיה בעל מעשה התחבולות מתואר בתאר "חכם", ומעשיו בשם "חכמה" לא היו הנביאים וכתבי הקדש סותמים מליצותיהם במקום שיש פתחון פה לטועים, לנלוזים, לעקשים, ל"חכמים בעיניהם" ולנבונים נגד פניהם, לאנשי דמים ומרמה בעלי התחבולות הרעות. כי יתברכו בלבבם כי עליהם נאמרו המקראות וההבטחות והטובות שנכתבו על החכמים. והיה להם<sup class="footnote-marker">1</sup><i class="footnote">לנביאים כותבי הספרים, וכן בכתובים</i> להבדיל בין המליצות הנכתבים על החכמים הצדיקים, ובין המליצות הנכתבים על חכמים בעלי התחבולות. על דרך משל שיבדילו ביניהן בשם לווי, ויתארו החכמה הנאמנה בתאר "חכמת אמת" או "חכמת צדק". והחכמה המגונה יזכרוה סתם. וכן החכם הצדיק יתארו בתאר "חכם אמת" או "חכם צדיק", והחכם הרע יזכירוהו סתם. או שיזכירו החכמה והחכם בעינן התחבולות בשם לווי כמו "חכמה רעה" או "חכמת שקר". "חכם רע" או "חכם בליעל" וכיוצא. אבל עתה שנתבאר שלא הונח לשון זה על ענין רע, וכולם על ענינים טובים, מעתה אין לטעות בדבר. וידענו שכל מקום שנכתב שם חכמה ותאר "חכם" סתם, הנחת כולן על ההנהגה בצדק במשפט ובמישרים.
מה תוכל לומר עדיין? נוכל לטעות שנאמרו הדברים גם על החכם בחכמת למודיות, ובחכמת כל מלאכת מעשה? כי על אלו נופל ג"כ לשון "חכמה" ותאר "חכם" ואם הוא כסיל ובליעל במנהגיו וסר מדרך ה'? כבר אמרנו בכלל הט"ז שכל מקום שהונחו על בעל חכמת למודיות ומעשה וההתעסקות בהן שָׂמוּ כתבי הקדש הבדל אצלו ויכתבו במֶה חכמתו, להבדילו משם חכמה ומתואר חכם הנאמרים על חכמת ההנהגה. וכמו שיתבארו כולם בחדר י"ב בעז"ה. וזה תשובה על הרב רבינו משה בן מיימון ז"ל שהבאנו דבריו בבית הראשון (חדר א' חלון א') שאמר ששם "חכמה" ותואר "חכם" נופל על הערמה והתחבולה. כמו (שמות א, י) "הבה נתחכמה לו". (שמואל ב יד, ב) "ויקח משם אשה חֲכָמָה". ואין הדבר כן. כי האשה שבחר בה יואב היתה חֲכָמָה גדולה בדרכי החכמה. ולכן נכתב התואר "חכם", וכמו שאציע לפניך בחלון הסמוך. וראייתו מפסוק "הבה נתחכמה לו", ראיה לסתור היא. וכמו שיתבאר בחדר השלשה עשר. ועוד יפלא בעיני, הנה הרב ז"ל יודה שההולך אחר רוחו מתואר בתאר "כסיל". ואם כדבריו שיפול תאר "חכם" סתם על ההולך אחר רוחו, אם הוא מלסטם את הבריות בתחבולה ובערמה רעה. הנה יתואר איש אחד בעת אחד בשני תארים הפוכים זה מזה, "חכם וכסיל" יחד. "כסיל" בעבור מעשיו המגונים שהן כפי שרירות לבו הזונה. ו"חכם" בעבור אותו הדבר עצמו. והוא דבר לא תסבלהו הדעת כלל, כי שני ההפכים לא יקבצם סוג אחד וגדר אחד. ואם תשים לב על מה שבארנו בבית הראשון (חדר ה' חלון י"ג) בענין הנחת התוארים שהם על הציורים המושלים בלב בשעור ידוע, אז תבין יושר דברינו זה.
ואחר ההקדמה הזאת, הנני בא לפרש הכתובים שנזכר בהן לשון "חכמה" שהן כפי העולה על המחשבה על הערמה והתחבולה; ואודיע שאינן סותרים הכללים שיסדנו בבית זה. ומיושר הפירושים יתבאר שגם הם הונחו על ההנהגה<sup class="footnote-marker">2</sup><i class="footnote">אופני התנהגות</i> כפי החכמה באמת. ואני מתחיל בפסוק שהביא רב ז"ל ראיה לדעתו:

Window 2

(שמואל ב יד, ב) "וישלח יואב תְּקוֹעָה ויקח משם אשה חֲכָמָה". פירוש "חכמה", במנהגי צדק משפט ומישרים. וכדברי הכלל הי"ב. ויאמר רבי משה [רמב"ם] ז"ל שר"ל בעלת ערמה ותחבולה. ואני אומר שאין רמז בכתוב שהיתה חכמה לענין התחבולה אבל כפי הפשט היתה יודעת חכמת התורה. אשה יראת ה', בעלת שכל טוב ולכן בחר בה יואב. וְשָׂם משל בפיה מענין שני בנים נצים זה עם זה, ובסתר המשל היה תוכחת מגולה למלך על מעשיו עם אבשלום ושלא טוב הוא עושה וסר מדרך החכמה. וסמך יואב על טוּב שכל האשה וחכמתה הגדולה במשפטי התורה שתדע לענות מענה ישרה על כל דבר שישיב המלך. כי יואב לא היה יכול לדעת על איזו אופן יתגלגלו הדברים בין המלך והאשה. ואיך ישים כל הדברים בפיה? אבל הוא העריך המשל לבד והודיעה הנמשל. וסמך על האשה בענין השאלות והתשובות שתעריך דבריה כפי חכמת התורה. ולפי שהיתה בעלת החכמה ויראת ה', על כן היא מתוארת בתאר "חֲכָמָה" בכתוב. לא בעבור שהיתה בעלת ערמה ותחבולה. וכאשר התבוננתי במאמרי האשה הזאת ובתשובות המלך והמענות על תשובותיו, התברר לי שהיתה חֲכָמָה גדולה בתורה. ולכן אערוך פה דברי האשה כמו שהן כתובים במקרא ואפרש אותם כפי הצריך לעניניו. כי ראיתי שמפרשי המקרא ז"ל הפליגו הדברים במקומם, ונלחצו מאד בקושי המליצות. ועם מה שיתבאר בעז"ה יתלבנו הדברים:
הזכיר הכתוב שכבואה אל המלך נפלה על אפה (יג, ד-ה) ותאמר "הושיעה, המלך!". ויאמר לה המלך "מה לך?". ותאמר "אבל אשה אלמנה אני, וימת אישי". (יד, ו-ז) "ולשפחתך שני בנים וינצו שניהם בשדה ואין מציל ביניהם ויכו האחד את האחד וימת אותו. והנה קמה כל המשפחה על שפחתך ויאמרו תני את מכה אחיו ונמיתהו בנפש אחיו אשר הרג ונשמידה גם את היורש, וכבו את גחלתי אשר נשארה, לבלתי שים לאישי שם ושארית על פני האדמה". הודיעה שהיה המצה בשדה אין רואה ואין מציל. ואלו היו שם בני אדם [היו] מדברים על לבם ומזהירים אותם כי מרה תהיה באחרונה, לא היתה התקלה יוצאת מידם. כי לא בזדון הלב ובערמה הכהו, אלא מתוך מצה וכעס. לכן אין דינם מסור לבית דין אלא לשמים, לפי שלא היו עדים והתראה. והנה קמה המשפחה ומריבים עמדי שאתן בידם את בנִי המתחבא מפניהם. והם רוצים למסרו ביד בית דין ולהמיתהו כדין רוצח. כי מלת "ונמיתהו" מן הבנין הכבד הנוסף, שימיתוהו במשפט הבית דין. כי הם אומרים שעשה מה שעשה בערמה ובזדון הלב לירש את חלק אחיו. וכדרך (מל"א כא, יט) "הרצחת וגם ירשת?". ועל זה באה מליצת "ונשמידה גם את היורש". כלומר נשמידה האיש שעשה הרע למען יירש נחלת אחיו. ועל כן אדוני המלך, הושיעני מידם שלא יכבו את גחלתי אשר נשארה, לבלתי שים לאישי שם ושארית על פני האדמה. כלומר לא בצדקתם הם עושים, אבל מחשבתם לרעה שיירשו הם נחלת שני הבנים, שהרי במדת הצדק אינו חייב מיתה כפי מצות התורה. והיה זה משל על מעשה אבשלום עם אמנון, שבשנאתו אותו על דבר תמר אחותו שֶׁעִנָּהּ, צוה לעבדיו שיהרגוהו. ולא היה שם מציל או מי שילך ביניהם לפשר הדבר, ולא היה מי שהעיד והתרה לאבשלום וכפי דין תורה אינו חייב מיתה. וכן הוא פטור מדין המלכות. וכמ"ש בבית הראשון (חדר ח' חלון ז') שביד המלך להכות ולענוש שלא כדין תורה לא לעבור על דברי תורה אלא לעשות סייג לתורה. והוא כשיעשה העושה ביד רמה ובהֶשְׁחֵת הדעת. ואלו הן מן המשפטים הנפלאים המסורים למלך וכמו שהארכנו שם בזה. ואבשלום אם היה הורג את אמנון בעבור כי הוא הבכור, ושיירש אחריו את המלוכה, היה מותר למלך ולבית דין הגדול להעבירו מן הארץ שהוא ממין אפקורוסות והֶשְׁחֵת הדעת. אבל היה מעשה אבשלום מפני שנאה להנקם מאחיו עד דבר עֲנּוֹתוֹ את תמר אחותו, והוציאה בבזיון מחדרו. ולפי שלא חקר המלך את הדבר ולא העניש את אמנון על הנבָלה אשר עשה, התיר אבשלום לעצמו לעשות מה שעשה. וכיון שלא היו עדים והתראה פטור מדין תורה ומדין המלכות. וכן בענין שני האחים בני האלמנה. המית האחד את השני מתוך מצה ומריבה. לא בזדון הלב ובהֶשְׁחֵת הדעת לירש נחלת אחיו. ולכן העריך יואב המשל הזה, לשמוע מה ידבר המלך בנדון כזה. ומתשובת המלך ידע מה בלבו על דבר אבשלום:

Window 3

ספר הכתוב (שמואל ב יד, ח) "ויאמר המלך אל האשה 'לכי לביתך, ואני אצוה עליך'". והתשובה הזאת מסופקת אם הכונה שחפץ להצילו, ושתוכל לשבת בטח בביתה, או שהוא ישפוט בדבר זה במשפט המלוכה לפי שיוכל לדונו כאיש זדון שרצח אחיו למען יירש נחלתו. השיבה האשה למלך (יד, ט) "עָלַי, אדוני המלך, העון ועל בית אבי, והמלך וכסאו נקי". כלומר אפשר שמחשבתך לדונו במשפטי המלוכה, ובני נקי כאשר אמרתי. ואם הוא חייב, מקבל אני העון עלי ועל בית אישי, והמלך וכסאו נקי. כי אין המלך חייב כפי משפט מלכותו להרגו. אחר שאין רמז זדון ובליעל במעשה שעשה בני. "ונקי וצדיק אל תהרוג".<sup class="footnote-marker">1</sup><i class="footnote">מליצה ע"פ שמות כג, ז</i> אז השיב המלך (יד, י) "המדבר אליך וַהֲבֵאתוֹ אלי, ולא יוסיף עוד לגעת בך". כלומר יפה דברת, ואין בלבי לעשות לו רע. ואם בעבור בני המשפחה שאמרת שהם מבקשים את בנך מידך, ומריבים עמך ורוצים לתפשו בחָזְקָה, כשיבוא אצלך אחד מהם, צַוֵהוּ בשמי שיבא אלי ואז אצוהו שֶׁיִרֶף ממך ולא יוסיף עוד לגעת בך. וכאשר דִבֶּר המלך הדבר הזה ופטר בנה מדינו וּמֵחֲמַת הקמים עליו, בחרה האשה להבחין מחשבת המלך. אם לפי דעתו בנדון כזה אפשר שיהרגוהו בית דין הגדול. ולכן אמרה (יד, יא) "יזכור נא המלך את יי' אלהיך מֵהַרְבַּת גואל הדם לשחת, ולא ישמידו את בני". פירוש, עד כה לא הבטחתני רק שאתה לא תעשה לו מאומה ותצילני מאיש חֵמוֹת הקם עלי. ועדיין אני יְרֵאָה ממשפט הבית דין כי הם יאמינו לקול דברי בני המשפחה, האומרים שהרג את אחיו לירש את נחלתו. ולפי שהוא מתחבא ומסתתר מפני הבית דין יגמרו דינו למות, ויתנו רשות לגואלי הדם להמית אותו כל מקום שימצאוהו. כי כן משפט התורה שנאמר (במדבר לה, יט) "גואל הדם הוא ימית את הרוצח בפגעו בו הוא ימיתנו". וכדאמרינן (סנהדרין מה, ב) "מצוה ביד גואל הדם. ומנין שאם אין לו גואל הדם שבית דין מעמידין לו גואל? תלמוד לומר "בפגעו בו". מכל מקום". שאם אין בית דין יכולים לו, נותנים רשות לגואלי הדם שימיתוהו אם יפגעו בו. ומלת "מֵהַרְבַּת" מן הבנין הכבד הנוסף. וכמו (בראשית ג, טז) "הרבה ארבה עצבונך". וברשות הבית דין יהרגוהו, וכן כשימצאו אותו הבית דין ישמידוהו הם במשפט. ומי יערבנה בזה? ולכן אדוני המלך, הִשָׁבַע לי על שתיהן, שלא ימיתוהו הבית דין ושלא יתנו רשות לגואלי הדם להמיתו. כי אתה תוכל לצַווֹת את הבית דין שלא ימיתוהו ושלא יעמידו עליו גואל הדם. וסִפֵּר הכתוב שנשבע לה המלך ואמר (שמואל ב יד, יא) "חי יי' אם יפול משערת בנך ארצה". כלומר גם בזה יפה דברת. ואנכי אעשה כדבריך לצַווֹת לבית דין שלא יעשו לו מאומה. ומעתה אני נשבע לך בה' שלא יפול משערת בנך ארצה, לא בידי ולא ביד איש חימות, ולא ביד בית דין ולא ביד גואלי הדם. וכאשר שמעה האשה תשובת המלך וְהֵבִינָה שלפי מחשבתו אפשר שהבית דין יגמרו דינו למות, ושעל כן יצוה על אודות בנה, אז החלה להוכיחו ואמרה (יד, יב) "תדבר נא שפחתך אל אדוני המלך דבר". כלומר עד כה אמרתי שאין בלבך כלל שיהיה משפט מות בנידון כזה. אבל עכשיו מבינה אנכי כי הדבר שקול בדעתך, ומה שהבטחתני להציל את בני הוא בעבור כי האמנת לדברי, כי אינך מכיר את בני. וגם קבלתי העון עלי ועל בית אבי. ולכן הרשני לומר דבר. (יד, יב) "ויאמר, דַבְּרִי":

Window 4

(שמואל ב יד, יג) "ותאמר האשה, ולמה חשבת כזאת על עם האלהים, ומִדבר המלך הדבר הזה כְּאָשֵׁם, לבלתי השיב המלך את נדחו". פירוש, איך עלה על לבבך מחשבת רעה כזאת על עם האלהים? והם השופטים החכמים סגולת העם, המתוארים "אלהים" בתורה. שנאמר (שמות כב, ח) "עד האלהים יבא דבר שניהם", כי הם מומחים ודנים צדק ויושר. שיעשו כדבר הרע הזה להמית את בני, או לגמור דינו ולתת רשות ביד גואל הדם להמיתו? כי היית צריך להשבע לי שלא יעשו עמו רעה. ולולי שאתה חושב כן עליהם, היה לך להשיבני "מפני גואל הדם ובית דין אין לך לירוא כי הם לא יעשו כזאת". ואינו דומה למה שהבטחתני שלא אירא מן הקמים עלי. כי הם אנשים לא ידעו משפט התורה. ואולי בחמתם ובאפם ישלחו יד, ואתה צריך לצַווֹת עליהם. אבל אנשי המשפט עַם האלהים חלילה להם מעשות כדבר הזה! ואולם אחר שדברת כדברים האלה, אות ומופת שאדוני המלך עצמו אשם באשמה הזאת, ובלבבך מושל ציור כזה, ולכן אתה חושב כן על אחרים. כי כדמות הציור המושל בלב האדם כן יבין במחשבת זולתו, כמו שבארנו למעלה (חדר ח' חלון י'). וראינו בך הֶמְשֵׁל הציור הרע הזה, כי אינך משיב את בנך הנדח זה שלש שנים, בעבור מה שעשה לאמנון, ואתה חפץ לדונו במשפט המלוכה. ולא טוב אתה עושה אדוני המלך, כי אינו חייב בדין תורה, גם כפי משפט המלוכה הוא פטור. כי לא גלה דעתו שעשה מה שעשה בזדון הלב לירש המלוכה מאחיו. והדעת נוטה שעשהו בחמתו ובקנאתו על דבר אחותו. ואיך תשפוך דמיו מפני הספק? הלא הוא רע בעיני ה'! והוכיחה האשה שכל זה נגד הכונה העליונה. ואמרה (שמואל ב יד, יד) "כי מות נמות, וכמים הנגרים ארצה אשר לא יאספו. ולא ישא אלהים נפש וחשב מחשבות לבלתי ידח ממנו נדח". והפסוק הזה ענינו קשה. ודברי המפרשים ז"ל רחוקים. והרב ר' יצחק אברבנאל ז"ל התאמץ בפירושו, ועשה ארבע טענות בפירוש הכתוב. האחד, "כי מות נמות". כלומר המות פרוסה על כל החיים. ולכן הנהרג אין לו תרעומת רב אחר שסופו היה למות. ובעבור כן אין להרוג הרוצח. השני, "וכמים הנגרים" וגו'. כלומר מי שגנב מחבירו ממון, גזלו או עשקו, יוכל להשיב את הגזילה או העושק. וטוב לחייבו ההשבה לתקן את אשר עִוֵת. אבל השופך דם זולתו, הנה דמו כמים הנגרים אשר לא יאספו ולא תשיב נפש הנרצח אל קרבו בשפיכת דם הרוצח. ומה יועיל אם יהרג המרצח? ואמר הרב ז"ל שהטענות האלו חלושים ודברי נשים. ויפה אמר, כי אם כן בטלו דברי התורה שנאמר (במדבר לה, לג) "ולארץ לא יכופר לדם אשר שוּפך בה כי אם בדם שופכו". ועוד כמה מצות נכתבו בדין הרוצח. אך יפלא בעיני חכם גדול כדוד שיתן לב לדברי רוח ושיחת נשים? כי על פי הדברים האלה חזר מדעתו והשיב את נדחו. הטענה הג', "ולא ישא אלהים נפש". כלומר אף אם בעולם הזה לא יענש הרוצח, ה' לא יסלח לו כי יענש בעולם הנשמות. ולכן אם אין עדים והתראה אין ראוי למלך לדונו. אבל ישים לאֵל משפטו. וגם זאת טענה חלושה כי המלך חייב לשפוט משפט המלוכה, שלא כדין תורה לעשות סייג לתורה. ואם הוא פטור גם ממשפט המלוכה מה לנו אם הוא נשפט בעולם הנשמות? די בזה שאסור לו לשפוך דמו בהיותו פטור. הטענה הד', "וחשב מחשבות" וכו'. כלומר השם ב"ה חושב מחשבות לשלם לאיש כדרכיו בעולם הזה כדי שלא ידח מן העולם הבא. ואמרה זה על אמנון כי מאלהים היתה מסבה שימות על עונותיו. וגם זה טענה חלושה. שא"כ כל רוצח יפטור עצמו בטענה זו. ופירש עוד "וחשב מחשבות" במצות שנתן לישראל. כמו (סנהדרין ב, א) "ושפטו העדה והצילו העדה" וכמו מצות ערי מקלט. כדי למלט את הרוצח מן המות. ופירוש זה אמת. רק המליצה זרה. ולמה לא אמרה "וחשב מחשבות להציל ממות"?
והפירוש המתוקן נראה בעיני, שמאמר זה כולו שפה אחת ודברים אחדים. והוא מאמר של חכמה לא שיחת נשים. כי הכתוב תאר האשה הזאת "אשה חֲכָמָה" וחכם לא יענה דעת רוח, וצריכין להיות כל דבריו כהלכה וכמשפט. וכן שנינו (אבות, ה) "שבעה דברים בחכם וכו' שואל כענין ומשיב כהלכה". דע כי השם ב"ה מרחם על כל מעשיו, ואינו חפץ במות המת. כמו שכתוב בספר יחזקאל (יח, כג) ובשאר דברי הנביאים. וכשאדם חוטא יאריך לו השם למען ישוב מאולתו ושב ורפא לו. כי אם יגוע בעונו מיד, יאבד שני עולמים, העולם הזה שמת בקוצר ימים, ונדחה ממחיצת העולם הבא בעבור שלא השלים נפשו תחת השמש בחכמה ובכשרון. כי נפש האדם עליונה ונשארת אחר הִפָּרְדָה מן הגוף והולכת לֵאור באור החיים כמבואר למעלה (חדר ג' חלון א'). ולפעמים אם יאריך הרשע ימים יהיה לרעתו וישחת יותר, ואז יהיה כצל ולא יאריך ימים. וכדרך (דברים ז, ו) "ומשלם לשונאיו וגו' לא יאחר לשונאו". ויפה בארנוהו בפתיחתנו לבית הראשון.<sup class="footnote-marker">1</sup><i class="footnote">הכוונה העשירית</i> ומשקל הטוב והרע בעינינים כאלה נעלם מלב בני אדם. ואין בנו מבין לדעת מי ראוי לחיות, ומי ראוי למות, זולתי השם ב"ה לבדו יודע משקל זמן החיים תחת השמש לכל איש ואיש. והמת קודם הזמן הראוי לו אפילו תאמר שהלך בצדק ובחכמה, הנה הוא נדח ממחיצתו ומעלתו שהיה משיג, אם השלים זמנו וטהר נפשו יותר. וכל שכן אם הלך בעצת רשעים ומת קודם זמנו שהוא נדח דחי גדול. ובעבור כן הקפידה התורה מאד על שפיכת דם האדם. ואמר הטעם (בראשית ט, ו) "כי בצלם אלהים עשה את האדם". כלומר בעבור שיש בו נשמת חיים העתידה לבא אל האלהים כשתשלים ימי חייה תחת השמש. ועל כן כשנתן לנו תורה ומצות ומשפטים ודינים לזַכּוֹתֵינוּ ולקדשנו וצונו בארבע מיתות בית דין לדון בהם החוטאים. והיה זה לזַכּוֹתֵינוּ, ומטעמים אחרים כתבתים בספר "רוח חן".<sup class="footnote-marker">2</sup><i class="footnote">חכמת שלמה, פרשה יב, פסקא טז (עמ' 185)</i> כי לולי כן היה הוא ב"ה מכלה הקוצים מן הכרם, כי הוא אלהי עולם שופט כל הארץ. אבל חָפֵץ לזַכּוֹתֵינוּ ונתן הדינים ביד שופטי ארץ. ולפי שגלוי לפניו שאין אנו מבינים מי יחיה ומי ימות, וכדרך שכתבנו. על כן שָׂם גדרים ידועים ודקדוקים רבים, וכולם למלט נפש החוטא מן המות. כמו החקירות והדרישות ועל פי שנים עדים. ואם השופט עצמו ראה בעיניו מעשה הרשע, ובאים שני עדים ומעידים אלא שלא נתכונה העדות כמשפט התורה, אינו רשאי לחייבו. וצריך שתהיה התראה. ועל כולם נאמר "והצילו העדה" וכיוצא בזה. כי כל עוד שלא נתקבצו כל הפרטים והדקדוקים האלו, אי אפשר לנו לחייבו במשפט. אבל מוטל עלינו להצילו ואפילו ברור לנו כשמש שעשה החטא, וכדרך שבארנו שהשופט עצמו ראה בעיניו. והטעם כי מאת ה' היתה זאת שינצל למען האריך לו. כי רואה ה' שאין זמנו עתה להפטר מן העולם, וזה נעלם מעינינו. וכן אם רואה השם כי מיתתו עתה טוב לו, מסבב הדבר שיהיו עדים והתראה ושיפול ביד בית דין וימיתוהו לכפר על כל עונותיו. ועל זה אמרו קדמונינו ז"ל (סנהדרין מג, ב) שכל המומתין מתודין ויש להם חלק לעולם הבא. וכמו שהדבר הזה נוהג במשפטי התורה המסורים לבית דין, כמו כן נוהג במשפטי המלוכה הנמסרים למלכים. שהן דרכי תורה ותעלומותיה לשפוט אנשי הזדון העושים ביד רמה. וגם בהם יש דרכים ידועים מקובלים ודקדוקים רבים כפי הקבלה הנאמנה. ובהקבץ כל הפרטים כראוי, אז ראוי למלך לדונו במשפט המלוכה, כי מאת ה' יצא הדבר. ואם לאו, שיש בו ספק, חזר הדין להיות כמו במשפטי התורה המסורים לבית דין וחייב להצילו. כי אולי אם ימות עתה יהיה לרע לו, ותהיה נפשו נדחת מן המעלה שהיתה מוכנת להגיע אליה. וכמו שאמרנו. ודע כי מלת "מות" בלשונינו הקדוש הונח על מיתת הגוף בהפרד ממנו נשמת החיים. וזה מפורסם בכל מליצות כתבי הקדש.
ומלת "אסיפה" הנחתה על לכת הנפש אל אלהים כמו (בראשית מט, כט) "אני נאסף אל עמי". (במדבר לא, ב) "אחר תאסף אל עמיך". וכן הרבה. וברשעים נאמר (איוב כו, יט) "עשיר ישכב ולא יאסף". פירוש, לא יאסף אל הנועם העליון. ויפה בארנוהו בספר "מעין גנים". (ירמיה ח, ב) "לא יאספו ולא יקברו", וכדומה להם. ויש לי טעם יקר על זה, אבארהו פה בקצרה. כי בהיות אור הנפש נאצל ממרומים, וזורח על האדם ממקורו העליון אוסף אליו האור הזורח למטה באדם שהיא נפשו. ועל זה אמר (בראשית מט, כט) "אני נאסף אל עמי". (במדבר לא, ב) "אחר תאסף אל עמיך". שהוא אל אוצר הנשמות. וראיה גדולה אמר הנביא (ישעיה נה, ח) "כבוד יי' יאספך". וכן (תהלים כז, י) "כי אבי ואמי עזבוני ויי' יאספני". ובפירוש כתוב (איוב לד, יד) "רוחו ונשמתו אליו יאסוף". ובמקומותיהן בעז"ה אפרש כל הפסוקים באר היטב כל אחד כפי ענינו. ותמצא זאת המליצה כתובה אצל מאורות השמים. כי נודע במופת שאור הירח נאצל עליו מאור השמש. וכל חלק מן החודש אוסף השמש אורו ממקום ידוע מן הירח. ומאיר על מקום שני שלו כידוע לבעלי החכמה הזאת.<sup class="footnote-marker">3</sup><i class="footnote">כלומר השמש אינו מאיר תמיד את אורו על אותו מקום מסוים בירח, אלא מעביר אורו למקום אחר בירח, ושוב למקום אחר. כי הירח מסתובב על ציר</i> ונאמר (ישעיה ס, כ) "לא יבוא עוד שמשך, וירחך לא יאסף". הזכיר אצל הירח לשון "אסיפה", בעבור כי אורו זורח עליו ממקום למעלה ממנו שהוא השמש. ודומה אליו אור נפש האדם הזורח באדם מאוצר הנשמות. לכן בהיות הנפש מתגאלת ורחוקה מאור העליון, אם איננה מתדמה למקורה שהוא מקום אמת, לא תאסף אליו. כי היא כמו פזורה בדעותיה ובדרכיה, והיא נדחת מִשׁוּב אל מקומה; והן העונשין שאחר המות והכריתות האמורות בתורה. ומלת "ישא" הונחה על הסליחה וההעברה על הפשעים. כמו (שמות לד, ז) "נושא עון". והשם ב"ה סולח ברחמיו כל חטאות האדם כשיעזוב דרכו הרעה וישוב אל יי'. וכל זה לא יתכן רק בהיותו תחת השמש בהתחבר הנפש עם הגוף, לא אחר הִפָּרְדָה מעמו, כי אז לא יסלח לה ה'. וכל זה ברור.
ועל כל הדברים האלה סבבה האשה הַחֲכָמָה את מליצתה להוכיח את המלך כי לא טוב הוא עושה שחפץ לשפוך דם אבשלום מספק ובאומד דעתו, כי לא חפץ בזה ה'. ועל כן אמרה "כי מות נמות". כלומר אמת כי המות פרוסה על כל החיים. ואם לא יחיה האדם רק תחת השמש לבד, ויהיה מות האדם ומות הבהמה שוין, נוכל לצייר שאין רע גדול לשפוך דם האדם מספק, ובעבור שופכו דם רעהו. כי טוב שיכחד מן הארץ מדאגה פן יוסיף לאבד אחרים כמו שאבד זה. אבל יש במות האדם צרה אחרת. כי במותו קודם זמנו הראוי לו תהיה גם נפשו נדחית מאור החיים שהאדם חי בו, והוא העיקר, כי לא יאסף אל עמו. ועל זה אמרה "וכמים הנגרים ארצה אשר לא יאספו", כלומר שנמשלה אז נפשו למים הנשפכים שאין לאוספם. לא כפירות הפזורים שהן יכולין להאסף. וכן הנפש בצאתה שלא בזמנה תפוזר ולא תאסף אל עמה ותשאר בתחתיות. ומי יודע עד מה? וראֵה יופי המליצה הזאת המלמדת אותנו להבין גם המליצה הכתובה בתורה אצל צבי ואיל. שאמר (דברים טו, כג) "רק את דמו לא תאכל, על הארץ תשפכנו כמים". ואמר עוד (שם יב, כג-כד) "רק הזהר לבלתי אכול הדם כי הדם הוא הנפש ולא תאכל הנפש עם הבשר. לא תאכלנו על הארץ תשפכנו כמים". לא לחנם אמר באלה המקומות "על הארץ תשפכנו כמים". כי אין זה חובה לשפכו על הארץ, ומותר למכרו או לשופכו בים. אבל גלה הסוד הנעלם. כי נפש בעלי החיים מן הארץ כמבואר בבית הראשון (חדר ג' חלון א') ולא תשאר ותאסף אחר מותה. ונפש האדם עליונה ונאספת אל עמה. והנה נפשות בעלי החיים דומות כמים הנגרים אשר לא יאספו. ועל זה אמר "על הארץ תשפכנו כמים". ואסר אכילתו מטעם הכמוס הזה. ולפי שתקנת נפש האדם בהיותה נאספת אל עמה, וזה לא יתכן רק בהיותה ראויה להאסף. ויש זמן קבוע לזה, והוא נודע ליוצר הנפשות ב"ה. ואם תפרד קודם זמנה לא תזכה לאסיפה היקרה הזאת. כי לא יסלח לה ה' אחר המות. לכן אמרה "ולא ישא אלהים נפש". כלומר אעפ"י שהוא ב"ה מאריך לאדם שישוב בתשובה ונושא עון ופשע, הנה לא ישא את הנפש בהיותה נפרדת מן הגוף, כי אין אחר המות כלום. לכן לפי שהוא ב"ה חפץ חסד ורוצה בחיי הנפשות ובתקונם, חשב מחשבות מקדם העומדות לדור ודור, כולם להציל את האדם מן המות. כמו דין ערי מקלט, ומצות "והצילו העדה" וכיוצא המבוארים למעלה. וכל זה כדי שלא ימות בלא עתו ויהיה נדח ממעלתו. ועל זה אמרה "וחשב מחשבות לבלתי ידח ממנו נדח", כלומר בין צדיק בן רשע. וחפץ שישיגו כולם הטוב. ושלא ידח ממנו גם אחד. ולפי שכן הוא דרך ה', ואתה מלך חסיד הולך בדרכיו, גם לך יאות לעשות כן להשיב בנך הנדח אל מקומו ולפטרו מן המות. כך נראין בעיני הדברים. והיא תשובה של חכמה הראויה לאשה חֲכָמָה שכמותה:

Window 5

ואמרה עוד (שמואל ב יד, טו) "ועתה אשר באתי לדבר אל המלך אדוני את הדבר הזה, כי יֵראוני העם. ותאמר שפחתך אדברה נא אל המלך אולי יעשה המלך את דבר אֲמָתוֹ". פירוש, האשה החֲכָמָה הזאת רצתה להסתיר ולהעלים כונתה מן המלך, שלא ירגיש כי המשל שקר, ושביאתה אליו לבד להוכיחו על פניו. כי יחשב לה לעזות מצח להכלים המלך בפניו. אבל הראתה כאילו המָשָׁל אמת ושבגלגול דברים דברה מה שדברה. והיתה יְרֵאָה פן ישאלנה המלך "אם ידעת שלא ירדפוך אנשי המשפט ולא יעמידו גואל הדם לשחת את בנך, מדוע באת לצעוק אלי? ואמרת, יזכר נא אדוני מלך את יי' אלהיך מהרבת גואל הדם לשחת וגו'. והנך כמו מְהַתֶּלֶת בי. על זה השיבה, הוצרכתי לשאול זה בעבור כי יראתי מאדוני המלך פן כשמוע הוא את הדבר שהאח האחד הכה את השני וימיתהו, יחפוץ להשמיד גם את השני. והעם יראוני מפניך. כי אמרו לי שכשמוע המלך את הדבר יהרוג בנך השני, כי כן מנהגו. כמו שעושה לאבשלום בעבור שהרג את אמנון. ולכן אמרתי בלבי אדברה נא אל המלך את אשר קרה ואפרש שיחתי בטוב טעם ודעת. אולי יעשה המלך כדבר אֲמָתוֹ, כי כשמעו הדברים הנעימים הבנוים על אדני הצדק יפטור את המכה. ולכן למען הבחן בדבר אם אמת מה שאמרו לי העם אם שקר, עשיתי לי אות וסימן. ואמרתי שבני המשפחה קמים עליו, לשמוע מה יענה המלך. וכשענה [המלך], "המדבר אליך והבאתו אלי ולא יוסיף עוד לגעת בך", עדיין הייתי בספק אם מבטיחני לבד מאיש זדון העושה בנקמה, אבל ממדת המשפט אינו פוטרני. בעבור שכפי ציור לב המלך כל עושה אלה יבוא במשפט; או שהוא פוטרני מכל וכל, ומה שלא הזכיר הבטחה מן המשפט, לפי שאינו צריך. כי אנשי המשפט לא יעשו עַוְלָתָה. שאם הוא פטור כפי שורת הדין, למה יגעו בו אנשי המשפט? ולכן הוספתי לבקש על דבר המשפט "מהרבת גואל הדם ולא ישמידו את בני". וכשהשיבני המלך שלא יפול משערת ראשו ארצה גם במשפט, וזה לי האות שלפי דעת המלך אפשר שיעשו עמו השופטים רע. נתברר לי כי צָדְקוּ דברי העם המיראים אותי מפני המלך. וכל זה כללה במליצתה שאמרה (יד, טז-יז) "כי ישמע המלך להציל את אמתו מכף האיש להשמיד אותי ואת בני יחד מנחלת אלהים. ותאמר שפחתך יהיה נא דבר אדוני המלך למנוחה". כלומר רציתי לבחון הדבר אם יבין המלך ששאלתי ובקשתי שיצילני ואת בני מכף האיש הזדון, החפץ להשמיד אותי ואת בני מנחלת אלהים. אז יהיה תשובת המלך לאמתך למנוחת הלב. כי בהנצלי מאיש זדון, ומאנשי המשפט אין לי לירוא, כי המלך והשופטים יודעים כי לא נכון לשפוך דם השני. אבל אם המלך יבין ששאלתי ובקשתי ג"כ להנצל מאנשי המשפט, אעפ"י שיענה ויאמר שיצילנו, לא יהיה דבר המלך לי למנוחה כי מכל מקום לב המלך עליו רע. ואם מחר יחזור מדבריו וידרוש ויחקור במשפטו, ויאמר "לא נשבעתי רק על דעתך שאמרת לי כך וכך היה המעשה. ועתה אני מבין כי לא [כך] היה. אלא שעשהו בזדון לירש נחלת אחיו", ותגמור דין בני למות. אנה אלך מרוחך וממשפטיך? כי רואה אני שמדת דינך כך הוא. וכמו שאתה עושה לאבשלום בכך. ולכן אדוני המלך הוכחתיך תוכחת מגולה כי לא טוב אתה עושה בדין זה. והנה האשה לא הזכירה רק האופן מהשמועה שתהיה לה למנוחה. ולא הזכירה האופן השני שתהיה לה למחלת לב מפני כבוד המלכות, ורק רמזה עליו ברמז ואמרה (יד, יז) "כי כמלאך אלהים כן אדוני המלך לשמוע הטוב והרע. וה' אלהיך יהי עמך". כלומר האופן השני שהכחדתי תחת לשוני מפני כבודך, הנה תבינהו מדעתך. כי כמלאך אלהים אתה להבין הדרך הטוב והדרך הרע שבכל מאמר ומאמר. ומה שאני מבקשת הוא שיהיה ה' אלהיך עמך ויאיר פניו אליך ויחננך דעה בינה והשכל, שתמשול על הציור הרע המושל בלבך בענין זה. וספר הכתוב שהמלך תמה על דבריה ועל חכמתה. והבין שחָכְמָה גדולה כזאת לא תצא מפי אשה, ואעפ"י שהיא חֲכָמָה. וְשָׁאֲלָהּ (יד, יט) "היד יואב אתך בכל זאת?" והשיבה האשה כי כן המלך דובר, ושיואב נתן בפיה הדברים האלו. והמלך הודה לדברי יואב והשיב את אבשלום. ומן המבואר תבין שדברה האשה כפי חכמת התורה, לא בתחבולה ובערמה. ובעבור חכמתה הטובה, היא מתוארת בתאר "חֲכָמָה". ושמור הדברים האלו!

Window 6

(שמואל ב יג, ג) "ויונדב איש חכם מאד". הפסוק הזה זר ונראה כיוצא מן הכלל. כי לפי הפשט היה יועץ בליעל במעשה אמנון ולִמְדוֹ תחבולה רעה איך תבוא תמר אחותו אלו. ואיככה תארו הכתוב בתאר "חכם מאד"? ואני תמה על הרמב"ם ז"ל. מדוע לא נסתייע ממקרא זה שיפול תאר "חכם" על בעל התחבולות במדות ובמעשים מגונים? וראיתי כי קדמונינו ז"ל גם הם תמהו על מליצת הכתוב הזה, ואמרו בסנהדרין (כא, א) "'ויונדב איש חכם מאד'. מאי חכם? אמר רב יהודה חכם להרע". פירוש איך שייך תאר 'חכם' על יונדב שהיה יועץ רע? ותירץ רב יהודה שהכונה חכם להרע. כדרך (ירמיה ד, כב) "חכמים המה להרע", ויתבאר בחלון הסמוך. ומדבריהם אתה למד כי הם ידעו יסודות הלשון, והיה ברור להם שלא יפול לשון "חכמה" ותאר "חכם", רק על הנוהג בחֻקֵי התורה האלהיים, וכמו שבארנו בבית זה. שאם כדברי ר' משה [רמב"ם] ז"ל שנופל לשון "חכמה" ו"חכם" גם על בעל התחבולות במעשים מגונים, מה תמהו [חז"ל] לומר "מאי חכם?". ויפה יתואר כן, בעבור היותו יועץ בעל התחבולות הרעות. אין זה אלא שידעו כי לא יצדק להניח תאר "חכם" על ענין רע. והטיבו לשאול. היתה תשובתם שהיה חכם להרע. אמנם דרך התשובה הזאת נפלאת ממני כמו שיתבאר (בחלון הסמוך). ומלבד זה נפלא בעיני לדעת לאיזו ענין הזכיר דבר זה כלל. ואם לא היה נכתב "ויונדב איש חכם מאד", ג"כ ידענו שהיה יועץ ובעל תחבולה. כי התחבולה שהמציא, תעיד עליו שהיה חכם בעל תחבולות. ומה לִמְדָנוּ הכתוב מן ההודעה הזאת? וכן יקשה בעיני אם זה האיש היה יועץ רע ובעל תחבולות הרעות, איך שָׂמָהוּ דוד המלך בתוך אנשי ביתו ומיועציו הנאמנים? כי כבוא השמועה שמתו כל בני המלך, היה יונדב עם דוד ודבר על לבו דברי תנחומים, והוא עצמו אמר בספר תהלים (תהלים קא, ו) "לא ישב בקרב ביתי עושה רמיה, דובר שקרים לא יכון לנגד עיני". ואין תרמית יותר גדולה מעצת יונדב, גם אין נלוזה מדרך אמת יותר מזה. ורחוק לומר שלא הבין דוד תכונת יונדב ותחבולותיו הרעים. הלא נאמר עליו (שמואל א טו, יח) "ונבון דבר ואיש תאר ויי' עמו".
ולכן חשבתי למשפט שהיה יונדב איש טוב וחכם גדול מאד, מאנשי התורה ההולכים בדרך ה'. ועל כן תארו הכתוב בתאר "חכם" סתם. ודוד ידע זה. ולכן שָׂמָהוּ בין יועציו ואנשי ביתו. גם היה רֵעַ אמנון בנו הגדול יורש הכתר, רבו ומלמדו חכמה. ואולם העצה שנתן לאמנון על דבר תמר, לא בזדון ובתחבולת רֶשע דברָה, אבל היתה כשגגה היוצאת מלפני השליט. ולא תמצא בדברי יונדב דבר בליעל, כי לא אמר לאמנון שכבוא תמר אליו יפתנה לזנונים ושיוציא כל איש מעליו. ואם לא תאבה לשמוע, יחזק ממנה ויענה. מכל זה לא הזכיר יונדב מאומה בדבריו, גם לא עלה על דעתו שיעשה אמנון הנבָלה הגדולה הזאת, לשכב את בת המלך במשכב זנונים, ואין צריך לומר שלא יתפשנה בחזקה ויענה. וכן תמר הצנועה בבית אביה, לא תעשה כזאת לחלל כבודה. וכמו שקרה שהיא לא אבה שמוע לו. ומעשה שהיה כך היה. אמנון היה חולה באהבת תמר, ולא ידע מה יעשה. ועל זה מעיד הכתוב שנאמר (שמואל ב יג, ב) "ויפלא בעיני אמנון לעשות לה מאומה". כלומר היה נפלא ודבר נמנע בעיני לב אמנון לבוא אליה ולעשות לה מאומה כי היתה תמר בתולה וצנועה ויושבת בבית אביה המלך. ויונדב שהיה רֵעַ אמנון אוהבו ורבו, כשראה פני אמנון רעים יום יום והוא הולך ודל, שָׁאֲלוֹ על סבת דלותו. ואמר לו אמנון (יג, ד) "את תמר אחות אבשלום אחי אני אוהב". וגם זה אות שהיה יונדב חכם וצדיק, כי אם היה איש רע ובליעל, לא היה אמנון בוש ממנו ולא היה מסתיר בלבו צרתו יום יום. אבל בהיות יונדב שר וגדול נכלם אמנון מפניו. ולא הודיעו דבר עד שנגעה הצרה אל לבו ועד ששאלו יונדב על אודות הדבר. ויונדב כשמעו את הדבר נכמרו רחמיו על אמנון, כי ידע שחולי האהבה קשה. ואם לא תקל מחלתו תוכל להורידו שאולה. ועל כן נתן לו עצה שיתחל, ועל ידי כן תבוא תמר אליו. וחשב יהונדב שכבואה אליו וידבר עמה תקל מחלת האהבה, או תשא חן בעיניו וידבר עמה לקחתה לו לאשה. כמו שאמרה תמר (יג, יג) "דבר נא אל המלך כי לא ימנעני ממך" כי היתה פנויה ומותרת לו וכדברי קדמונינו ז"ל (סנהדרין כא, א). ואולי היה אמנון מטעה גם את יונדב רבו. ואמר לו כי חפץ לקחתה לאשה, והעלים ממנו זדונו ורוע לבבו. וכאשר באה אל חדרו, אז העיז אמנון ועשה מה שעשה. והנה היה יונדב סבה לכל הרעה הזאת, לא בזדון, אבל בשגגה ובסּכלות. ודוד ידע כל זה ולכן לא האשים את יונדב על עצתו שנתן לאמנון. ומטעם שאברר עוד.
דע שקרה דבר זה למכשול לדוד על עון בת שבע. כמו שאמר לו הנביא (שם יב, יא) "הנני מקים עליך רעה מביתך". והוא מעשה אמנון ותמר שהיה מתוך ביתו של דוד. והריגת אמנון ומרידת אבשלום באביו וששכב עם נשיו לעיני השמש, ושנהרג גם אבשלום, הכל למלאות המשפט שחרץ דוד לעצמו. כשאמר (יב, ו) "ואת הכבשה ישלם ארבעתים" וכן היה לו. נענש הילד. וְעִנָּה אמנון את תמר. ונהרג אמנון. ומרד אבשלום ונהרג. והנה נשפכו דם ארבעה בנים בבית דוד תחת מות אוריה. כי הילד מת בעון זה. ותמר נעשתה כזונה, ועריות הוקשו לשפיכת דמים. כמו שכתוב (דברים כב, כו) "כי כאשר יקום איש על רעהו ורצָחו נפש כן הדבר הזה". ואמנון נהרג. ונהרג אבשלום. גם היה במקרים האלו מתלוים גנות דבר ערוה, והוא מעשה אמנון ותמר ומעשה אבשלום עם נשי אביו. וכן היה ראוי שיהיה הסבה ומקור הרעות האלו יוצא מבית דוד, למלאות דבר ה' שאמר "מביתך". והנך רואה שסבת כל הרעות היתה עצת יונדב כי בעצתו פתח פתח לאמנון לענות את אחותו. ומזה נסתבב שנהרג אמנון ושמרד אבשלום ונהרג כמפורש בכתוב. והיה יונדב מבית דוד כי היה בן אחיו. שנאמר (שמואל ב יג, ג) "ולאמנון רֵעַ ושמו יונדב בן שמעי אחי דוד". ולולי עצת יונדב לא היה אמנון בא לאותו המעשה, כמו שאמרנו מעדות הכתוב "ויפלא בעיני אמנון". ולולי שהיה דוד ראוי לעונש זה בגזרת השם ב"ה, לא היה יונדב בא להיות יוצאת שגגה גדולה כזאת מתחת ידו. כי אעפ"י שלא בזדון דִבֶּר הנה להיותו חכם מאד לא היה ראוי שיאונה לידו מכשול כזה. כי השם ב"ה מנהיג את החכמים, ורגלי חסידיו ישמור שלא יכשלו בלשונם ולא יבושו במענם. ועתה כי ראה ראינו שנסתבבה הרעה הגדולה הזאת מעצת החכם שבחכמים כמו יונדב, נשכיל כי מאת ה' יצא דבר למלאות חפץ אמנון הרעה, למען הביא על דוד את אשר גזר עליו בעונו. כדרך (ישעיה מד, כה) ,משיב חכמים אחור ודעתם יסכל", וכמו שיתבאר (חלון ח'). ואלולי העיד הכתוב על יונדב שהיה חכם מאד. היו בני אדם חושבים שבדרך הטבע קרה הכל. כי בן מלך נתן עינו באשה יפה, והיה לו יועץ בליעל ויעץ לו מה יעשה. ואחיה קנא על אחותו והרג השוכב עמה. והמלך קנא על בנו הנרצח ורדף את בנו הרוצח. וע"י כן גדלה שנאת האב בלב הבן, ומרד בו והתנשא למלוך. וגבר עליו, ונהרג הבן ביום מלחמה. וכזה וכזה תקראנה תחת השמש. ולמען הודיע כי ה' פעל כל זאת בארח משפטו, הקדים לכל המעשים האלה עצת יונדב. והודיע שלא היה יועץ בליעל. אבל היה האיש חכם מאד צדיק וישר, ושאין עליו אשמה כלל. כי הוא ב"ה אמר ויהי. ועתה למדנו שקרה כל זה בהשגחה עליונה, ודוד שהיה נבון דבר הבין דרך ה', ולכן לא הסיר את יונדב מעל פניו. וזה פירוש נפלא. ונכון הכל. ודע כי ראיתי לרבותינו ז"ל במדרשם במכילתא<sup class="footnote-marker">1</sup><i class="footnote">אמר המעתיק: עיין מכילתא, יתרו, פרשה א, הלשון "אפילו לקרבו לתורה". אפשר שרבינו הבין כי התחבר יונדב לאמנון כדי לקרבו לתורה</i> שאמרו שהיה יונדב חכם בתורה ורבו של אמנון. ושמחתי מאד בדבריהם. סוף דבר אין תאר "חכם" הנזכר בכתוב זה יוצא מן הכללים שיסדנו בענין הנחתו והוראתו. והבן.
[אמר המעתיק: עיין להלן סוף חלון ז', פירוש אחר של רנה"ו לחכמתו של יונדב. ושבעים פנים לתורה].

Window 7

(ירמיה ד, כב) "חכמים המה להרע, ולהיטיב לא ידעו". גם מפסוק זה בקש רבינו משה [רמב"ם] ז"ל להסתייע שתאר "חכם" נופל על בעל התחבולות בדעות ובמעשים מגונים, וכמו שהבאנו דבריו בבית הראשון (חדר א' חלון א'). ואני אומר שהוא ראיה לסתור. שאם תארם חכמים בעבור נליזתם מן החכמה הנאמנה, ועשותם הרעות בתחבולותיהם, היה לו לומר "חכמים רעים הם ולא טובים". ובאמרוֹ "חכמים המה להרע", הכונה כך היא: הם הולכים בדברי החכמה, ועושים המצווֹת והחקים שחקקה התורה, גם לִמְדוּנוּ החקים האלו; אבל מחשבתם לרעה ולהטיב לא ידעו. כי כבר בארנו בכלל הכ"ה שיסוד החכמה השמירה והעשיה היא יראת ה'. (אבות, ג) ו"אם אין יראה אין חכמה". כי דרכי החכמה מנגדים ליצר הלב שהוא רע. ולכן מי שאינו ירא את ה' לא ילמד החכמה וכל שכן שלא יעשה בחכמה. ויוכל להיות מי שאינו ירא את ה' ולומד חכמה והולך בדרכיה. לא בעבור כבוד שמו ית'. אלא בעבור יצר לבו הרע. כי כונתו לרמות את הבריות ולהתגדל לעיניהם. והוא יודע שבהיותו בלי חכמה יחשב לסכל ולבזוי עם. ואם ילמד החכמה ויעבור על חֻקוֹתיה בפרהסיא יחשב ל"איש בליעל" ולא יתחברו עמו הגדולים אנשי השם. ומטעם זה בוחר לאסוף חֻקֵי החכמה וללכת בדרכיה למראה העין, ולהצטדק בעיני הבריות שיבטחו על חכמתו ועל צדקתו. ובלבו חושב רע להשתרר עליהם ולעבור על כל העבירות בסתר. והן כת החנפים, ומן הפְּרוּשִׁים הרעים הנזכרים בתלמוד (סוטה כב, ב). ואמרו עליהם "בי דינא רבא לתפרע מהנהו דחפו גונדי" (שם). עליהם שנינו (אבות, ד משנה ד) "כל המחלל שם שמים בסתר נפרעין ממנו בגלוי". ויפה פירשנוהו בפירושנו למסכת אבות.<sup class="footnote-marker">1</sup><i class="footnote">יין לבנון, מהד' תשס"ג, עמ' 287-288</i> והנה האנשים האלו הם חכמים, שהרי אספו אל לבם חֻקֵי החכמה ועושים כחֻקוֹתיה. אבל הם חכמים למראה עיני האדם שאינן יודעים סתרי הלב. אבל השם ב"ה רואה שֶׁכַוָנָתָם להרע, כי הם משתמשים בתורה ובמצות לכונה רעה; להתגדל ולהתפאר בעיני הבריות, ולעשות רעות גדולות כשאין הבריות יכולים לעמוד על כונתם. ועל זה אמר "חכמים המה להרע, ולהיטיב לא ידעו". כלומר אמת שהן בעלי חכמה ועושים לעיניכם בחכמה, אבל אני היודע ועֵד שכונתם להרע. "ולהיטיב לא ידעו" כלומר לא ידעו ולא אהבו דרכי החכמה להיטיב בהם, ולתכלית שבעבורו צוה עליהן השם ב"ה. וראיה על הפירוש הנכון הזה, כי תחלת הכתוב הוא (שם) "כי אויל עמי, אותי לא ידעו. בנים סכלים המה, ולא נבונים המה". וכבר רמזנו (חדר ד' חלון ג') כי הנחת תואר "אויל" על משוחת הדעת, וכן אמר "אותי לא ידעו", ואע"פ שהוא מן המושכלות הראשונות הנטועות בשקול דעת כל אדם, וכמבואר בבית הראשון (חדר ו' חלון י'). ולכן אעפ"י שיש בהן אנשי השכל והבינה, הם סכלים ולא נבונים. לפי שמשתמשים בשכלם ובבינתם בדרכי שוא להרבות טענות ונצוחים של אפס ותוהו, ולהמציא ערמות ותחבולות רעות בדעות ובמעשים מגונים. אחר כן אמר אעפ"י שהם בעלי החכמה הנאמנה והולכים בדרכיה, אינם עושים ביראת ה' אבל כונתם להרע. כי אותי לא ידעו. ואם כדברי רבינו משה [רמב"ם] ז"ל שתארם "חכמים" בעבור מעשיהם הרעים בתחבולות, יהיה המאמר סותר עצמו. תחלה קראום "סכלים" בעבור שאין בהם בינה. ואחר כן קראום "חכמים" בעבור תחבולותיהם, והתחבולה מקורה מרוח בִּינָה כמו שיתבאר בספר "מעין גנים".
וראיה [לזה] (משלי א, ה) "ונבון תחבולות יקנה". והאמת כי תאר "חכמים" על מי שיש לו מאסף חכמה והולך בחכמה. וכן תאר "נבון" על המשתמש בבינתו בדרכי החכמה באמת כמו שיתבאר בספר "מעין גנים" בעז"ה. ולכן הנלוז מדרך בינה והוא אויל ואין בו דעת אלהים, אעפ"י שהוא בעל בינה ושכל בטבע להמציא ערמות ותחבולות רעות, מתואר בדברי הנביאים בתאר "סכל". והאנשים האלו שדבר הנביא עליהם היו אוילים. אבל היו חנפים, לומדים חכמה ועושים מצות לעיני הבריות, ובלבם (משלי כו, כה) "שבע תועבות". ועל כן הוצרך לומר עוד "חכמים המה להרע". וראיתי לרבותינו ז"ל בספרי (פרשת האזינו, פסקא ג', ד"ה שחת לו) "כיוצא בדבר אתה אומר 'חכמים המה להרע'. והרי דברים קל וחומר, ומה כשהם סכלים קרוים 'חכמים', אילו היו מטיבים על אחת כמה וכמה. כיוצא בדבר אתה אומר 'בנים סכלים המה, ולא נבונים'. קל וחומר ומה כשהם סכלים קרוים 'בנים', אלו היו נבונים על אחת כמה וכמה". ע"כ. והפירוש מבואר בדברינו, שהנחת תואר "חכם" [היא] לבד על הנוהג בחֻקֵי השם ובתורותיו, ולא יונח על החוקר והמשכיל בתקופות ובגמטריאות,<sup class="footnote-marker">2</sup><i class="footnote">מדידות (גיאומטריה]</i> ולא על בעל הדעות הנמוסיות ולא על בעל התחבולות. ועל כן אמרו, רְאֵה חבתן של ישראל שקבלו החכמה מן השם, שאפילו כשהן סכלים, כלומר שוכחי אלוה, וכדברי ראשית הכתוב "כי אויל עמי, אותי לא יָדָעוּ. בנים סכלים המה", וכל מה שעושים בחכמה אינה רק לפָנים ולכונה רעה, נקראים "חכמים". כמו שאמר "חכמים המה" אלא שהוא "להרע". אילו היו מטיבים, כלומר שהיו יראים את השם ולומדים החכמה בעבור כבודו ית' להטיב מעשיהם, לא כל שכן שהיה מיוחד להם<sup class="footnote-marker">3</sup><i class="footnote">כלומר היה ראוי להם</i> תאר "חכמים". ולא אמרו "אילו היו נבונים על אחת כמה וכמה". כי אין כל אדם זוכה להיות נבון. ויוכל להיות חכם גדול מאד ולא נבון, כמו שיתבאר בספר "מעין גנים". אחר כן אמר "ומה כשהן סכלים" עוזבי ה' ותורתו קרויים "בנים". כי תאר "בנים" אי אפשר שיפרד מאיש הישראלי. כמו ששנינו (אבות, ג משנה יד) "חביבין ישראל שנקראו 'בנים' למקום", ויפה פרשנוהו שם.<sup class="footnote-marker">4</sup><i class="footnote">יין לבנון,מהד' תשס"ג עמ' 233-234</i> אילו היו נבונים שהיא הסגולה העליונה, על אחת כמה וכמה שהיו חביבין לפני המקום ב"ה. מכל זה אתה רואה כי קדמונינו ז"ל בחנו וידעו סתרי מליצות הלשון הקדוש, ובנו דבריהם ומדרשם על אמתת כונת הכתובים. והנה דקדקו קדמונינו ז"ל (במדרש ספרי הנ"ל) על שני התוארים הללו "חכמים" ו"בנים" בעבור שהן תוארים עצמיים לישראל ולא ישתתף עמהם בזה שום אומה ולשון; כי השם ברוך הוא בחר בישראל לבדם וקראם "בנים" (תהלים קמז, כ) ו"לא עשה כן לכל גוי". וכן לישראל לבדם נתנו חֻקֵי החכמה העליונה הנשגבים משקול הדעת האנושי. ובעבור כן הן לבדם נקראים "חכמים" סתם. וכדברי הכלל הי"ב. אבל שאר התוארים כמו תארי המלוכה והעושר וכיוצא, ישתתפו עמהן כל האומות מצד-מה. ולפי שהנביא מדבר מחכמים שהם בלבם פושעים, הוצרך לכתוב אצלם "להרע, ולהיטיב לא יָדָעוּ". כי לולי כן לא היינו מבינים טעם הכתוב אחר שמדבר מִכַּת האוילים. והנביא עצמו אמר בלשון זה במקום אחר מספרו (ירמיה ב, ח) "ותופשי התורה לא ידעוני". פירוש, בעלי התורה ועושי המצווֹת לא ידעוני. ואינם עושים מיראת ה', כדרך "כי אויל עמי אותי לא יָדָעוּ" הנאמר בכתוב זה. והבן:
ומעתה תשכיל כוונת התלמוד (סנהדרין כא, א) בפסוק "ויונדב איש חכם מאד", שאמרו "חכם להרע". כלומר שהיה יונדב (ירמיה ב, ח) "תופש התורה" והולך בדרכי החכמה, אבל היה מִכַּת החנפים, חכם להרע. והעמיק להסתיר עצה במחשך ללמד לאמנון מה יעשה להשלים חֵפֶץ יצר לבו הרע. ויהיה "חכם מאד" כמו "חכמים המה להרע". ונוכל לומר כי על כן שָׂמָהוּ דוד בתוך אנשי ביתו כי החניף במעשיו וחשב אותו דוד לחכם וצדיק. והנה גם לפי הדעה הזה לא יסתור הכתוב יסודותינו שיסדנו בהנחת שם "חכם". אבל יקשה מאד מדוע לא נכתב "להרע" בכתוב? או תאמר שהכתוב סמך על העצה המפורשת בכתוב שממנה נדע שהיה רק חכם להרע ולא להיטיב. וכבר בארנו הענין לפי קוצר דעתינו. ודי בזה: [אמר המעתיק: פירוש זה שונה מפירוש רנה"ו לעיל בחלון ו'. אבל שבעים פנים לתורה].

Window 8

(איוב ה, יג) "לוכד חכמים בערמם, ועצת נפתלים נמהרה". פירוש, חכמים שהן חכמים בהנהגה, ולא ידרכו לעשות דבר מן הדברים במקרה וכפי העולה על רוחם כמו הפתי; אבל יערימו במחשבתם לשקול הדבר במאזני חכמתם כיצד נכון לעשותו. ואחר שישלומוהו כפי ארחות חכמתם בשכל ובבינה אז יסכימו לעשותו. ויתבאר בבית השלישי בעז"ה שעל ההסכמה ההחלטות שאחריה מעשה, יפול שם "עצה". וכמו שרמזנו למעלה (חדר ג' חלון ג'). ובספר "מעין גנים" יתבאר בעז"ה שעל התשוטטות מחשבת החכמה בדבר מן הדברים יפול שם "ערמה". וגם זה רמזנו עליו (חדר ט' חלון ז'). ויש חכמים שאינן בעלי הערמה. וה"ערמה" סגולה גדולה בנפש והחכם שעושה מעשה מן המעשים, פתאום בלי הערמת מחשבתו, אין פלא שילכד במעשהו. כי כל הנעשה במהירות הוא סּכלות. אבל הפלא שהחכם בהערימו על הדבר, ילכד בעָרְמוֹ. והעצה שיקח אחר הערמה, תהיה עצה נבערה מדעת כמו עצת הנפתל העקש. ואמר אליפז שכמו כן יעשה השם ב"ה לעתים, ויסבב שגם החכם ילכד בערמו, ותהיה עצתו נמהרה כעצת נפתלים עקשי הלב, ויהיה כן בעת העונש. ואם נגזרה גזרה בעבור עונות ופשעים קדומים ויתחדש מקרה בהשגחת השם ב"ה, ויבקשו עצה מחכם, הנה עצתו תהיה נמהרה אעפ"י שֶׁהֶעֱרִים עליה כפי חכמתו. כמו עצת יונדב לאמנון והיה חכם מאד, ונתן עצה נמהרה כעצת נפתל כמבואר למעלה (חלון ו'). ודומה לזה אמר בפסוק שלפניו (איוב ה, יב) "מפר מחשבות ערומים ולא תעשנה ידיהם תושיה". ויתבאר בבית השלישי ובספר "מעין גנים". גם הכתוב הזה יתבאר שם בעז"ה.
(ישעיה מד, כה) "משיב חכמים אחור, ודעתם יסכל". פירוש, "חכמים" בהנהגה והם בעלי העצה הטובה, ובחֵפֶץ השם ב"ה משיב אותם לאחור. והוא דרך משל. כי החכמה פָּנִים, ונגד עיני לב החכם. ובעיני חכמתו יראה את הנולד בכל דבר ויגיד לאיש מה יעשה. ומלת "אחור" על ההסתר במקום אין רואה, כשמסתתר חכמתו ולא ימצאנה. וכדרך (קהלת ז, כד) "רחוק מה שהיה ועמוק עמוק מי ימצאנה?" ומבואר למעלה (חדר ה' חלון י'). וכדרך (משלי כט, יא) "וחכם באחור ישבחנה" וגם זה מבואר (חדר ד' חלון ח'). והנה יסכל דעתם וידברו סּכלות, ודומה לפסוק (איוב ה, יג) "לוכד חכמים בערמם". וקודם לכן אמר (ישעיה מד, כד-כו) "אנכי יי' עושה כל, נוטה שמים לבדי, רוקע הארץ מאתי. מפר אותות בדים וקוסמים יהולל, משיב חכמים אחור וגו'. מקים דבר עבדו ועצת מלאכיו ישלים, האומר לירושלים תוּשָׁב". כלומר אני דברתי ביד עבדי הנביאים להושיב ירושלים, ולהחריב בבל. וכן אקים את דבריהם ולכן לא תשמע לדברי בדים החוזים בכוכבים ומגידים להיפך. כי אני נטיתי השמים ואפיר אותותם. וכן לא תשמע לקוסמים במזלות ובמלאכת השמים כי אני מהולל אותם. גם את החכמים אני משיב אחור ומסכל דעתם. ולכן כל מי שיאמר ויפחיד אתכם אל תשמעו לו, רק האמינו בדברי הנביאים השלוחים במלאכות ה'. כי דברם ועצתם אקים ואשלים. ויתבאר ענין זה עוד בחדר הסמוך בעז"ה:
הצגנו בחדר זה חמשה כתובים שנזכר בהם לשון חכמה. ונראים בתחלת המחשבה כסותרים את היסודות שיסדנו על הנחת לשון חכמה. ופרשנום היטב למען יבקע כשחר אור האמת. וְיִּוָדַע כיום, שגם הם הולכים הלוך על הסדר הנכון. ויותר מאלה לא מצינו בכל המקרא. ונשלם הכונה שֶׁכִּיוַנְנוּ לבאר בחדר זה:

Chamber 12



Window 1

<small>החדר הי"ב ובו י"ז חלונות יתבאר בו לשונות של "חכמה" הנכתבים על החכמות הלמודיות וחכמת כל מלאכת מעשה. קצתם נכתב אצלם מין חכמתם במה היא. קצתם נלמדים מענינן. [כן הביא] כל לשונות של "חכמה" הבאים בכנוייהם לרעה, הכתובים על ה"חכמים בעיניהם":</small><br>בבית הראשון (חדר ב' חלון ט"ו) בארנו שכל מקום שהונח שם "חכמה" ותאר "חכם" על בעל חכמות למודיות, וחכמת כל מלאכת מעשה וההתעסקות בהן, שָׂמוּ כתבי הקדש הבדל אצלו להבדילו משם "חכמה" ומתואר "חכם" הנאמר על חכמת ההנהגה. כי נכתב אצלו באיזו ענין הוא מדבר. או שיזכירוהו בכנוי, המורה שאינו חכם באמת. והוא הענין שאנו מכַונים לבאר בחדר זה, להציג כל הכתובים המזכירים תאר "חכם" או אחד מבניניו או שם דבר חכמה שהן על אחת מאלה החכמות שאינן תחת סוג החכמה הנזכרת סתם הכוללת לבד המנהגים והתורות. ותראה מכל הכתובים שיתבארו בחדר זה, שאין גם אחד מהן נזכר סתם. על דרך משל לא ידבר הכתוב מבעל חכמה למודיות או מבעל חכמה מלאכת מעשה ויתארנו "חכם" סתם בלי כנוי, או מבלי הצטרף עמו זכרון חכמתו במה היא. או שידבר מאחד החכמות הנזכרות ויקראנה "חכמה" סתם, מבלי הזכיר מלפניה או לאחריה מאיזו ענין שהוא מדבר; כמו שנוהגם הכתובים כשהן מדברים מבעל המנהגים הישרים שיזכירו התאר סתם. כמו (מל"א ה, כא) "אשר נתן לדוד בן חכם". (קהלת יב, יא) "דברי חכמים כדרבונות". (ירמיה יח, יח) "ועצה מחכם". (שמואל ב כ, טו) "ותקרא אשה חכמה". (משלי כד, טז) "גבר חכם בעוז". (משלי טז, יד) "ואיש חכם יכפרנה". וכן בשם דבר כמו (משלי טז, טו) "קְנֵה חכמה מה טוב מחרוץ". (משלי כח, כו) "והולך בחכמה הוא ימלט". (שם ג, יג) "אשרי אדם מצא חכמה". וכדומה להם רבים שבארנום כולם בחדרים הראשונים, שלא נזכר מלפניהם או מאחריהם דבר המורה מאיזו מין חכם, ומאיזו מין חכמה הם מדברים. לפי שהכלל אמת שכל הנזכרים סתם, כולם על חכמת המנהגים. אבל חכמי למודיות ומלאכת מעשה וכן כלל החכמות הללו, יודיע הכתוב תמיד מאיזו ענין הוא מדבר. ועל אופנים רבים הם נזכרים בכתבי הקדש. קצתם היו חכמים במנהגים, אנשים ישרי לבב וגם היו בעלי חכמות למודיות ומלאכת מעשה, ונזכרו בכתובים בעבור ידיעתם בחכמות הללו. וארמוז עליהן בחדר זה אע"פ שכבר בארנום בחדרים הראשונים. וקצתם היו חכמים בלמודיות ובמלאכת מעשה. ולא נדע ולא נזכר אם היו חכמים ג"כ במנהגים, או מִכַּת הרשעים. וקצתם היו חכמים בלמודיות ובמלאכת מעשה, ובעניני המנהגים היו רשעים גמורים מִכַּת "החכמים בעיניהם". אלא שנזכרו בעבור שהיו יודעים בחכמות הללו. וקצתן מִכַּת זו הוזכרו בעבור היותן מִכַּת ה"חכמים בעיניהם" תמיד מפורש אצלן מאיזו ענין חכמה הוא מדבר. או שנזכר בכנוי. להורות שהיו "חכמים בעיניהם" או בעיני רשעים ואנשי נבל כמותם, לא שהיו חכמים צדיקים. וקצתן נזכרים על צד הלעג וכפי דמיון החושב, שהיה מחזיק עצמו לחכם, והנביא מלעיג עליו. ואז אין צורך להזכיר אצל התאר באיזו מין חכם מדבר או שיזכרנו בכנוי. כי מדברי הלעג שמלעיג עליו, נבין שהיה זה האיש חכם כפי דמיונו ולא חכם באמת. ואחרי ההצעה הזאת אזכיר כל הכתובים שהן ממינים הללו. וטרם אחל אציע עוד הצעה פשוטה נודעת מספרי דברי הימים למלכי הארץ. והוא שקודם מתן תורה וגם אחרי כן היה העולם משומם בתכלית ההשחתות. כי מיום שנפלו בני האדם ממעלתן, גם אחר המבול כשהחלו בני אדם להתפשט בעולם, היו כולם שוכחי אלהים; לא ידעו את ה' ואת דרכיו, השחיתו התעיבו עלילה. כמו שנזכר מענין נמרוד שהיה הבוגד הראשון אשר קם במלכות אשור. ובאה הממלכה למצרים. והיו כולם עובדים לפסילים ולצלמים ולמלאכת השמים. וכן מלכות אשור שהיה ראש ממלכתם נינוה. והמלכים שקמו בה עד סנחריב, וכן מלכות בבל הגדולה, ואחריה פרס ומדי, ואחריהם מלכות רומי. כולם מלכיהם שריהם וכהניהם היו בתכלית ההשחתות; לא זרח עליהם נגה האמת. והלכו כל עם ועם כפי החקים אשר בדו חכמיהם וגבוריהם מלבם. וכן כל שאר הממלכות בעתים ההם, כמו ממשלת צור, ממשלת קרטיגינה החזקה, ממשלת שפרטא וכיוצא בהם. הלא הם כתובים על דברי הימים מה מנהגיהם ומה מעשיהם. ואיך יסדו חקים לא טובים וכל התועבות אשר שנא ה'. והיו ביניהן חכמים רבים בלמודיות, בטבעיות, בעניני המלחמות ובכל חכמת מלאכת מעשה. וגבה לבם עד להֶשְׁחֵת. ועל הקוטב הזה סובבים רוב הכתובים שיבואו בחדר הזה.

Window 2

בחדר השני מבית זה (חלון י"ב) הבאנו כל הכתובים שנזכר בהם תאר "חכם" או "חכמים" הכתובים אצל מלאכת המשכן. ואמרנו שם שהיו בצלאל ואהליאב וחביריהן, השרים הנכבדים, שָׂרֵי אלהים צדיקים וישרי לב, נוהגים בכל מנהגיהם בצדק משפט ומישרים. ולכן כל התוארים הנזכרים בעניניהן כוללים ג"כ חכמתם בהנהגה. אלא שעיקר הזכרתם בעבור חכמתם בכל המלאכות היקרות. ולכן נזכירם פעם שני בחדר זה שבו אנו כוללים כל המקומות שנזכרו תארי החכמה על הענינים הלמודיים וכל מלאכת מעשה. ואלו הן (שמות כח, ג) "ואתה תדבר אל כל חכמי לב". (שם לא, ו) "ובלב כל חכם לב נתתי חכמה". (שם לה, י) "וכל חכם לב בכם יבואו ויעשו" (שם לו, א) "וכל איש חכם לב אשר נתן יי' חכמה ותבונה בָּהֵמָה". (שם לו, ב') "ואל כל איש חכם לב אשר נתן יי' חכמה בלבו". (שם לו, ח) "ויעשו כל חכם לב". (שם לה, כה) "וכל אשה חכמת לב". (שם לו, ד) "ויבאו כל החכמים העושים את כל מלאכת הקדש". וכן (קהלת ט, יא) "וגם לא לחכמים לחם". דומה בענינו לענין המקראות שהזכרנו שכולל חכמים במנהגים ישרים, ויודעים ג"כ החכמות הלמודיות וכל מלאכת מעשה. וכמו שבארנו במקומו (חדר ג' חלון ה') ואין צורך להאריך יותר בזה:
(דהי"ב ב, ו) "ועתה שלח לי איש חכם לעשות בזהב ובכסף ובנחושת ובברזל ובארגון וכרמיל ותכלת ויודע לפתח פתוחים עם החכמים אשר עמי ביהודה ובירושלים אשר הכין דויד אבי". הדבר למד מענינו שיהיה חכם בכל מלאכת מעשה. כי לא ביקש מחירם איש חכם בתורה ובהנהגה, כי לא היה צריך אליו שלמה כי חכמת אלהים בקרבו. גם חורם איש נכרי, לא למד חכמת ישראל. ואיך יקח חכם? אבל ביקש ממנו חכם במלאכת מעשה וכן "עם החכמים אשר עמי", גם זה על חכמי מלאכת מעשה. והוא למד מענינו:
(דהי"ב ב, יב-יג) "ועתה שלחתי איש חכם יודע בינה לחורם אבי וגו'. יודע לעשות בזהב ובכסף ובנחושת וגו' אשר ינתן לו אם חכמים וחכמי אדוני דויד אביך". גם תאר "חכם" ו"חכמים" הנזכרים בפסוק זה נלמדים מענינם שהן על חכמת מלאכת מעשה. והיא תשובת חירם לשלמה ומבואר ממה שבארנו. ואמנם מלבד זה כבר בארנו (חדר ו' חלון י"ג) כי המליצה שנכתבה אצל זה האיש הנכבד ששלח חירם לשלמה דומה למליצה הכתובה אצל בצלאל ואהליאב. שנאמר (מל"א ז, יד) "וימלא את החכמה ואת התבונה ואת הדעת לעשות כל מלאכה בנחשת". ויפה בארנוהו במקומו (חדר ו' חלון י"ג). ובעבור חכמתו הנאמנת וצדקתו זכה לכל הכבוד הזה. ולכן תאר "חכם" הנכתב עליו כולל היותו נוהג בחכמה בכל עניניו. וכן "חכמיך וחכמי אדוני דויד אביך" כוללים גם כן היותם צדיקים בעלי המנהגים הישרים. כמו "חכם" ו"חכמים" הנזכרים אצל מלאכת המשכן. שמלבד שהם מורים על חכמת מלאכת מעשה, היו האנשים האלה אנשי תושיה ומזימה והולכים בדרכי החכמה. וקרוב לומר כי חירם שהיה בימי דוד ושלמה, מלבד היותו גוי צדיק והולך בדרך הדעת והחיים על דרך שבארנו, כשראה את מעשה ה' הגדול בימי דוד ושלמה, והיה שכן העם הנבחר לסגולה ובעל ברית דוד, למד ליראה את ה' כעמו ישראל כדרך (דברים ד, ו) "אשר ישמעון את כל החקים האלה ואמרו רק עם חכם ונבון" וגו'. ובארנוהו בבית הראשון (חדר ז' חלון ב') וכשבקש שלמה ממנו "שלח לי איש חכם", ידע חירם שכונת שלמה על איש צדיק וירא את ה' והולך בדרכיו היודע לעשות בכל המלאכות. ולכן בחר לשלוח לו האיש הנכבד הזה שהיה מפורסם בצור לחכם ונבון. ולכן כתב לו "איש חכם יודע בינה לחירם אבי". כי נסהו אביו וראה כי הוא מלא רוח אלהים בחכמה ובתבונה ובדעת. והתברר לו שהוא חכם באמת, וכדרך שבארנו אצל מלכת שבא, ו[בארנו] אצל חירם שהיה בימי יחזקאל ע"ה:
(דהי"א כב, טו) "ועמך לרוב עושי מלאכה וגו' וכל חכם בכל מלאכה". מפורש שהוא מדבר על חכם בעבור חכמת מלאכת מעשה, וגם פה כולל התואר חכמת ההנהגה. כי "עושה כל מלאכה" שהיו עם דוד בירושלים היו צדיקים וחכמים מופלאים. וכדרך שבארנו:

Window 3

(שמות ו, יא) "ויקרא גם פרעה לחכמים ולמכשפים ויעשו גם הם חרטומי מצרים בלהטיהם כן". הדבר למד מענינו שתאר "חכמים" הנזכר בכתוב זה איננו בדברי ההנהגה. כי מנהיגי מדינת מצרים לא יתוארו חכמים סתם, כי היו רשעים ובוזי חכמה ומנאצי ה', כמו שמבואר בתורה. אבל הונח פה על החכמים בחכמות הטבעיות ובמזלות השמים וכיוצא. ומלת "מכשפים" שם כולל לכל עושים מעשים זרים ומבהילים יוצאים מדרכי הטבע, ע"י שדים ומלאכי חבלה. וגם בכת זו יש פרטים. והם נזכרים בספר דניאל (ב, כז; וכן ה, יא) "אשפים" "חרטומים" "גזרין", וכל אחד מהן עושה כדרכי מלאכתו הידועים להם. והיה פרעה צריך לחכמים גם למכשפים. את פי החכמים שאל אם מעשה משה ואהרן בדרך הטבע ובתחבולה? כי היודעים סודות הטבע יעשו מעשים זרים, יחשוב הרואה שהן יוצאים מדרכי הטבע. והחכם בטבע עושה כן כפי חכמתו, כמו חכמת הסימפאטיאה והאנטעפאטיאה. והשיבו לו החכמים שאין הפיכת המטה לתנין אפשר בדרכי הטבע, כי הוא יוצא מדרך הטבע. ואת המכשפים שאל אם יש ביניהן כת היודעים לעשות הדבר הזר הזה, להפוך מטה לתנין באחת מדרכי הכשפים שהן חוץ לטבע. והשיבו שהמעשה הזה הוא מלאכת החרטומים, ואז התאמרו החרטומים ועשו בלהטיהם כן. וזהו פירוש הכתוב (שמות ז, יא) "ויקרא גם פרעה לחכמים" כולם, חכמי הטבע ולמודיות ומלאכת השמים וכיוצא, "ולמכשפים" כולם, החרטומים והאשפים וגזרין. ויעשו גם החרטומים בלהטיהם כן. והנה למד מענינו שאינו מדבר מחכמי ההנהגה. כי אם היה קוראם לאמר לו עצה בדרכי המשפט והנהגת העם, והיה כתוב "ויקרא גם פרעה לחכמים", היה קשה וזר כפי מקומו. אך הוא קראם לבקש מהם מעשים זרים ומלאכות מבהילות, כמו הפיכת מטה לתנין. ואין זה ענין לחכמת ההנהגה אלא לחכמי הטבע ובעלי מלאכת השמים, וכמו שבארנו. ולפי שלא קרא לחכמים רק לשאול פיהם אם יש במעשה משה ואהרן ענין זר יוצא ממנהג הטבע, או אם הוא כפי דרכי מלאכתם, והשיבו לו שאין בידם לעשות כאלה. ואמרו לו המכשפים שהוא ממלאכת מעשה החרטומים. ולכן לא תמצא עוד זכר "חכמים ומכשפים" בכל הספור רק חרטומים, כי מכאן ואילך לא קרא זולתי לחרטומים. ואפשר שמלאכת החרטומים לפעול פעולות זרות במלאכת הכשוף כמו להפוך דבר לדבר אחר, ולהעלות בריות מן הארץ ומן המים, ומלאכת הגזרין לשאול שאלות ולהגיד הדברים העתידים כפי מלאכתם וכיוצא, והם גוזרין מה שיהיה, וכן כל כת מהן. ומכשפים כולל הכל. גם הוא שם פרטי. כמו מצרים שהוא שם מדינה ושם עיר, כי בספר דניאל נאמר (דניאל ב, ב) "ויאמר המלך לקרוא לחרטומים ולמכשפים ולכשדים". ובפירוש הראב"ע ז"ל "לחכמים. חכמי המזלות". ע"כ. ויפה דבר.
(ירמיה י, ט) "כסף מרוקע מתרשיש יובא, וזהב מאופז מעשה חרש וידי צורף תכלת וארגמן לבושם, מעשה חכמים כולם". פירוש, פסילי אלהיהם זהב וכסף, והוא מעשה ידי אדם חרש וצורף. וכן מלבישים אותם בתכלת וארגמן במלבושים יקרים, והם מעשה אורג ורוקם. והנה "מעשה חכמים כולם" עשוים במלאכת חכמי מלאכת מעשה. מבואר מענינו שהונח התואר על בעל מלאכת מעשה.
(עובדיה א, ח) "והאבדתי חכמים מאדום ותבונה מהר עשו". פירוש "חכמים" בעלי הלמודיות ובעלי מלאכת מעשה כמו חכמי המדידה והמספר והם בונים המבצרים והסוללות וכיוצא. וכן חכמי הבנאים והצורפים העושים כלי קרב וכיוצא. וכן חכמי המלחמה ותקון המצב והמשחית (שמואל א יד, טו) כולם יאבדו, והדבר למד מענינו. כי קודם לזה אמר (עובדיה א, ג) "זדון לבך השיאך שוכני בחגוי סלה מרום שבתו אומר בלבו 'מי יורידני ארץ'?". הודיע שבגאותו ובתפארת רום עיניו אין פחד אלהים לנגדו ואומר "מי יורידני ארץ?" כי הוא חכם בעיניו. ונשען על חכמתו וגבורתו, לעשות ולתקן בחכמה כל הצריך למלחמה, ולהלחם ולהתגבר על כולם בגבורתו, סוס ורכב ועם רב ועמהם גבורים ואנשי חיל. ואמר השם ב"ה (א, ד) "אם תגביה כנשר ואם בין כוכבים שים קנך, משם אורידך נאם יי'". כי לא יפלא ממני דבר. וביום אחד תאבדנה חכמתך ותבונתך וגבורתך, אז תפול כאחד הנבלים. והזכיר עוצם המפלה שלא תהיה לו תקומה. גם הזכיר כי אנשי בריתו ואנשי שלומו יבגדו בו ויעזרו במפלתו. ועֵשָׂו לא יבין הקשר הנעשה אליו. ואמר כמתמיה (א, ו) "איך נחפשו עשו, נבעו מצפוניו". כלומר איך היה כן שנגלו לשונאי עשו כל מצפוניו ועצותיו? מי הגיד להם המצפונות האלו? ואמר כי אנשי בריתו ושלומו שסמך עליהן עשו, הם גלו מסתוריו לשונאיו וגרמו לו מכשול גדול. ובספר "מעין גנים" יתבאר בעז"ה כי הבינה כוללת הבנת תכונות נפשות בני אדם, הוא המשגת נטיות הנפשות ודרכיהן. כמו (משלי ז, ו) "אבינה בבנים נער חסר לב". וכן יתבאר שם, שהדבר המושג בבינה מתואר "תבונה". והנה עשו התבאר בתבונותיו שמבין דרכי עם ועם ומנהגיהם, והתבררו לו תבונות רבות על איזו עם יש לסמוך שלא יפר ברית, ועל איזו עם אין ראוי לסמוך. וכן יצא לו בתבונתו איך יעלימו עצתם וסודם. וכל כיוצא בזה המסתעף מכח הבינה המפיקה תבונות בבינתה. והנה ביום אידם יתגלו מצפוניו לשונאיו פתאום ע"י אנשי בריתם ושלומם. לכן אמר בדרך תימה איך היה זה? ואיה תבונות עשו? ואמר (עובדיה א, ז) "אין תבונה בו". כלומר עתה נגלה לכל שאין דרך תבונה באדום. ולפי שנודע לכל שהיו בהם תמיד אנשי תבונות בדברים כאלו, אמר הכתוב אל תתמה איך פתאום היו סכלים ונבעו<sup class="footnote-marker">1</sup><i class="footnote">ונודעו</i> מצפוניהם לשונאיהם? ואיך פתאום כשלה עצתם ולא עמדה להם חכמתם בעריכת המלחמה מבצריהם וכליהם? ואיך פתאום נשתה גבורתם והיו לנשים, עד שנפלו כולם בחרב ולא נשאר מהם שריד ופליט? הלא מקדם היו בם חכמים בלמודיות ובכל מלאכת מעשה, וגבורים הממלטים נפשם, וכן היו מלאים תבונות כמו שבארנו; ועתה אבדו שלשתן. כי כל זה קרה להם ביום אף ה' כבוא קץ אידם. ועל זה אמר (א, ח-ט) "הלא ביום ההוא נאם ה' והאבדתי חכמים מאדום ותבונה מהר עשו. וחתו גבוריך תימן למען יכרת איש מהר עשו מקטל. כלומר הלא אני ה' אעשה כל אלה", להאביד חכמיהם ולהאביד תבונתם ולשום מחתה בלב גבוריהם. וכל זה למען יכרתו כולם מקטל חרב שונאיהם ולא ינצלו בזרוע, כי יחתו גבוריהם. ולא ינצלו במבצריהם וכיוצא העשוים בחכמת חכמיהם, כי יאבדו החכמים. ולא ינצלו בתחבולות הבינה, כי תאבד תבונתם. ולפי שכל הענין מדבר ממפלתם ביד שונאיהם, הדבר למד מענינו שאין הזכרת תאר "חכמים" ושם "תבונה" הנזכרים פה על חכמת ההנהגה והתבונה בהנהגה. כי מה ענין אבדון החכמים והנבונים הישרים והצדיקים למפלתם ביד שונא שלא ישאר מהם איש? ועוד נדבר על פסוק זה בספר "מעין גנים":

Window 4

(יחזקאל כח, ג) "הנה חכם אתה מדניאל, כל סתום לא עממוך". פירוש, הנבואה הזאת נאמרה על מלך צור שהיה מִכַּת ה"חכמים בעיניהם" המנאצים את השם בגאותם. שכן אמר (כח, ב) "יען גבה לבך ותאמר אֵל אני, מושב אלהים ישבתי בלב ימים. ואתה אדם ולא אל ותתן לבך כלב אלהים". כלומר גבה לבך עד להֶשְׁחֵת לאמר אֵל אני. ואתה ידעת בחוש ובמושכל ראשון שאתה אדם ולא אֵל. אך גאותך בעבור לבך. כי מלת "לב" הונח על השכל והבינה הנטועים בנפש, כמבואר בבית הראשון (חדר ד' חלון א'). כלומר בעבור היותך רב השכל והבינה בעיניך, גדול מערך ומתורת האדם, לכן דמית היות בך לב כלב אלהים מלא חכמה ובינה. ועל זה אמר כמלעיג על גאותו "הנה חכם אתה מדניאל?" כלומר התאמר בלבבך שאתה חכם מדניאל איש חמודות. שהוא חכם לב ונוהג בצדק במשפט ובמישרים? הלא תודה כי דניאל איש חכם ולא אתה. ואם יש בעולם אדם שהוא חכם ממך, והוא אדם בעיניו ובעיניך, איך תתגאה על עצמך? שמעלת חכמתך קטנה ממנה עד שלפי האמת אינך חכם כלל לחשוב שאתה אֵל? וכבר בארנו בכלל הט', שאין על דרכי החכמה מופתי השכל והבינה. ולכן הכסיל ידַמה שדרכיו חכמה. וכן חירם הרשע דמה דרכיו לחכמה, ולא דרכי דניאל. ואולם בארנו (חדר ו' חלון ח') שהמופת הגמור על מנהגי האדם, אם הם בחכמה ובדרך אלוהי, יתכן להיות על ידי הַרְאוֹת בו ענין אלוהי וכח נפלא הנראה לזולתו. ואז יתברר שכל מנהגי האדם הזה חכמה ואלהיים. וכדרך (דברים ד, ו-ז) "כי היא חכמתכם ובינתכם לעיני העמים וגו'. כי מי גוי גדול אשר לו אלהים קרובים אליו", וכדרך (מל"א י, א) "ותבא לנסותו בחידות" כמבואר למעלה, שכשראתה מלכת שבא שאין דבר נעלם מן המלך, ידעה שיש בו כח אלוהי בחכמה בתבונה ובדעת, ופתרון החידות הסתומות הנסיונות, והמופתים הגמורים. והיה גם זה בדניאל כמו שנאמר (דניאל ד, ו) "די רוח אלהין קדישין בך וכל רז לא אנס לך". ונאמר (שם ה, יב) "כל קבל די רוח יתירה ומנדע ושכלתנו, מפשר חלמין ואחוית אחידן ומשרא קטרין השתכחת בֵּה בדניאל". ולא היה הענין הזה בחירם מלך צור, כי היה רשע אויב חרף ה', גם [היה] מן הזרע אשר לא נחלו הסגולות העליונות האלו, כמבואר בבית הראשון (חדר א' חלון ו'). וזה מופת כי דניאל חכם ולא חירם. ועל זה אמר "כל סתום לא עממוך". כלומר האם נהירו ושכלתנו השתכחת בך שאתה מגיד פתרון החידות ומתיר הקשרים כמו שעושה דניאל? הנה ככה לא תוכל לעשות, ובעיניך אתה רואה דניאל עושה כן, והוא אדם. ואיך תאמר על עצמך "אֵל אני ולבי כלב אלהים"? ומלת "עממוך" כמו "כל רז לא אנס לֵה". זהו פירוש הכתוב לפי דעתי. ובפירוש רש"י ז"ל "קנתורין הן שקנתרו, כלומר שמא חכם אתה כדניאל שנאמר בו כל רז לא אנס לֵה". ע"כ. ויפה פירוש. והנה היה חירם בעל הלמודיות וכל מלאכת מעשה ובעל שכל ובינה בטבע, וחוקר בטבעיות ואלהות כדרך המתפלספים הנשענים על בינתם. והיה נבון נגד פניו וכל דרכיו חכמה בעיניו. וכדרך שבארנו ענין זה למעלה. לא כדברי רד"ק ז"ל שפירש "הנה חכם אתה בעיניך מדניאל". ע"כ. ולא כן הדבר. כי כל מקום שנזכר התאר סתם לא יתפרש על "חכם בעיניו", זולתי אם נכתב אצלו בעיניו. כמו (משלי כו, יב) "ראית איש חכם בעיניו". או שנזכר בכנוי וכמו שבארנו. אבל הפירוש הנכון שהן דברו קנתורין ותוכחה ולעג וכמו שפרשתי. והבן.

Window 5

(שופטים ה, כט) "חֲכְמוֹת שרותיה תענינה, אף היא תשיב אמריה לה". פירוש, החכמות שבשרותיה ענו ואמרו. אף אֵם סיסרא ענתה. (ה, ל) "הלא ימצאו יחלקו שלל רחם רחמתים לראש גבר שלל צבעים" וגו'. והדבר למד מענינו שאינו מדבר בחכמת המנהגים. כי מה שאמרו היה על דרך הגדת העתידות והתעלומות. כי מנין ידעו? ושמא מת או נשבה? אבל היה כפי חכמת מלאכת השמים או בחכמת הכשפים. והיו רואות בחכמתם במזלות השמים או בכשפים מראה אדום במחנה סיסרא, ודנו כי "רחם רחמתים לראש גבר" והוא דם בתולים. וכן "שלל צבעים רקמה" אדומים. וטעו טעות גדולה כי רמז על דם חללים. וכן לא תוכל לומר שתארם "חֲכָמוֹת" בעבור שכלם שהמציאו דברי תנחומים כאלו. כי כל השרות היו יכולות לנחם כן. כי המאחר במלחמה עושה כן לשלול שלל ולבוז בז ולהשלים הנצחון. ובתרגום יונתן ז"ל "אוף היא בחוכמא מתיבא ואמרה למימר להון". הוסיף מלת בחכמא לומר שלא דברה כדרך המנחמים תנחומי הבל ודברי תקוה, אלא בחכמה כפי מה שראתה בחכמתה. ואם לא תאמר כן, מה חכמה יש בזה? כיון שטעו ודנו שקר.
(ישעיה יט, יא-יב) "איך תאמרו אל פרעה בן חכמים אני, בן מלכי קדם. איה איפוא חכמיך ויגידו נא לך וידעו מה יעץ יי' צבאות על מצרים". פירוש הנביא מלעיג על חכמי פרעה, שהתפאר כל אחד מהם ואמר "בן חכמים אני". ממשפחת החכמים הוברי השמים וחכמי המזלות היודעים להגיד מראשית דבר אחריתו. מבני מלכי קדם שהיו חכמים גדולים בחכמה זו. כמו שכתוב (מל"א ה, י) "ותרב חכמת שלמה מחכמת כל בני קדם". ואמרו קדמונינו ז"ל (במדבר רבה יט, ג) "שהיו ערומים בטייר ויודעים במזלות", כמבואר למעלה (חדר ג' חלון ב'). ואמר איפה הם עתה חכמים אלה שהיו נחשבים בעיניך חכמים מגידי העתידות? יגידו נא לך העתידות. ואם חכמים הם, יֵדעו מה יעץ ה' על מצרים? אך שקר התפארו, כי אינם יודעים עצת ה', ולכן נתנו לך עצה נבערה מדעת ותהיה לך למכשול ולפוקה. כמבואר שם בפרשה.
(ירמיה ה, ח) "איכה תאמרו חכמים אנחנו, ותורת יי' אתנו". פירוש אנשי הדור ההוא היו חכמים בטבעיות ולמודיות וכל מלאכת מעשה. גם למדו חֻקֵי התורה והחכמה, אבל סרו מדרכיה ולא אבו הלוך בה. ובעבור שהיו יודעים התורה, והיו חכמים בכל חכמה, תארו עצמם "חכמים" סתם. וזה שקר, כי לא הונח התואר הזה רק על הנוהג כפי החכמה. ולכן מלעיג עליהם הנביא ואמר "איכה תאמרו חכמים אנחנו"? הנה בדבר יי' מאסו וחכמת מֶה להם? כלומר אם לא הלכו בדרכי החכמה יען מה יתוארו חכמים? האם בעבור המדידה או המספר, או בעבור יודעם התורה? כל זה רחוק מהניח עליו תאר "חכם" הנכבד. וכבר דברנו בזה בבית הראשון (חדר ז' חלון ג').
(ירמיה ח, ט) "הובישו חכמים חתו וילכדו". פירוש כל זה בדרך לעג, חכמים כמותכם הובישו. כדרך (ישעיה א, י) "שמעו דבר יי' קציני סדום", כלומר אלה שהם חכמים כמוכם יבושו, כי אינם חכמים באמת. וגם זה בארנוהו בבית הראשון (שם שם).

Window 6

(אסתר א, יג) "ויאמר המלך לחכמים יודעי העתים". רְאֵה נועם המליצה שהוסיף לומר "יודעי העתים", ונראה ללא צורך. אבל היה כן בעבור תאר "חכמים" שזכר, כי הוא זר לפי מקומו. כי הכתוב מדבר בענין הנהגה ומשפט. כי שאל מהם משפט המלכה ושתי, שנאמר (א, טו) "כדת מה לעשות במלכה ושתי על אשר לא עשתה את מאמר המלך ביד הסריסים". ואם היה אומר "חכמים" סתם, היה קשה מאד. כי האנשים ששאל פיהם, לא היו חכמים בעלי האמת. רק בעלי הדתות הנמוסיות החוקקים חֻקים כפי שכלם, ולא יפול על זה לשון "חכמה". לכן הוסיף שהיו "חכמים יודעי העתים", פירוש בחכמת המזלות. וכן אמר ראב"ע ז"ל "יודעי העתים, חכמי המזלות". ע"כ. ומהם שאל המלך שיגידו משפט ושתי. ואמר עוד (א, יג) "כי כן דבר המלך לפני כל יודעי דת ודין". כלומר כן היה מנהג המלך להעריך משפט לפני כל יודעי דת ודין. לא לבד לפני השופטים היושבים על כסא המשפט אבל גם לפני יודעי העתים שגם הם יודעים דת ודין. ועוד תשמע פירוש הפסוק. תחלה אמר (א, יב) "ויקצוף המלך מאד וחמתו בערה בו". ואז חרץ דבר משפט להורידה ממלכותה. והיה דבר המלך נכון וטוב בעיני כל אנשי המשפט. ובכל זאת בקש המלך גם את החכמים יודעי העתים, שיגידו לו כפי חכמתם מה יעשה, אע"פי שאין אלו אנשי דת ודין. ועל זה אמר "ויאמר המלך לחכמים יודעי העתים". והמאמר שאמר אליהם מפורש אחר כן (א, טו) "כדת מה לעשות במלכה ושתי". אבל הפסיק בינתים להודיע למה שאל לחכמי העתים ולא שאל פי השופטים? ואמר "כי כן דבר המלך לפני כל יודעי דת ודין". ומלת "כן" כמו (במדבר כז, ז) "כן בנות צלפחד דוברות". כלומר אנשי המשפט יודעי דת ודין כבר אמרו שכֵּנִים דברי המלך. ולכן שאל אחר כן פי יודעי העתים. והוסיפו חכמי העתים, שמלבד שכֵּנִים דברי המלך וְשֶׁקָצַף בדין על המלכה בעבור חללה את כבודו, עוד היא ראויה להענש בעבור עָוְתָה על כל השרים והעמים אשר במדינה. ולכן טוב שיצא דבר מלכות מלפניו על ושתי ועל כל הנשים, כמבואר בכתוב. ולפי הפירוש הזה היו לבד יודעי העתים, לא שופטים ומנהיגים. והשופטים לא תֵּאֵר "חכמים" אלא "יודעי דת ודין". כי הנחת מלות "דת ודין" יתכן על כל הדתות הנמוסיות והדינים שהמציאו עם ועם בארצותם לגוייהם. והבן.
(ישעיה מ, ב) "חָרָשׁ חכם יבקש לו, להכין פסל לא ימוט". מפורש שהוא מדבר מחכם במלאכת מעשה. ודע כי בהתואר "עושה כל מלאכה" בתאר "חכם" בעבור מלאכתו, אות כי הוא רב מובהק במלאכה זו. כי יש מעושי המלאכה שאינן בקיאין ומובהקים ומעשיהם חסרים, ולכן קרא תגר על הפושע הזה, שהוא מבקש חרש חכם שיעשה פסלו. כי צריך שיכין אותו בחכמתו במסמרים שלא ימוט. ואתה רואה שהוא יודע שהעמדת פסלו נמשכת מחכמת מלאכת בני אדם. כי אם היה עושהו חרש שאינו מובהק, היה הפסל מט ונופל. ובכל זאת יסגוד לפסלו וישתחוה לו, וישאל ממנו כח ובריאות ללכת בדרכו. והנה שואל ההליכה מבול עץ שעומד בחכמת מלאכת אדם, וזה אות שהוא מִכַּת משוחתי הדעת. ויש בזה ענינים עמוקים כתבתים בספר "רוח חן".<sup class="footnote-marker">1</sup><i class="footnote">חכמת שלמה, פרשה יג פסקא יט (עמ' 240)</i> כי המלך שלמה דבר הרבה מענין זה בספרו שהעתקתי בלשון הקדש.
(ישעיה ג, ג) "וחכם חרשים ונבון לחש". לפי הפשוט דומה ל"חרש חכם יבקש לו" (ישעיה מ, ב). כלומר החכם מכל האומנים. ומפורש שמדבר ממלאכת מעשה. וכן אמר רא"בע ז"ל "חכם חרשים הוא האָמָּן". אבל קדמונינו ז"ל פרשוהו על החכם במנהגים הישרים. ואמרו (חגיגה יד, א) "חכם חרשים, כיון שפותח נעשו הכל כחרשים". כי מרוב חכמתו ישימו כל השומעים יד לפה לשמוע מה ידבר, לקבל ממנו תעלומות חכמה. ולדבריהם ז"ל יהיה מקומו בין תארי החכמה הנזכרים סתם המורים על הנוהג במנהגים ישרים.

Window 7

(ירמיה כ, כב-כג) "כה אמר יי' אל יתהלל חכם בחכמתו ואל יתהלל הגבור בגבורתו אל יתהלל עשיר בעשרו. כי אם בזאת יתהלל המתהלל השכל וְיָדוֹעַ אותי כי אני יי' עושה חסד משפט וצדקה בארץ כי באלה חפצתי נאם יי'". פירוש, הזכיר שלשת הסגולות שבהן יתהללו בני האדם. ואמר ששלשתן הבל ואין בם מועיל כשישתמשו בהן תחת השמש. ואם ישתמשו בהן בדרך אמת, אין סגולות עליונות מהם. והנה הדבר למד מענינו שאינו מדבר על חכמת ההנהגה, שהרי בסוף הכתוב אומר "כי אם בזאת יתהלל המתהלל וגו' כי באלה חפצתי". כלומר שיעשו בני אדם חסד משפט וצדקה בארץ. וזאת היא חכמת המנהגים החוקקת צדק ומשפט ומישרים, ואמר כי בה ראוי לאדם להתהלל. ולמדנו שהחכמה הנזכרת בראש הכתוב, שלא יתהלל בה האדם, איננה חכמת ההנהגה אלא חכמות למודיות וטבעיות וחכמת כל מלאכת מעשה. ולא תפרש שרומז על ה"חכם בעיניו ונבון נגד פניו", ההולכים בשרירות לבם הרע ואומרים כי הן דרכי חכמה, ועליהם אמר "אל יתהללו בחכמתם". כי באומרו "חכם" ולא סמך אצלו "בעיניו", איננו על ה"חכם בעיניו". אעפ"י שאמר "בחכמתו" בכנוי. ואם היה כתוב אל יתהלל אדם "בחכמתו" אז היינו מפרשים אותו על ה"חכם בעיניו" בעבור הכנוי, וכמו שיתבאר. ועתה שנכתב לפני השם תאר "חכם", לא תוכל לפרשו רק על חכם ממש, ולא בהנהגה. ועוד כי גם שה"חכם בעיניו" מתגאה על החכמים הצדיקים. ומתאר דרכיו בחכמה. אין מדרך בני האדם להתהלל בדרכים האלו, כמו שהגבורה והעושר הן מַהֲלָל לבני אדם. כי הנואף והסובא והזולל לא ימצא חן בעבור זה בין בני האדם עד שיתהלל העושה במעשיו. אבל מדבר על חכם בטבעיות למודיות וחכמת כל מלאכת מעשה. על דרך משל זה יתהלל בלבו שהוא מהנדס ובקי בחכמת המספר והמדידה. וזה יתהלל שהוא חוזה בכוכבים ויודע בחכמת הנגון והשיר. זה רופא. וזה חכם בטבעיות. זה חרש חכם, וזה צורף וחושב מחשבות, אורג ורוקם וכיוצא. ומדרך האדם להשען על אלו. ורֵעָיו יהללוהו בעבור חכמתו. וכן לענין הגבורה. על דרך משל שהוא איש חיל ואמיץ לב. שהוא ראש השלישים או שר הצבא. וכן לענין העושר שיש לו כסף וזהב הרבה וסגולת מלכים. או נחלות שדה וכרם, כפרים ועיירות וכיוצא. שמדרך האדם להשען ולהתהלל בגבורותיו. וברוב עשרו וגדלו. וכן הוא מהולל בעבורן בפי רֵעָיו. ואמר השם ב"ה שאין ראוי לאדם להתהלל באחת מאלה, כי אין החכמות האלו חכמה באמת. כי הם לבד בענינים שהן תחת השמש. ולכן אמר חכם "בחכמתו" בכנוי. ולא אמר "אל יתהלל החכם בחכמה", כי ראוי לאדם להתהלל בחכמה. אבל לא במין חכמה שהיא לו לבדו, כי כל הלמודיות ומלאכת מעשה אינן רק תפארת לאדם ומביאים לו עושה וכבוד תחת השמש. ואין בהן ענין אלוהי וכבוד שמים, ואינן נוגעים בדברים אשר ממעל לשמש. לכן אין הגבורות האלו גבורות באמת, כי הם לבד תחת השמש. ולכן אמר הגבור "בגבורתו", ולא אמר אל יתהלל הגבור בגבורה. כי ראוי להתהלל בגבורה. אבל לא במין גבורה שהיא לתשמישי האדם לבד ואיננה סגולה רק תחת השמש. וכן אין העושר הזה עושר באמת. כי הוא לא יועיל רק תחת השמש, ואין בו ענין אלוהי וכבוד שמים. ולכן אמר עשיר "בעשרו" בכנוי. ולא אמר אל יתהלל העשיר בעושר, כי ראוי להתהלל בעושר. אבל לא במין עושר שהוא לכבוד האדם לבדו. וכן לא יעמדו שלשתן לאדם ביום עֶבְרַת ה'. גם לא יעמדו לו אחרי מותו. ומהו הדבר שראוי להתהלל בו? היא החכמה הנאמנה החוקקת צדק, משפט ומישרים. וכבר אמרנו בבית הראשון (חדר ו' חלון ז') שכל החכמות הלמודיות ומלאכת מעשה, האדם חושק בטבע ללמדם ולדעתם ולעשותם. כי הם מתבררים לבינת האדם ולשכלו, אינן מנגדים ליצר הלב, נותנין חן וכבוד לבעליהן בעיני הבריות. והמתעסקים בהם גם כסף גם זהב ירבו. וכן לענין הגבורה והעושר. ואין כן החכמה הנאמנה. שאין האדם חושק בטבע ללמדה ולעשותה, כי היא לא תתברר בבינת האדם ושכלו, וחֻקוֹתיה הפוכים מיצר הלב. בעליהן בזוים בעיני ההמון הכסילים, הפתאים והלצים; ואינן מביאין הון ועושר בטבע. אבל תשען החכמה הזאת על יראת ה' לבד. כי הירא את ה' מקבל חֻקֵי חכמתו ונוהג בחכמה. וכבר אמרנו בבית הראשון (חדר ו' חלון ז') כי יראת ה' נטועה בדעת האדם בבינתו ושכלו. כי היודע ומבין כבודו וגדלו, והמשכיל שכל טוב באמתו, יירא את השם יראה גדולה. ואם יִּרָאֶנוּ, ילך בדרכיו שהן בחכמה. ועל זה אמר "כי אם בזאת יתהלל המתהלל השכל וְיָדוֹעַ אותי". כלומר ביראת ה' ראוי להתהלל, הנמשכת מ"הַשְׂכֵּל וְיָדוֹעַ אותי" כי ממנה תסתעף החכמה. כי המבין ביראת ה' יבין כי הוא ב"ה עושה חסד, משפט וצדקה בארץ, והן מכונות החכמה וכלליה. כי בשלשה אלו כלולים כל דרכי החכמה. והאדם ילמדום וישמור לעשותם. והנה כל חכמות למודיות ומעשיות, אם לא למדתים ולא עשיתים לא מריתי את פי ה'. כי לא יחוש אם אהיה מהנדס או לא. אם אלמד האצטגניונות או מעשה חרש וחושב אם לא. וכן לענין הגבורה. לא יחוש אם אלך בקרָב ואתגבר ואלכוד ערים אם לא. וכן לענין העושר. לא יחוש אם אספתי כעפר כסף' וכטיט חוצות זהב. או אם אהיה עני ודל. כי לא ציונו על כל אלה בתורה, אבל "הַשְׂכֵּל וְיָדוֹעַ" שנמשך ממנו חכמת ההנהגה נצטוינו עליה כי היא יסוד התורה כולה. ועל זה אמר "כי באלה חפצתי". כלומר בחסד, משפט וצדקה חפצתי, וגזרתי לכל בני אדם ללכת בהן. ולכן החכם בהנהגה ראוי לו להתהלל, ושיהללו בני אדם מעשיו בשערים. ומה יקרו דברי הכתוב שהזכיר "חסד, משפט וצדקה", נגד חכם בחכמתו. גבור בגבורתו, עשיר בעשרו. "משפט" נגד חכם בחכמתו. כי לדרכי המשפט כפי החכמה צריך שכל ובינה גדול. הכל כפי רוב הכחות האלו ישפוט בצדק בתעלומות הדל ובדברי ריבות. "צדקה" נגד גבור בגבורתו. כי לעשות דרכי הצדק בחכמה בכל הכחות הפועלות במדות ובגְוִיָה, צריך גבורת הרוח מאוד להשפיל גאון היצר הנלחם מלחמה גדולה באדם. "חסד" נגד עשיר בעשרו. כי לעשות חסד ולפנים משורת הדין בחכמה, צריך שמחת הלב והסתפקות בחלקו. כי לולי כן הוא נבהל תמיד להרבות קניניו וכבודו.
וסוד זה גלה התנא במשנתו ששנה (אבות, ד) "איזהו חכם? הלומד מכל אדם". והיא חכמת התורה, שצריך לאסוף השמועות ופרטי ההלכות והדינים שאינן מתבררים מן השכל והבינה. לא בעל הבינה הלומד תקופות וגמטריאות וחכמת כל מלאכת מעשה. ובארנוהו בבית הראשון (חדר ו' חלון ב'). (אבות, ד) "איזהו גבור? הכובש את יצרו". לעשות הכל בצדק. לא הלוכד ערים. "איזהו עשיר? השמח בחלקו". למשול על כל אשר לו להתחסד עם עצמו ועם רעהו בטוב לב, לא בעל הקנינים הרבים. ודע כי תכלית שלשה הסגולות שיתהללו בהן בני האדם היא השגת הכבוד. כי החכם בחכמתו יתהלל ויתפאר במקהלות עם, בידיעותיו ובתבונותיו, ויכבדוהו השומעים. וכן הגבור בגבורתו יתפאר במעשה גבורותיו ויכבדוהו ההמון, גם המלך והשרים. וכן עשיר בעשרו יתפאר בגדולתו ובקניניו הרבים, ויכבדוהו ההמון. והיפך מכל זה החכם בהנהגה. כי צריך להקטין מעלתו בחכמה ולשמוע מכל אדם וישימהו לו לרב. וצריך להקטין מעלתו בגבורה. שלא יעשה כפי כח לבו וזדונו ושרירותו, אבל יכנע לדרכי הצדק. לא תקום לא תטור וכיוצא, וכל רואה מנהגיו יחשבהו לרך הלבב. וצריך להקטין מעלתו בעושר. שלא יהיה בו ענין לאסוף ולכנוס אבל יסתפק במועט. והנה תאמר ש"מן החכמה נמשך הבזיון", ואין הדבר כן. כי תכלית החכמה ענוה ויראת חטא. שהענוה היא הסגולה הגדולה שתצטייר בלב החכם הגדול כמבואר בארוכה בבית הראשון (חדר י' חלון ו'). ובהיותו עניו הוא קטן בעיניו מאד, וכל זולתו חשובים בעיניו ואהובים לו כמבואר שם. ובעבורה תנוח עליו רוח אלהים רוח קודש ונדיבה, וזהו הכבוד הגדול. על זה אמר (משלי ג, לח) "כבוד חכמים ינחלו". על זה אמר (שם טו, לג) "ולפני כבוד ענוה" ומבואר למעלה (חדר י' חלון י"ח). והנה כמו שכל עניני שאר החכמות והגבורות והעושר תחת השמש, כן הכבוד שנמשך מהן תחת השמש. והמסובב הבל כמו סבתו, כי כָלֶה הכל עם המות.
וכמו<sup class="footnote-marker">1</sup><i class="footnote">רבינו מלמד שהחכמה, וכן הכבוד הנמשך ממנה, אינם כמו שאר הקנינים הכלים במותו של אדם, אלא הם ממשיכים עם האדם לעולמי עד</i> שהחכמה נאמנה, כן הכבוד הנמשך ממנה עליון, אמת וקיים לעד. ולכן אחר ששנה התנא (אבות, ד משנה א) שלש המעלות הנזכרות בכתוב זה, סמך להן "איזהו מכובד? המכבד את הבריות". כלומר העניו ינחל הכבוד, לא המתפאר על הבריות ומגדיל מעלתו עליהם כדרך "חכם גבור ועשיר" הנזכרים בכינוייהם. הבן מאד כי קצרנו. ובפרושינו למסכת אבות בארנו על נכון כל המשנה בעז"ה.<sup class="footnote-marker">2</sup><i class="footnote">יין לבנון, מהד' תשס"ג, עמ' 266-274</i>
ורבינו הגדול ר' משה [רמב"ם] זצ"ל שאמר ("מורה נבוכים", ח"ג פרק אחרון) כפי מה שבארנו בבית הראשון (חדר א' חלון א') כי לשון "חכמה" נופל על ההשגות האמתיות, שתכליתן השגת שמו יתברך במופת.<sup class="footnote-marker">3</sup><i class="footnote">על ידי הוכחות הגיוניות</i> [והוא] פירש כי ["אל יתהלל] חכם בחכמתו" הנכתב בכתוב זה [מוסב על] על שלימות המדות. ואמר כי רוב המצווֹת אינן רק להגיע אל זה המין מן השלמות. ואולם שלמות זה אינה רק הצעה לשלמות זולתו,<sup class="footnote-marker">4</sup><i class="footnote">כלומר להיטיב לאדם אחר</i> ואינה תכלית מונח בעצמה. ובעבור זה אמר "אל יתהלל חכם בחכמתו, כי אם השכל וְיָדוֹעַ אותי" שהיא השגתו ית' שהוא השלימות האמתי. ע"כ.<sup class="footnote-marker">5</sup><i class="footnote">עיין בפנים ספר "מורה נבוכים" כי רבנו רנה"ו הביא משמעות דברי רמב"ם ולא לשונו ממש. וכך כתוב בתרגומו של ר' שמואל אבן תיבון, אחרי שתיאר רמב"ם שלש שלמיות הראשונות "חכם, גיבור, עשיר" הוסיף: "והמין הרביע הוא השלמות האנושי האמתי, והוא כשיגיעו לאדם המעלות השכליות, רצה לומר ציור המושכלות ללמוד מהם דעות אמתיות באלהיות. וזאת היא התכלית האחרונה, והיא משלמת האדם שלמות אמתי, והיא לו לבדו ובעבורה יזכה לקיימות הנצחי, ובמה האדם אדם. ובחן כל שלמות מן הג' שלמיות הקודמים תמצאם לזולתך לא לך וכו' וכו' ומפני זה ראוי לך שתהיה השתדלותך להגיע אל זה הנשאר לך, ולא תטרח ולא תיגע לאחרים".</i>
וכבר העמדתי תשובות גדולות וחזקות נגד הדעת הזאת בסדרי הבית הזה, ולא אשנה פעם שני לכפול הדברים. רק תמה אני איך עלה על דעתו ז"ל לפרש הכתוב על דרך זה? והכתוב עצמו אומר "השכל וְיָדוֹעַ אותי כי אני יי' עושה חסד משפט וצדקה בארץ", ולא הזכיר מהשגת מופתים ולא מעניני חקירות כמו שחשב הרב ז"ל. ורואה אני כי לא נעלמה השאלה הגדולה הזאת מעיני רבינו ז"ל. ובקש לְיַשְׁבָה בספרו, ולכן כתב עוד לא הספיק לו בזה הפסוק לבאר שהשגתו ית' לבד היא הנכבדת שבשלמיות. כי אילו היתה זאת כונתו, היה אומר "כי אם בזאת יתהלל המתהלל השכל וְיָדוֹעַ אותי" והיה פוסק דבריו.<sup class="footnote-marker">6</sup><i class="footnote">ולא להמשיך "כי אני יי' עושה חסד משפט וצדקה בארץ כי באלה חפצתי נאום יי'"</i> או היה אומר "השכל וְיָדוֹעַ אותי כי אני אחד". או היה אומר כי "אין לי תמונה". או "כי אין כמוני", וכדומה לזה. אבל אמר שאין להתהלל רק בהשגתו ובידיעת דרכיו ותואריו, ר"ל פעולותיו וכו'. ובאר לנו בזה הפסוק שהפעולות ההם שראוי שֶׁיִּוָדְעוּ ויעשה כהם הם "חסד משפט וצדקה" ואחרי כן השלים הענין ואמר "כי באלה חפצתי נאם יי'". יאמר "בחסד במשפט ובצדקה חפצתי נאם יי'". ר"ל שכוונתי שיצא מכם חסד משפט וצדקה בארץ וכו'. כי הכונה להדמות בהם ושנלך על דרכם. א"כ הכונה אשר זְכָרָהּ בזה הפסוק הוא ביאורו:<sup class="footnote-marker">7</sup><i class="footnote">כלומר ההמשך של הכתוב בפסוק</i> ששלמות האדם אשר בו יתהלל באמת הוא להגיע אל השגת השם כפי היכולת, ולדעת השגחתו בברואיו בהמציאו אותם והנהיגו אותם איך היא, וללכת אחרי ההשגה ההיא בדרכים שיתכוין בהם תמיד לעשות חסד משפט וצדקה, לְהִדַמוֹת בפעולת השם. ע"כ. הנה טבע מדת האמת לחצתו לרבינו ז"ל להוסיף המאמר הזה. וברוב דברים קרב אל הנקודה אשר עמדנו עליה בבית זה. והאמת עֵד על עצמו. גם דברי הפסוק הזה כמופת נאמן על כל הכללים שיסדנו בענין הנחת שם "חכמה" ותאר "חכם". והמבין יבין. ועוד יתבאר בעז"ה בספר "מעין גנים".

Window 8

ושתים מצאנו מבניני השורש הזה מונחים על מלאכת מעשה ואם [אמנם] הם סמוכים לענין המורה עליהן שהן על מלאכת מעשה, ולא על ההנהגה בחכמה. ואלו הן:
(קהלת ב, יט) "שעמלתי ושחכמתי תחת השמש". כבר בארנו למעלה (חדר ג' חלון א') שאין דברי הפסוק הזה דומים לדברי הפסוק הנאמר לפניו (ב, טו) "ולמה חכמתי אני אז יותר?" כי הראב"ע ז"ל השוה ביניהם. ולא כן הדבר. כי פסוק זה מדבר על מה שעשה שלמה כפי חכמתו בלמודיות ובמלאכת מעשה. כי שלמה בנה בנינים רבים בחכמה, נטע גנות ופרדסים ועשה ברֵכות מים ושאר מעשים נפלאים כפי גודל חכמתו בכל מלאכת מעשה. כמבואר בפרשה ובספר מלכים ודברי הימים. והכתוב הראשון מדבר על התנהגו בחכמה בצדק משפט ומישרים. ולכן נזכר הבנין סתם "ולמה חכמתי?". כדרך הכלל שכל שם "חכמה" ותאר "חכם" ובניניהן המונחים על חכמת ההנהגה נזכרים סתם. אבל בפסוק זה שמדבר על חכמת מעשה, אמר "ושחכמתי תחת השמש". לא היה צריך לומר "תחת השמש". כי ידענו שהיה חי תחת השמש. ונכתב ללמד על מלת "ושחכמתי", שאינו מדבר על חכמת המנהגים העליונים שהן ממעל לשמש, אלא על חכמת למודיות ומעשה שאינן רק תחת השמש, כמו שבארנו. ולכן אצל "ולמה חכמתי" לא אמר "תחת השמש". גם מלת "שעמלתי" הנזכר לפניו מלמד על מלת "ושחכמתי" שאין הנחתה על חכמת המנהגים. כי לא יפול עליהן בכתב הקודש תאר "עמל", אבל יתכן על התעסקות בבנינם ובנטיעות וכיוצא שמלאכתן ומעשיהן עמל וטורח, כמו להסיע האבנים ולהביא רפסודות וכדומה לזה, ותאריהן ותכונתן "חכמה". ויפה אמר "שעמלתי ושחכמתי תחת השמש". ומה מאד נכבדים דברי קהלת וכתובים על הסדר הישר. כי אחר שהחליט ואמר שאין ראוי לחכם להצטער על מה שנהג כל ימיו בחכמה ובמוסר, והשתמר מכל תאוה, בעבור שיקרנו תחת השמש כמקרה הכסיל. כי יפרדו איש מעל אחיו עם המות. והחכם יאיר באור החיים, והכסיל בחשך הולך. כמו שבארנו למעלה (חדר ג' חלון א') שב לדבר על עמל החכם וחכמתו בדברים שהן תחת השמש. כמו חכמות למודיות ומלאכת מעשה. כי לפי שאינן לטובת הנפש, כי לא יקבל עליהן שכר, כבר יאמר האדם שראוי לחכם למאס בכל עמלו וחכמתו בענינים הללו. ועל זה אמר (קהלת ב, יז) "ושנאתי את החיים כי רע עלי המעשה שנעשה תחת השמש כי הכל הבל ורעות רוח". כלומר כשבחנתי כי החכמה העליונה לבדה אמת ועומדת לעד, והמעשים בחכמה שהן תחת השמש אין יתרון בהם, שנאתי את החיים הדבקים בעניני העולם וכל מעשיהם תחת השמש. והנה הכל הבל ורעות רוח. ולכן שנאתי אותם. ואחר כן אמר (קהלת ב, יח-יט) "ושנאתי אני את כל עמלי שאני עמל תחת השמש שאניחנו לאדם שיהיה אחרי. ומי יודע החכם יהיה או סכל, וישלוט בכל עמלי שעמלתי ושחכמתי תחת השמש גם זה הבל". כלומר כמו כן שנאתי גם את עמלי וחכמתי שעמלתי ושחכמתי תחת השמש בענינים כאלו במעשה הבנינים והעיירות וכיוצא. ואעפ"י שלבי נוהג בחכמה ובמנהגים ישרים, והרשות בידי לעמול גם תחת השמש, ולפי שעה לבי שמח מכל עמלי. ולמה אצטער על דבר זה ויש בו קורת רוח בהיתר? הנה דואג אני כי סופי למות, ואניח כל העמל ומעשה החכמה הזאת ליורש. ומי יגיד לי אם היורש עֲמַל-חָכְמָתִי יהיה חכם ונוהג בצדק ובמישרים כמוני? ויהיה ראוי לכל העמל הנפלא שהנחתי לו, כי יעבוד את ה' בשמחה ובטוב לב מרוב כל, או יהיה סכל וישתקע בתענוגות בני אדם; וישתמש בכל העמל ומעשה החכמה להכעיס את השם במעשה ידי. וגם זה הבל ורעות רוח. כי אנכי הסיבותי בכל הרעה. הנך רואה שכל הענין מדבר מחכמת מעשה שיניח האדם לבאים אחריו. לא כן מנהגֵי החכמה וכשרון המעשים שאינן ירושה לבאים אחריו, והם כתובים במרום בספר הזכרון ליראי ה' ולחושבי שמו.<sup class="footnote-marker">1</sup><i class="footnote">מלאכי ג, טז</i> ויתר דברי הפרשה מבוארים למעלה בבית הראשון (שם חלון ב' ג').
(זכריה ט, ב) "צוֹר וצידון כי חכמה מאד". פירוש, "חכמה" שב על צור, כמו שמפורש בספר יחזקאל ויתבאר עוד בחדר זה. וענין "חכמה" על חכמת למודיות ומלאכת מעשה. כי צור התעסקה בחכמה לעשות בנינים ומבצרים עד להפלא, והיתה בוטחת על חכמתה ועשרה. והדבר למד מענינו שסמך ואמר (ט, ג) "וַתִּבֶן צור מצור לה ותצבר כסף כעפר וחרוץ כטיט חוצות". כלומר שהיתה חכמה בכל מלאכת מעשה. ובחכמתה בנתה מצור לה. שלא יוכל האויב להשחיתו. גם היו בה אומנים וחרשים וצורפים ועושי כל מלאכת מעשה. והיתה מסחרת עם המדינות הקרובות והרחוקות ותצבור עושר גדול כסף וחרוץ, וגם זה מפורש בספר יחזקאל. וחשבה כי חכמתה ועשרה תעמודנה לה ושאין לה לירוא משום דבר. ואמר הנביא שאַל תתהלל בחכמתה ובעשרה, כי לא יצילוה ביום אף ה'. ועל זה אמר (ט, ד) "הנה אדני יורישנה והכה בים חילה והיא באש תֵּאָכֵל". כלומר השם ב"ה שליט על כל, ויביא עליה את הים וישטוף חילה ועשרה אז תִּוָרֵשׁ. גם מבצריה ובניניה יאכלו באש. כדרך (עובדיה א, ח) "והאבדתי חכמים מאדום", ומבואר למעלה (חלון ג'). גם בפסוק "אל יתהלל חכם בחכמתו", בארנו זה (בחלון ז'):
ואל תשאל אם יונח ענין השרש הזה על המתעסק בפעולות מלאכת מעשה כשהוא למד מענינו כמו "כי חכמה מאד" למה אמר אצל שלמה (מל"א ה, י) "וַתֶּרֶב חכמת שלמה מחכמת כל בני קדם ומכל חכמת מצרים", ולא אמר "ויחכם שלמה מחכמי בני קדם ומחכמי מצרים" כמו שאמר אח"כ "ויחכם מכל האדם מאיתן האזרחי" וגו'. שהרי לא היינו טועים שמדבר הכתוב הראשון בחכמת המנהגים, כי הוא למד מענינו שנזכר אצל בני קדם ומצרים. דע כי בתבונה גדולה נזכר השם [עצם] ולא הזכיר הבנין.<sup class="footnote-marker">2</sup><i class="footnote">הפועל "ויחכם"</i> ואינו דומה לשאר המקראות שנזכר בהם הבנין על ההתעסקות בשאר החכמות. כי פסוק "ושחכמתי תחת השמש" דבר כפי האמת כי שלמה התעסק במעשה הבנינים. כמו שמפורש בפרשה (קהלת ב, ד) "הגדלתי מעשַי, בניתי לי בתים" וגו'. וכן "צור וצידון כי חכמה מאד" דִבֶּר כפי האמת, כי צור התעסקה בכל אלה כמו שמפורש "וַתִּבֶן צור מצור לה". אבל המקרא הנאמר בשלמה שהיתה חכמתו רבה מחכמת כל בני קדם, והוא חכמת המזלות להגיד עתידות במחזה הכוכבים, וכן חכמת מצרים חכמת הכשפים והחרטומים מעשה לט ולהט, אעפ"י שהיה שלמה יודע כל אלו החכמות חלילה חלילה מֵחֲשׁוֹב שהיה נוהג בהן ועושה מעשים כפי דרכי החכמות האלו? כי מעשיהן תועֵבות כפי דרכי החכמה העליונה ואסרתן התורה. וכמו שאמרו קדמונינו ז"ל (פסחים קיג, ב) "מנין שאין שואלין בכלדיים? שנאמר (דברים יח, יג) "תמים תהיה עם יי' אלהיך". והכלדיים הם מגידים עתידות בכוכבים (כן כתב שם רש"י בפסחים). וכל שכן שאסור לעשות כמו אלה.<sup class="footnote-marker">3</sup><i class="footnote">כוונת רבינו, אם יש איסור לשאול באחרים, ואפילו נכרים החוזים בכוכבים, כל שכן אסור לאדם עצמו לעסוק בכך.</i> ועל הכשפים עם כל פרטיהן אמרה (דברים יח, י) "לא ימצא בך וגו' מעונן ומנחש". ואיך יאמר "ויחכם שלמה מחכמי כל בני קדם" המורה שהיה מתעסק לעשות מעשה חוזים בכוכבים ומכשפים מעוננים ומנחשים? על כן נכתב "ותרב חכמת שלמה". כלומר שלא ראה הרבה חכמה בכל הענינים הללו יותר מלב כל מצרים ובני קדם. כי הידיעה בהן מותרת וטובה. כמו שאמרו קדמונינו ז"ל (ראש השנה כד, ב) "'לא תלמד לעשות', אבל אתה למד להבין ולהורות". ומלבד זה גם בחכמות למודיות ומעשיות שמותר לעשותן, אין תפארת לחכם האהוב לאלהיו שיתעסק בהן תמיד. כדרך ששנינו (אבות, א) "עשה תורתך קבע ומלאכתך עראי. וכן הוי ממעט בעסק ועֲסוֹק בתורה". וכדרך (קהלת ב, יח) "ושנאתי אני את כל עמלי" המבואר למעלה. ולכן בספר קהלת שספר את המאורע כי עסק במלאכות האלו, הוצרך לומר (ב, יט) "ושחכמתי תחת השמש". אבל בספר מלכים שסִפֵּר תפארת שלמה וחכמתו, איך יתכן שיאמר "ויחכם שלמה מכל חכמי בני קדם ומחכמי מצרים" והם עושים כל מעשיהם תחת השמש, וכל התעסקותם רק בחכמות הללו. והיה משמע כי שלמה התעסק בהם יותר מכולם. ואין גנאי גדול מזה לשלמה שהיה מפנה רוב עתותיו לתורה ולחכמה. ולכן נכתב "חכמת" שלמה. אבל בפסוק שלאחריו המדבר על חכמת המנהגים נכתב "ויחכם". ללמד שהיה נוהג מאד בחכמה ובכשרון מעשים יותר מאיתן והימן הצדיקים החכמים שבדור. הבן מאד. וכבר דברנו על זה למעלה (חדר ה' חלון ב') ופה השלמנו הדבר:

Window 9

אחר שבארנו כל התוארים הנכתבים בכתבי הקודש המונחים על חכמים בלימודיות ובכל מלאכת מעשה, וכן הבנינים שהן ממין זה. נשאר לבאר גם השם-דבר בכל מקום שהוא נופל על חכמות למודיות או מלאכת מעשה. וגם בענין זה נבדלים המקומות שהן נזכרים בהם, שלפעמים נזכרים אצל החכמים הצדיקים, ולפעמים אצל אנשי המלאכה, ולפעמים אצל ה"חכמים בעיניהם". וכמו שבארנו בראש החדר הזה אצל התוארים. ואלו הן:
(דניאל א, ב) "וכל דבר חכמת בינה אשר ביקש מהן המלך וימצאם עשר ידות על כל החרטומים האשפים אשר בכל מלכותו". ידוע כי נבוכדנצר היה אויב חרף ה' ומִכַּת בוזי דבר ה'. וכל שריו ויועציו כמוהו בני נבל עובדי פסילים וצלמים, כמו שכל ספרי הנבואה מלאים מזכרון ענין זה. וכפי יסודנו שכל מקום שנכתב לשון "חכמה" סתם יורה על חכמת המנהגים, וכל שכן כשנכתב "וכל דבר חכמה". שיכלול ודאי חכמת המנהגים עם יתר החכמות הלימדיות ומלאכת מעשה. ואיך יתכן שיאמר הכתוב שהמלך נבוכדנצר מצא חכמת דניאל וחבריו עשר ידות על חכמת החרטומים? שיורה כי גם החרטומים חכמים, ודניאל וחבריו גדולים מהן עשר ידות? וחלילה לומר כן! כי אנשי בבל היו מְשׁוּחָתֵי הדעת, אוילים ורשעים. וכל שכן שלא יתכן לומר שהיה דניאל חכם בדתי ומנהגי מלכות בבל עשר ידות על שאר חכמיהם, אחר שהכתוב מעיד שדניאל וחבריו היו חכמים צדיקים יראי אלהים אנשי חיל. ולכן להצילנו מן המבוכה הזאת, הוסיף הכתוב מלת "בינה". להורותינו שהוא מדבר לבד מחכמות לימודיות, טבעיות, כל מלאכת מעשה. כי כל החכמות הללו יבינם האדם במופתי הדעת, ויוכל להוציאם מדעתו בבינתו ושכלו; וכמו שבארנו ברחבה בבית הראשון (חדר ב' חלון ג'). זולתי חכמת המנהגים שאין עליהן מופתי הדעת. וכדברי הכלל הט'. ואי אפשר שיבינם האדם או שיוציאם מדעתו ובינתו. נתברר שהכתוב רומז לבד על כלל החכמות זולתי החכמה העליונה החוקקת צדק משפט ומישרים:
וכל לשון "חכמה" הנזכר אצל מלאכת המשכן גם הם כוללים הלמודיות וכל מלאכת מעשה, כדמות התאר הנכתב שם ובארנוהו בחלון השני. וכבר הבאנו כל הכתובים המזכירים שם דבר חכמה אצל המשכן למעלה (חדר ד' חלון ב') ולפי שעיקר הכונה בהזכרתם הוא בעבור המלאכות, נזכירם שנית בקצרה בחדר זה הכולל כל לשונות של "חכמה" המונחים על הלמודיות וכל מלאכת מעשה. ואלו הן. (שמות לא, א) "אשר נתן יי' חכמה ותבונה בהמה". (לא, ג) "ואמלא אותו רוח אלהים בחכמה". (לג, ו) "ובלב כל חכם נתתי חכמה". (לה, כו) "אשר נשא לבן אותנה בחכמה". (לה, לה) "מלא אותם חכמת לב". (לו, ב) "ואל כל איש חכם לב אשר נתן יי' חכמה בלבו". וכן לשונות של חכמה הנכתבים אצל שלמה, כוללים ג"כ החכמות הלימודיות וחכמת כל מלאכת מעשה. אבל לפי שעיקר הכונה תמיד על חכמת המנהגים, לא ארמוז עליהן עוד בחדר זה. והמה מבוארים למעלה (חדר ו' חלונות ה-ט). וכן הנזכרים על דניאל וחבריו כוללים ג"כ חכמת למודיות ומלאכת מעשה, אלא שגם הם נזכרו בעבור חכמת המנהגים. ובארנום למעלה (שם חלון י"ב). וכן מקרא (מל"א ז, יד) "וימלא את החכמה ואת התבונה" וגו'. עיקר הכונה על הלמודיות ומלאכת מעשה. וכן מקרא (דהי"א כח, כא) "לכל נדיב בחכמה", גם הוא נכתב בעבור חכמת מלאכת מעשה, ובארנום למעלה (שם חלון י"ג). וכן מקרא (משלי ל, ג) "ולא למדתי חכמה ודעת קדושים אדע". שהן דברי אגור בן יקה, ובארנוהו בחדר התשיעי (חלון ו') שהוא מדבר מחכמת המנהגים. אולי שגם הוא כולל החכמות הלמודיות וכל מלאכת מעשה, ויהיה דבר הלמד מענינו שהוא נכתב אצלו. כי בעבור שאגור רצה להודיע שאין בכח האדם לדעת מדעתו סתרי הבריאה ונפלאותיה, וכמו שהוזכר קצת מן הנפלאות האלו באמרו (ל, ד) "מי עלה שמים וירד? מי אסף רוח בחנפיו?" וכמו שפרשנום שם. וידוע שהרוצה לעמוד על הענינים העמוקים האלו ע"י שכלו ובינתו צריך תחלה ללמוד החכמות הלמודיות והטבעיות. וחכמה עוזרת חכמה. ועל ידי אלו ההצעות אפשר שבאחריתו ישיג ג"כ סתרי הבריאה ונפלאותיה. והוא מה שקראו הפילוסופים "מה שהוא אחר הטבע". אבל אם לא למד החכמות תחלה, הוא מן הנמנע שישיג מאומה מן הענינים האלו. ולכן אמר זה החכם על צד ההתנצלות שלא למד החכמות. ואיך יֵדע הענינים שנשאל עליהן שהן הן הדברים המתוארים "דעת קדושים". וכמבואר שם. ודי בזה:

Window 10

חמשה כתובים בספר ביחזקאל על חירם מלך צורי שֶׁגָבַה לבו בחכמתו בלמודיות ובכל מלאכת מעשה עד להֶשְׁחֵת, ונתן לבו כלב אלהים כמו שבארנו למעלה (חלון ד'). ואם היה חירם הולך ונוהג בדרך החיים כמו הגויים הצדיקים השומרים מצות השם הנטועים בשקול הדעת, אעפ"י שלא היה מתואר "חכם" סתם, מכל מקום היה מתואר חכם כפי ענינו בעבור חכמתו תחת השמש בלמודיות ובכל מלאכת מעשה ואין בזה רע. כי הם דברים שנתן אלהים לבני אדם להתנהג בהן, וכמבואר בספר קהלת. אבל לפי שהתגאה חירם בחכמותיו אלה ואמר בלבו מי יורידני ארץ? מי יעשה לי דבר? נגזר עליו האבדון ההחלטי, שישטוף הים חילו, וכל מעשיו באש יאכלו, כמבואר למעלה (חלון ח'). ועל ההצעה הזאת סובבים דברי הנבואה. כי הנביא מוכיחו ומלעיג על גאותו ואמר:
(יחזקאל כח, ד) "בחכמתך ובתבונתך עשית לך חיל, ותעש זהב וכסף באוצרותיך". פירוש, אחר שאמר (כח, ג) "הנה חכם אתה מדניאל, כל סתום לא עממוך", שנאמר בדרך לעג כאומר הַיֶשְׁךָ חכם במנהגים? וכמה רוח בינה והשכל יש בך שיעידו על חכמתך? כמבואר למעלה (חלון ד'). פירש דבריו עתה ואמר "כל חכמתך ותבונתך איננה רק תחת השמש. ויכולים ידי זרים לשלוט עליהן" כמבואר למעלה. ואיך תתגאה בהן? ועל זה אמר "בחכמתך ובתבונתך עשית לך חיל" כלומר בגבורה וכח. בנית מבצרים ותקנת כלי מלחמה בחכמת מעשה, והעמדת מחנות אנשי מלחמה ושרי צבאות בראש העם, כדרך (זכריה ט, ג) "וַתִּבֶן צור מצור לה". וכן אספת זהב וכסף באוצרותיך. הכל בחכמת מעשה במלאכות ובמשא ומתן, וכדרך "ותצבור כעפר כסף" כמבואר למעלה (חלון ט'):
(יחזקאל כח, ה) "ברוב חכמתך ברכולתך הרבית חילך ויגבה לבבך בחילך". פירש עוד, כי הכח לעשות חיל בבנינים ובמבצרים, ולשכור אנשי המלחמה בא לו ברוב חכמתו במשא ומתן. שהיתה צור מתעסקת במלאכת הסחורות הטובות והיתה רוכלת עם כל העמים. ואספה עושר גדול וההון רב ופזרה ממון הרבה במעשה הבנינים והמבצרים ולהרבות חיל מחנותיה. אז גבה לבו בחילו ובטח על מבצריו וזרועו, ולא האמין עוד שיוכל לנפול ממעלתו. כי אמר מעוז הים הוא,<sup class="footnote-marker">1</sup><i class="footnote">ישעיה כג, ד</i> וכל העמים יראים ממנו:

Window 11

(יחזקאל כח, ו) "והריקו חרבותם על יפי חכמתך וחללו יפעתך". פירוש, אני ה' אביא עליך עריצי גוים ולא ייראו ממך. והם יריקו חרבותם מתערותם לכלות יפי חכמתך שאתה מתפאר בה, והם מחנותיך ושרי צבאיך שהם תקוני חכמתך. ויחללו יפעתך וזהרך, כי אתה מזהיר בזהרך על פני כל העמים השומעים מעשיך; ונחשבתָּ בעיניהם למלך נבדל מכל המלכים בחכמה ובגבורה וכבוד. ועתה שיריקו הגוים חרבותם עליך, יחללו הזוהר הזה. ויֵדעו כל העמים כי נפלת חלל ללכת אחרי הנבלים, וחולית כמוהם. כמו שאמר (כח, ח) "לשחת יורידוך וָמַתָּה, ממותי חלל בלב ימים". ואמר עוד (כח, ט) "הֶאָמוֹר תאמר 'אלהים אני' לפני הורגיך? ואתה אדם ולא אֵל ביד מחלליך". כלומר אז יתברר לכל שאין בך ענין אלוהי. ושחכמתך ותבונתך אינן כלום:
(יחזקאל כח, יב) "אתה חותם תכנית, מלא חכמה וכליל יופי". פסוק זה כתוב בקינה שהתקונן הנביא על צור ועל מלכה. ואמר על המלך, אתה כמו חותם תכנית. כמו כלי מתוקן ומהודר בתבנית יפה. ופירש הנמשל "מלא חכמה וכליל יופי" כלומר דמיתיך לכלי מלאכת מעשה בחכמת מעשה, וביופי זהב וכסף ומשובץ באבנים טובות. כן אתה מלא כל חכמת מלאכת מעשה, ומלא כליל יופי העושר הזהב והכסף ואבני יקר:
(יחזקאל כח, יז) "גבה לבך ביפיך, שִׁחַתָּ חכמתך על יפעתך". פירוש, בעבור כי אתה רואה עצמך בכליל יופי בעושר ובכבוד, גבה לבבך עד להֶשְׁחֵת. וכן בעבור שאתה רואה יפעתך וזהרך מזהיר על פני העמים השומעים מעשיך בכל מלאכת מעשה, שחתה חכמתך. ואמרת בלבבך 'לב אלהים לבך', מלא חכמה ותבונה. לכן הים ישטוף יפיך העושר והכבוד, והאש תאכל חכמתך הבנינים והמבצרים. ואתה תענש בחרב ובאש ובמים. כי האויב יהרגוך. והאש תשרפך לאפר, והים ישטוף אפרך בלב ימים. כמבואר מענין הפרשה. כך נראה לי. ואילו לא גבה לבו, לא היתה חכמתו משוחתת, כמבואר למעלה (חלון י"א):

Window 12

כיוצא בזה נכתב על נבוכדנצר ובבל המרשעת. ואמר הנביא:
(ישעיה מז, י) "חכמתֵך ודעתך היא שׁוֹבְבָתֶךְ". פירוש, חכמתך וידיעותך במלאכת הכשפים ובחזיון הכוכבים ודעת מהן העתידות, היא שובבתך שנפלת במשובה נצחת. עד שאמרת בלבבך "אני ואפסי עוד" ולא יראת אלהים. וכדרך חירם מלך צור, וכן אדום שאמר "מי יורידני ארץ". וכמו כן עשתה בבל. שבטחו על מכשפיהם ועל בדיהם שחזו להם שוא ותפל כפי דרכי חכמתם. ולכן אמר (מז, יב-יג) "עמדי נא בַחֲבָרַיִךְ וברוב כשפיך, באשר יגעת מנעוריך. אולי תוכלי הועיל, אולי תערוצי. נלאית ברוב עצתיך, יעמדו נא ויושיעוך הוברי שמים החוזים בכוכבים מודיעים לחדשים מאשר יבואו עליך". הנה למד מענינו שמדבר על חכמת הוברי שמים והחוזים בכוכבים שסמכו עליהם אנשי בבל, וסָרו מדרך שקול הדעת. ועל כן אמר שחכמתם וידיעתם זאת שובבתם:
(תהלים קז, כז) "וכל חכמתם תתבלע". הדבר למד מענינו שמדבר על חכמת המלחות והנהגת הספינה בים. והכינוי ["חכמתם"] נגד רב-החובל ואנשי המשוט. שהם חכמים במעשה הים והנהגת הספינה. ועתה כשיעמוד רוח סערה גדולה עד שיעלו שמים, ירדו תהומות, תאבדנה עצתם וחכמתם וכאילו איננה. ואז יצעקו אל ה' בצר להם. וכן אמר ראב"ע ז"ל "תתבלע, תתכסה ולא תראה, כאילו לא היתה להם חכמה במלאכת המים" ע"כ. ויפה פירש.
(איוב לח, לז) "מי יספר שחקים בחכמה". אמר הראב"ע זצ"ל: "פרושו מספיר, מי שם אותם כספיר, כעינן כראי מוצק. וי"א שהוא מן ספר. ואחרים אמרו ממספר. ואחרים אמרו מי יספר בחכמתו השחקים". ע"כ. ולכל הפירושים הוא למד מענינו שמדבר מחכמת מלאכת מעשה לעשותם כספיר. או מחכמת מהלכי המאורות ומספר השמים והכוכבים. ובמקומו בעז"ה נדבר על זה:
(מל"א ד, י) "ותרב חכמת שלמה". למד מענינו שמדבר על חכמות למודיות ומעשה ובארנוהו למעלה (חלון ח'):
(ירמיה מט, ז) "האין עוד חכמה בתימן? אבדה עצה מבנים נסרחה חכמתם". הדבר למד מענינו שמדבר על חכמת מלאכת מעשה וחכמה ועצה למלחמה, כי מדבר על איד עשו, ומפלתם ביום מלחמה. כאילו לא היו מעולם מלומדי מלחמה ולא יודעים לערוך קרב; וכמו שפירשנו למעלה (חלון ג'). ושתי הנבואות על אדום בספר עובדיה ובספר ירמיה שָׂפָה אחת ודברים אחדים. ואין טוב בהשנות הדברים:
(שם ח, ט) "וחכמת מֶה להם". גם זה בארנוהו (חלון ה'):

Window 13

הנה בארנו כל לשונות של חכמה למודיות ומלאכת מעשה. שנכתב אצלם באיזו מין חכמה מדבר או שנלמדים מעניניהן. והוכחנו בראיות ברורות שהם כולם נלמדים מן הענינים שהן כתובים אצלם, שאין לטעות לפרשם על חכמת ההנהגה. ודע שרבים מן הנזכרים מפורש ג"כ בענינים שהיו בעליהן "חכמים בעיניהם", ולא היה פחד אלהים לנגד עיניהם, ולא יָראו אלהים אפילו כדרך שיראים ממנו הגוים הטובים. והם כל אלו הכתובים בענין חירם מלך צור. כי מפורש בכתוב שחשב עצמו כאלהים, ואין הֶשְׁחֵת גדול מזה. וכן הכתובים אצל אדום. כי מפורש בכתוב שבזדונו ובגאותו אמר "מי יורידני ארץ?". וזה דומה לדברי חירם. וכן הכתוב אצל פרעה. כי מפורש בכתוב שהיו חכמי מצרים מִכַּת הרשעים הגמורים, כחשו בה' ולא אבו להכנע מפניו. וכן הכתובים אצל ע"ז. כי זה הֶשְׁחֵת הדעת לעשות פסילים וצלמים. וכן הכתוב אצל בבל, כי מפורש בכתוב שאמר (ישעיה מז, ח) "אני ואפסי עוד". וקצתן נאמרו על צד הלעג. והם בתוכחת ירמיה לישראל. ובנבואת ישעיה למלך מצרים. ובנבואת יחזקאל על חירם מלך צור. וקצתן נאמרו על מלאכת מעשה וכוללים עמה חכמת ההנהגה. והן הנכתבים אצל מלאכת המשכן. והכתובים אצל שלמה במכתבו לחירם ותשובתו אליו. וקצתן נזכר בהם לשון "חכמה" שאינו מורה רק על חכמת למודיות ומלאכת מעשה, ואפשר שבעליהן לא היו "חכמים בעיניהם". אולם הבאתים כולם תחת סוג הלשונות המונחות על הלמודיות ומלאכת מעשה לפי שעיקר כונת הכתוב על זה. ונזכר אצל כולם מאיזו דבר חכמה הוא מדבר. ועתה יתבארו אלה הבאין בכנוייהן המורות שבעליהן "חכמים בעיניהם", ואין פחד אלהים לנגדם:

Window 14

(ישעיה כט, יג) "ואבדה חכמת חכמיו ובינת נבוניו תסתתר". לא אמר "ואבדה חכמת החכמים ובינת הנבונים תסתתר". כי לפי שלא נזכר מלפניו או מלאחריו ענין המלמד לנו באיזו מין חכמה מדבר, היה מתפרש על החכמים והנבונים הצדיקים בעלי המנהגים הישרים, ואע"פ שאמר "ולבו רחק ממני" הָיִינוּ אומרים שבעבור רשעת ההמון יאבדו החכמים והנבונים. ואין זה כונת הכתוב. אבל מדבר על החכמים בעיני העם הזה, והנבונים בעיניהם. והם באמת סכלים ואוילים. לכן אמר "חכמת חכמיו ובינת נבוניו". כדרך שפרשנו בבית הראשון (חדר ו' חלון י') בתאר "חכם בעיניו ונבון נגד פניו". וענין הנבואה הזאת כך היא לפי דעתי. הנביא מוכיח את הנלוזים מיראת ה' ומדרכיו ואמר (ישעיה כט, יג) "יען כי נגש העם הזה, בפיו ובשפתיו כבדוני ולבו רחק ממני ותהי יראתם אותי מצות אנשים מלומדה". פירוש, כל עבודתם לשמים מן השפה ולחוץ. כי בלבם אין יראת אלהים, ולא יאמינו בה' ובנפלאותיו; אך אומרים שהכל נוהג בטבע ובמקרה. ומעשה המצווֹת והכנסיות להתפלל וכיוצא אומרים שהן מצות אנשים מלומדים שתקנו כן לתועלת הקבוץ המדיני, והוא מאמר האפקורסים. ועם אנשים כאלה לא יועילו התוכחות. גם לא יועילו להם העונשים הנהוגים בעולם כמו דם וחרב ורעב וכיוצא כי לא יִוָסְרוּ באלה. כי אומרים מקרה הוא ובדרך הטבע. וכדרך שכתוב בתוכחות (ויקרא כו, כא) "ואם תלכו עמי קרי". ולכן הכת הזאת נכונים לעונשים שהן למעלה מדרך הטבע הנהוג, כמו שעשה השם ב"ה במצרים מצד הנפלאות הגדולות. ואז יבושו ממועצותיהם שהתחכמו נגד העונשים הנהוגים ואמרו "מקרה היה לנו, כזה וכזה יעשה הטבע. הרעב יבא מעוצר מים, רעש הארץ יבוא מרוחות סגורות בארץ ומאש וגפרית שביסוד העפר". וכיוצא במאמרים הנשחתים שיאמרו ה"חכמים בעיניהם והנבונים נגד פניהם", שלא יודו שהוא בהשגחת השם ב"ה להעניש יצוריו במשפט. וכראותם הנפלאות הגדולות שאינן בדרך הטבע כלל, גם אין לבינת האדם מבוא בהן בשום פנים, אז תאבד חכמתם שהיו מתחכמים לעשות בדרכי הטבע כמו החכמים והמכשפים במצרים. גם תסתתר כח בינתם מהתבונן בעניניהן, ויקרה לכח הבינה מה שיקרה לְנִכְלָם<sup class="footnote-marker">1</sup><i class="footnote">למי שהגיעה לו כְלִימָה והוא מסתתר מפני הבושה</i> מדבר-מה שיסתתר ולא יתראה מפני הבושה. וכמו כן תסתתר כח הבינה ולא תאבה להשתמש בכוחה להתבונן בדברי הנפלאות מרוב פליאתם. וכדרך (איוב כו, יד) "ורעם גבורותיו מי יתבונן". וזהו שאמר (ישעיה כט, יג) "לכן הנני יוסף להפליא את העם הזה הפלא ופלא". כלומר על כן אביא עליהם מכות נפלאות מאד. ומלת "פלא" הונח על דבר זר יוצא מן המנהג הטבע, כמו (שמות טו, יא) "עושה פלא" ומבואר למעלה. ואז תאבד חכמת חכמיו ובינת נבוניו תסתתר. כלומר חכמי העם הזה שהיו מתפארים לעשות בתחבולותיהם כמעשה הטבע, עתה תאבד חכמתם. ובינת נבוניהם שהתפארה שהיא מבינה טעם כל המקרים, עתה תסתתר מרוב כלימה. ובספר "רוח חן" הרחבנו בזה.<sup class="footnote-marker">2</sup><i class="footnote">חכמת שלמה, פרשה יב פסקא יז (בעיקר בעמ' 193, ויש גם בעמ' 189 וגם בפסקא כג עמ' 209) ועוד בפרשה יא, פסקא ו (עמ' 159)</i>
(אסתר ו, יג) "ויאמרו לו חכמיו וזרש אשתו". לא נכתב "ויאמרו לו החכמים וזרש אשתו". לפי שלא נזכר לפניו או לאחריו דבר המלמד מאיזו מין חכמים הוא מדבר, היה מתפרש על חכמים במנהגים ישרים; ואלה המדברים להמן היו רשעים ובוזי חכמה. לכן נכתב "חכמיו" בכינוי, כלומר שהיו נחשבים "חכמים" בעיני המן כי היו רשעים כמוהו. ועתה שגלה הכתוב שהיו "חכמים בעיניהם", נדע כי מה שאמרו (שם) "אם מזרע היהודים מרדכי אשר החילות לנפול לפניו, לא תוכל לו כי נפול תפול לפניו", לא אמרו כן בצדקתם, כדרך החכמים היודעים כי (משלי יא, ח) "צדיק מצרה נחלץ ויבא רשע תחתיו"; ושטוב אלהים לישראל. אבל אמרוהו כפי דרכי חכמתם באצטגנינות, כמו הוברי השמים המתפארים שהם יודעים מזל כל אומה ולשון. ולולי שהיה נכתב בכנוי היינו טועים, כי ביושר לבבם דברו האנשים האלו. ויפה אמר ראב"ע ז"ל "כבוא איד הרשע לא יתנבאו אוהביו עליו טוב". ע"כ. וטובים דבריו. כי בגדולת המן כתוב (אסתר ה, י-יא) "ויבא את אוהביו ואת זרש אשתו וגו' ויספר להם המן" וגו'. וכשנתנו לו עצה לעשות העץ כתוב (ה, יד) "ותאמר לו זרש אשתו וכל אוהביו" וגו'. בשתי המקומות נקראו "אוהביו". ועתה ביום אידו כתיב "ויאמרו לו חכמיו וזרש אשתו" להורות כי לא היו לו עוד אוהביו. אבל התחכמו לנבא עליו רע כפי דרכי חכמתם ונסיונותיהם, ואין רשע ו[בעל] פתלתולים כמוהו.
(בראשית מא, ח) "וישלח ויקרא את כל חרטומי מצרים ואת כל חכמיה". נכתב בכנוי שהיו חכמים בעיני מצרים, לא חכמים באמת. ואולם גם אם לא נכתב בכנוי, לא היינו טועים לחשוב שהיו חכמים במנהגים ישרים. כי קראם לספר לו חלומו ושיפתרוהו. ואין זה מלאכת החכם במנהגים, אבל הוא ממעשה חכמי המזלות ופתרון חלומות בדרכי הטבע. וכן אמר ראב"ע ז"ל "חכמים במזלות ופתרון חלומות". ע"כ. וא"כ הדבר למד מענינו כמו (ויקרא גם פרעה לחכמים ולמכשפים, שמות ז, יא) [אמר המגיה: אפשר שבמהדורה ראשונה דילגו ממה שהיה כתוב בכתב יד רבינו. כי פסוק זה שייך רק להלן, אבל כאן צ"ל: "ויקרא את כל חרטומי מצרים ואת כל חכמיה" (בראשית מא, ח)]. ומבואר למעלה (חלון ג'). ואולי הבין פרעה כי חלומו אשר חלם מורה על טובה או רעה [אשר] יקרה במדינה, ולכן קרא לחרטומים אנשי הלהט והלט לפתור לו חלומו. ואם ישמע הוראתו ופתרונו יצטרך לקחת עצה מה יעשה. ולטעם זה קרא גם את החכמים בעלי הדתות והמנהגים היועצים במדינה. ועל כן הזכיר תחלה החרטומים, כי הם הפותרים. ואחר כך הזכיר החכמים היועצים. ואין כן בדברי משה ואהרן. [אמר המעתיק: כאן צ"ל אותו הפסוק שרבינו הביא לעיל: ויקרא גם פרעה לחכמים ולמכשפים (שמות ז, יא)] שלא היה בזה ענין הנהגה ותקון מדינה. לכן נזכרו תחלה החכמים להגיד לו אם יש זרות במעשיהם. ואח"כ החרטומים היודעים לעשות מעשים זרים כפי דרכיהם. ואם כן הדבר אינו נלמד מענינו. לכן הזכיר "לחכמים" להורות כי היו חכמים ויועצים בעיני מצרים. ולפי האמת היו בוערים ואוילים. והבן:

Window 15

(ירמיה י, ז) "כי בכל חכמי הגוים ובכל מלכותם מאין כמוך". לא אמר "כי בכל החכמים ובכל הממלכות מאין כמוך". כי לא נזכר לפניו או לאחריו ענין המלמדנו מאיזו מין חכמים מדבר, והיה מתפרש על חכמים במנהגים ישרים. וכוונת הכתוב על הכסילים והחוקקים דתי הגויים ועובדי כומ"ז. לכן אמר "חכמי הגוים" בכנוי, כלומר שהם חכמים בעיני הגוים הנבלים, לא חכמים באמת. וענין הכתוב לפי דעתי כך הוא. אמר (י, ו) "מאין כמוך יי', גדול אתה וגדול שמך בגבורה". פירוש, כל שומעי שמעך יודו כי מאין כמוך. אין לך דמיון בעליונים ובתחתונים, כי גבהת ונעלית על כל תהלה. ודע כי הוא ב"ה השלם האמתי. וכפי רוב בינת האדם בכבודו ובגדלו, כן רוב דעתו. כי אין כמוהו בכל דבר ודבר. על דרך משל המבין בסוד מלכותו, ונתברר לו כי מלכותו בכל משלה, ידע כי אין כמוהו גדול בממלכה. כדרך (תהלים צה, ג) "ומלך גדול על כל אלהים". המבין בסוד חסדיו ונתברר לו כי הוא רב חסד, ידע כי אין כמוהו גדול בחסידות. כדרך (שם קה, ה) "כי גדול מעל שמים חסדך". וכן המבין בסוד משפטיו ובסוד צדקותיו וכיוצא, ידע בכל דבר ודבר גדולת יוצר הכל יתברך, כדרך שאמר המשורר האלוהי (תהלים קמה, ג) "גדול יי' ומהולל מאוד ולגדולתו אין חקר". פירוש, השם ב"ה גדול מאד בכל הגדולות. ואין דמיון גדולה בשום דבר לגדולתו, כי לגדולותיו אין חקר לפי שהוא בלתי בעל תכלית ומרומם על כל ברכה ותהלה. ומה שאנו משיגים מגדולותיו איננו כי אם ממפעלותיו וממעשיו, לא כמו שהם בעצמם. ולכן אמר (שם קמה, ד) "דור לדור ישבח מעשיך וגבורותיך יגידו". פירוש, אין בני אדם יכולים להגיד גדולותיך כפי מה שהן, כי אין להם חקר בדעת האדם. אבל ישבחו מעשיך ויגידו גבורותיך הנראים לעיני האדם שהם עשויות בכח רב ובגבורה עליונה. כי הם רואים מעשה הארץ והשמים, ומרוצות המאורות הגדולים, והם עדים נאמנים על כחך הגדול וגבורותיך הנפלאה. אבל להבין דרכי גדולותיך בחכמה ובארח בינה ובנתיבות החסד ובדרכי מלכות וכיוצא, אין זה בכח כל אדם. אבל המבין ביראת ה' ואשר דִבֶּר פי ה' אליו, יגיד מקצת הדברים כפי כחו. מי שלמד חכמה והסתכל בדרכי חֻקֵי השם ב"ה יתברר לו כי הוא ב"ה גדול בחכמה אין כמוהו. מי שמבין בארח תבונות, יתברר לו כי הוא ב"ה גדול בתבונה. ו"אין חקר לתבונתו" (ע"פ ישעיה מ, כח), אין כמוהו. וכן לענין החסד ולענין הרחמים והחנינה, כפי רוב דרכי הכחות היקרים שהצטיירו בלב הישר והנבון, כן יראה כי אין כמוהו בכל גדולה. אבל הנלוזים מדרכי החכמה וכתות ה"חכמים בעיניהם", האומרים לא ייטב ה' ולא ירע, ואינו משגיח על התחתונים וכיוצא באלה הכפירות העצומות שהשתקעו בהן ה"חכמים בעיניהם", לא יבינו כי אין כמוהו בחכמה ובתבונה ובחסד וברחמים ובמשפט ובממלכה וכיוצא. כי לפי דעתם לא ראו אותותיו ומעשיו בענינים אלה. כי לפי מחשבתם הולכים כל עניני העולם במקרה. וחושבים כי החכמה והבינה בטבע האדם כמו כל הדברים המוטבעים ביצורים.
ודע כי מלת "שם" בלשוננו הקדוש מונח על הכח הנגלה שבעבורו יתואר בעל הכח ההוא בתואר מן התוארים. ולכן כמו שיבין אחד ממנו מעט מגדולותיו של יוצר הכל ב"ה, כן יקראהו בשם. וכמו שאמרנו המבין שהוא ב"ה מולך על העליונים והתחתונים ומלכותו בכל משלה, יקראהו בשם "מלך". המבין כי הוא רב חסד יקראוהו בשם "חסיד". וכן בכל התוארים, כפי מעשה הכח הנגלה ללב יונח השם. ועל זה באו כל השמות הקדושים וכינוייהן ותואריהן, הכל נגד מפעלותיו ומעשיו שנראין בהן דמות הכחות הנפלאות. ועל כל זה אמר הנביא "מאין כמוך ה'". כלומר כל רואי השמש יעידו ויודו כי אין כמוך. ופירש דבריו ואמר "גדול אתה". כלומר אתה האל המסתתר מעין כל חי, גדול בכל הגדולות בחכמה בתבונה ובדעת ובחסד וברחמים ובצדק ובמשפט ובגבורה ובכח ובממלכה ובכל הגדולות, הנודעות ושאינן נודעות לנו. ולכן כפי מעלת היודע, כן יעיד ויודה שאין כמוך. ואולם ה"חכמים בעיניהם" הכופרים בדרכי הנהגותיך ובממשלתך, ואומרים "עזב ה' את הארץ. ולא הראה אותותיו בחכמה ובחסד וברחמים", בכל זאת גדול שמך בגבורה. כלומר הנה נראים מעשיך בשמים ובארץ לעיניהם, ויודוך כי גדול אתה מכל אלהים בגבורה ובכח. כדרך (דברים ג, כד) "אשר מי אֵל בשמים ובארץ אשר יעשה כמעשיך וכגבורותיך". ולפי שבהכרח יודו על גבורותיך, כבר הם מוכרחים לירוא מפניך, בראותם שאתה יכול על כל. ועל זה אמר (ירמיה י, ו) "מי לא ייראך מלך הגוים". כלומר אחר שאתה גדול בגבורה מכל אלהים, הדעת נותן שכל הגוים ייראוך. כי אתה מלך על כל הגוים, כי אתה לבדך עשית כל אלה. ואמר "כי בכל חכמי הגוים ובכל מלכותם מאין כמוך". כלומר אחר שאנו שומעין באזנינו מכל חכמי הגוים שכל אחד מהן כפי דרכי חכמתו ותבונתו במלאכת השמים והארץ וצאצאיהם אומרים "מאין כמוך". ולכן הזכיר חכמי הגוים ובכל מלכותם, שהן העוסקים בחכמות למודיות ומתבוננים במעשה שמים וארץ, ומשתמשים במושכלות הראשונות הנטועות בדעת ויודעים כי חותם העולם מעיד על גבורת יוצרו ב"ה. והיה ראוי להם לדעת האמת. אבל הם בחרו בכסילות ובתאוה והשחיתו דעתם כדי לעשות מה שלבם חפץ. כי הרשעים האלו הטעו את ההמון לעשות פסילים וצלמים מזהב וכסף לעבדם. ובדו חֻקים זרים מלבם כפי העולה על רוחם בגאוה וברשע. ועל זה אמר (ירמיה י, ח) "ובאחת יבערו ויכסלו, מוסר הבלים עץ הוא". כלומר נעשו בוערים חסרי המושכלות הראשונות, וכסילים בעלי הדמיונות וההבל להמציא מוסר הבל, לעבוד לעץ. ואין לך הֶשְׁחֵת הדעת גדול מזה, אחר שהם מודים כי אין כה' גדול בגבורה ועשה את השמים ואת הארץ. ואיך ייראו מפסילים שהן מעשה ידי אדם? ועל זה אמר (ירמיה י, ט) "כסף מרוקע וגו' מעשה חרש וגו' מעשה חכמים כולם", ובארנוהו למעלה (חלון ד').
ואמר (ירמיה י, י) "ויי' אלהים אמת הוא אלהים חיים ומלך עולם, מִקִצְפּוֹ תרעש הארץ ולא יכילו גוים זעמו". פירוש, לא כמו שהם אומרים "עזב ה' את הארץ", וכיוצא בכפירות האלו. אבל הוא אמת חי וקיים לעד ומלך עולם, משגיח עליו ומנהיג בריותיו. מקצפו תרעש הארץ ושופך זעמו על העכו"מז הנבלים המשחיתים, הכל במשפט החכמה לא במקרה חלילה. ולפי שהם מודים שהוא ב"ה יוצר שמים וארץ, ובכל זאת נותנים כבוד לפסילים בלי דעת, אמר הנביא עוד (ירמיה י, יא) "כדנה תאמרון להום, אלהיא די שמיא וארקא לא עבדו, יאבדו מארעא ומן תחות שמיא אלה". כלומר האלילים שאתם מודים עליהם שלא עשו השמים והארץ, שהרי אתם בידכם עשיתם אותם, יאבדו מן הארץ ומתחת השמים. ואמר עוד (י, יב-יג) "עושה ארץ בכחו, מכין תבל בחכמתו ובתבונתו נטה שמים. לקול תתו המון מים בשמים" וגו'. כלומר לא כמו שאתם אומרים, אלא מלבד שגדול הוא בגבורה ועשה הארץ בכחו, גם הכין תבל, מושב לבני אדם בחכמה להנהיג בריותיו לטוב ולרע בדרכי חכמתו ית'. וכן נטה השמים בתבונה כפי החכמה. וזה יתבאר בספר "מעין גנים" בעז"ה ותבינו כי הוא ב"ה נותן (שם) "המון מים בשמים" ומעלה נשיאים מקצה הארץ, ומוציא הרוח מאוצרותיו. כי הוא ידין לאומים, אם לחסד אם לשבט. כי נכח כל אלה הכין תבל ונטה שמים. ומי שנתן לו ה' לב לדעת, יבין מכל אלה כי הוא ב"ה גדול שמו בחכמה ובתבונה ובמלכות בצדק במשפט ובמישרים וכיוצא. ואתם הרשעים הכופרים הנותנים כבוד לפסילים, הנה (ירמיה י, יד-טו) "נבער כל אדם מדעת, הוביש כל צורף מפסל וגו' הבל המה מעשה תעתועים בעת פקודתם יאבדו". וכתבתי הפירוש הזה, למען תבין כי כונת הכתוב על "חכמים בעיניהם" וכת הבוערים:

Window 16

(ישעיה יט, יא) "אך אוילים שרי צוען חכמי יועצי פרעה עצה נבערה". נכתב בכנוי שהיו חכמים ויועצים בעיני פרעה. אבל באמת היו אוילים ובוערים, והם כת משוחתי הדעת. ובארנוהו למעלה (חלון ג').
(ישעיה יט, יב) "אים איפוא חכמיך". גם זה בכנוי. ונכתב באותו ענין. ובארנוהו למעלה (חלון ג'):
(ירמיה נ, לה) "ואל יושבי בבל ואל שריה ואל חכמיה". לא אמר "אל השרים ואל החכמים" לפי שלא נזכר לפניו ולאחריו דבר המלמד מאיזו מין חכמים מדבר. והיה מתפרש על חכמים בעלי המנהגים הישרים. וחכמי בבל היו רשעים ובוזי חכמה, מכשפים וחרטומים וכיוצא. לכן נכתב "חכמיה" בכנוי. כלומר שהיו חשובים חכמים בעיני בבל הרשעים, ולפי האמת היו אוילים ומשוחתי הדעת. כמו שאמר (ישעיה מז, ג) "חכמתך ודעתך היא שובבתך", ובארנוהו למעלה (חלון י"ב):
(ירמיה נא, נו) "והשכרתי שריה וחכמיה". גם זה נאמר על חכמי בבל. ולפי שאין ענין לפניו ולאחריו המלמד מאיזו חכמים הוא מדבר, הוצרך לכתבו בכנוי כמו שבארנו:
(יחזקאל כז, ח) "חֲכָמַיִךְ צור היו בך המה חוֹבְלָיִךְ". למד מענינו שמדבר על חכמת מלאכת המים, והנהגת האניה בחכמה. גם נזכר בכנוי להורות שהיו חכמים בעיני צור, ולא חכמים באמת. כי היו אוילים ובוערים כמבואר למעלה (חלון י'):
(יחזקאל כז, ט) "זקני גבל וחכמיה היו בך מחזיקי בדקך". גם זה למד מענינו שמדבר על חכמת הבנאים. ונזכר גם הוא בכנוי להורות שהיו לבד חכמים בעיני יושבי גבל. ולפי האמת היו אוילים ובוערים:
(ישעיה י, יג) "ובחכמתי כי נבונותי". והן דברי סנחריב מלך אשור שהתפאר כי בכחו ובעוצם ידו כבש העמים והממלכות, ולא ה' פעל כל זאת. וְתֵּאֵר עצמו "חכם ונבון". ובאמת היה רשע ובליעל גבה לב עד להשחית, כדרך הנאמר אצל חירם. גם דיבר נאצות גדולות כמפורש בספר מלכים ובחזון ישעיהו. ולכן אמר הנביא על הדברים האלה (י, יב) "אפקוד על פרי גודל לבב מלך אשור ועל תפארת רום עיניו". כלומר על גודל לבבו בחכמתו ובתבונתו, שגבה עד להֶשְׁחֵת ונתן לבו כלב אלהים. וכן על רום עיניו בעשרו ובכבודו שהוא מתפאר בעושר מלכות ובשָׂרָיו. וכן היה כי אבד כבודו ועושרו פתאום, גם שָׁב בבשת פנים לארצו. והנה היה מִכַּת ה"חכמים בעיניהם ונבונים נגד פניהם":

Window 17

והנזכרים בלשון תרגום בספר דניאל גם הם הולכין על הסדר הזה. ואלו הן:
(דניאל ב, יב) "להובדה לכל חכימי בבל". כמו (ירמיה נ, לה) "ואל יושבי בבל ואל שריה ואל חכמיה". וכן הפסוק זה שהיו חכמים בעיני בבל, לא חכמים באמת. גם נלמד מענינו שמדבר על חכמי כשפים ומלאכת השמים ומשפטי הכוכבים. כי עליהם קצף המלך בעבור שלא הודיעו לו מה שחלם. ונאמר בראש הענין (דניאל ב, ב) "לקרוא לחרטומים ולאשפים ולמכשפים ולכשדים":
(דניאל ב, יג) "וחכמיא מתקטלין", גם זה למד מענינו שהם החרטומים והאשפים והכשדים וחבריהם הנזכרים בפרשה. גם אם היה דת המלך יוצא לפועל, היו החכמים במנהגים ישרים ג"כ מתקטלין. כמו שנאמר (שם) "ובעו דניאל וחברוהי להתקטלה":
(דניאל ב, יד) "לקטלה לחכימי בבל". גם זה למד מענינו. ודומה לפסוק להובדה לכל חכימי בבל:
(דניאל ב, יח) "עם שאר חכימי בבל". גם זה כמוהו ונכתב באותו ענין:
(דניאל ב, כד) "לחכימי בבל אל תהובד". גם זה מתפרש ככל חבריו:
(דניאל ב, כז) "לא חכימין אשפן חרטֻמין גזרין יכלין להחויה". הדבר למד מענינו שמדבר על חכמים בטבע ובמלאכת השמים. כי דבר על הגדת חלום ופתרונו, ואין זה מעשה החכם במנהגים. גם כלל דניאל וחבריו שהיו צדיקים, כי גם הם לא יכלו להגיד זה בחכמה, אלא בנבואה:
(דניאל ב, מח) "ורב סגנין על כל חכימי בבל". גם זה מבואר מענינו:
(דניאל ד, ג) "להנעלה קדמי לכל חכימי בבל". למד מענינו שמדבר מחכמים במלאכת השמים ובכשפים. כי בקש מהם פתרון חלום האילן שראה. ומפורש אצלו (ד, ד) "באדין עללין חרטומיא אשפיא כשדאי וגזריא". למדנו כי את אלו קרא, לא יועצים וחכמים במנהגים:
(דניאל ד, טו) "די כל חכימי מלכותי". גם זה למד מענינו. כי נכתב באותו ענין:
(דניאל ה' ח') "אדין עלין כל חכימי מלכא". נכתב בכנוי שהיו חכמים בעיני המלך בלטשאצר הרשע. לא חכמים באמת. ואם היה אומר "עלין כל חכמיא", היה אפשר לטעות שמדבר מחכמים במנהגים בעלי שכל ובינה ישרה. כי קראם לקרוא הכתב שעל הכותל שהיה חידה סתומה ולפותרו. לכן נכתב "חכימי מלכא" שהיו חכמים בעיניו:
(דניאל ה, ז) "ואמר לחכימי בבל". שהיו חכמים בעיני אנשי בבל הרשעים, לא חכמים ישרים, ומבואר למעלה:
(דניאל ה, טו) "וכען הֻעַלּוּ קדמי חכימיא אשפיא". כבר אמר בענין "עלין כל חכימי מלכא" ולמדנו כי תאר "חכימיא" על חכמי המלך במזלות ובחכמת הטבע וכיוצא, לא בעלי חכמה נאמנה.
התבארו עתה בחדר זה כל המקראות שנזכרו בהן תאר "חכם" "חכמים" ו"חכמות" ובניניהן ושמושיהן בעניני החכמות שאינן בדרכי המנהגים. והראינו בראיות נכונות כי הבדילו בהם המדברים ברוח הקודש מלשון "חכמה" שהוא על המנהגים. כי לא נזכרו סתם זולתי נלמדין תמיד מעניניהן או נכתבו בכנוייהן. וכל הנזכרים סתם הן על חכמת המנהגים. וכבר בארנום כולם למעלה. ונאמן הכלל ויציב פתרונו:

Chamber 13



Window 1

<small>החדר הי"ג ובו י"ד חלונות שם תאר "חכם" בקל. כל בניניו כשעומדים בעצמם הם בקל, טעם הדברים. לא יבנה לשון חכמה בבנין נפעל פוּעָל והָפְעַל, טעם הדבר. שתי פעמים נבנה בבנין פּוּעָל, טעם הדבר. יתכן להבנות בבנין הכבד ובבנין הכבד הנוסף, טעם הדברים. יפרש כל המקראו שנבנה לשון חכמה בכבד ובכבד הנוסף. לא יתכן להבנות בבנין התפעל באמת. יתכן להבנות בהתפעל על צד הדמיון ויורה להיפך. שתי פעמים נמצא ממין זה בהתפעל. יתבארו הכתובים השתים הללו.</small><br>מחכמת הלשון הקדוש הזה שיש בו בנינים נבדלים בהוראותיהן שבהם יבנו כל שרשיו. יש בנינים עומדים בעצמם, ויש יוצאים. ויש יוצאים לאדם שני. ויש יוצאים בעצמם לשלישי ולרביעי ולחמישי וכיוצא. ויש יוצאים לאדם שלישי ולרביעי ולחמישי וכיוצא. ויש בנינים פועלים. ויש נפעלים בעצמם, ויש נפעלים מזולתם. ויש נפעלים משני. ויש נפעלים משלישי ומרביעי ומחמישי וכיוצא. ויש פועלים ונפעלים באמת. ויש פועלים ונפעלים בדמיון. וכבר דברו בעלי הלשון וחכמי המדקדקים הגדולים בענינים אלו. אבל כראותם בחכמתם שנמצאים שרשים יוצאים, שהם ראוים להיות עומדים; ועומדים הראוים להיות יוצאים, ויוצאים לשלישי ולרביעי הראוים להיות יוצאים ולא לאדם אחר, ועוד הרבה כאלו שבו אחור ימינם. ולא שלחו יד חכמתם לגלות תעלומותיהן, והניחו הענינים האלו סתומים וחתומים. ודנום כדין זרים היוצאים מן הכלל, וחשבו שיש בהן נסתרות וסודות נשגבות מדעת האדם, שאין בכח האדם לעמוד על הנקודה הפנימית שהן סובבים עליה. או שנתנו בהם טעמים שאינן מספיקים ליַשב הלב המבקש דברי חפץ. ודע שבהמצא בכתבי הקדש שרש מן השרשים בנוי בגזרה אחת מגזרות בנין מן מבנינים, נוכל לבנותו מדעתינו בכל גזרות הבנין ההוא. אבל לא נוכל לבנותו מדעתינו באחד משאר הבנינים שלא מצאנוהו כתוב בו כלל בתנ"ך. ואתן לך דוגמא משרש "חכם" שאנו עוסקים בו עתה. כאשר מצאנוהו בנוי בבנין הקל "חכם" "חכמת", כמו (משלי כג, טו) "בני, אם חכם לבך". (שם ט, יב) "אם חכמת חכמת לך". לא נוכל לבנותו מדעתינו גם בבנין נפעל, ולומר "נחכם, נחכמת, נחכמתי", וכן בשאר השרשים, לפי שכל זה רחוק מן הדרך הישרה. כי איך אפשר שלא יקרה היותו בנוי בבנין זה גם במקום אחד מכל כתבי הקדש, בהיות זכר השרש הזה כתוב במקומות רבים? אין זה אלא שמחוקק הלשון הקדוש הזה היודע מסתורי ומצפוני שרשיו, ראה שלא יתכן השרש הזה להבנות בבנין נפעל. וכן הנביאים והחכמים יודעי סוד הלשון ושרשיו נשמרו מהניחו בבנין שאינו לפי הוראת השורש וכמו שיתבאר. ולפי שעל כל זה נתתי לבי לדרוש ולתור ולבור האמת, לכן אחרי שעמדנו על הוראת שרש משרשי הלשון הזה, מה גדרו ועל מה הוא נופל, ופירשנו כל המקומות שהוא נזכר שם, הן תאריו הן שמותיו הן בניניו, כבר יעלה בידינו בעזרת האֵל הטוב החונן לאדם דעת, לברר וללבן באיזו בנין יתכן לבנות השרש המפורש, ובאיזו בנין לא יתכן להבנות. ואם הוא מן הפועלים העומדים או היוצאים. ואיך הוא משמש בכל בנין ובנין שהוא נבנה בהן. וידעתי גם אני שהדרישה בענין זה קשה מאד, וצריכה עיון צח. אבל אני אומר שהדרישה הזאת היא בכח האדם. ואין תעלומותיו נשגבות מדרכי בינת האדם. אבל כל תעלומותיהן הולכות וסובבות על חכמת נפש האדם וציורי כחותיה הרבים, ועל כלל המציאות כפי מה שהוא באמת. כי נוטה שמים ויוסד ארץ ויוצר רוח אדם בקרבו, הוא אדון הכל והוא אשר שָׂם דבריו ומלותיו בפי נביאיו וחכמיו. כל מלה ומלה שקולה בפלס ישר, מסכים עם צורת האדם ועם המציאות כולו כפי מה שהוא עליו באמת, כי לא יפלא ממנו דבר. ומדרכי הלשון ונתיבותיו נוכל להוציא לאור תעלומות חכמה בסוד הנפש ובסוד בנין השמים והארץ. והן הן הדברים שנתנו לבני אדם להתבונן בהם. על זה אמר המלך שלמה (משלי א, ו) "להבין משל ומליצה, דברי חכמים וחידותם". כי אם יעלה בידינו אמתת פירוש השרש ובנינו כפי מה שהוא באמת, נבין דברי התורה והנביאים, ודרכי החקים והמשפטים הצדיקים והישרים. וכבר בארנו כל הצריך לזה בהקדמת הספר. ומעתה נבוא לחקור דרכי בניני שרש "חכם" שבארנו ענינו בבית זה. הט אזנך ושמע.

Window 2

<b>כלל ראשון.</b> שם התואר שנמצא משרש זה הוא בקל "חכם". ונבדל משם התואר הנמצא משרש "בִּין", ומשרש "יכח", ומשרש "שכל" וכיוצא. כי הם בבנין הכבד הנוסף. כמו מבין, מוכיח, משכיל. וכן בניני השרש הזה, כשאינם נעתקים לאדם אחר, עומדים בקל כמו "חכם, חכמת". ובארנוהו כולם בחדרי הבית הזה. והם נבדלים מבניני שרשי בין, יכח, משכיל, וכיוצא. שהם נבנים בבנין הכבד הנוסף גם כשאינם נעתקים לאדם. כמו (דניאל א, יז) "ודניאל הבין בכל חזון". (דברים לב, כט) "לוא חכמו ישכילו זאת". וטעם הנחת אלו בבנין הכבד הנוסף, לא אוכל לבאר פה. כי הקדמות רבות תקדמנה טרם שיתבארו. והם כתובות בספר "מעין גנים". כי בו יתבארו השרשים הנזכרים, וכן כל שרש ושרש יתבאר במקומו בעז"ה.
ופה אבאר טעם הנחת תאר "חכם" ובניניו בבנין הקל. והנני אומר שהוא מהפעלים היוצאים, והוא נשען על מה שבארנו בכלל הי"ב, שהנחת תאר זה על הנוהג במנהגיו כפי החכמה וכן הנחת כל בניניו על ההנהגה בחכמה. ולכן השרש הזה דומה לשרש "אכל, למד, נחל, עבד", שהם מהפועלים היוצאים. כי על כל אחד מהן תוכל לשאל שאלת מה. מה אכל? מה למד? מה נחל? מה עבד? ותהיה התשובה אכל לחם, למד ספר זה, נחל נחלה פלונית, עבד העבודה הזאת. וכן תשאל בשרש חכם. מה חכם? כלומר באיזו מנהג חכמה נהג? אם בחכמת המנהגים? אם בחכמת המדידה? אם בחכמת מלאכת מעשה יד? וכיוצא. וכן במנהגים עצמם כשנאמר פלוני חכם היום, או חכמת. ולשאול באיזה ענין נהג בחכמה? אם למד בתורה? או ישב לשפוט את העם? או השכיל אל דל? וכיוצא באלה. ותהיה התשובה חכם בתורה. או חכם במעשה הצדקה, חכם במדידה וכיוצא. ואולם הוא בנוי תמיד בקל כשאינו יוצא לזולתו מבני אדם. הוא נשען ג"כ על מה שבארנו למעלה, שכל מה שהוא בסוג החכמה, צריך להאסף (מחוץ) [מבחוץ] אל כח החכמה שבנפש. כי אין דעת החכמה נטועה בנפש האדם, ולא ימצאנה בכח השכל והבינה הנטועים בו. גם אם ירכיב הרכבות ויחקור חקירות ויבנה בנינים בשכל ובבינה, לא ימצא חֻקֵי החכמה. כי כל חֻקוֹתיה קבועים וחקוקים מאדון הכל ית'. ואין שום לשון חכמה נופל באמת על ההתחכמות וההתבוננות. כל המוסיף גורע, וכל המְשַׁנֶה ידו על התחתונה. אך היא נאספת בכח החכמה. ולפי שלא יורה התואר והבנינים על ההרכבות הפנימיים, זולתי על המעשה כפי החכמה, לכן צריך שיהיה הנחתו בבנין הקל שאינו יוצא בנפש האדם עצמו. ושמור הכלל הנפלא הזה! והוא שכל דבר הנפעל מן האדם ואין השלמתו צריך לחקירות שכל האדם ולהמצאותיו והרכבותיו כשאינו יוצא לזולתו מבני אדם, הוא תמיד בנוי בבנין הקל. וממין זה הוא שרש "חכם". ואין כן תאר מבין ומשכיל ובניניהן, שהן יוצאים בנפש עצמה. כמו שיתבאר בעז"ה בספר "מעין גנים". וגם בזה דומה שרש "חכם" לשרשי "אכל למד עבד", כי כמו שבכח האכילה הנטוע בנפש אני אוכל, ובלא הלמידה הנטועה בה אני פועל הלמוד, ובכח האומץ הנטועה בה אני עושה העבודה; כן בכח החכמה וכח הממשלה הנטועים בה, תאסף החכמה, ואפעל מעשים בחכמה ואנהג בחכמה.
ואולם כבר בארנו בבית הראשון (חדר ב' חלון א') שאי אפשר להניח תאר "חכם" על כח החכמה הנטוע בנפש. וכן הבנינים. כי אחר שכח החכמה נטוע בכל הנפשות הנה היה לתאר כל בני אדם בשם חכמים. אך תשאל על מה לא יוצא התואר הזה ובניניו על מאסף החכמה שבנפש כשבאה אל כח השומר ואע"פ שאינו נוהג בחכמה? ויהיה תאר "חכם" נופל על מי שלמד חֻקֵי החכמה והוא יודע אותם. וכן "חכמת וחכמתי" על האסיפה והשמירה. הטעם, לפי שלא המדרש עיקר אלא המעשה (אבות, א). וְהֶמְשֵׁל ציור החכמה בנפש שיעשה הכל בחכמה. וזולת זה אין טוב באסיפת החכמה, וכדרך שאמר (ירמיה ח, ח) "איכה תאמרו חכמים אנחנו?" וגו' ובארנוהו למעלה (חדר י' חלון י"ב). לכן מחוקק הלשון ית', גזר שיהיה הנחת התאר וכל בניניו על הנוהגים כפי החכמה. לא על בעלי החכמה. והוא דומה לתאר "צדיק" ובניניו שלא הונחו על יודעי הצדק, אלא על פועלי הצדק. כי אין טוב בדעת מעשה הצדק, אם ירשיע בדרכיו ובמעשיו. כמו כן תאר "חכם" ובניניו. וכבר רמזנו על זה בבית הראשון (חדר א' חלון ב'). גם הבאנו בבית זה כל הכתובים שבהם זכר התואר ובניניו, ובארנום כולם היטיב על הנוהגים כן, ומהם יתבאר לך כי דברינו נכוחים וישרים. כי כל פסוק ופסוק עֵד ומופת נאמן על זה.
ומליצה אחרת יש למדברים ברוח הקודש, כשידברו מבעלי החכמה ומלמוד החכמה. כי לא יזכירו עמהן לא התאר ולא הבנין. אבל יסמכו להם בנין למד, שמע, קנה, או אלף, שהן מורים על אסיפת החכמה מרב ולא על ההנהגה. כמו (משלי ל, ג) "ולא למדתי חכמה". לא אמר "ולא חכמתי", כי אז היה הודאתו שלא נהג בחכמה. וזה לא יתכן, כי שלמה היה נוהג מאד בחכמה, שנאמר (מל"א ה, יא) "ויחכם מכל האדם" ומבואר למעלה. אבל אמר "לא למדתי חכמתי" מרב כמו שאר בני אדם אלא ברוח אלהים שנחה עלי, והצטיירו בלבי דרכי החכמה פתאום. ונלוה אלי רוח בינה ממרום, ובינותי בחכמת התורה וידעתי החכמה והנהגתו בה. (משלי כד, יד) "דְעֵה חכמה לנפשך". לא אמר "חֲכַם חכמה לנפשך". כי מלת "חכם" על ההנהגה, והכתוב מדבר מן הציור הפנימי שיהיה חזק כמו המושכלות הראשונות שהן בטבע הדעת כמבואר למעלה (חדר ט' חלון י"ג). וכן (משלי ד, ה) "קְנֵה חכמה". לא אמר "חֲכַם חכמה" כי הוא מורה על ההנהגה. והכתוב דִבֶּר שבכח החכמה הנטועה בנפש יקנה ויאסוף למודי החכמה, לא דברי אולת ותחבולות רעות. וגם זה בארנו (שם חלון ד'). וכן (איוב לג, לג) "הֲחַרֵשׁ ואאלפך חכמה". לא אמר "הֲחַרֵשׁ ואחכימך" כי אז היה מורה שילמדהו להתנהג בחכמה, ואין זה מענין דרושם. כי הם דברו על הנהגת השם ב"ה את עולמו בחכמה, שעל כיוצא בזה לא יפול לשון הנהגה לאדם, כמבואר בבית הראשון (חדר ב' חלון י"א). אבל אמר "ואאלפך", שילמדהו למודי חכמה וידיעות בענין זה. וכן (משלי יט, כ) "שמע עצה וקבל מוסר, למען תחכם באחריתך". והנה העצה היא החכמה כמבואר למעלה (חדר ד' חלון ג') וכן המוסר. ועליהן צוה שישמעם ויקבלם מפי חכמים, ואז יחכם באחריתו. כלומר יהיה נוהג בדרכי החכמה. וכבר אמרנו שהפסוק הזה בנין אב לכל מה שדרשנו וחקרנו על הנחת השרש הזה. ולכן לא ישרו דברי ראב"ע זצ"ל שאמר בפסוק (קהלת ב, יט) "שעמלתי ושחכמתי". כי "חכמתי מהפעלים העומדים. פירוש שעמלתי בחכמה" ע"כ. גלה דעתו כי מלת חכמתי על ההתחכמות הפנימי, וכדעת רבינו משה [רמב"ם] ז"ל, וזולתו מן המפרשים שהבאנו דבריהם בבית הראשון (חדר א'). ומלבד מה שהשיבונו על דבריהם, הנני תמה על החכם הזה איך חשב לפרש כן, והכתוב אומר "ושחכמתי". והאמת כי "חכמתי" מהפעלים היוצאים ככל חביריו, והנחתו על מפעלותיו כפי החכמה. ומלת "שעמלתי" על עמל המלאכות, כמו המשאות והסבל והמסעות הצריכים במעשה הבנינים והנטיעות. ומלת "שחכמתי" על מעשה תכונות הבנינים והגנות שהיו נערכות כפי חכמת מלאכת מעשה והלמודיות, וכמו שבארנו למעלה (חדר ו' חלון ה'). זהו מה שרצינו לבאר בקצרה. וְהָבֵן הכלל הזה וחקרהו היטב, כי עוד יתבאר ברחבה בדברינו על שרשי "בין, שכל, יכח, אמן" וכיוצא בהם בעז"ה. כתר לי זעיר (איוב לו, ב). כי לא בחרתי להאריך בדברים נוספים המבלבלים לב הקורא:

Window 3

<b>הכלל השני.</b> לא יתכן הנחת שרש "חכם" בבנין נפעל. וטעם הדבר נקל לדעתו, כי בעבור שהוראת בנין נפעל יורה על ההכרח והאונס, וכל נפעל מזולתו איננו ברצונו, כמו "נפקד נרצח נשמר". שכולם כפי מקומותיהן יורו על ההכרח. וכמו שיתבאר כל אחד מהם בשרשו בעז"ה. ויש מיני הכרח הרבה. כי הנפקד מזולתו הוא נפקד בעל כרחו. וכן הנרצח והנשמר. וכבר אמרנו שכל בניני החכמה נבנים על ההנהגה כפי החכמה, וההנהגה מסורה לבחירת האדם. כי הוא בעל הכחות והפוכי-הכחות כולם ובוחר ללכת באיזו דרך מהן שירצה, כמבואר בבית הראשון (חדר ג' וחדר ד'). ואין לו מכריח מחוצה לו שיכריחנו לעשות טוב רע, כמו שהעידה התורה באמרו (דברים ל, יט) "ובחרת בחיים", כמבואר למעלה. ולכן אי אפשר שיבנה שורש זה בבנין נפעל. כי איך יאמר "נחכמתי"? שהוראתו "הוכרחתי שלא ברצוני ללכת בחכמה". וזה שקר. וכן לא יתכן להבנות בבנין נפעל בעבור התגברות ציורי החכמה בלבו עד שיהא כמוכרח ממחשבותיו לצייר בחכמה. וכדרך שיתבאר בשרש "בין" ודקדוקי בניניו. שהרי אמרנו בכלל הכ' שציורי החכמה הפוכים מיצר הלב, ובטבע מחשבות הלב לצייר בסּכלות. והלואי שיתגבר ברצונו על לבו! גם אם תאמר שיוכל להיות שזכה לעזר אלוהי ובאה החכמה אל לבו, ואז לא יהיה לבו מצייר רע. וכדברי הכלל הכ"ז. מכל מקום אין מעשיו על פי החכמה בהכרח כי כל עושה מעשה עושה ברצון. ואין כן בעניני התבונות שהן במחשבת הלב. ויוכל להיות כמוכרח מרוב הרגל מחשבותיו. וכמו שיתבאר בספר "מעין גנים". ואם תאמר גם [ש]ההנהגה כפי החכמה אפשר שתהיה בהכרח, והוא שאם [היה] פרוץ בעריות בסביאה ובזוללות ובאו עליו משלחת מכאובות ויסורים שהביאוהו לדרך החכמה, כי המזג המתפעל מחמדת העריות ומטעם הזוללת הוחלש ונרפה מן המכאובות, וכדרך שבארנו למעלה (חדר י' חלון ז'). ואז מוכרח ללכת בחכמה, או שהוא ירא ממורא אבותיו שיענישוהו בעברו על דרכי החכמה, והוא מוכרח להיות נוהג בחכמה, אין זה בדרך חכמה אלא בדרך מוסר. ושרשי "מוסר" יבנו באמת בנפעל בעבור ההכרח. כמו (ויקרא כו, כג) "ואם באלה לא תִוָסְרוּ לי". (ירמיה לא, יח) "יסרתני וָאִוָסֵר". ואם לא התיסר בלבו, ואינו נוהג בחכמה אלא לפָנים, ובסתר עובר עליה, איננו הולך בחכמה. ולא יפול על זה תאר "חכם" ולא אחד מבניניו. וכן "בעל המוסר" איננו מוכרח ללכת בחכמה, כי אם יקום מחליו שָׁב הבחירה לאיתנה. וכמה מבני אדם שנוסרו ושבו לדרכם הראשון, לבחור בסּכלות וברשע. וכנזכר בתוכחות תורת כהנים. ואם כן כשנוסר ואחרי שקבל המוסר נוהג בחכמה, הנה מנהגיו ברצון. ולכן אי אפשר הנחת שרש זה בבנין נפעל. גם לא תמצאהו כתוב בו בכל כתבי הקדש.
ודע כי בנין נפעל ובנין פּוּעָל ובנין הָפְעַל, שלשתן דרך אחד להן שהן מורים על ההכרח. ואין הבדל ביניהן רק שהנפעל יוצא מן הראשון. והפּוּעָל מן השני. וההָפְעַל מן השלישי הרביעי והחמישי וכיוצא. ולכן כמו שלא יונח שורש זה בבנין נפעל, כן לא יונח בפּוּעָל ובהָפְעַל. גם לא נמצא בכתבי הקדש שהוא כתוב בהן זולתי בשתי מקומות. וענין אחר להם. ויתבאר לפנינו בעז"ה:

Window 4

כבר התבאר בבית הראשון (חדר ג' חלון א') שאי אפשר לבעל חיים זולתי האדם שיאספו אל נפשם עניני חכמה. אע"פ שיש בגולמם החושים שהן אמצעיים לכח החכמה והחכמה, והם עינים לראות ואזנים לשמוע, לפי שאין בהם כח החכמה. כי הכח הזה הוא ענין אלוהי שאין כדמותו וצלמו בנפשות שנבראו מתחת השמש. אין בהם כח השומר הצורות, זולתי צורות מעטות בטבע [כדי] שישתמרו מהנזק, כמו שהתבאר בחכמת הטבע. על כן כל מה שתַּרְאֵם ותגיד להם, תיגע להבל, כי לא יקבלו הענינים האלו. גם בארנו שם (שם, חלון ב') שאף נושאי החכמה חסרים מנפשות שאר בעלי החיים. וכן הבדלנו בין נפש האדם ונפש הבהמה הבדלים עצמיים ואמרנו (שם) כי נפש האדם כוללת כל החכמות, ואין כך נפש הבהמה (שם חלון ג'). נפש האדם בעלת הכחות והפוכי-הכחות ואין כן נפש הבהמה (שם חלון ד'). כחות נפש האדם אינן מוגבלות בטבע זולתי בחכמה. וכחות נפש בעלי החיים מוגבלות בטבע, ובעבור כן אין בהם ממשלה ובחירה. אבל כל ענינם הולך בחֻקוֹת הטבע שהטביע בם יוצר בראשית ב"ה, ולא תוכלנה לעשות ההפוך מזה. וכל מה שהוא מוכרח לא יפול עליו תאר "חכם" או אחד מבניניו. אלא לשון "מדע" בעבור קביעות הענין ההוא, וגם זה בארנוהו (שם חלון ח'). ובעבור כן לא תמצא בכל המקרא תאר "חכם" ו"חכמים" או לשון חכמה מיוחס לאחד הבעלי החיים. זולתי אצל האדם לפי שהוא לבד מושל על דרכיו ובחירי [ב]מעשיו. והיה דברי החלון הזה הצעה לחלון החמישי והששי:

Window 5

פעמים נמצא תאר "חכם" בבנין פּוּעָל בבית הראשון (חדר ג' חלון א') וכבר רמזנו עליהן ואמרנו שאם הקורא בספרי אמ"ת<sup class="footnote-marker">1</sup><i class="footnote">ר"ת איוב משלי תהלים</i> ירגיש בשני כתובים שנראים כיוצאים מן הכלל שהנחנו שלא יפול לשון "חכמה" על שום בעלי חיים זולתי האדם. אל יהרוס הקורא, אך ידע שמליצותיהן עמוקות ויתבארו בחדר האחרון מן הבית השני, והנה אנחנו עתה במקום אשר הורנו עליו. כי יתבארו פה אלו השני כתובים, והן בנויין בבנין פּוּעָל. האחד אמר שלמה (משלי ל, כד) "ארבעה הם קטני ארץ והמה חכמים מְחֻכָּמִים". ולפי הפשט הוא סותר את הכלל שיסדנו שלא יונח תאר "חכם" ובניניו בבנינים הנפעלים. אך התימה עוד כי הוא מונח פה על הבעלי חיים רמש ושרץ העוף ושקץ העוף והחיה. נמלה שפן ארבה ושממית. וזה סותר גם הכלל שיסדנו שלא יונח תאר "חכם" על בעלי החיים זולתי על האדם. לכן תדע כי לא לחנם הוסיף מלת "מחוכמים". כי אם אמר כן להגדיל חכמתם, יאמר "והמה חכמים מאד". כמו (שמואל ב יג, ג) "ויונדב איש חכם מאד". או "והמה חכמים גדולים". גם אם לשון "מחוכמים" מורה על הפלגתם בחכמה, הפלא מדוע לא נכתב תאר זה גם במקום אחר אצל האדם? כי האדם בלי ספק חכם מהם. אבל האמת כי מלת "חכמים" בא ולמד על תאר "מחֻכָּמִים" הנאמר עליהם שאינו תאר, דומה לתאר "חכמים" הנאמר על האדם אלא בדרך משל להסברת האזן. כי בהיות שידענו שלשון חכמה לא יבנה בנפעל ובפּוּעָל והפעל המורות על ההכרח, יוצא לנו כי תאר חכמים הנכתב עליהן בא להורות שהם נוהגים בדבר זה בדרך חכמה, כדרך הכלל שהתאר יורה על ההנהגה בחכמה. ואם ינהג האדם כן יתואר "חכם". אבל הם אינם עושים בחכמה כי אינם בוחרים במנהג זה בבחירתם, בעבור שמשיגים כי נכון לעשות כן. אבל הם "מחוכמים", כלומר מוכרחים להתנהג ככה. כי השם ב"ה הטביע בם המדות הללו ובהכרח ינהג בהן. לפי שאין שם המדות ההפוכות מאלה המוטבעות בם. הנמלה זריזה, ואין בה מדות העצלה. והיא מוכרחת להזדרז. השפן מתחבא בסלעים ויש בו מדת הפחד, ואין בו מדת הבטחון. הארבה יש בו מדת החברה והשלום, ואין בו מדת הפרוד והקטטה. השממית תלך בהיכל מלך, ואין בה מדת הבושה. ולפי שכל אלו הדברים הן ממדות ה"חכמה", כי יש בכל אחת מהן דבר והפך-הדבר, [כשהוא] אצל האדם. אמר "והמה חכמים", והוסיף "מחוכמים" ללמדנו שהוא בהכרח ולא מחכמתם הוא. אבל למשל נאמרו הדברים, ללמד לבני אדם דרכם בחכמה, וכמו שיתבאר. ובפירוש הארב"ע ז"ל ראיתי "מחוכמים. השם החכימם לעשות כן". ע"כ. כלומר שהם מוכרחים כפי הטבע שהטביע בם השם ב"ה לעשות כן. וכן אמת:

Window 6

מופת נאמן שמעשה הבריות האלו אינו בחכמה, תראה מדברי שלמה ממה שייחס לכל אחד מהן, ועם זה נעמוד על מקצת סוד מְשָׁלָיו. אמר (משלי ל, כח) "הנמלים עם לא עז, ויכינו בקיץ לחמם". וראינו במקום אחר מספרו שצוה את העצל ללכת לראות דרכי הנמלה. ואמר (שם ו, ו-ח) "לך אל נמלה עצל, ראה דרכיה וַחֲכָם. אשר אין לה קצין שוטר ומושל. תכין בקיץ לחמה אגרה בקציר מאכלה". מבואר כי העצל ילמד דרך הזריזות מן הנמלה. וכבר בארנו (חדר ה' חלון ג') שהנמלה מאכלה גרעין ומחצה כל ימי חייה. והיא אוספת גרעינין רבים אל חוֹרָהּ, וטורחת מאד באסיפתן ובשמירתן שלא ירקבו, כמו שכתוב בספרי חכמי הטבע. ואין זה חכמה אלא סּכלות גדולה הוא בערכה. כי מה יועילו לה כל המאסף הזה? ואם ינהג כן האדם לאסוף ולכנוס אוצרות רבים למחיה על אלף שנים, יתואר "רע עין". כדרך (משלי כח, כב) "נבהל להון איש רע עין". וקהלת אמר (קהלת ב, כו) "ולחוטא נתן ענין לאסוף ולכנוס". ומלבד זה הוא סּכלות גדול. כי אם בגבורות יחיה האדם שמנים שנה, ועזב לאחרים חילו. וחלילה לחשוב שעל זה אמר שלמה "ראה דרכיה וַחֲכָם". אבל באמת הנמלה אינה עושה בחכמה. אבל היא מוכרחת להתנהג ככה, כי הבורא ב"ה הטביע בה מדת הזריזות הגדולה שלא תנוח ולא תשקוט מֵאֱסוֹף וּמֵכִּנוּס יומם ולילה, ולשמור היטב מה שאספה. ועל זה אמר "מחוכמים". כלומר בהכרח. ואולם כל מה שהטביע היוצר ב"ה ביצורים היא בחכמה ולתועלת יצוריו. ואחר שמדת הנמלה היא לרע לה וללא יועיל, אין זה אלא ללמד לבני אדם דרכה בחכמה. לא שילמדו ממה לאסוף ולכנוס התבואות והסגולות שהן תחת השמש יותר ממה שצריך להם. אך ילמדו ממה שינהגו כן בחכמה,<sup class="footnote-marker">1</sup><i class="footnote">בלימוד החכמה</i> ויטרחו תמיד לאסוף חֻקֵי החכמה הרבים, ולשמרם בלב שלא ילוזו מעיניהם. כי נשמת האדם עומדת לעד, וצריך לאסוף דברים רבים שהן לחיי עולם. ועל זה אמר "רְאֵה דרכיה וַחֲכָם". כלומר ראה מנהגה שהיא טורחת לאסוף כאילו תחיה לעולם, וַעֲשֵׂה כן בחכמה, וַחֲכָם. [ת]נהג בזריזות לשקוד על דלתות בתי החכמה יומם ולילה. כדרך (משלי ג, כז) "אל תמנע טוב מבעליו", שגם הוא תוכחה לעצל. וכן (משלי ג, כח) "אל תאמר לרעך לך ושוב" כמבואר למעלה (חדר י' חלון ט"ו). כי העצלה תפיל תרדמה בנפש. ובאחרית, יהיה "חכם בעיניו". ומבואר בבית הראשון (חדר ו' חלון י"ד):
(משלי ל, כו) "השפנים עם לא עצום, וישימו בסלע ביתם". וכן כתוב בדברי המשורר (תהלים קד, יח) "סלעים מחסה לשפנים". ואין השפן עושה כן בחכמה, ובערכו הוא סּכלות. כי הוא קטן ולא עצום, ומה לו לחקוק בסלע משכן לו? ודי אם ישכן תחת צֶאֱלִים ובחוֹרֵי עפר. אמנם השם ב"ה הטביע בו מדה זו שלא יבטח בשום מחסה ובית, זולתי בסלע החזק. והנה השפן מוכרח בטבעו לעשות כן. ולפי שהוא ב"ה עשה כל מעשיו לתועלת יצוריו, ואנו רואין שאין זה מועיל לשפן, ידענו שהוא דומה במדתו למדת הזריזות שבנמלה הנטועה בה ללמד לבני אדם דרכה בחכמה. וכן נטע בשפן מדת הפחד ללמד לבני אדם דרכה בחכמה. ומה ילמדו מזה? שלא יבטחו לא בהון ולא בעושר ולא בגדולה וכבוד ולא בגבורה ובאומץ. אבל יבקשו מחסה להם מה שהוא חזק-מכל והוא שם ה' כדרך (משלי יח, י) "מגדל עוז שם יי', בו ירוץ צדיק ונשגב". וזו הוא תוכחה לכסילים הסרים מיראת ה' וחכמה, ובוטחים על חילם. כמו שאמר (משלי יד, טז) "חכם יָרֵא וסר מרע, וכסיל מתעבר ובוטח". כי הכסיל ישים זהב כסלו וישען על גבורתו וגדולתו, כמבואר למעלה (חדר ד' חלון ג'). וכדרך (תהלים מט, ז) "הבוטחים על חילם" וגו'. כאומר: לך אל השפן וראה דרכו שאינו בוטח ואין מחסה די לו זולתי הסלעים החזקים. מה תעשה אתה האדם המוכן כל רגע לפגעים ולתמורות, על מה תבטח תחת השמש? ולכן חֲכָם. הֶיֵה נוהג כמנהג השפן בחכמה. ירא את ה' וַחֲסֵה בצל כנפיו. וכן מצינו שהמשילו הנביאים החסיון העליון הזה לסלע. דוד אמר (תהלים יח, ג) "יי' סלעי ומצודתי". כלומר כמו הסלע שהוא החזק שבמחסיות תחת השמש, כן השם ב"ה כביכול מגן ומחסה ליראיו. כמו שאמר (שם) "אֵלי, צורי אחסה בו". וכן אמר ישעיה ע"ה כשהזכיר מנהגי החכם (ישעיה לג, טו-טז) "הולך צדקות ודובר מישרים וגו' הוא מרומים ישכון מצדות סלעים משגבו". כלומר איש זה חוסה בשם ה', ומצדות סלעים חזקים מִשְגַבּוֹ. ומי שאינו חוסה בה' לא יועילוהו מחסה הסלעים, כדרך (עובדיה א, ג) "שוכנִי בחגוי סלע מרום שבתו, אומר בלבו 'מי יורידני ארץ?'" ואמר (שם) "משם אורידך, נאם יי'". ומבואר למעלה (חדר י"ב חלון ג').
(משלי ל, כו) "מלך אין לארבה, ויצא חוצץ כולו". פירוש, מנהג הארבה לצאת באסיפה אחת ובדרך אחד ילכו, לא יפרדו איש מעל אחיו. ואין להם מלך מצוה ונגיד האוספם. ואין הארבה עושה כן בחכמה. כי על ידי כן אפשר שילכדו כולם בלֶכֶד בפעם אחת. והיה יותר טוב להם אם ילכו מפוזרים ומפורדים, כי אם ילכדו מקצתן, יהיה המחנה הנשאר לפלטה. ואולם הוא מוכרח לעשות כן בטבע שהטביע בו היוצר ב"ה. ולפי שאינו לתועלת הארבה ידענו שהוא ללמד לבני אדם דרכם בחכמה, והוא שלא יפרדו מחשבות הכחות הנפשיות והדעות איש מעל אחיו כי אז יהיה כל איש לעברו תועה. זה יתאוה, וזה יתגאה, וזה יכעס, וזה יקנא. זה ישכיל בערמה, וזה יאסוף אולת ותחבולות. אבל יהיה עצת-שלום בין הכחות הנפשיות וינהגו כולם כאיש אחד ובדרך אחד. אל המקום אשר יהיה שם רוח המושל ללכת ילכו כולם. לא יסורו בלכתן, וזה אי אפשר זולתי ביראת ה' וחכמה. כדרך (שמואל ב כג, ג) "מושל באדם צדיק מושל יראת אלהים". כי החכמה בלב החכם גברת ממלכת על כל המדות והמעשים, ויסורו כולם למשמעת החכמה.
והענין נפלא מאד וכלל החמישי, שכל הכחות נטועות בנפש לתשמישי החכמה ובנפש החכם יתאחדו כולם אל דרך אחד ואל ענין אחד. ומטעם זה קרא המלך דוד ע"ה נשמתו בתאר "יחידה". כמו (תהלים כב, כא) "מיד כלב יחידתי". וכדרך (תהלים פו, יא) "יַחֵד לבבי ליראה את שמך". ובארנוהו בספר "יסוד עולם". וזה תוכחה ל"חכמים בעיניהם" וללצים ולנבונים נגד פניהם, כי לא יאמינו בחכמה. והם תמיד במלחמה פנימית ובפרוד מחשבות. כל כח וכח שבנפשם בדרך אחֵר ילך, והם אומרים כי כן ראוי לאדם להתנהג ואי אפשר לו, או שאין טוב, ליסר הכחות הנפשיות להוליכם בדרך אחד. וזה שקר, כי השם ב"ה נטע בנפש כח הלב והממשלה, והוא המלך בנפש ויוכל להכריח כל הכחות שיסורו אל משמעת החכמה. ועל זה אמר למשל, אתה האיש האוהב הפרוד והפזור! לֵךְ אל הארבה שהן בלי מספר, ואין להם מלך חכריח אותם אל האסיפה. והם יוצאים חוצץ באגודה אחת אל המקום אשר יפנה שם הראש, יפנו כולם. ואתה שאתה מלך על כחותיך, חֲכָם וּנְהַג כן בחכמה. הבן:
(משלי ל, כח) "שְׂמָמִית בידים תתפש, והיא בהיכלי מלך". והוא העכביש שהיא מרמש האדמה והיא תארוג בידים, והיא באה בהיכלי מלך שהוא הנכבד שבאדם. ואין השממית עושה כן בחכמה. כי המנקים חדרי המלך יסירוה וימיתוה. ויותר טוב לה בשבתה בבית הכפרי, כי הוא לא יקפיד על זה. ואולם היא מוכרחת לעשות כן בטבעה ללמד לבני אדם דרכה בחכמה. שאל יקטינו מעלתם עד להֶשְׁחֵת. ואל יאמרו "מוֹתר האדם מן הבהמה, אין". ומה האדם כי יבוא אל היכל המלך ה' צבאות? לְהִדָמוֹת למלאכי אלהים בחכמה עליונה ובדעת אלהים. והוא ילוד אשה ובא מטפה סרוחה, קצר ימים ושבע רוגז? וכאומר: לך אל השממית שהיא מרמש האדמה, מן הבריות היותר שפלים והיא יושבת בהיכלי מלך. וזה משל לאדם שעל ידי מעשיו ופעל ידיו הטובים בחכמה ובדעת, יבא אל היכל המלך ה', ותנוח עליו רוח אלהים, ויעמוד בסוד ה'. כדרך (משלי ג, לב) "ואת ישרים סודו". וזה תוכחה לכת הפתאים והאוילים מְשׁוּחָתֵי הדעת כי הם בוזי חכמה ומוסר. ואומרים אין לאדם רק לאכול ולשתות ולעשות תאותיו כמעשה הבהמות והחיות. ודברי חכמים הם בעיניהם דברי גאוה. כדרך (משלי כד, ו) "ראמות לאויל חכמות", ומבואר למעלה (חדר ט' חלון י"ג) והמשכיל יבין. וישמע חכם ויוסף לקח. כי יש בדברי שלמה משל ומליצה וטעמים רבים. והנה למדת שאין ארבעה הקטנים הללו עושים בחכמה. אבל הם "מחוכמים". ולפי שכַוָנַת שלמה ללמד לבני אדם דרכי החכמה ויראת ה' קראם "חכמים". להורות כי ממעשיהם שעושים ילמד האדם חכמה גדולה ושרשי היראה.
ושמע עוד דבר חכמה גדולה הנסתר במליצות הללו. הנה הסולם לעלות עליו אל הר ה' צריך שיעלה האדם עליו במעלות. תחלה יטרח לאסוף למודי חכמה מפי סופרים ומפי ספרים. ולעשות מקום פנוי בלבו לשמור דבריהם בכח השומר, שלא ישכח תורתם וחכמתם. אח"כ יתאמץ להרגיל נפשו ולהדריכה במעגלי צדק וחכמה, והוא המעשה. והוא קשה על האדם יותר בעבור יצר הלב שמצייר בכל מעשה ענין רע, ומדמה הסכנות המסתבבות ממעשה החכמה. שאם לא יאסוף ויכנוס ולא יעשוק ולא יְכַּחֵשׁ וכיוצא, יִוָרֵשׁ וְיֵעָנִי. ואם יכבוש תאותיו, יֶחֱלֶה. ואם יעזוב חברת הכסילים והלצים, יִשָׂנֵא בעיניהם. וכל כיוצא בזה. ולכן צריך להתאמץ מאד ביראת ה'. ולא יסור מחֻקוֹתיו ויבטח בשם ה' שישגיח עליו לשומרו מכל רע. ועל זה אמר הנביא (ירמיה יז, ז) "ברוך הגבר אשר יבטח ביי' והיה יי' מבטחו". אח"כ יעלה למדרגה יותר עליונה הוא שתהיה דרך החכמה בלבו כמו טבע שני, ויסורו כל כחותיו אל משמעתה וכדרך שבארנו למעלה. ואז יהיה מושל צדיק על כל מחשבותיו ונטיותיו וציוריו, והוא החכם באמת. ואחר כל זה כשעשה את שלו ינחל כבוד ורוח אלהים, כי יִלָוֶה אליו העזר האלוהי ממרומים. כדרך (משלי ג, לה) "כבוד חכמים ינחלו". וכדברי הכלל הכ"ז. ואז ישמח בחכמה ותהיה "דעת אלהים" בו. ויהיה ממספר שרי קודש ושרי אלהים אשר עמדו בסוד ה', שנאמר עליהם (תהלים כט, ט) "ובהיכלו כולו אומר כבוד". וכבר בארנו כל הענינים האלה בחדרי הבית הזה. ונגד כל זה העריך תחלה ענין הנמלה שהיא זריזה לאסוף הלחם ולשמרה בחורה, כמבואר למעלה. אחר כן העריך ענין השפן, שהוא חוסה בסלע חזק. ואינו בוטח על שום דבר, זולתי בהיות בסלע ביתו, וכמבואר למעלה. אח"כ העריך ענין הארבה שהוא יוצא באגודה אחת, וכולם פונים אל המקום אשר יפנה הראש. ואם [ש]אין להם מלך ומושל עליהם, וכמבואר למעלה. אח"כ העריך ענין השממית שהיא אחרי עשותה לה בית ארוג בידיה תעמוד בהיכלי מלך, וכמבואר למעלה. הָבֵן בן אדם! הָבֵן וּרְאֵה תכונת המשָׁלים הטובים הללו שהם מקבילים עם ארבע האזהרות שהזהיר המלך שלמה בפרשה מַהֲלָל החכמה, ובארנוהו למעלה (בחדר העשירי):

Window 7

הפעם השני נזכר בדברי דוד המלך אביו ע"ה. אמר (תהלים נח, ה-ו) "כמו פתן חרש יאטם אזנו. אשר לא ישמע לקול מלחשים חובר חברים מְחֻכָּם". פירש רש"י ז"ל "הנחש כשהוא מזקין נעשה חרש באזנו אחת. ואוטם אזן השניה בעפר שלא ישמע את הלחש שהחבר משביעו שלא יזיק". ע"כ. והנה החובר חבר חכם במלאכת הכשפים, כי הוא מין ממיני הכשפים כמפורסם בתורה. ועל זה נופל לשון "חכמה" כשהוא למד מענינו, כמבואר למעלה (חדר י"ב). ופתן חרש חכם ממנו. כי הוא עושה במנהגיו דבר שלא יוכל לו החבר. אבל לא בחכמתו עושה כן, כי אין בבעלי חיים ענין של חכמה. אבל השם ב"ה הטביע בו המנהג הזה שיאטם אזנו השניה שלא יגיע לאזנו לחש החבר. ולפי שהוא נוהג כן בהכרח כדרך ארבעה קטני ארץ שהזכרנו, לכן נכתב אצלו "מחוכם" מן הפּוּעָל המורה על ההכרח. וזהו שכתוב בדברי המתרגם ספר תהלים "וּמִן רָטְנֵי רְטָן הוּא חַכִּים". פירוש הפתן חכם יותר מן החובר חבר. ומי שרוצה לפרש מלת "מחוכם" תאר לחבר, אולי יתכן להיות שהוא עושה מעשה שדים, וכשפוגעים בו יכפוהו לעשות המעשה הזה, ומעשהו בהכרח, ונופל על זה תאר "מחוכם" בעבור מלאכתו בכשפים בהכרח ובאונס. וגם זה לא יזיק ליסודנו בהנחת תאר "חכם". אבל האמת שֶׁשָׁב על הפתן כדרך "חכמים מְחֻכָּמִים", וכדעת המתרגם. וממה שפרשנו תבין יופי המליצות הנאמנות הכתובות בספרי הקדש. והשלמנו לבאר מה שיעדנו לבארו בבית הראשון [חדר ג' חלון א']:

Window 8

<b>הכלל השלישי.</b> יתכן הנחת שרש "חכם" בבנין הכבד. ובבנין הכבד הנוסף. ותוכל לומר "חִכֵּם" "חִכַּמְתָּ". וכן בכל הגזרות. וכן "הֶחְכִּים" "הֶחְכַּמְתָּ" ושאר גזרותיו; והטעם, אם לימד אדם לחברו דברי חכמה וקבע לו מנהגיו איך ינהג בחכמה, ועל פיו ובעצתו למד ונהג כן. אע"פי שלמד ברצונו ונהג כן ברצונו, כבר יאמר "פלוני חִכֵּם לפלוני". או "אתה חִכַּמְתָּ לפלוני". "אני חִכַּמְתִּי את פלוני".
ואם לִמדו וְיָעֲצוֹ על ידי אמצעי או אמצעיים רבים, כגון ראובן שמסר ביד שמעון עצות וחקים שֶׁיְלַמְדֵם ללוי ויעצהו להתנהג כן. יאמר בבנין הכבד הנוסף "ראובן הֶחְכִּים ללוי". "אתה ראובן הֶחְכַּמְתָּ ללוי". וראובן יאמר "אני הֶחְכַּמְתִּי ללוי" וכל כיוצא בזה. כדרך הבנין הנוסף היוצא לשלישי ולרביעי והלאה. ואל תתבלבל בדעתך לומר אם אין המנהגים בחכמה מוכרחים, איך יפול עליהן מעשה זולתו, והוא לא הכריחו? כי מטעם זה עצמו לא יונח בבנינים הנפעלים. כי אין שתי הוראות דומות. כי הנפעל מורה תמיד על הכרח גמור, וזה לא יתכן במנהגי החכמה. אבל הכבד והנוסף אינן מורים על ההכרח. אלא על הסבה, ורק מודיעים מי היה הסבה שלמד לוי חכמה ונהג בה. ועל זה נאמר ראובן חִכֵּם ללוי. כלומר לימדו חכמים והרגילו בעצתו להתנהג בה. וכן "הֶחְכִּים" והוא דומה ממש לאומר ראובן הֶאֱכִיל את שמעון מִלַחְמוֹ. שאין הכוונה שהכריח מחשבת שמעון לאכול. ושהיה שמעון מוכרח בעל כרחו לאכול. אבל הכונה שראובן בטוב לבו נתן לשמעון מִלַחְמוֹ. ושמעון אכל את הלחם ברצונו. והנה היה ראובן סבה שאכל שמעון את הלחם. וכן בחכמה. ולכן כשנחפוץ להודיע כי זה האיש היה סבה לחכמתינו, ושהלכנו בחכמה, נאמר פלוני החכימני או חִכְּמַנִי. ולא נאמר "נחכמתי מפלוני" כי מורה שקבלנו החכמה והלכנו בה בהכרח שלא ברצון, וזה שקר. ותמצא בלשון התלמוד, (אבות, ו) תלמיד "המחכים את רבותיו". כלומר שבפלפולו הוא סבה שיעמוד רבו על ענינים חדשים בחכמה. וינהג בהן. ולא יאמרו "רב הנחכם מתלמידו". כי הם ידעו יסודות הלשון<sup class="footnote-marker">1</sup><i class="footnote">רמב"ם, פירוש המשנה, תחילת מסכת תרומות</i> ושאין זה מליצה נכונה. וכן תמצא בכתבי הקדש שהונחו בניני החכמה בבנין הכבד והנוסף על דרך שבארנום, ויתבארו בחלונות הסמוכים.

Window 9

(תהלים קה, כב) "לאסור שָׂריו בנפשו וזקניו יְחַכֵּם". פירוש, זקני מצרים וחכמיה לא ידעו מנהגי החכמה ואיך ראוי להנהיג יושבי המדינה בצדק ובמישרים, כי היו אוילים ונלוזים, כמבואר למעלה (חדר י"ב חלון א'). ויוסף לבדו היה חכם ונבון כי הוא קבל חֻקֵי החכמה מאביו שקבלה מהוריו שנשתלשלה אליהן חֻקֵי החכמה מדור לדור, והיו צדיקים וישרים, כמו שבארנו (חדר ב' חלון א'). וכשבא יוסף למצרים וְשָׂמָהוּ פרעה אדון לביתו ומושל בכל המדינה, היה הוא מחוקק חקים בחכמתו, הן בחכמת ההנהגה, הן בחכמת המלחמה וכל מלאכת מעשה. והשרים הם ראשי העם במלחמות ובמלאכת המלך, והזקנים הם השופטים במנהגים, והיה יוסף מושל על שתי הכתות. ועל האחת אמר "לאסור שָׂריו בנפשו", שאם היו עוברים על מצותו במלאכתם ובתפקידם, היה אוסר שריהם במאסר. וכל שכן ההמון שבמצרים שהיה אוסרם ומענישם כרצונו. ועל השני אמר "וזקניו יְחַכֵּם". שהודיעם דרכי המנהגים הישרים איך ינהיגו את העם ואיך ישפטום, ועל פיו ובעצתו עשו הזקנים. כמו שכתוב (בראשית מא, נה) "לכו אל יוסף, אשר יאמר לכם תעשו". ולפי שהיה הסבה שחכמו זקני מצרים ונהגו כעצתו, נזכר הבנין הכבד "יְחַכֵּם". ובפירוש הראב"ע ז"ל " וזקני פרעה שבו כתלמידים לפניו. 'יְחַכֵּם' כמו (איוב לה, יא) 'ומעוף השמים יחכמנו', ילמדם חכמה הנעלמה מהם" ע"כ. ופסוק שהביא לדוגמא יתבאר בסמוך. וממה שפרשנו תבין כי דבריו קרובים אל הפשט. אבל על הרב רבינו משה [רמב"ם] זצ"ל אני תמה מאד. כי הביא פסוק זה לראיה ששם "חכם" נופל על קנות מעלות המדות, שהזקנה הכנה להם. כמבואר בבית הראשון (חדר א' חלון א'). ואף כי אנכי המלצתי בעדו בענין זה למעלה (חדר ח' חלון ה') באיזו אופן הזקנה הכנה למעלת המדות, אינני מבין דרך הראיה הזאת. כי אין הכתוב אומר שחכמו בעבור זקנתם, עד שילמד ממנו שהזקנה לבדה תַּקְנֶה מעלות המדות. ואולי דקדק הרב ז"ל לפי שראש הכתוב אומר "שריו". ואצל יחכם אמר "וזקניו". להורות כי בעבור שהיו זקנים היה יכול לחכמם בעיני המדות. וכל זה רחוק:

Window 10

(איוב לה, יא) "מַלְפֵנוּ מבהמות ארץ, ומעוף השמים יְחַכְּמֵנוּ". כי אלה הרשעים לא נתנו על לבם כי לברם האלהים ושנבראו בצלם; וההבדל שבין נפש האדם העליונה, ובין נפש הבהמה והעוף שהן מן הארץ, אע"פי שאלו ההבדלים מושגים לחוש. כי הם רואים כי השם ב"ה נטע באדם כח ללמוד כל המלאכות הטבעיות לבנות ולנטוע ולחרוש ולעדור ולזרוע כל מיני נטעים ופרחים וכן בכל דבר ודבר. והנה בהמות הארץ נטע השם ב"ה בטבע כל אחת מהן לִמוד והרגל ידוע לצורך האדם. כמו השור לחרוש ולהנהיג. וכן הסוס שמלומד למלחמה, וכיוצא באלה שיש בכל מין מהם ענין פרטי. אבל אינם כוללים כל הלמודים בכל הענינים כמו שכוללת אותן נפש האדם. וכן נטע השם ב"ה מנהגים של חכמה בטבע הבריות כמו הצניעות בחתול, הזריזות בנמלה (עיין עירובין ק, ב). וכל זה בהכרח ודברים פרטים טבעיים כמבואר בבית הראשון (בחדר ג'). אבל בנפש האדם נטע כח החכמה לאסוף בו כל פרטי החכמה הרבים. ונטע בו כל נושאי החכמה, והן הכחות והפוכי-הכחות בכללם. גם כח הממשלה שיוכל לנהוג בכל מעשיו בחכמה, ועל זה אמר "מַלְפֵנוּ מבהמות הארץ". כלומר הוא ב"ה סבה שאנו מלומדים יותר מכל בהמות הארץ, וכן הוא ב"ה הסבה שאנו חכמים יותר מכל עוף השמים שנראו בהם סימני חכמה. כי הכל כאין וכאפס נגד חכמת האדם שהיא חכמה באמת. ובכל זאת סרו מן הדרך הישר, ואמרו (קהלת ג, יח) "שהם בהמה המה להם" ועשו מעשה בהמות וחיות טורפות. כי הם שוכחי אלוה, ומִכַּת האוילים הבונים על שוא ותהו, כמבואר שם בפרשה. ולפי שמדבר על סבת למודינו וחכמתינו, והוא השם ב"ה, אמר "יְחַכְּמֵנוּ" מבין הכבד. ולקדמונינו ז"ל (עירובין ק, ב) דְרַשׁ בכתוב זה שאמרו "למדנו צניעות מחתול וגזל מנמלה" וכיוצא. וכדרך ארבעה קטני ארץ שבארנוהו למעלה (חלון ו'). ואנו לומדים מבהמות הארץ ומקבלים דרכי חכמה מעוף השמים. ואם בהם הוא בהכרח הטבע, אנחנו נלמד מהם לעשות כן בחכמה. וגם לדרך זה יתכן הנחת הבנין הכבד. לפי שהפסוק מוסב על השם ב"ה שהטביע המדות האלו בבהמות ובעופות ללמד וּלְחַכֵּם בהן את בני האדם. והמקבל בחכמתו שינהג במדות הללו, היה הוא ב"ה הסבה לחכמתו ולמנהגיו הטובים. והבן:

Window 11

(תהלים קיט, צח) "מאויבי תחכמני מצותיך כי לעולם היא לי". פירוש, תחלה אמר (קיט, צז) "מה אהבתי תורתך, כל היום היא שיחתי". הודיע כי הוא אוהב חכמה והוגה תמיד בחֻקוֹתיה. וזהו האסיפה והתלמוד. אחר כן אמר "מאויבי תחכמני מצותיך". כלומר אע"פי שנמצאו באויבי תופסי התורה ויודעי חֻקוֹתיה כמו דואג ואחיתופל שאמרו קדמונינו ז"ל (סנהדרין קו, ב) "שלש מאות בעיי בעי דואג ואחיתופל במגדל הפורח באויר". ואמרו (אבות, ו) שהיה אחיתופל רבו של דוד. הנה במעשה אני גדול מכולם, כי אני נוהג בחכמה תמיד; והם נלוזים במעשיהן. והטעם לפי שנדבקה החכמה בלבי תמיד, ונעשה לבי לב חכם נוהג בחכמה. כדרך (משלי יט, כ) "למען תחכם באחריתך". ועל זה אמר שמצותיך סבה שאחכם במנהגיהן יותר מכל אויבי, לפי ש"לעולם היא לי". ואין דרכם נסתר עוד מנגד עיני לבי, כי נעשה בי דרך החכמה לטבע קיים. ולפי שמצווֹת התורה היו סבה למנהגיו הטובים, אמר "תחכמני" מבנין הכבד. והוא ענין נכבד. כדרך שאמרו (אבות, ד) "מצוה גוררת מצוה". והאדם ימצא עצמו נעזר במנהגיו כשחפץ לקיים מצות השם ב"ה והנה הם סבה למנהגי האדם הטובים, והבן. והנה השלמנו לבאר הנמצאים בבנין הכבד שיעדנו עליו:
ופעם אחד מצאנהו כתוב בבנין הכבד הנוסף. (תהלים יט, ט) "עדות יי' נאמנה מחכימת פתי". דע כי תואר "פתי" הנאמר בלשון הקדש על הנפתה בעצמו והוא דומה לְיָשֵׁן. כי לא הקיצוֹ מחשבותיו לחשוב מחשבות נשגבות. ואם ידברו אליו דברי חכמה הם רחוקים מדעתו. וצריך תחלה שיעיר החכם מחשבות הפתי במאמרים ברורים נכבדים לא יוכל לסַכלם ולהרחיקם, ואז יעור משנתו וע"י כן יכין לבו לקבל דברי חכמה. כי אין הפתי "כסיל". אך הוא נעדר המחשבות המעירות את הלב לחכמה ולדברים עליונים. ולכן אמר בתחלת ספר משלי (משלי א, ד) "לתת לפתאים ערמה". ומלת "ערמה" על יקיצת המחשבות כמו שרמזנו למעלה (חדר ט' חלון ז'). ויתבאר בספר "מעין גנים" בראיות ברורות. ושם "עדות" הם החלק מן התורה הנטוע בשקול דעת כל אדם. כמו (שמות כא, כט) "והועד בבעליו" שמבורר לו. וגם זה יתבאר במקומו. ומלת "נאמנה" על דבר אמת-הגמור המקובל בהכרח מכל אדם השומעו. והנה הפתי כשיקרא בתורה חלק העדות והדברים המבוררים בשקול דעתו, אז יעיר משנת פתיותו, ויהיו העדות הנאמנה לו סבה שילמד גם בחכמה הכתובה בתורה. ולִמוד החכמה יהיה סבה שיחכם באחריתו, כדרך (משלי יט, כ) "שמע עצה וקבל מוסר, למען תחכם באחריתך", ומבואר למעלה. וכמו שאמרו (קידושין מ, ב) "גדול תלמוד שמביא לידי מעשה". ועל זה אמר "עדות ה'" הכתובה בתורה "נאמנה" מאד. ולכן היא מחכימת גם הפתי. כי העדות סבה ללמוד החכמה; וקבלת החכמה סבה שינהג בחכמה. ולפי שהוא ענין שלישי, כי העדות סבה לתלמוד, והתלמוד סבה למעשה; הזכיר הבנין הכבד הנוסף. והבן:

Window 12

<b>הכלל הרביעי.</b> לא יתכן הנחת שרש "חכם" בבנין התפעל, והטעם נגלה לכל מבין. כי בהיות הוראת ההתפעל על הפועל ומקבל כאחד, וכבר אמרנו שהחכמה איננה נודעת לאדם מנפשו. והיא צריכה להאסף מחוץ אל כח החכמה שבנפש, איך יצדק לומר "התחכמתי" או "אתחכם". שענינו שהוא הפועל והמקבל? וזה שקר, כי הוא מקבל ואיננו פועל החכמה, כי לא המציאה מלבו. ואם תאמר ההתפעל על הלומד חכמה מן התורה ומספרי החכמים בעצמו, ואינו מקבל מרב, והיה הוא הפועל לעצמו; מכל מקום לא המציאה מלבו, ולא יונח על זה ההתפעל. אבל יאמר "למדתי חכמה". וגם בשרש "למד" לא תמצא ההתפעל בכל המקרא מטעם זה. כי די אם יאמר "למדתי", המורה היותו הלומד והמתלמד. ואם למד מרב או מספרים, הכל אחד, ומה בזה? ואם ירצה להודיע זה, נכתב אצלו "למדתי מספר פלוני" או "מאיש פלוני". ואם תניחהו על מי שקבל חכמה מפי סופרים וספרים, והוא ברוחב לבו מוסיף על תלמודו, ומוציא דבר חכמה מחכמה, ואז [בנין] "התפעל" כי המציא מלבו לעצמו, אין זה תחת סוג החכמה ולא יפול עוד עליו לשון "חכמה" אע"פ שהמציא דבר-חכמה, אלא הוא תחת סוג ההשכלה וההבנה. כמו שיתבאר בספר "מעין גנים" בעז"ה. ויאמר "פלוני הבין זה". וכל זה אם תניח הבנין על מזמת החכמה ותלמודה. אבל כפי האמת שיסדנו בכלל הי"ב, כל בניני החכמה על התושיה<sup class="footnote-marker">1</sup><i class="footnote">בעניני מעשה</i> וההנהגה בחכמה, לא יתכן ההתפעל בשום אופן כי אם הכונה שהוא נוהג בחכמה לעצמו. על דרך משל שלבש תפלין ועסק בתורה, שהוא הפועל והמקבל. כדרך (משלי ט, יב) "אם חכמת חכמת לך". מה צורך לבנותו בהתפעל? והוא מובן כן בהיותו בנוי בקל. וכשיאמר "חכמתי" נדע שפעל חכמה לעצמו. כמו (קהלת ז, כג) "אמרתי אֶחְכָּמָה".
כי כלל גדול תדע בדקדוק הלשון הקדוש הזה שלא הונח ההתפעל על הפועל והמקבל זולתי בהיות באותו ענין פועל בלי מקבל. ואז ירמזו על הפועל והמקבל כאחד בלשון התפעל. כי הקל יורה להיפך בעמדו לבדו. על דרך משל (שופטים כ, טו) "ויתפקדו בני בנימין", מורה שהן פקדו את עצמן לדעת כמה הם. ואם היה כתוב "וַיִפָּקְדוּ בני בנימן", היה מורה שהם פקדו אנשים אחרים שלא נזכרו בכתוב מי היו. וזה סותר כונת הכתוב, וכן כל כיוצא בזה. אבל במקומות שבנין הקל עצמו מורה על הפעולה והקבלה כאחת, לא תמצא שהשתמשו בבנין ההתפעל. כמו "חכם הבין השכיל", כשהם נכתבים על הנוהג בחכמה באמת ועל המבין באמת, לא נזכרו בשום מקום בהתפעל. כי בהיותם בבנין הקל או בבנין הכבד והנוסף ג"כ אין לטעות, וכמו שיתבאר במקומו בעז"ה. ואם תאמר שיונח בהתפעל על ההתאמצות שהכריח טבע יצר הלב המצייר להיפך שינהג בחכמה, שעל כיוצא בזה יונח ההתפעל, בעבור ההתגברות הפנימי כמו (בראשית יז, א) "התהלך לפני". כי מלבד ההתפעל ידענו שכל הולך בחכמה התגבר על ציוריו הרעים, כי מבלעדי זה אי אפשר כמבואר בבית הראשון. ואם בעבור עשותו סייגים לנפשו שתלך בחכמה כמו הצומות והנדרים, אין זה תחת סוג החכמה, אבל יונח בלשון "מוסר", כמו שיתבאר בספר "מעין גנים" בעז"ה. ובעבור שאי אפשר הנחת שרש זה בלשון התפעל בדרך אמת, הנה כשתניחהו בו יהיה מורה להיפך. והכונה כשתאמר "פלוני מתחכם" תורֶה המלה שהוא נוהג ברֶשע וכסל או בשטות, הפוך מדרך החכמה. כלומר בעיניו נוהג בחכמה, ומעשיו רֶשע וכסל, או מעשיו שטות והבל. והראשון כדרך "החכם בעיניו". והשני כדרך בעלי הדמיונות, כי על ההוראה הזאת יורה ג"כ ההתפעל. כמו (משלי יג, ו) "יש מתעשר ואין כל, מתרושש והון רב". וכן "מתחכם" ומעשהו נגד החכמה. או שהוא מעדיף על החכמה בדרך שטות ודמיון, לא בארח בינה והשכל. על דרך משל הנדיבות ממדת החכמה, ויש קצב אל הפזור והנדיבות. והקצב בחכמה. כי בתורה נכתבו התרומות והמעשרות והמתנות לעניים. וקבלו קדמונינו ז"ל (כתובות סז, ב) שהמבזבז יותר מן הקצוב, אל יבזבז יותר מחומש נכסיו. והמפזר כל ממונו לעניים אין זה חכם, אבל "מתחכם". והנה הראשון רשע, והשני שוטה:

Window 13

שתי פעמים מצינו בכתבי הקדש לשון "חכמה" מונח בבנין התפעל. האחד על המתחכם ברשע ובכסל. והשני על המתחכם בשטות ובדמיון. ואלו הן:
(שמות י, א) "הבה נתחכמה לו פן ירבה". ידוע כי פרעה ויועציו וחרטומיו היו מִכַּת ה"חכמים בעיניהם", עד שאמר (שם ח, ב) "מי יי' אשר אשמע בקולו?" ואין כפירה עצומה מזאת; והיו בוזי חכמה וצדק. והנה עצתם שיעצו על ישראל היה בתכלית הרשע והכסל. כי הם גרו בארצם והיו תושבים ביניהם. כמו שנאמר (בראשית מז, כז) "ויאחזו בה", והכל ברצון פרעה ושריו. ואח"כ התנכלו עליהם על לא-חמס בכפם, ונהגו עמהם כמו עם עבדים נמכרים להם לעבודה; לחצום וענו אותם בפרך. וכל המנהגים המתועבים האלו תֵּאַרוּ בשם "מנהגים של חכמה", לפי שציורי רשעתם הפנימיים גזרו כן. וכח הבינה והשכל שבהם עבדים משרתים למלאות חפצם הרע. וכדברי הכלל הי"ח. ולכן דִמוּ כי מעשיהם בחכמה כדרך ה"חכמים בעיניהם" המאמינים כי טבע הנפש שהיא בעלת החכמה שאינה צריכה לְהִוָסֵר. ועל זה הקדימה התורה לכל הספור "הבה נתחכמה לו". להורות שלדעתם גזרו בחכמה מה שגזרו. ובאמת היה רֶשע וכסל שאין כמוהו. ולכן נכתב ב"התפעל" בעבור שחקקו חקים הסותרים דרכי החכמה. והוא כמו הקדמה נפלאה לכל הנכתב אחרי כן מחוזק לב פרעה חרטומיו וחכמיו, ושהיו מכחישים בה' ובנפלאותיו. לא לקחו מוסר ולא יראו את ה'. שכל זה נמשך בעבור היותם "חכמים בעיניהם ונבונים נגד פניהם". ולכן נפרע השם ב"ה מהן באותות ובמופתים נוראים נפלאים, הכל למעלה מן הטבע כי כן דרך ה' עם הכת הזאת, ובארנו מקצת הדברים למעלה (חדר י"ב חלון י"ד) ובחדושינו לספר "חכמת שלמה" שהעתקנו, כתבנו ענינים נכבדים בדרוש זה.<sup class="footnote-marker">1</sup><i class="footnote">חכמת שלמה, פרשה יב פסקא יז (עמ' 186-192), והזכיר גם בקצרה פרשה י פסקא ח (עמ' 145); פרשה יא, פסקא ו (עמ' 159)</i> תראינה עיניך, ותעלוזנה כליותיך. ואני תמה על רבינו משה [רמב"ם] זצ"ל שהביא ראיה מפסוק זה שנופל לשון חכמה על הערמה והתחבולה הרעה. והיה לו להבדיל בין "נחכמה" ובין "נתחכמה" שהוא בהתפעל. ולא נכתב כן בשאר המקומות זולתי בכתוב זה. וַיִּוָתֵר הוא לבדו, ועמו השני המתבאר בחלון הסמוך, ושתיהן על המנהגים כדרך כל בניני שרש חכם. כי פרעה ושריו נועצו כדת מה לעשות בישראל, ואיך ינהגו עמהם. והסכימו שֶׁיֵעָשׂוּ עבדים בערים ובשדות. ואינני מוצא בענין זה תחבולות וערמות. זולתי מנהגי רשעים ו[מנהגי] "חכמים בעיניהם":

Window 14

(קהלת ז, טז) אל תהי צדיק הרבה ואל תתחכם יותר למה תשומם?". זה נאמר על המעדיף בחכמה בשטות ובדמיון, כדרך שבארנו מעין הנדיבות וכן כל כיוצא בזה. כמו במדת הקדושה שהיא החכמה. וראוי לחכם שיקדש עצמו במותר לו, ולא יהיה זולל וסובא או אוכל תמיד המעדנים והממתקים אפילו המותרים לו. כי תהיינה מחשבותיו רמות ונשגבות על התענוגים האלו, וכמו שבארנו בבית הראשון (חדר י' חלון ו'). ומי שאומר "אפרוש עצמי מן הבשר והיין מכל וכל". או אומר שילבש הצמר והשק הקשה המנוולים הגוף והמצערים אותו, אין זה חכם אלא "מתחכם". ואמרו קדמונינו ז"ל (תענית יא, א) "נקרא חוטא". ולמדו כן מן הכתוב אצל הנזיר שצִעֵר עצמו מן היין. ונאמר (במדבר ו, יא) "וכפר עליו מאשר חטא על הנפש". ודנו בקל וחומר למי שמצער עצמו בכל דבר ודבר. ולא נעלם זה מהרמב"ם ז"ל כי הביאו בהלכותיו. וכן לענין הצדק. מי שמדקדק במדת הצדק יותר מדאי ומפריז על המדה. כגון שמקבל מחברו מעות, והיתה הפרוטה עודפת, ורץ אחריו עשרים מילין להחזירו, כבר יצא מגדר מדת הצדק והוא משתומם בדעתו. כי לכל צדק ולכל חכמה יש תכונה וקצב נאות. ואצל הצדק אמר "אל תהי צדיק הרבה". ולא אמר "אל תצטדק". כי יתכן ההתפעל בשרש זה על המצדיק עצמו ומתנצל נגד רעהו, כמו (בראשית מד, טז) "מה נדבר ומה נצטדק". וכן ראוי לעשות. לכן אמר "אל תהי צדיק הרבה" כלומר יותר מדאי.
ועל החכמה אמר "ואל תתחכם יותר". כי ההתפעל יורה שאיננו נוהג בחכמה, אבל בשטות, ובאחריתו ישתומם בדעתו כי יָצָא מגדר החכמה והדעת. ומלת "יותר" כמו (קהלת יב, יב) "ויותר מהמה בני הזהר" ובארנוהו למעלה (חדר ג' חלון י'). והראב"ע זצ"ל פירוש "אם התפללת מן הבקר עד הערב ותתענה והדומים להם, תשומם. והענין, תסור מדרך היישוב. וכמו שיעשו הרומיטי בארץ אדום<sup class="footnote-marker">1</sup><i class="footnote">הנזירים הנוצרים שבעיר רומי</i> וישמעאל, וכן אם בקשת להתחכם יותר מדאי". ע"כ. ולכן לא אמר "אל תהיה חכם יותר" או "אל תחכם יותר", כי כל שהוא חכמה טובה מאד מאד. ובכתוב השני אמר (שם ז, יז) "אל תרשע הרבה, ואל תהי סכל. למה תמות בלא עתך?" לא אמר "אל תהי רשע הרבה" כמו צדיק שנזכר בכתוב הראשון. כי כל המתואר "רשע" רע ומר, ואפילו אינו "הרבה". ומלת "תרשע" על מעשים ברֶשע וכל אדם מרשיע מעט. ולכן "אל תרשע הרבה". וכן לא אמר "אל תהי סכל הרבה". כי כל המתואר "סכל" רע. וכמו שתבין ממה שבארנו בבית הראשון (חדר ו' חלון י"ג) מענין הנחת התוארים שהן על הציורים המושלים בלב. ובכתוב הראשון לא אמר "אל תצדק הרבה". כי מעשה הצדק הרַבִּים טובים. לכן אמר "אל תהי צדיק הרבה". כלומר בהיותך צדיק אל תחשוב להרבות תמיד בדקדוקי הצדק על דרך שבארנו כי לא חפץ ה' בזה. וכן לענין החכמה, בהיותך חכם אל "תתחכם" מדעתך. ובזה השלמנו מה שיעדנו עליו למעלה:
וַתֵּכֶל עבודת הבית הזה והנה מלאכתו שלמה. כי לא חסרנו גם לשון אחד מלשונות של חכמה הכתובים בספרי הקודש שלא הבאנוהו ובארנוהו כפי קוצר דעתנו. כולם נקבצו באו בחדריו ובחלונותיו. <b>וקצרנו בכל יכלתנו.</b> כי עוד יש מלין לדבר בענין זה. ויתבארו קצתן בבית השלישי בעז"ה. וקצתן בספר "מעין גנים" כי דברי הספרים האלו קרובים זה אל זה בעניניהן. והנני נותן הודאה לשמו הגדול ית' אשר שָׂם חלקי מאוהבי תורתו, ואשר חנני ברחמיו וברוב חסדיו להשלים גם דברי הבית השני הזה. הוא ברחמיו יחנני להוציא לאור גם דברי הבית השלישי. (תהלים צ, יז) "ויהי נועם אדני אלהינו עלינו ומעשה ידינו כוננה עלינו ומעשה ידינו כוננהו". (תהלים קו, מח) "וברוך ה' אלהי ישראל מן העולם ועד העולם". אמן ואמן:
תם בזה חלק שני מ"גן נעול" מהנדפס
מכאן ואילך חלק ג', המועתק מכתב-יד וטרם נדפס עד כה

בית שלישי



Chamber 1



Window 1

<small>הבית השלישי<sup class="footnote-marker">2</sup><i class="footnote">בכתב יד כתוב כאן "הבית השני" והוא ט"ס. כנראה התחיל רבינו בכתיבת חלק זה כאשר טרם סיים "הבית הראשון" של "גן נעול" וחשב אז לתומו שחלק זה יהיה "בית שני". וכאשר נסתעפו כתביו והגיעו עד כדי שני כרכים, שני בתים של "גן נעול", בעל כרחו נהיה חלק זה "בית שלישי". ורבינו עצמו הזכיר כמה פעמים בספרו (בבית ראשון של "גן נעול", חדר ב, תחילת חלון ז', וסוף חלון ח') (וכן בספר "מגדל הלבנון", פרק שלישי, סוף סעיף י"ג) כי דן בהרחבה בנושא "יעץ" ו"חשב" בבית השלישי.</i> [נוסח א] ובו יתבאר שרש "יעץ" בכל פרטיו. שם התואר יועץ. ושם דבר עצה. וכל בניניו וגזרותיו. וכן יתבאר בו שרש "חשב" בכל פרטיו. שם דבר "מחשבה". ושם דבר "חשבון". ושם "חשב". וכל בניניו וכל גזרותיו. גם יתבאר בו שם דבר "תושיה" בכל פרטיו. וגם יתבאר בו שרש "חרש" במקום שנופל על חרישת הלב.<br>החדר הראשון ובו עשרים ושתים חלונות יבאר מה ענין העצה בנפש. על מה הונח לשון "עצה". העצה מקורה מכח-העצה, לא מכח הבינה והדעת במופתיהן. יונח תמיד בבנין הקל לא בבנין כבד<sup class="footnote-marker">3</sup><i class="footnote">פיעל</i> והנוסף<sup class="footnote-marker">4</sup><i class="footnote">התפעל</i>. יונח בבנין נפעל לשון "עצה" סמוך אל השם לבד בבנין הקל. במה יבדלו הוראת הקל. והנפעל בלשון "עצה". והנה יניח על כל זה כ"א כללים.</small><br>[ראה מקביל לכאן, נוסח ב חדר א חלון א]
חפשתי בספרי הקדמונים ז"ל ולא מצאתי שדברו על שם "עץ" ושם דבר "עצה" ותאר "יועץ" ובניניו וגזרותיו דבר קטן או גדול. וכן לא מצאתי במכתביהם דבר על שרש "חשב", שמותיו בניניו וגזרותיו. על מה הנחת כל שרש מאלו השני שרשים ומה ענינן, ואיך הם נבנים בבניניהן. ובמה יבדלו לעומת שתי השרשים האלו הקרובים להם, ומדוע השתמשו כתבי הקדש פעם בלשונות של "עצה" ופעם בלשונות של "מחשבה", מי הם מְלַאי תאריהן. ועל איזו דרך קבוע עניניהן בנפש האדם. ושאר פרטים רבים וחקירות עמוקות הנופלות על תעלומות שני השרשים האלו. וידעתי כי אם נדע על מה הנחת שרש "יעץ", שוב נדע שהנחתו על בירור דברים, לבחור הנאות והבלתי-נאות, לקחת עצה מה ראוי ומה טוב, ומה רע. ויחשוב<sup class="footnote-marker">1</sup><i class="footnote">האדם שלא חשב לעומק</i> כי הגיע בזה אל תכלית אור מליצות השרש הזה. וכן אם ישאל על הנחת שרש "חשב" ויענה שהוא על כלל המחשבות שהאדם חושב בדבר מן הדברים, ויספיק לו מענהו זה ויחשוב כי השיג סוף הכונה. ואתה תראה מדברי הבית הזה כמה מן ההצעות והקבלות המדעיות שיצטרך האדם ומהם יבין פשט המליצות הסתומות הכתובות בספרי הקדש המזכירים לשונות שני השרשים האלו. ואז יתבאר לך כי תשובות הנמהר היו על צד ההעברה<sup class="footnote-marker">2</sup><i class="footnote">באופן שטחי בלי עיון</i> וכפי העולה על רוח, לא כפי מה שהענינים עומדים עליו באמת. ועל כן הנני בא בעזרת השם ב"ה ליסד בחדר זה כללים אמתיים ומספיקים לבאר תוכן הוראת שרש "יעץ". ואחר כן אבוא בעז"ה ליסד כללים מספיקים לבאר תוכן הוראת שרש "חשב" וההבדלים העצמיים שבין שתי לשונות השרשים האלה. ומתוך כך נעמוד על אמתת פשטי הכתובים המשמשים פעם בלשונות של שרש "יעץ" ופעם בלשונות של שרש "חשב", וכל כיוצא בזה. וזה החלי לעשות. ומן השם ב"ה אבקש עזר, כי אין עמי מתחזק על אלה.<sup class="footnote-marker">3</sup><i class="footnote">מליצה ע"פ דניאל י, כא</i>

Window 2

[ראה מקביל לכאן, נוסח ב חדר א חלון ב]
<b>הכלל הראשון.</b> כל הנחת לשון "עצה, ו"יועץ" ובניניהן על ההסכמה המוחלטת שיסכים האדם לעשות מעשה על פי הסכמתו זאת. וכשיעשה המעשה כפי הסכמתו אז תתואר ההסכמה בשם "עצה", והמשיב אותה בתאר "יועץ". ואם לא בא הדבר לידי מעשה, לא יתכן לתאר ההסכמה בלשון "עצה", אעפ"י שבעל הנפש מסכים שיעשה כך וכך, כי כשיבא המעשה לידו אולי ינחם לעשות, יֵרַךְ לבבו להשען על מה שהסכים. ואם לא יעשה כהסכמתו ונתבאר מאחרית דבר שלא לקח עצה, כי זה יסוד גדול בחכמת הנפש, שלפעמים תעלה מחשבה על לב האדם לעשות דבר בענין מן העניינים ובעל הנפש מאמין בעצמו שיעשה המעשה, וכשיבוא הדבר לידו לא ימלאנו לבו לעשותו, ויטיל אז ספקות וערעורים על מה שהיתה קבועה עד הנה בנפשו, ויתעוררו תהפוכות בנפשו גם דחיות גדולות לדחות מה שהיה חזק בלבו תמיד. ומעין זה הם הנסיונות אשר יתנסה בהן. כי הוא חושב בעצמו שאם יבא דבר פלוני לידו בנסיון, לפי שמוסכם בלבו לעשות או לא לעשות, וכשיקרה הנסיון אליו ולא יעשה מה שהסכים עליו במחשבתו לעשותו, או יעשה מה שהסכים עליו במחשבתו שלא יעשנה. ולכן על כל זה וכיוצא בזה לא יפול לשון "עצה" בלשון הקדש לפי שאין לשון "עצה" נופל אלא על ההסכמה הגמורה שיעשה המסכים מעשה כפי הסכמתו. ועל זה אמרו קדמונינו ז"ל "מחשבה [רעה] אין הקב"ה מצרפה למעשה" (עיין קידושין לט ע"ב). כי לפניו ב"ה גלוי כי זה התאב לדבר עבירה עצמה ורוצה לעשותה, אינו מסכים בהחלט. וכשיבוא מעשה לידו יֵרַךְ לבבו ויירא ויפחד ויתנחם ממה שהסכים, וזה נוהג הרבה בזרע הסגולה. כי בסתר נפשותיהם השתרשו דרכי הבושת ויראת אלהים ופחד מוּסָרָיו, ואלה יתגלו בעת המעשה וְיִרֶף ממה שהסכים עליו, והתברר שלא הסכים בהחלט.

Window 3

[ראה מקביל לכאן, נוסח ב חדר א חלון ב]
<b>הכלל השני.</b> לפי שכל לשון "עצה" על ההסכמה החזקה שיעשה המסכים מעשה על פיה. לכן לא יתכן להניחה על ההסכמות שיסכים האדם בלבו בענינים שאין בהן מעשה במציאות, והם כלל הדעות השכליות והמדעיות. כי כשיבחר הצודק והבלתי צודק בשכלו בבינתו ובדעתו, גם אם ימצא המופת<sup class="footnote-marker">1</sup><i class="footnote">ההוכחה ההגיונית</i> הישר על דבר מהן והוא מסכים בהחלט שכך הוא, לא יתבאר הסכמתו בלשון "עצה", לפי שאין בענין ההוא מעשה בפעל נמשך מן ההסכמה. על דרך משל כשיחקור האדם על תבנית הארץ אם היא עגולה או מרובעת או משולשת, ויתן המופת שהיא כך ויסכים בלבו הסכמה החלטית שכך היא תבניתה; לא יפול על הסכמתו לשון "עצה", כי אין מעשה יוצא מהסכמתו זאת. וכך בכל חקירה במהלכי המאורות והגלגלים וכן בהשגת האמתיות העליונות בדעות ובאמונות, וכל הענינים הנתלים במחשבת הלב בלי פעולה ומעשה, לא יפול על דבר מהן לשון "עצה" אלא לשון "בינה, ידיעה, שכל, מחשבה או מזימה", כמו שיתבאר כל אחד מאלו הלשונות במקומו. ואין גם פסוק אחד שנזכר בו לשון "עצה" יוצא מן הכללים האלו כי תראה שכולן נכתבו על ההסכמות שנמשכו מהן המעשים בפועל, ואין הנחת אחד מהן על הסכמת הלב שלא בשעת מעשה או על ההסכמה ההחלטית במושכלות ובאמונות.

Window 4

[ראה מקביל לכאן, נוסח ב חדר א חלון ג]
<b>הכלל השלישי.</b> יתכן להניח לשון "עצה" על המסכים בהחלט, אעפ"י שלא השלים המעשה כפי עצתו אם נאנס מלהשלימה, כי לפי שהוא עודנו עומד בתקפו לעשות ולגמור המעשה שהסכים עליו ולא נמנע רק מזולתו. יפה יתואר הסכמתו בתאר "עצה" שהסכים בהסכמה חזקה שהיה נמשך ממנה לולי כי זולתו מְנָעוֹ מהשלים מעשהו. ומסוג זה הן ההסכמות שהסכימו הרשעים להרשיע הבריות ועל הרוב הסכמתם חזקה, ואם<sup class="footnote-marker">1</sup><i class="footnote">למרות</i> המעשה לא ימשך ממנה. כי השם ב"ה ימנע מרשעים אורם<sup class="footnote-marker">2</sup><i class="footnote">איוב לח, טו</i> ולא יצליח חפצם בידם. והנה הם מנועים מהשלים המעשה ע"פ הסכמתם, ולולי כן היו עושים; ולכן יתואר הסכמתם בלשון "עצה" בכתבי הקדש.<sup class="footnote-marker">3</sup><i class="footnote">העצה אשר יעץ אחיתופל (שמואל ב יז, ז)</i> ואעפ"י שעדיין לא התחילו במעשה, שלא היו מתנחמים ושבים מהסכמתם כדרך שבארנו. הנה השם ב"ה מבין יצר המחשבות ויודע כי לולי מנעו [אותם] מעשות הנבָלה היו באים לידי מעשה, ומטעם זה יתואר בספרי הקדש הסכמתם בתאר "עצה", והבן.

Window 5

[ראה מקביל לכאן, נוסח ב חדר א חלון ג]
<b>הכלל הרביעי.</b> לא יתכן להניח לשון "עצה" על ההסכמה ההחלטית זולתי כשהסכים במשפט השכל בין דרכים רבים ואופנים שונים בלבו. והיו אלו הדרכים והאופנים סותרים אלו את אלו. והיה נבוך בעניניהן ולא ידע כדת מה לעשות; וכשהסכים לאחת מהן הסכמה חזקה ועשה כהסכמתו יתואר בלשון "עצה". אבל אשר לא בא הענין כלל במשפט השכל, כי לא עלו בלבו דרכים שונים ואופנים באותו הענין ולא היה נבוך כלל, אבל מי שנתן לבו על הדבר נדמה לו שכן נכון לעשות והסכים הסכמה גמורה וגם עשה כהסכמתו אין בו לשון "עצה". ואתן לך משל. כשיעשה ראובן רעה לשמעון, וחרה לו לשמעון ולא ידע כדת מה לעשות, כי דרכים רבים פתוחים לפניו, אם להנקם ממנו ולשלם לו כרעתו. הדרך השני למחול לו הרעה. הדרך השלישי להחריש עד עת אחר ולנטור שנאה עליו בלב, וכיוצא בזה. דרך אחד סותר לדרך האחר, והוא נבוך באיזו מהן יבחר. ושוקל בשכלו ובדעתו כל דרך ודרך ומוצא בכל אחד ענין טוב וענין רע. אם יבחר באחד מן הדרכים ויעשה כהסכמתו, תתואר ההסכמה בתואר "עצה". אבל אם בקבלו הרעה מראובן ימלא לבו קצף וחמתו בערה בו להנקם ממנו ועשה כן, אעפ"י שהסכים הסכמה חזקה שנמשכה ממנה המעשה, לא יתואר בתאר "עצה" לפי שדרך הנקמה זו גמל בלבו ולא עמד דרך אחר כנגדו, ולא היה נבוך בדעתו כדת מה לעשות, ולא שפט עליהן תחלה במשפט השכל. ולכן כל "עצה" בכתבי הקדש הוא על ענין הסכמה אחר משפט השכל, ודע זה, ועוד יתבאר בעז"ה.

Window 6

[ראה מקביל לכאן, נוסח ב חדר א חלון ג]
<b>הכלל החמישי.</b> כל עצה מקורה מכח-העצה הנטועה בנפש, ולא מכח השכל והבינה והדעת. והכונה בזה כשהאדם מסכים לדרך ידוע, לא היתה ההסכמה ההחלטית מעוצם כח השכל והבינה שבו שמצאו הדרך הזה נכון וישר לעשות כפי הציור בנפש.<sup class="footnote-marker">1</sup><i class="footnote">רבנו מתכוין לומר שאם האדם לא שקל ובחן כמה דרכי פעולה שלפניו, כדי לבחור באחד מהם, אין זה נקרא "משפט השכל"</i> כי אם תצויר שֶׁתִּוָלֵד ההסכמה ההחלטית מעוצם השכל והבינה המשקיפים על הענין שהוא נועץ על פי חקירות ושקול הדעת ועל פיו בוחר ומסכים, אתה טועה בציורך זה. כי בהיות שכבר בארנו שאין הנחת לשון "עצה" אלא על ההסכמה שהיא אחר משפט השכל השוקל על הדרכים הרבים שנגלו כולם, שכל אחד מהן הפוך מהאחר. ואתה יודע שאין בכח שֵׂכֶל האדם ובינתו להקיף את כל חלקי הדרכים הרבים שהן בכל דבר ודבר. ולשקול בפלס ישר כל פרט ופרט טוב ורע שיש בכל דרך ודרך, ולמאוס ברע ובחור בטוב, ולדחות כל צדדי הכזב ולאהוב הנכונה והאמת, [כי רק] אז תוכל לומר כי המשפט מסור לשכל האנושי ולבינתו. רק בזה יתבאר כל הענין וכל פרטיו, ושהופיע אורו עליהן. והפרטים הרבים נשכחים מן הלב בעת שהוא נועץ על הדבר. ואם תזכור מה שבארנו בבית הראשון (חדר ב) שאין על דרכי החכמה מופתי הבינה והשכל, לפי שבכל אחד מהן דבר והיפוכו, ידעת שאין בכח השכל האנושי ובינתו לחקוק חֻקי חכמה באמת ובברור. ותבין מדברינו כי העצה על הדבר שצריך [שיהיו לפניו] הפוכים זה מזה, ואין בכח השכל והבינה להסכים עליה בהחלט ולגזור ההסכמה הנכונה במופת ישר ובדעת ברורה. וישאר האדם תמיד נבוך בלבו ויתחדשו לו ערעורים ובטולים על הסכמתו. ואיך יבטח על עצתו בענין מן הענינים ויעשה כעצתו? פן יהיה לו אחר כן לצור מכשול. אך צריך לומר כשיועץ על דבר שהוא מכלל המנהגים, כדברי המשל שהזכרנו למעלה, כי כל זה הוא לפי החכמה שאין בכח האדם לחוקק ולהסכים על דבר מהן מדעתו.<sup class="footnote-marker">2</sup><i class="footnote">רבנו חותר ללמד שרק ע"פ עצת התורה, וחוקי התורה, ידע האדם במה לבחור</i> אבל אם נועץ על ענין מענינים שלו במשא ומתנו, לאיזו מקום יוליך סחורותיו, ולאיזו מקום יסע למוכרם, כמה מכל מין יקנה וכמה ימכור וכיוצא בזה שיש דרכים שונים והפוכים ממנו, איך ישען על משפט שכלו, כי מלבד שאי אפשר לשכל להקיף כל חלקי המבוקש ולשפוט בהם המקרים והתמורות לרגע תחת השמש המהפכים טוב לרע ורע לטוב, ועליהן לא יוכל השכל לשפוט בהיותן נעלמים מהם טרם תבאנה, כמו שנבאר בעז"ה בספר "מעין גנים". אבל האמת כי השם ב"ה נטע בנפש האדם [יכולת] הסכמותיו בהחלט והוא כח-העצה הנטועה בנו. ומעשה הכח הזה נפלא מאד. לא תצוייר ענינה בתחלת העיון. ולא ידע אנוש [ערכה]. והוא שכל ענין הבא לפנינו, ולא נדע משפט הדבר וכיצד נתנהג בו, כי יעלו מחשבות רבות על לבבנו, כל אחת סותרת האחרת ונעמוד נבוכים. ונשכיל ונבין בכל הדרכים, ותהיינה תחבולות רבות מתהפכים בלבבות, ובכולם לא נמלט ממבוכתינו, לפי שאין בכח [חכמתנו] ושכלנו לגזור על ההסכמה הישרה במופת הדעת. פתאום נמצא בקרבנו הסכמה מוחלטת וּגְזֵרָה גמורה על דרך אחד מכל הדברים הרבים שנצטיירו לעיני לבנו, והיה זה בכח-העצה הנטועה בנפש, כי הוא המסכים לעשות מעשה בדרך ידוע. והכח הזה יתמכהו לעשות מעשהו שהסכים עליו, לא תרפינה ידיו ולא ירך לבבו. אעפ"י כי לבו ידע שאפשר להסכים הסכמה לרע לו. הנה יתחזק בהם בהסכמתו ויעשה מעשהו בגבורת הלב. ותבין כי הכח הזה סגולה גדולה בנפש האדם. ולולי שהיה נטוע בנו, לא היינו מתחזקים לעשות מעשה גדול או קטן בדרכי העולם.
גם בעניני החכמה שנעלם ממנו המשפט בהן כי לפי שהאדם בעל הציורים רבים, ובעל שכל ובינה יצטיירו בלבו בכל דבר דרכים רבים, ושכלו ובינתו בונים ומרכיבים, מקריבים ומרחיקים בלי מופת ישר. והיה תמיד מתהפך בתחבולותיו ולא היה נשען על דרך מן הדרכים מדאגה פן יסכים ברעה. והכח הזה ר"ל כח-העצה הוא הממלטו ממבוכתו ומטה לבו להסכים בדרך ידוע. הָבֵן הכלל הזה היטב.

Window 7

[ראה מקביל לכאן, נוסח ב חדר א חלון ד]
<b>הכלל הששי.</b> כח-העצה אינו נטוע בנפש שאר בעלי-החיים, והטעם נקל להבין. כי כבר בארנו בבית הראשון<sup class="footnote-marker">1</sup><i class="footnote">של ספר "גן נעול", בית ראשון, חדר ראשון, חלון ראשון</i> שמנהגי הבהמות הם בהכרח ואין בהם הכחות והפוכי הכחות. גם אין בהם כחות השכל והבינה, ולכן אינן צריכין עצה למעשיהם, כי כל מה שיעשו הוא בהסכמה טבעית,<sup class="footnote-marker">2</sup><i class="footnote">אינסטינקט</i> על פי ציור אחד המצטייר בה המכריחה לעשותו כפי הציור הזה, כי אין ציור הפוך ממנו מתגלה בקרבה עד שתצטרך לשפוט ביניהן ולהסכים באיזו דרך תעשה. על דרך משל המחזיק באזני כלב שטבעו שיצטייר בו מדת העזות, יעשה מעשיו כפי מנהגו לנשוך ולנבוח וכיוצא ואין ציור אחר מתגלה בו הפוך ממנו, כמו שנוהג באדם וכמבואר למעלה. ולכן לא תמצא שהניחו כתבי הקדש לשם "עצה" על בעלי-החיים זולתי האדם, וכדרך שבארנו<sup class="footnote-marker">3</sup><i class="footnote">גן נעול, בית ראשון</i> בשרש "חכם" ולשון "חכמה", הבן.

Window 8

[ראה מקביל לכאן, נוסח ב חדר א חלון ד]
<b>הכלל השביעי.</b> כח-העצה אינה נטועה בכל הנפשות. ואין הכוונה שיש נפש אדם במציאות שתחסר כח-העצה כולה. כי כבר בארנו שכל נפשות בני אדם כוללות כחות כל מעשה בראשית ואם תחסר כח אחד ממנה בהחלט לא תתואר עוד בשם "נפש". אך הענין נוהג בכח זה כמו בכח השכל והבינה שנבדלין בהן הנפשות בין רוב למעט, כמבואר בבית ראשון. וכן הוא בכח-העצה נבדלים כח הנפשות בין רב למעט, ויש נפש נטוע בה כח-העצה במשקל גדול. ויש נפש אחרת שכח-העצה חלושה בקרבה. וכמו שבארנו בהנחת תואר "שכל, ותאר "בינה" על בבעל השכל במשקל ידוע, ועל בעל הבינה במשקל ידוע, שיהיו ראויין לתוארים הללו. גם בארנו שמשקל הכחות הראשון לתאר מן התוארים אינו נודע זולתי ליוצר הנפשות ב"ה, וכן לנביאים ואנשי הרוח העומדים בסוד השם. כן תאר "איש העצה" באמת לא יונח זולתי על מי שמשקל כח-העצה שבנפשו גדולה בשיעור ידוע. והנה מי שכח-עצתו חלושה, כמעט שאין בכחו להסכים הסכמה החלטית בנפשו לעשות קטן או גדול. גם אם יוכל להיות שיסכים עליו ענין מועט, שאין הבדל רב בין אם יעשה או לא יעשה, יעמוד נבוך ומתהפך במחשבותיו ולא ימצא בנפשו הסכמה גמורה שבארנו למעלה. תבין שאין זה בעבור היות האיש הזה בעל השכל והבינה. אך יוכל להיות שיהיה איש רב השכל והבינה, אבל חסר כח-העצה היועצו עמו או שיבקש עצה מנפשו. וכן יתהפך כל היום בתחבולותיו ובהמצאותיו, רגע בדרך זה ורגע בדרך אחר. וכן יחזור בו מבלי שימצא הסכמה מוחלטת. ויש איש אחר שהוא חלוש השכל והבינה, יסכים לעשות מעשה כי כח-העצה חזק בנפשו. והבן.

Window 9

[ראה מקביל לכאן, נוסח ב חדר א חלון ד]
<b>הכלל השמיני.</b> כל עצה היא בהכרח. ותבין זה מן המבואר בחלק ו' למעלה שהעצה מקורה מכח [הסכמה]<sup class="footnote-marker">1</sup><i class="footnote">כל המלים שמסוגרות בסוגר מרובע, הן לפי ההשערה. כי במקור כת"י לדף זה נפלו כתמי דיו על חלק מהמלים</i> שאין עמם מופתים נאמנים להסכים בהן. ועל כן היא כמו הכרח. ואין הכונה שהאדם [מוכרח] לומר כן, כי האדם מושל על כלל כחותיו ומנהגיו, ואם יחפוץ יעזוב מה שהסכים עליו וישתמר [...]. אבל מה שאנו אומרים שהעצה בהכרח כי תמיד תהיה הסכמת הלב לפי נטיה צְפוּנָה בנפש הבוחרת בדרך ידוע מן הדרכים הרבים שהצטיירו לעיניו. פתאום יסכים בדרך אחד ממה שהצטייר בנפשו. לפי זה יתכן עשרה אנשים [והם כולם] בעלי עצה שיסכימו בדבר אחד [בדרכים] הפוכות זו מזו [ולא לפי] השכל והבינה, כי [זה] אי אפשר כמבואר שם למעלה. ותהיה ההסכמה על פי נטיה בנפש כל אחד. ויסכים כל אחד מהן כפי הדרך המסתעף בנפשו. וכל אחד מהם כמוכרח מנפשו לבחור ולהסכים באופן זה בעבור היות הדרך הזה ערב לנפשו והיא משתוקקת לה. על זה מפורש בנביאים<sup class="footnote-marker">2</sup><i class="footnote">מלכים-א יב, ו-יד</i> כששאל רחבעם עצה מן הזקנים ועצה מן הילדים. יעצו הזקנים שישיב דברים רכים, ויעצו הילדים שישיב דברים קשים. כי בזקנים היו מושלים ציורי החכמה ויעצו בחכמה, כדרך "מענה רך ישיב חמה" (משלי טו, א), "ולשון רכה תשבר גרם" (משלי כה, טו). ובלב הילדים משלו ציורי הסכלות ויעצו בסכלות כדרך "לפני שבר גאון, ולפני כשלון גבה רוח" (משלי טז, יח). וכן [נמצא] היועצים תמיד עצתם כפי נטיה צְפוּנָה בנפשם אם טוב ואם רע, מסכימים עליה בכח-העצה, לפי שאין מקורה מרוח בינה במופת. כי אילו היו הזקנים יכולים לברר טוב עצתם במופתי הדעת לא היה רחבעם עוזב עצתם הטובה כמו שעשה. אבל בהיות השאלה בדרכי המנהגים כפי החכמה שאין עליהם מופתי הדעת, קרה מה שקרה. כי בלב רחבעם מָשְׁלוּ ג"כ ציורי סכלות לפי שעה ולכן שמע לעצת הילדים, כי דרכם ערבה לנפשו, כי מאת השם היתה הסבה כמבואר בכתוב (מל"א יב, טו).

Window 10

[ראה מקביל לכאן, נוסח ב חדר א חלון ה]
<b>הכלל התשיעי.</b> שיתכן לתאר את האדם בעצה לטוב ולרע. ונוכל לומר "פלוני יועץ טוב", "ופלוני יועץ רע". וענין זה נשען על הכלל שבארנו למעלה, שבהיות כל עצה בהכרח הנפש מנטיות צפונות, בהיות בעל כח-העצה בטבעו איש טוב ובנפשו מושלים ציורים טובים, תהיינה מועצותיו כפי דרכיו הטובים, והעושה על פיו ימצא טוב. ואם בעל כח-העצה [הוא] איש רע ובליעל ובנפשו מושלים ציורים רעים, תהיינה מועצותיו כפי דרכיו הרעים, והעושה על פיו יכשל, וכן בכל הדברים. ויתבאר ממה שנדבר עוד [חלון יז] בעז"ה.

Window 11

[ראה מקביל לכאן, נוסח ב חדר א חלון ה]
<b>הכלל העשירי.</b> לא יתכן להניח לשון "עצה" על הסכמה בדבר-מעשה המתברר בחוש או במושכל ראשון הנטוע בדעת כל אדם. על דרך משל, סיר שעל האש וחפץ להסירו. לא יסופק עליו אם יסירנו בידו או בצבת וכלי [כי יודע] במופת החוש שלא יוכל לאחוז בו בידו, כי [יכוה] באש וצריך ליטלה בצבת או בחתיכת בגד החוצץ בין האש ובין ידו. ובקחתה בצבת לא נאמר שמייעץ לעשות כן, שבחר לטרוח ללכת אחר [דרך אחד] כי הסכמתו היתה במופת החוש, וכן כל כיוצא בזה שהסכים ע"פ המופת או החוש לא יפול על ההסכמה לשון "עצה". וגם זה תבין מן המבואר למעלה חלק ו', שאין לשון "עצה" נופל אלא על הסכמה אחר משפט השכל, בהיות פנים לכאן ופנים לכאן. והוא עומד במבוכתו, עד שתעלה הסכמתו בהכרח, ויסכים בכח-העצה כמבואר בחלק ט'. וכל זה לא יתכן כשתהיה ההסכמה מוכרחת במופת או בחוש, הבן.

Window 12

[ראה מקביל לכאן, נוסח ב חדר א חלון ה]
<b>הכלל הי"א.</b> יתכן להניח תואר "יועץ" על השם ב"ה, וכן יתכן להניח על מעשהו שם "עצה". ונקל להבין ענין זה מן המבואר למעלה ששם "עצה" נופל על ההסכמה ההחלטית שנמשך אחריו מעשה בפועל, כשיהיה באותו הדבר דרכים רבים, שבחר היועץ באחד הדרכים. וכל זה תמצא בדברים שהשם ב"ה גוזר עליהם ופועל אותם, כי הוא מנהיג עולמו כפי משפטי החכמה, כמבואר (חדר ב') בבית הראשון. ויש בכל מנהג ומנהג דבר והיפך הדבר, טוב ורע חסד ודין וכיוצא. והוא ב"ה גוזר מה יהיה וגם ממלא גזרתו בכחו הבלתי בעל תכלית. ולכן גוזר הגזרה בהחכמה העליונה בתאר "עצה", והוא ב"ה בתואר "יועץ". וכן השתמשו כתבי הקודש בלשון זה אצלו ית' כשידברו על הגזרות שגזר על בריותיו לטוב או לרע. לבנות ולנטוע. או להאביד ולהרוס כשהודיע מועצותיו בנבואה לנביאים יאמרו שהוא ב"ה יעץ כן, כלומר הסכים לעשותו. לכן קרא הגזרה בשם "עצה", ואמרנו שנגזרה בעצת ה'. ואולם ההבדל שבין לשון "עצה" הסמוך אצל השם ב"ה ובין לשון "עצה" אצל האדם הוא הבדל עצמי. זה יובן מן המבואר למעלה, ויתבאר לך ששתוף שם "עצה" הנאמר על השם ב"ה ועל האדם איננו רק בדרך משל להסביר אוזן השומעת, כמו כל התוארים שנאמרו עליו ית', שאינן רק למשל ולהסביר גדולתו ורוממותו ית'.
כי אמרנו שעצת האדם היא בהכרח, כי יוצאת לפי נטיה שהתגברה בנפשו, וההסכמה פתאום בכח-העצה. לפי שאין העצה יוצאת מכח הבינה והדעת, כי בארנו שאין בכח בינת האדם ושכלו להסכים בברור ובמופת. ולכן הוא ב"ה המרומם על כל ברכה ותהלה, אדון החכמה והתבונה כולה, "הוא הבין דרכה והוא ידע את מקומה".<sup class="footnote-marker">1</sup><i class="footnote">מליצה ע"פ איוב כח, כג</i> הנה כל מועצותיו בברור, נשגב מדרך המופת אשר לנו בלמודיות וממופתי החושים. והענין הזה דומה ממש למה שבארנו אצל החכמה שאין בכח האדם לחקק חֻקי חכמה בשכלו ובבינתו, וצריך לאספה מחוצה לו וּלְקַבְּלָה. והוא ב"ה לבדו החוקק חֻקי החכמה באמת. וכן העצה וההסכמה איננה בכח בינת האדם ושכלו, וצריך לְקַבְּלָה מנפשו מיד אחת מנטיותיו וציורים המושלים בקרבה. והוא ב"ה לבדו הוא היועץ באמת, בתבונה שאין לה חקר, כי הוא מקיף כל פרטי הדברים, סבתן משקלן טובם ורעתם, וגוזר בצדק ובמשפט. וכן יודע ב"ה כל המקרים והתמורות המתחדשים כל רגע תחת השמש, אין דבר נעלם ממנו, כי הוא צופה מראשית אחרית, ותחת כל השמים לו הוא.<sup class="footnote-marker">2</sup><i class="footnote">מליצה ע"פ איוב מא, ג</i> וכל המתחדש בעולם יתחדש ברצונו ובפקודתו. והנה כל מועצותיו או גבורותיו ית' בהסכמה ברורה בדרך התבונה העליונה הנאמנה, לא יפלא ממנו כל דבר.<sup class="footnote-marker">3</sup><i class="footnote">מליצה ע"פ ירמיה לב, כז</i> ומטעם זה הבדילו כתבי הקודש בין לשונות של "עצה" הכתובים אצל האדם, ובין הלשונות שנכתבו על השם ב"ה, כמו שיתבאר.

Window 13

[ראה מקביל לכאן, נוסח ב חדר א חלון ו]
<b>הכלל הי"ב.</b> כמו שיתואר השם ב"ה בתואר "יועץ", והסכמותיו ב"עצה", בעבור מנהגיו שנוהג עמהן עם בריותיו כמו שבארנו (חלון יב), כן יתואר בכתבי הקדש בתאר זה בעבור מעשיו בשמים ובארץ. ומעשה שמים וארץ תתוארנה בלשון "עצה". וגם זה תבין מן המבואר (חדר ב, חלון ו) בבית ראשון אצל לשון "חכמה", שאמרנו כי כל המעשים עשויים בחפץ החכמה העליונה. ויש בכל דבר מהן דבר והפך-הדבר בערך היוצר ב"ה. כי השור ההולך על ארבע, אם היה חפץ השם ב"ה היה נברא הולך על שתים או על שמונה. וכן העולם בכללו אם היה חפץ היה יכול לבראו על תמונה אחרת, כי לא יבצר מהשי"ת מאומה. ולפי שהסכים לעשותם במתכנת שהן עליו ועשה אותם כן, נאמר שיעץ כן.<sup class="footnote-marker">1</sup><i class="footnote">שמא כוונת רבנו "כי הוא אמר ויהי, הוא צוה ויעמוד. וכו' עצת ה' לעולם תעמוד, מחשבות לבו לדור ודור" (תהלים לג, ט-יא)</i> ועל המעשים נאמר שנעשו בעצתו ית'.<sup class="footnote-marker">2</sup><i class="footnote">"מפני עצת ה' צבאות אשר הוא יועץ עליו" (ישעיה יט, יז), "עצת ה' אשר יעץ אל אדום" (ירמיה מט, כ), "עצת ה' אשר יעץ אל בבל" (ירמיה נ, מה)</i> וכן תמצא שהשתמשו כתבי הקדש בלשונות של "עצה" כשדברו על בריאת שמים וארץ, כמו (חדר ח' וחלונותיו) שיתבאר בעז"ה, וכמו שאמרנו (חדר ב' חלון ט') בבית הראשון שאעפ"י שמנהגי השם ב"ה מתוארים "חכמה", וכן מעשה בשמים ובארץ מתוארים "חכמה" (משלי ג, יט), והוא ב"ה מתואר בעבורם "חכם לבב ואמיץ כח" (איוב ט, ד). לא יתכן לתאר את האדם שאסף ידיעות הללו בתאר "חכם", כי אעפ"י שלמד דרכי ה' כפי כחו. ולמד ענינים רבים במעשה שמים וארץ, על דרך משל סביבת הארץ<sup class="footnote-marker">3</sup><i class="footnote">מהלך מהירות הארץ בתנועתה סביב לשמש</i> גדלה ותכונתה וסדור נופיה יַמיה ונחליה, ומיני בעלי-החיים והצמחים והדוממים וכיוצא בזה, אין בידיעות הללו דרך הנהגה לאדם. כמו כן לא נוכל לתאר בעל הידיעות הללו והמלמדם לזולתו בתאר "יועץ", ולא ספוריו בתארי "עצה", לפי שאין דרך הסכמה עליהן שימשך מזה מעשה וכמו שבארנו (חלון ג) למעלה קרוב לזה.

Window 14

[ראה מקביל לכאן, נוסח ב חדר א חלון ו]
<b>הכלל הי"ג.</b> כמו כן יתואר השם ב"ה בתואר "יועץ" בעבור החֻקים והמשפטים והתורות והמצוות שצוה לבני אדם לעשותן וללכת בהן. וכן יתוארו החֻקים והמשפטים והמצווֹת בתארי "עצות". כי לפי שיצוו על מנהגי החכמה. ועל כל מצוה ומצוה מהן גבר השם ב"ה בהסכמה מוחלטת לעד לעולם שיהיו עשויים מבני אדם בכל הזמנים. וכולם שקולים בפלס החכמה העליונה ומבוררים בתבונתו שאין לה חקר, כל דרך ודרך מִבֵּין דרכים רבים שישנם במציאות, וכמו שבארנו בבית הראשון. ולכך הם עצות טובות ישרות ונאמנות. והעושה על פיהן ימצא טוב, בעבור צאתו ממקור ההטבות והחנינות כולם, הוא ה' אלהי ישראל. וכן תמצא בספרי הנבואה שהניחו על מצוות התורה והחכמה תואר "עצות", וכמו שיתבאר (חדר ח' וחלונותיו) בעז"ה.

Window 15

[ראה מקביל לכאן, נוסח ב חדר א חלון ו]
<b>הכלל הי"ד.</b> כל עצה תלקח מן היועץ הראוי לתת עצה באותו הדבר. וצריך שיתחברו שתי הסגולות בנפש היועץ. האחת שיהיה בטבע בעל כח-העצה שיסכים בהחלט, וזה נשען על המבואר (חלון ח) למעלה שכח-העצה איננו נטוע בכל הנפשות. והסגולה השניה שתהיינה נטיות נפשו מתוכנת וטובות כראוי לאותו הדבר שהוא נשאל עליו. וזה נשען על המבואר למעלה שהעצה היא בהכרח הנפש.<sup class="footnote-marker">1</sup><i class="footnote">מפני נטיה נפשית</i> גם בארנו שיש יועץ רע. גם בארנו שבעל כח-העצה יכול להיות חלוש השכל ותבונה. ועל כן כל דברי המנהגים כלולים בחכמת התורה הנאמנה. ומי שיסופק עליו דבר ממנה, אין טוב [ממה] שיקח עצה מבעל כח-העצה ומבעל השכל והבינה. אם [יועץ אחר] איננו בעל החכמה נוהג בדרכיה. כי היועץ הזה ייעצהו כפי דרכו שכלו ובינתו ותהיה העצה נבערה ורעה, והעושה על פיו יכשל. כי לא יוכל האדם להסכים על מנהג מן המנהגים שהן בחכמה מִשִׂכְלוֹ ומבינתו, כמבואר למעלה. אבל תלקח העצה בענינים הללו מן החכם בעל השתי תורות,<sup class="footnote-marker">2</sup><i class="footnote">תורה שבכתב ותורה שבעל פה</i> כי הוא קבל האמת, ויודע להמשיל דבר לדבר ולהוציא לאור משפט המעשה, [יורה] כהלכה והיא העצה היעוצה. וכן בעניני הלמודיות ומלאכת מעשה כשיסופק על אדם משפט המעשה, ואיננו דבר המבורר במופת, [יקח] העצה מבעל העצה היודע בטיב החכמה או המלאכה ההיא, כי בטבעו יסכים על נכון. אבל לא יועילנו החכם במופתים<sup class="footnote-marker">3</sup><i class="footnote">בהוכחות הגיוניות</i> אם אינו [מומחה] במלאכה הזאת. וכן הצריך עצה בעניני המלחמות והתחבולות יקחנה מבעל העצה [ממי] שהוא בעל נסיונות רבים ואיש השכל והבינה שיוכל להסכים בהסכמה נכונה, ולא יֵעָזֵר מבעל מלאכת-מעשה או חכמה לימודית או חכם במנהגים, אם איננו מלומד במלחמה ולא נסה ללכת באלה<sup class="footnote-marker">4</sup><i class="footnote">מליצה ע"פ שמואל א יז, לט</i> ולא יבין לעשות התחבולות. וכן לענין העצות הרעות, הרשע המבקש עצה לעשות כחפץ רשעתו, צריך שיקחנה מבעל עצה איש בליעל המלומד להרע, ולבו יסכים הסכמה מתוכנת ומלא חפץ הרשעה. וכל כיוצא בזה יתחלפו היועצים כפי התחלפות הענינים שֶׁיִוָעַצוּ בני אדם עליהם. ועל כן תמצא תאר זה בכתבי הקדש על אופנים שונים כפי הענינים השונים שהוא נכתב עליהם. והבן.

Window 16

[ראה מקביל לכאן, נוסח ב חדר א חלון ז]
<b>הכלל הט"ו.</b> יתכן נתינת עצה מן היועץ לזולתו, או מנפש האדם לעצמו, מבלי היות מוצא ההסכמה מנפש היועץ או האדם, אבל קִבְּלָה מזולתה. על דרך משל שלמד מפי חכם שאם יקרה לאדם כך וכך ראוי לו לעשות ענין פלוני, הן בעניני המנהגים, הן בעניני המלאכות והלימודיות, הן בעניני העולם משא ומתן ועסקיו, הן בעניני המלחמות ותחבולותיה. וכשיקרהו אותו הדבר, והוא שופט בשכלו מה יעשה, יבא בלבו זכרון העצה שנתן לו החכם, והסכים שיסמוך על דבריו ויעשה כעצתו, יתואר ההסכמה בתאר "עצה". וכן אם היה נשאל מזולתו על אותו הדבר והגיד הנשאל לשואלו העצה שקבל מזולתו בענין זה, יתוארו דבריו בשם "עצה". ותמצא בכתבי הקדש לשון "עצה" הרבה על כיוצא בזה כמו שיתבאר<sup class="footnote-marker">1</sup><i class="footnote">כוונת רבנו לדברים שכתב ב"הבית השני"</i> בעז"ה.

Window 17

[ראה מקביל לכאן, נוסח ב חדר א חלון ז]
<b>הכלל הט"ז.</b> כל לשון "עצה" הכתוב סתם בספרי הנבואה מבלי כינוי או שם לואי תמיד הכוונה עצה טובה. ואין הרצון בזה עצה שהיא טובה באמת וישרה בעיני ה', אבל טובה<sup class="footnote-marker">1</sup><i class="footnote">הכוונה מועילה</i> כפי מחשבת השואל והנשאל בין שתלקח לעשות דבר טוב או רע, ענין המליצה על עצה מתוכנת להשיג על ידה חפץ השואל והדורש אחר העצה. אם הדורש אותה איש טוב ומבקש עצה מנפשו או מיועץ טוב, ונכתב בענין לשון "עצה" סתם היא עצה טובה להשגת המבוקש הנכון על ידה.
ואם הדורש איש בליעל ומבקש עצה מנפשו או מיועץ רע, ונכתב בענין לשון "עצה" סתם, הכונה היא טובה להשגת המבוקש הרע על ידה. ולפי הענין שהוא כתוב אצלו נלמד אם העצה לדבר טוב או לדבר רע. אבל כשתהיה העצה לא טובה להשגת המבוקש, בין שיהיה המבוקש דבר הגון בין שיהיה דבר מגונה, נכתב אצלה כדי להורות שלא היתה העצה כמשפט הדבר ההוא "עצה נמהרה" (עיין איוב ה, יג), "עצה נבערה" (ישעיה יט, יא), "עצה לא טובה" (עיין שמואל ב יז, ז), וכיוצא בלשונות הללו המורות היות העצה וההסכמה בלתי נאותים לענין המבוקש. וזה אומר שהיועץ [הוא] נעדר הידיעות הצריכות למי שחפץ לתת עצה באותה הדבר. וכדרך המבואר למעלה מהתחלפות היועצים כפי התחלפות הענינים. ואם נכתב תואר "יועץ" או שם "עצה" לבדה, מבלי הזכיר אצלה ענין המלמד מאיזו דבר הוא מדבר, ולא נדע אם זה היועץ איש טוב, ועצתו בדרך ישר ולדבר הגון, או שהיועץ איש בליעל ועצתו לדבר מגונה ורע, ישימו כתבי הקודש אצלו תאר המורה על היות היועץ איש בליעל ועצתו היא לדבר מגונה, כמו "יועץ בליעל" (נחום א, יא), "יועץ און", "עצת רעה" (עיין יחזקאל יא, ב), "עצת רשעים" (איוב י, ג), וכיוצא בזה. ועתה תבין שבענין זה נבדל תאר "יועץ" מן "חכם", ושם "עצה" משם "חכמה", וכן כל לשונותיהן ובניניהן. כי לפי שלשון "חכמה" מונח תמיד על דברים טובים ונאותים בעצמם, ולא יפול לימוד דבר ממנה או על מעשה ממנה, גם אם אותו הלימוד או המעשה בנוי על המצאה גדולה בשכל ועל תחבולה נפלאה לא יתואר בלשון "חכמה". וכן לא יתואר עושהו וממציאו בתאר "חכם", אעפ"י שהשיג מבוקשו הרע במעשהו, וכמו שבארנו בבית הראשון באר היטב. לכן לא תמצא בכל המקרא "חכם רע", "חכם בליעל", "חכם רשע" וכיוצא בזה, כי הוא מן המליצות הסותרות עצמן. וכל מה שתוכל לומר הוא מליצת "חכם בעיניו" (משלי כו, יב) ובארנוהו בבית הנזכר. וכן "חכמים המה להרע" (ירמיה ד, כב) וגם זה בארנוהו. אבל לשון "עצה" הנופל על כל הדברים המעשיים שיסכים עליהן, הן שיסכים לו כפי החכמה, הן שיסכים לעשות ברשע, הן במעשה התחבולות לטוב ולרע, הן בעניני העולם ובמלאכות-מעשה ובמלחמות וכיוצא, כי אין "עצה" אלא הסכמה לעשות. על כן יתכן לומר "יועץ בליעל", "יועץ רע", "יועץ רשע", "עצת בליעל", "עצת און" וכיוצא בזה, זולתי כשנזכר סתם ואין אצלו כנוי ותאר לרעה, אז נדע שהכונה על יועץ טוב בענינים טובים ונאותים, ועל עצה טובה שהסכמתה לעשות ענין נאות והגון. וכן הדבר בהיות התאר סתם והשם<sup class="footnote-marker">2</sup><i class="footnote">שם-עצם "יועץ"</i> סתם שמורים על היועצים עצות טובות, ולא הוצרך בעל הלשון לסמוך אצלו תאר המורה על טוב לומר "יועץ חכם" או "יועץ טוב", וכן "עצה טובה", "עצת צדק", "עצת חכמה" וכיוצא. דבר זה נשען על סוד חכמת הנפש, ורמזנו עליו. כי למעשה אמרנו שכח-העצה סגולה גדולה בנפש האדם, ולולי שהיה נטוע בנו לא היינו מתחזקים לעשות מעשה גדול או קטן, והיינו תמיד מתהפכים בתחבולותיו, ובמשפט שִׂכְלֵנוּ בלי עצה והסכמה. ולכן הַזְכָּרָתוֹ סתם לטובה. כי אם תּוֹרֶה על עצה לדבר מגונה, היה יותר טוב אם בעל הנפש היה חסר כח-העצה, או היועץ הבליעל הזה היה חסר כח-העצה, כי אז לא היו מסכימים על מעשה האמת והרשעה, והיו נשארים במבוכות המחשבות ובתחבולות השכל המרופפות. ועל כן בהיותן נזכרין סתם, מן הראוי שיהיו הוראתן על עצות לדברים נאותים והגונים, הבן.

Window 18

[ראה מקביל לכאן, נוסח ב חדר א חלון ח]
<b>הכלל הי"ז.</b> לא יתכן לומר "פלוני העתיק עצתו לנפש חברו". וענין זה אפרש לך. היועץ שנותן עצה לאשתו אעפ"י שנפש היועץ הסכימה בו שראוי לעשות כך או כך, גם השואל קבל ממנו העצה ועשה על פיה, אין לנו דרך לומר כי זה היועץ העתיק הסכמתו שהסכים עליו בנפש השואל שהסכים עתה כמוהו בנפש חפצה שכן ראוי לעשות. אבל אפשר שנפש השואל עודנה עומדת במבוכתה הראשונה, ולא הספיק היועץ להניח מחשבותיה. גם אפשר שהסכמת היועץ לא יָשְׁרָה בנפש השואל, ולפי אומד דעתו היא עצה לא-טובה להשגת מבוקשו. אמנם יקבלנה ויעשה כהסכמה הזאת בעבור הִשָׁעַנוֹ על חכמת היועץ, ועל ידיעותיו ונסיונותיו, ובראותו מופתים<sup class="footnote-marker">1</sup><i class="footnote">הוכחות</i> רבים שהאנשים שעשו על פי הסכמות היועץ הצליחו והשיגו מבוקשם, והוא מרחיק טענותיו ובלבוליו מנגד נפש, והולך לעשות מעשה כדברי היועץ בעינים סגורות. גם לפעמים הוא מסכים בנפשו הסכמה הפוכה מנפש היועץ, ועוזב ההסכמה שרצתה נפשו בה, ועושה כפי מה שהסכים היועץ, וקרוב לזה בארנו למעלה (חלון ט) ויתבאר עוד (חדר ח חלון ו). והנה היועץ נתן עצה, אבל לא העתיקה בנפש זולתו, כי אין נפש השואל מסכמת כדרך הסכמתו, אך נסמך על היועץ בעבור הכירו גודל חכמתו או שכלו ובינתו, או תחבולותיו ונסיונותיו, או היותו מפורסם ליועץ טוב, ומכיר את עצמו שהוא חלוש השכל והבינה, או נעדר החכמות, או שאיננו בעל התחבולות והנסיונות; כי מאלה מסתעפים העצות הטובות להשגת המבוקש כמבואר למעלה (חלון ט"ו). ולכן כשאנו יועצים<sup class="footnote-marker">2</sup><i class="footnote">מייעצים</i> לזולתנו אין הכונה שיסכים בנפשו כהסכמתנו כי כל זה רחוק, אבל הכונה שישמע עצתנו ויסמוך עליה ויעשה על פיה אעפ"י שאינה טובה לנפשו. ואולם הַשְׁוָיַת ההסכמה בשתי הנפשות הוא רחוק בעבור היות מקור כל עצה מכח-העצה הנודעה בנפש, ולא ממופתי הדעת והבינה, כמבואר למעלה (חלון י). ובעבור צאתה מכח-העצה, יתהוה בהכרח ומנטיה צְפוּנָה המושלת בנפש היועץ, וגם זה בארנו למעלה (חלון ט). והנטיות הצפונות נמשכות מדרכי השגת הנפש ההיא. ולפי שכמעט אי אפשר שתהיה דרכי ההשגות בשתי נפשות במשקל אחד ובדרך אחד, כן אי אפשר ג"כ שתהיה הנטיה הנמשכת מן ההשגה שוה בשתי הנפשות. ולפי שאין הנטיה שוה בהם, גם ההסכמה לא תהיה שוה בהן, אלא כל אחת תגלה בה הסכמה כפי נטיותיה, וְתֶעֱרַב עליה דרך הסכמתה בעבור היותה כפי נטיותיה. וכבר בארנו שם המשל מענין רחבעם ועצת הזקנים, ועצת הילדים, ובחירת ירבעם בעצת הילדים.<sup class="footnote-marker">3</sup><i class="footnote">מלכים-א יב, ו-יד</i> ומן המעשה הזה תוכל להבין תוכן הענין הזה.
ואיני רואה צורך להאריך בזה יותר, רק להשׂכילך ההבדל היוצא מזה בין בניני שרש "חכם משכיל" ובין שרש "יעץ". כי שרש "חכם" כשיוצא לזולתו יבנה בבנין הכבד<sup class="footnote-marker">4</sup><i class="footnote">פיעל</i> ובבנין הכבד הנוסף,<sup class="footnote-marker">5</sup><i class="footnote">התפעל</i> כמו "וזקניו יְחַכֵּם" (תהלים קה, כב), "מחכימת פתי" (תהלים יט, ח), והונח כן בעבור שהוא היה [פועל]<sup class="footnote-marker">6</sup><i class="footnote">מלה זו מטושטשת וכתבנו לפי השערה</i> שהיה פלוני חכם, כי לִמְדוֹ חכמה ומוסר. וכן שרש שֵׂכֶל כמו "אַשְׂכִּילְךָ וְאוֹרְךָ" (תהלים לב, ח). וכן שרש "בִּין" כמו "והלוים מבינים את העם" (נחמיה ח, ז), שהן יוצאים לזולתם ומונחים בכבד, ובכבד הנוסף. ואין כן שרש "יעץ", כי גם במקום שהוא יוצא לזולתו לא יבנה בכבד או בכבד הנוסף אלא תמיד נשאר בבנין הקל, לפי שאין הענין העצה דומה לחכמה ולהשכלה ולהבנה. כי אלו נעתקים מנפש לנפש, כי המלמד חכמה לחברו אם קבל דבריו העתיק חֻקי החכמה לנפש זולתו, ויהי התלמיד יודע בכח החכמה כמו הרב; וכן המשכיל לחברו, כשהקדים לו ההצעות הצריכות אז משכיל ג"כ. וכן המבין לחברו כשהבינהו הדרך הישר, אז יבין זה כמוהו. ונוכל לומר "החכמתיך", "השכלתיך", "הבינותיך", כי העתקנו למודי חכמותינו בנפשו, העתקנו דברים אליו וכן העתקנו הענינים אל בינתו. ועתה הוא חכם משכיל ומבין דברים אלו כמונו. מה שאין כן העצה וההסכמה שאיננה נעתקת מנפש לנפש כלל, [ואף] שהוא מקבל העצה ועושה כן, אינו מסכים כמונו. ועל ההסכמה יפול לשון "עצה", לא על המעשה. ובענין ההסכמה איננו שוה עמנו, לכן לא תבנה עצה בבנינים הכבדים גם כשתצא העצה לזולתו, ולא תאמר "פלוני יִעֵץ"' "אתה יִעַצְתָּ", או "אֲיַעֶצְךָ", "תְּיֲעַצֵנִי", אלא "פלוני יָעַץ", לפלוני" יָעַצְתָּ, "אתה תִּיעָצֵנִי", וכן כל כיוצא בזה, ולא תמצא בכל כתבי הקדש הנחת לשון "עצה" בבנין הכבד, וכמו שיתבארו (חדר ג') כל הכתובים שהן כולם בקל.

Window 19

[ראה מקביל לכאן, נוסח ב חדר א חלון ט]
<b>הכלל הי"ח.</b> ענין הנחתו בקל על סיפור העצה והגדרתה. וכשאומר אחד לחברו "איעצך" כונת המאמר "אומר לך עצה והסכמה בדבר פלוני", יהיה הסכמת נפש היועץ עצמו. ופעמים גם היועץ לא הסכים, אבל קבל ההסכמה מזולתו שהוא נשען עליו ועושה על פיו, וכמבואר למעלה ואומר לשואל "עֲשֵׂה גם אתה על פי הסכמה זו, קַבֵּל אותה בכל לב אעפ"י שאינך מסכים כן בטבע נפשך". ולפי שלשון "עצה" בקל איננו רק סיפור דברים לפיכך צריך שיסמכו לה [שרש] השמיעה, ויאמרו "שמע בקולי" כדרך (שמות יח, יט) "שמע בקולי איעצך", כלומר שמע וקבל עליך העצה שאגיד לך. וכן "וכי<sup class="footnote-marker">1</sup><i class="footnote">ירמיה לח, טו</i> איעצך לא תשמע אלי". ואם היה ענין העצה שוה עם ההשכלה וההבנה, ויהיו הסכמת היועץ והנועץ שוין, כמו שיקרה בדברים המושכלים והמובנים, לא יצטרך להוסיף "שמע בקולי". וכן לא יתכן "וכי איעצך לא תשמע אלי", למה לא ישמע אם גם הוא מסכים כהסכמתו? אבל לפי שאין ההסכמה נעתקת מנפש לנפש, (אחר) [לא] תסכים מעצמה בהכרח. על כן נכון ההוספה "שמע בקולי". ומפני זה לא תמצא גזרת הציווי בשרש זה, ולא תמצא בכל המקום [איעצך!]<sup class="footnote-marker">2</sup><i class="footnote">מלה מטושטשת והעתקנו לפי השערה. ענינו יצוה עליו להחליט גם בדעתו כדעת המייעץ. אבל ענין המעשה כן אפשר שיצוהו לעשות, כדלהלן.</i> לפי שאין ההסכמה החלטית ברשות האדם, ואם לא תסכים הנפש בהכרח, לא יועיל בחירתו ורצונו. ואם יתאמץ לעשות מבלי שהסכימה הנפש על המעשה, לא יעשה בעצה אלא בלי עצה. ואולם המעשה בבחירת האדם לעשות גם בלי הסכמה, וכנגד זה כתוב "שמע בקולי איעצך", שהוא ציווי שיבחר לעשות על פי עצתו שיגיד לו, עוד לא ייעץ כן, והבן.

Window 20

[ראה מקביל לכאן, נוסח ב חדר א חלון ט]
<b>הכלל הי"ט.</b> יתכן הנחת לשון "עצה" בבנין נפעל, בין כשיסכים לעצמו מנפשו, בין כשיקבל עצה מזולתו. וטעם הדבר כי הנפעלים [עושים] בהכרח, וכבר אמרנו זה בבית הראשון. ולמעלה אמרנו שכל עצה בהכרח הנפש ולא בבחירת השכל והבינה. ובזה הוא מוכרח להסכים בדרך מן הדרכים שיש באותו הדבר. לכן אעפ"י שהמעשה ע"פ הסכמה הנה ההסכמה בהכרח, לכן יוכל לומר "נועצתי לעשות כן" אעפ"י שלא היה יד אחר אתו בעצתו. וכן כשיקח עצתו מאחר להאמר בנפעל "נועצתי מפלוני". ואל תשאל אם אי אפשר להעתיק הסכמה מנפש אל נפש, איך יאמר "נועצתי בזולתי" שמשמעותו ההכרח, וזה שקר כי זולתי לא יוכל להכריחו להסכים כן? כי אין "נועצתי" על ההסכמה שבאה בו מזולתו, אלא הגדה וסיפור עצה, כאומר "הוגד לי עצה מפלוני". כי כמו שבנין הקל "איעצך" מורה על הגדת העצה לזולתו, כן "נועצתי" שהוא הנפעל ענינו הגדת העצה מזולתו, שהוא נפעל בהכרח. כי זולתו השמיע לאזניו העצה, כמו "הוגד לי" שהוא בבנין פּוּעַל בעבור ההכרח. כי האוזן שומעת שלא ברשות האדם, וחברו מדבר לא ברשותו וזה הכרח גמור. ועל כן השתמשו כתבי הקדש בשרש זה בבנין נפעל על שתי הדרכים, על הנועץ מנפשו, ועל הנועץ מזולתו. ואם תשאל במה נדע כשנמצא הנפעל בכתובים אם הכונה על לקיחת העצה מעצמו או מזולתו? הנה כתבי הקדש הבדילו ביניהן במליצות ידועות ויתבאר אחר כן (חדר ח' חלון א') בעז"ה.

Window 21

 [ראה מקביל לכאן, נוסח ב חדר א חלון י]
<b>הכלל העשרים.</b> לפי שהנבנים בקל והנבנים בנפעל ענין אחד להם, שהרי אין הבדל בין אם נאמר "פלוני יעץ לעשות כן", או נאמר "פלוני נועץ לעשות כן" כשיהיה העצה מעצמו. ובשניהן הענין שהסכים הסכמה החלטית לעשות דבר פלוני, וכן היה ההסכמה תמיד מהכרח נטיות הנפש אחר שאי אפשר שתהיה על אופן אחר. אם כן צריך הבחנה על מה שישתמשו כתבי הקדש פעם בבנין הקל ואמרו "פלוני יעץ כן". ופעם אחת בבנין נפעל ואמרו "זה נועץ לעשות כן". והתשובה על זה התבררה לי על נכון, שיש הבדל בין הנזכרים בקל ובין הנזכרים בנפעל. הנזכרים בקל הונחו על האנשים שנשאל מהן עצה מזולתן והגידו להם דבר עצה, אז יאמרו הכתובים "פלוני יעץ" או "יעצתי" "יעצת" וכיוצא. וכל הנזכרים בנפעל הנחתן על המסכימים לעשות דבר או שמסכימים שיעשו זולתן דבר מבלי היותן נשאל על דבר העצה. וטעם זה כי כבר אמרנו (חדר ב) שכל הבנויין בקל ענינן "אגיד לך דבר עצה והסכמה", וזה דרך תשובה לשואל ממנו עצה כבר מה לעשות ירשים<sup class="footnote-marker">1</sup><i class="footnote">כלומר ישיב</i> הנשאל "אגידה לך עצתי", אבל הבנויין בנפעל אין ענינן ההגדה ולא שהוסכם מנפשו לעשות כן. לפעמים עושה כן לבדו, ופעמים נועץ שגם אחרים יעשו כן כמצותו. ולפי שהם מורים שלא היה נשאל על עצתו מאחרים, הן בנויים בבנין נפעל. אין יוצא מכלל זה כפי שתראה מכל הכתובים הנזכרים בספרי הקדש שיתבארו (בחדר ה') בבית זה בעז"ה שהם הולכים על הסדר הזה.
  וכן הדין בשם התואר "יועץ" שהוא דמות הבינוני מבנין הקל. ולא הוסב התואר בבנין נפעל, לפי שאין הנחתו על בעל כח-העצה שלא הוקם מאחרים לשאול אותו מעצותיו ולעשות על פיו. אבל כל הנחת התאר הזה על האיש בעל העצה שאחרים נשאלין בו ומבקשים ממנו עצות, והוא נותן להם כפי דרכיו עצות ועושים על פיו. ולפי שהם שואלים והוא משיב לכן בנוי בבנין הקל, וכמו (בחדר ג') שתראה מכל המקומות שנזכר שם תאר זה בעז"ה והבן זה ושימהו על לבבך.

Window 22

[אין מקביל לפרק זה בנוסח ב']
<b>הכלל הכ"א.</b> לא יתכן להניח לשמות של עצה הסמוכים אצל השם ב"ה בבנין נפעל. וטעם הדבר מבואר למשכיל מן הכללים הקודמים, לפי שאמרנו שהנחת לשון "עצה" בנפעל לפי שמקור העצה מכח-העצה בהכרח נטית הנפש מבלי בחירת השכל והבינה במופתים.<sup class="footnote-marker">1</sup><i class="footnote">הוכחות הגיוניות</i> וכל זה לא יתכן אצלו ית' ויתרומם, כי אין חקר לתבונתו, ומסכים וגוזר בחכמה ובתבונה בלתי בעל תכלית כמו שאמרנו (חלון י"ב) למעלה. לכן כל לשון "עצה" הוא אצל השם ב"ה הוא בקל. וזהו ההבדל הגדול המבדיל בין לשון "עצה" הנאמר אצלו ית', ובין לשון "עצה" הנאמר אצל האדם. ורמזנו עליו (שם) כי כל הכתובים אצל השם ב"ה אם היו כדוגמא זאת כתובים אצל האדם היו כולם ראוין להבנות בנפעל, אחר שאמרנו שכל המסכים הסכמה שלא היה נשאל עליה מזולתו יבנה בנפעל. ומפורסם שכל לשון "עצה" במקרא הסמוך אל השם ב"ה הוא סיפור דברים שהודיע השם בנבואה לנביאיו שכך וכך גזר בעצתו העליונה. ויאמרו שגזר על אומה פלונית שיקרה לה ככה, ועל עיר זאת שיקרה לה ככה. ואינן תשובות לשואלים על דבר עצה מה יעשו. כי הם בדרכי הנהגתו העליונה שאין דרך מעשה בהם לאדם. וכן הונח על מה שעשה בשמים ובארץ, וגם אלו הן מפעלות תמים דעים. וגם המונחים על חקות החכמה שיעץ עליהן, הנה הוא ב"ה יעץ עליהן מקדם ולא היה נשאל עליהן מזולתו. ומלבד כל זה מי יוכל לשאול ומי ישים לבו לשאול? הנה האלהים בשמים מסתתר מעין כל חי. ואעפ"כ כתובים כולם בבנין קל כי בו העצה העליונה שהיא בתבונה שאין לה חקר. לא כן עצת האדם שהיא בהכרח מנטית נפשו. וכן הדין בשם התואר "יועץ" שהוא ב"ה מתואר בו, אעפ"י שאינו כדרך תאר "יועץ" הנאמר על האדם שאחרים נשאלין בו. ועם כל זה הונח בקל מאותו הטעם עצמו.
ומכל הדברים הללו תבין קדושת הלשון הזה ואיך מליצותיו ודרכי בניניו כוללים מדעות היקרות שלא עמדו עליהן המבקרים בכל התפלספותם. אלו הם הכללים ויש עוד פרטים ויתבארו במקומות מפוזרים מן הבית הזה. שים עיניך עליהם. שמרם בלבבך. וְיִּגָלוּ לך תעלומות במליצות כתבי הקדש ותעמוד על הכונות האמיתיות. ועתה הנני בא בעזרת השם ב"ה לפתוח חדר שני וליסד בו כללים נאמנים על הנחת לשון "מחשבה" ועניניו והוראותיו. תראינה עיניך ותעלוזנה כליותיך בדברי דעה ומישרים.

Chamber 2



Window 1

<small>החדר השני ובו ששה עשר חלונות יבאר מה ענין "מחשבה" בנפש. הנחת לשון "מחשבה" על אופנים הרבה. הנחת לשון "מחשבה" אצל השם ב"ה. יבדיל בין "עצה" הסמוכה אצלו ית' ובין "מחשבה" הסמוך אצלו. הנחת "מחשבה" בבנין הקל והוראותיהן. הנחתן בנפעל על שלשה הוראות. אחת מהן יתכן אצל השם ב"ה. יונח בבנין הכבד על שתי אופנים. אופן אחר יתכן אצל השם ב"ה. אין תואר בלשון "מחשבה".</small><br>[ראה מקביל לכאן, נוסח ב חדר ב חלון א]
<b>הכלל הראשון.</b> כל "מחשבה" מוצאה מכח פנימי הנעוץ בנפש. וענין זה כך הוא, כבר בארנו בבית הראשון (חדר ג) כי נפש האדם כוללת כחות מעשה בראשית. והכחות בלי ספורות, מקצתן פועלות בגויה, ומקצתן פועלות במדות, ומקצתן אין כדמותן בכל הנפשות והן כח המדע, הבינה והשכל, וכח החכמה והנלוה עמהן. ואלו הכחות אם לא יצטיירו כולם, הן נחות שוקטות ומסתתרות בנפש. וזה ביד האדם לשבת דומם ולא יעלה על לבו דבר. ומיד שיצטייר כח מן הכחות בלב יוליד מחשבה. והמחשבות רבות ומתחלפות בלי מספר, כפי התחלפות הכחות וציוריהן. ויש מחשבות רבות בפעולות הַגְוִיָה, ורבות במדות, ורבות בחכמה ובבינה ודעת והשכל. ומלבד אלו יולידו החושים החיצונים מחשבות בלב, והם בכל המחשבות ההולכות בדרכי העולם ובכל למודיות ומלאכת-מעשה. וכבר בארנו (חדר ד) כי הכחות הפועלות בגויה מתעוררים בטבע הנפש ובהכרח; הרעבון והצמאון, השינה המשגל וכיוצא, ודרכי התעוררותן ג"כ בארנוהו. והם יולידו המחשבות. וכן בארנו כי רבים מן הכחות, הן כחות הפועלות בגויה, הן כחות הפועלות במדות, מתגלים ומצטיירים בכל הנפשות מבלי שיפעל האדם לגלותם ולציירם, כי יוצאים מן הכח אל הפועל בטבע ומאליהן. והנה כולם יולידו מחשבות. וכן אמרנו שגם הכחות שאין כדמותן בנפש שאר בעלי החיים יתעוררו מאליהן בעזרת אחד מן כחות הַגְוִיָה או אחד מכחות המדות, לפי שהן נפעלין מהן. והנה גם אלו יולידו מחשבות. וכן החושים הפועלים בהכרח יולידו מחשבות, כמו העין הרואה בית בנוי, צורה ידועה, תבנית ידועה, האזן השומעת קולות שונים, והחיך הטועם מטעמים שונים, והאף המריח ריחות שונים, והידים הממששים בדברים שונים, כולם יולידו מחשבות. על דרך משל כשהאדם שָׂבֵעַ אז כח הפועל הרעבון שוקט ונסתר בנפש וכמו איננו, ובעת ההיא לא יוליד הכח הזה מחשבה בלב. וכשיפעל הכח הזה וירעב, יצייר ענינו בלב ויוליד מחשבות רבות בעניני המאכלים והמשקים ואז ילך למלאות רעבונו וכל כיוצא בזה. וכן לענין השינה והמשגל וכיוצא, כשהאדם יושב בטח ואין צר הצורר אותו ולא אויב מבקש רעתו, שקטים כחות השנאה והנקמה בנפש, ולא יולידו מחשבות. וכשיקומו עליו מרעים שונאים ורודפים, יצטיירו השנאה והנקמה בלב, ויולידו מחשבות רבות בעניני השנאה והנקימה. וכשיוסיף לחשוב מחשבות איך ינצל מידי שונאיו, ובמה יוכל להן, תהיינה גם כחות השכל והבינה והדעת נפעלים מן הכחות האלו. ויחשוב מחשבות שכליות ויתבונן לדרכים שונים ולהמציא המצאות ותחבולות להצלת עצמו ולהשפלת רודפיו.
וכן כשהוא חכם בלמודיות או בכל מלאכת-מעשה, ויתעוררו ציורי חכמותיו בלבו לבנות בית או לעשות כל כלי מעשה, או לדעת מהלך כוכב מן הכוכבים או סבת [העגולות]<sup class="footnote-marker">1</sup><i class="footnote">כלומר מהלך עיגול הסיבוב שלהם (אליפסה)</i> או תבנית משולש מן המשולשים וכיוצא, יחשוב מחשבות שכליות והתבונות. וכן החכם בתורה ובמנהגים-ישרים ויצטיירו דברי חכמתו בלבו, יולידו מחשבת חכמה ומחשבת שכל ובינה. וכל אלו המחשבות הן בטבעי הנפשות, ונבדלים בבני אדם כפי הבדלי ציוריהן המושלים בנפש. ולכן מִטֶבַע החכם שהצטיירו בו ציורי החכמה לחשוב מחשבת חכמה, מִטֶבַע בעל הלמודיות ומלאכת-מעשה לחשוב מחשבות בכל מלאכה ובכל חכמה לימודית, וּמִטֶבַע הקנאי לחשוב מחשבת קנאה, וּמִטֶבַע השונא לחשוב מחשבת שנאה. וכן כל כיוצא בזה כפי מציאות כח מן הכחות בלב כן ימהר או יאחר להוליד מחשבות. וכבר בארנו בספר "יסוד עולם" הנחת לשון "רוח", וּלְמַה הונח תואר זה לנשמת האדם. ואמרנו לפי שהוא הכח הגדול הנטוע בנו המוליד הציורים הנטועים בנפש, ולולי הרוח היו כולם שוקטים נחים, והכח הזה יוליד כמה ענינם בלב האדם. כי הרוח מתלבש בכל הכחות ומעלה ממעמקיהם ומצייר עניניהם, ומרחיבם הרחבה גדולה. והן הן המחשבות שהן כחות האדם. כי כשיוליד הציור, מחשבה ירחיב ענינו ויתפשט על כל הכחות ונסב גבולו בגבול ההשכלות וההתבוננות שבלב. ויש חכמה עמוקה בענין זה כאשר בארנו שם וגם בבית הראשון. כי האדם כדמות עולם קטן, ובנין נפשו כדמות בנין העולם בכללו. ואתה רואה שהאור מתפשט באויר העולם, ובאמצעות האויר מצטיירים הצורות כולם לעיני האדם. ולולי שני אלה לא היתה צורה ניכרת. וכן בלב האדם מאיר אור הדעת והשכל והבינה ברוח השוכן בקרבו ומצטיירים בקרבו כל הצורות הפנימיות, והן גלויי הכחות בכללן. גם הצורות החיצוניות המצטיירים ברוח באמצעות החושים. אז יראו עיני הלב בכל הצורות ויבדילו בין צורה לצורה. וע"י כן יָחֵלוּ גם הם לפעול פעולותיהן, ישכילו ויבינו, ימציאו המצאות ותחבולות כמו שיתבארו כולם בעז"ה במקומותיהן. אבל ההארה הראשונה היא ברוח האדם. ומתראה בו בכמה גוונים וצורות מתחלפות, הן המחשבות. כי כל כח וכח יוליד מחשבות רבות. וכן לענין הכחות השכליות והטבעיות כולם יצטיירו במחשבת הרוח, והיא תחלת ההתפשטות עניניהן וציוריהן. ולא נאריך יותר בענין זה כי הדרוש עמוק וראוי לדבר בו בקצרה וראשי פרקים. והמבין מדעתו יבין האמת. הנה בארנו על מה הנחת לשון "מחשבה", שהיא טרם ההשכלה וההבנה ועשות ההמצאות והתחבולות.

Window 2

[ראה מקביל לכאן, נוסח ב חדר ב סוף חלון א]
<b>הכלל השני.</b> יתכן הנחת לשון "מחשבה" גם על הציור הפנימי והענינים השכליים, הדעות והאמונות שאין להם התלות עם דבר מעשה, וכבר רמזנו על זה (חדר א' חלון ג') למעלה. וטעם הדבר מבואר ממה שבארנו שהנחת לשון "מחשבה" על הצטיירות הכחות הפנימיות בתוך האדם, ובכלל הצטיירות הכחות המדעיות והשכליות גם הדמיוניים שאינן במציאות, וחכמות למודיות שאין לאדם דרך מעשה בהן, וכן הצטיירות הכחות [בנפש]<sup class="footnote-marker">1</sup><i class="footnote">מלה מטושטשת וכתבנו לפי השערה</i> הפנימי שאינן יוצאין לידי מעשה, כאדם האומר "אילו היה פלוני חי עדיין הייתי מטיב עמו", או "הייתי מתנקם ממנו"; שכל אלו הם מחשבות [וכן] הציורים בנפש בעת ההיא ואין בהם הסכמה לעשות מעשה. וזהו ההבדל הראשון המבדיל בין לשונות "עצה" ובין לשונות "מחשבה". כי הנחת לשון "עצה" זולתי על ההסכמה ההחלטית לעשות מעשה, ואינו נופל על השכליות והאמונות והדעות כמבואר (חלון ב' י"ג) למעלה, ולשון "מחשבה" נופל גם על כל אלו. ואני אסביר לפניך כל הכתובים המזכירים לשון "מחשבה" שהן מענין זה בעז"ה.

Window 3

[ראה מקביל לכאן, נוסח ב חדר ב חלון ב]
<b>הכלל השלישי.</b> יתכן הנחת לשון "מחשבה" על הדברים המעשיים גם בהיות החושב מתהפך במחשבותיו הרבות ולא ידע כדת מה לעשות, בעבור התעלם ממנו ההסכמה. והן כמו דמיונות עוברות על הלב, האחת מנגדת לחברתה, ובעל המחשבות אין בידו הסכמה באחת מהן. ותהיינה כולם בטלות ומבוטלות בעיניו. ועם כל זה יונח על כל אחת מהן לשון "מחשבה". וזה קרוב למה שבארנו. והטעם שוה בשניהן. וזה ההבדל השני המבדיל בין לשונות של "עצה" ובין לשונות של "מחשבה". כי לשון "עצה" לא יפול גם על דבר מעשה רק בהיותו מסכים הסכמה החלטית לעשות כעצתו. ולשון "מחשבה" נופל גם על ענינים עוברים ודמיונים בטלים. וגם ענין זה תמצא לשון "מחשבה" כתובה בספרי הקודש כמו שיתבאר.

Window 4

[ראה מקביל לכאן, נוסח ב חדר ב חלון ב]
<b>הכלל הרביעי.</b> יתכן הנחת לשון "מחשבה" על ההסכמה ההחלטית בדברים מעשיים שהמסכים יעשה כפי הסכמתו בהיות ההסכמה קודם משפט השכל, כי אז לא יפול על ההסכמה לשון "עצה". וענין זה החילונו לבאר אותו (חדר א' חלון ח') למעלה. ועתה נשלימהו בעז"ה. הנה אמרנו שאין לשון "עצה" נופל אלא על הסכמה במשפט השכל בין דרכים רבים ואופנים שונים שיעלו על הלב. והדרכים והאופנים העולים סותרות קצתן לקצתן, והיה נבוך בעניניהן ולא ידע כדת מה לעשות. וכשהסכים בכח-העצה על דרך ידוע תתואר ההסכמה בתאר "עצה". גם העמדנו משל על זה להבין ממנו הכונה. אבל על הסכמות כאלו יפול לשון "מחשבה". לפי שהן ביד הציור הקשה שהצטייר בלב ולא היה בהן משפט השכל, ולא היה צריך להסכים בהכרח בכח-העצה. ואתן משל. כבר בארנו שאעפ"י שכל הנפשות כלולים מכחות כל מעשה בראשית. הן נבדלים בצאת הציורים מן הכח אל הפועל. ובכל נפש מושלים ציורים חזקים ידועים. ובנפש אחרת ציורים הפוכים ממנה. וכפי ממשלת הציור כן המנהג והמעשה, כי כל פעולה לפי ציור פנימי. וכן בארנו שֶׁבְּהֶמְשֵׁל ציור בנפש ממשלה גדולה יסתתרו ויתעלמו הציורים האחרים המנגדים לה ולא יפעלו שום פעולה. תאמר בנפש ראובן מושל ציור הנקימה. ובנפש שמעון מושל ציור הסליחה. וממשלת שתיהן תהיינה חזקות מאד. ויקרה לראובן רעה אחת מלוי, ואז יעבור על לב ראובן רוח נקמה ויהיה כל לבו מלא מחשבת הנקמה, כל הציורים המנגדים תתעלמנה מן הנפש, ולא יולידו מחשבות בלב כלל, ובטבע מחשבת הנקמה ינקום מלוי, מבלי היותו נבוך אם ינקם או לא, כי לא הצטייר ענין הסליחה נגד עין לבו, ולא היה צריך לשקול הענינים הסותרים במאזני השכל ולהסכים בעצה. ובנפש שמעון יהיה להיפך, כי מושל על לבו רוח סליחה, ויהיה כולו מלא מחשבת סליחה. וכל הציורים של נקמה תתעלמנה בסתר נפשו, ולא יולידו מחשבות כלל. במחשבת ציור הסליחה יסלח ללוי, מבלי היותו נבוך אם יסלח או לא, כי לא הצטייר ענין אחר נגד עין לבו, ולא היה צריך לשקול הסותרים במאזני השכל ולהסכים בעצה. וכן בכל דבר ודבר בין שיעשה טוב בין רע, לא יפול על דבר מהן לשון "עצה" אלא על כולם לשון "מחשבה". ויוצא מזה שכל מקום שהזכירו כתבי הקדש כי "פלוני ופלוני עשו כך וכך במחשבה רעה" נדע שלא היו בעושי הרע מחשבות טובות כלל, כי אילו הצטיירו גם בלבם מחשבות טובות הפוכות וסותרות למחשבות רעות ואעפ"כ בחרו לעשות הרעה, [ייקרא] בתורת "עצה" בעבור העלותם הדבר במאזני שכלו לשפוט בין המחשבות הסותרות זו את זו. אלא [לא] בכח-העצה עשו, שלא הצטייר נגדם מחשבה סותרת כלל. אבל מפני ממשלת הציור הרע עשו מאליהם.
ואין כן היועץ הרע כי אפשר שהצטיירו בו ג"כ ציורים טובים, אלא שהסכים בדעתו לפי שהציור-הרע חזק מעט יותר מן הציור הטוב, והיתה ההסכמה מנטיה צְפוּנָה בהכרח הנפש כמבואר למעלה. ולפי שגם הציורים הטובים מצויירים בו, סימן שיצאו קצת מן הכח אל הפועל. ואפשר שאם יִוָסֵר במוסר השכל או במוסר עונשי יחלשו הציורים הרעים, ויתחזקו הטובים, ויהפך מצב לבו מרעה לטובה, כי תהיה אחר כן העצה טובה מנטיה צפויה הנוטה יותר לטוב. ואין כן החושב רע שאין הציורים הטובים מושלים בו כלל, וקשה שֶׁיִוָסֵר במוסר בעבור רוב חוזק הציור הרע שבקרבו, ורוב התעלמות הציורים הטובים. ולכן תמצא בכל כתבי הקדש שֶׁיְכַנוּ מעשה הרשעים הגדולים שהם מסכימים עליהם בלשון "מחשבה", בעבור הֶמְשֵׁל ציור הרע שבהם ועל פיו עושים בלי משפט השכל, כי "אין פחד אלהים לנגד עיניו" (תהלים לו, ב). ואולם במקומות שנכתב אצל רשעים לשון "עצה", יהיה על אחד משני דרכים. האחד, בהיות באותו הדבר דרכים רבים ברעה, והפושע נבוך באיזו מין רעה יאחוז, כגון בעניני המלחמות והתחבולות, והוא שוקל הדרכים בשכלו. הנה כשיבחר בדרך ידוע יתואר בלשון "עצה". כפי הכלל שיסכים שכלו הסכמה אחר משפט השכל יתואר ב"עצה". והשני, אם הרשע נשאל מזולתו כדת מה יעשה, אעפ"י שאם לא היה נשאל היה הוא עצמו עושה המעשה בהסכמת מחשבת ציור הרע המושל בלבו. הנה השואל הנבוך המעריך לפניו מחשבותיו ומצייר לעיניו דרכים רבים סותרים הנגלים בלבבו ומבקש ממנו הסכמה, גם זה הוצרכו לתאר בלשון "עצה", בעבור שהסכים בדרך ידוע מִבֵּין דרכים רבים שחשב עליהן. אבל בהיותו עושה מדעתו יכונה תמיד בלשון "מחשבה", הבן.

Window 5

[ראה מקביל לכאן, נוסח ב חדר ב חלון ג]
<b>הכלל החמישי.</b> יתכן להניח לשון "מחשבה" גם על ההסכמה לעשות רעה או טובה, והיו דרכים רבים בלב המסכים, אך היו כל הדרכים רעים או כל הדרכים טובים. על דרך משל שמבקש להנקם, אבל הוא נבוך באופן הנקימה, אם יהרגהו, או ישרוף ביתו עליו או ילשין עליו למלך וכיוצא בזה. וכן לענין הטובה. והנה אמרנו למעלה שעל כיוצא בזה יפול לשון "עצה" בעבור שהוצרך להעלות אופני מחשבותיו במאזני השכל ולהסכים בעצה. כל זה אמת. אך ענין הכלל הזה כך הוא, שאם כונת הכתוב על הדרך הפרטי שבחר בו, [עליו] להזכיר ולהודיע מה טוב או מה רע, אז יתארוהו בלשון "עצה", לפי שהיתה ההסכמה בעצה אחר משפט השכל. אבל אם אין הכתוב [מפרש] להודיע הדרך הפרטי שבחר בו, רק כוונתו לגנות ולתעב ענין האיש הוא בעבור ציוריו הרעים המושלים בו, או לפארו ולרוממו בעבור ציוריו הטובים המושלים בלבו, אז יתארוהו בלשון "מחשבה" להורות כי מחשבות לבו רק רע כל היום, וכל מחשבה ומחשבה הצומחת בלבו מוצאתה מציור רע, או להיפך. והנה אסביר לפניך בעז"ה כל הכתובים שנזכר בהם לשון "מחשבה" ממינים אלו, ותראה שהנחת כולם על הרשעים הגמורים העושים כפי מחשבתם הנולדת מציור רע ואין בהם ציורים טובים הסותרים את הרעים. וכל לשון "עצה" כתוב בהם כשהן נשאלים מאחרים, או כשיועצים במלחמות ובתחבולות, כשהכוונה להשמיענו ענין מה שבחרו בעצתם לטעמים ידועים שאזכיר בכל אחד ואחד מהן.

Window 6

[ראה מקביל לכאן, נוסח ב חדר ב סוף חלון ג]
<b>הכלל הששי.</b> כמו שיתכן להניח תארי העצה על השם ב"ה, וכדרך שבארנו למעלה, כן הניחו כתבי הקדש לשון "מחשבה" על מנהגי השם ב"ה לטוב ולעונש. ויש בזה מקום להסתכל ולהתבונן במה יש להבדיל בין לשון "עצה" הכתוב אצלו ית' ובין לשון "מחשבה" הנכתב אצלו. כי מה שהבדלנו ביניהן בכללים האמורים אין גם אחד מהן יאות לענין השם, יתברך ויתרומם עילוי רב, כי כבר ביארנו שאין הנחת לשון "עצה" אצלו ית' רק בדרך העברת הלשון. ולמשל נאמר להסביר אוזן שומעת כי הוא ב"ה מסכים בתבונה שאין לה חקר, ואינו צריך לשקול ולברר, כי הכל גלוי וידוע לפניו באמת. הוא אדון החכמה והתבונה והמעשים כולם. וכן הוא לענין המחשבות. כל אחת מהן בארח קבוע בחכמה עליונה שאין לה קץ. וכבר בארנו זה בבית הראשון, ואיננו משנה ממחשבה למחשבה חלילה חלילה. על זה נאמר "אני יי' לא שניתי" (מלאכי ג, ו). ואמר "כי לא מחשבותיכם מחשבותי" (ישעיה נה, ח), ואמר "עצת יי' לעולם תעמוד מחשבות לבו לדור ודור" (תהלים לג, יא). ואם כן עלינו להתבונן על מה השתמשו כתבי הקדש פעם בלשון "עצה" פעם בלשון "מחשבה"? תמצא כן במקומות רבות בספריהם כשיספרו גזירות השם שגזר על אומה מן האומות לטוב או לרע, פעמים יאמרו "השם יעץ לעשות כן" (עיין ישעיה יט, יב) ופעמים יאמרו השם חשב לעשות כן (עיין ירמיה יח, ח; איכה ב, ח). ולפי ששתי הלשונות הונחו על הפעולות היורדות מלמעלה שהסכים עליהם השם ב"ה, מי יודע פשר דבר על מה יורה כל לשון מהן? וברחמי השם ב"ה התבאר לי מה המבדיל בין שתי הלשונות. וההבדל הזה נשען על המבואר בבית הראשון והוא שהחכמה אחת ולא תשתנה, אבל תשתנה בפי ענין המקבלים. וזה בארח חכמה שכפי מצב נפש מן הנפשות כן יכין לעומתו ארח החכמה לטוב או לרע, הכל בצדק משפט ומישרים. ואם תשתנה הנפש מטוב לרע או מרע לטוב, כן ישתנה לעומתה ארח מחשבת החכמה העליונה מטוב לרע או מרע לטוב. כי [לעולם] היא מוכנת לקבל משפט המוכן לפי מצב כזה. והנה המחשבות קבועות ונאמנות לעד לעולם. וכאשר היה המשפט מאז עבור נפש כזאת, כן הוא עד עתה. וכן תהיה לדור ודור. וכן עם כל נפש ונפש לפי מצבה [היא] מקבלת לטוב או לרע. ושם הרחבנו לדבר בזה. והשינוי מצד המקבל. ודבר זה כתוב בספרי הנבואה "רגע אדבר על גוי ועל ממלכה לנתוש ולנתוץ ולהאביד. ושב הגוי ההוא מרעתו אשר דברתי עליו, ונחמתי על הרעה אשר חשבתי לעשות לו. ורגע אדבר על גוי ועל ממלכה לבנות ולנטוע. ועשה הרע בעיני לבלתי שמוע בקולי, ונחמתי על הטובה אשר אמרתי להיטיב אותו" (ירמיה יח, ז-י).
למדנו שהגוי שהיה מוכן להיות נתוש ונתוץ ואבוד כפי מחשבת החכמה העליונה במשפט ובמישרים, כשישוב מרעתו ישתנה מצבו להיות מוכן לעֻמת מחשבה עליונה אחרת, המקבילה עם מי שאינו נוהג ברעות כאלה. וכן להפך. והנה כשישתנה הגוי ההוא לא יבוא עליו הרעה או הטובה. ולכן כשרואים הנביאים הנבואה בהגיונותיהם ובמראה הנבואה, טובה או רעה העתידה לבוא על אומה מן האומות, והשם ב"ה העלים מהם אם הגזרה הנודעת להם תחול באומה ההיא לטוב או לרע, אז יתארו הגזרה בלשון "מחשבה", כי אינם יודעים אם ישוב הגוי ההוא מרעתו, ואז לא תחול עליהם הרעה; או אם יעשה הרעה ואז לא תחול עליהם הטובה כי מחשבות החכמה העליונה ישתנו לעומת מצב המקבלים. אבל אם יגלה השם את אזני נביאיו שהגזרה לטוב או לרע תחול על כל פנים באומה ההיא, כי השם ב"ה צופה מראשית אחרית, וגלוי לפניו שהאומה שנגזרה עליהם הטובה בזמן ידוע לא יעשו רעות במשך הזמן ההוא שימנע<sup class="footnote-marker">1</sup><i class="footnote">שמפני זה ימנע</i> מהן הטובה בגלל רעותן כפי משך מחשבת החכמה העליונה. כל מקום שיודיע השם ב"ה זה לנביאים, אז יתארו הגזרה בלשון "עצה". והטעם נכבד מאד והוא נשען על הכלל המבואר (חדר א' חלון ט"ו) למעלה שכל לשון "עצה" נופל על ההסכמה ההחלטית שיעשה המסכים המעשה כפי הסכמתו. ולשון "מחשבה" נופל גם על ההסכמות שאין אחריהן מעשה. ולכן השתמשו בלשון "עצה" בדרך משל להסביר האזן שהגזרה שנראו עליה היא מוסכמת מהשם ית' לעשות המעשה כפי ההסכמה, גם שידעו שתחול הגזרה. ובלשון "מחשבה" השתמשו בנבואות שהיו על תנאי אם ישובו או לא, ולא ידעו הנביאים במה יבחרו העם שנאמר עליהם הגזרה, כי ה' העלים מהם בחירת העם ההוא. ולפי שלא נודע להם אם תחול המעשה או לא, לא תארוהו בלשון "וחשבתי" כי אולי ישוב העם מרעתו, ולא תחול הגזרה בהם, וכן להיפך. זהו פשר דבר באמת, ואני אסדר לפניך כל הכתובים שסמוך בהם לשון "עצה" ולשון "מחשבה" על השם ב"ה, ותראה שכולם הולכים על הסבר הזה.

Window 7

[ראה מקביל לכאן, נוסח ב חדר ב חלון ד]
<b>הכלל השביעי.</b> מן המבואר תבין שלא יתכן להניח לשון "מחשבה" אצל השם ב"ה כשידברו מדברים שכבר נעשו. כי בהיותם כבר ידענו עליהם בהחלט כי יצאו לפועל. וזהו ההבדל המבדיל בן לשון "עצה" הנכתב אצלו ית' ובין לשון "מחשבה" הנכתב אצלו. לשון "עצה" יכתבו גם על המעשים העשויים כבר, ולשון "מחשבה" לא יכתבו רק על הגזרות העתידות לבוא ונעלם [אם] יחולו או לא. ויוצא מזה שלא יפול לשון "מחשבה" על מעשה שמים וארץ וצאצאיהם כי כולם עשוים באמת וישר. ולכן יפול עליהם לשון "עצה" כמבואר (חדר א חלון י"ג) למעלה דבר בטעמו. וכן לא יפול לשון "מחשבה" על החֻקים והמשפטים והתורות והמצווֹת שצוה לבני אדם לעשותן. כיון שחקקן להיעשות לעולם ולא ישתנו בזמן מן הזמנים. ויפול עליהן לשון "עצה" כמבואר (חלון י"ב) למעלה. ורק יפול לשון "מחשבה" אצלו ית' רק סוד ההנהגה שהוא מנהיג בענין בריותיו לשכר לגמול ולעונש כשידובר מן הגזירות העתידים להתחדש בעולם, כשהן תלויין עלינו. ולשון "עצה" יפול עליהן כשנודע לנו שיחולו בבירור כמבואר. והכלל נכון ויציב כי לא תמצא בכל כתבי קדש תארי לשון "מחשבה" על מעשה שמים וארץ או על החֻקים והתורות. אך כתוב בהם לשון "עצה". והבן.

Window 8

[ראה מקביל לכאן, נוסח ב חדר ב חלון ה]
<b>הכלל השמיני.</b> כל לשון "מחשבה" העומד בעצמו בנוי בבנין הקל. כמו "חשב" "חשבת". והוראת כולם על המחשבות הטבעיות לאדם [שבו] מתפשטות מציוריו הפנימיים. כי כבר (חלון א') אמרנו שכל כח המצטייר בלב יוליד מחשבה. ולכן בכל מחשבה שיחשוב האדם מחשבות ציור שכל ובינה, הן מחשבה חכמה, הן מחשבת מדה מן המדות, הן מחשבת כחות הַגְוִיָה, הן מחשבת סכלות והבל, בדמיון או לא, ומלאכת מעשה, על כולם יונח הקל. לפי שאין במחשבה הרכבות פנימיות ולא המצאות ובניני השכל, והם דומים בצד זה לשרש חכמה בה אין הרכבה וכיוצא. ולכן כשעומדים בעצמן יבנו בקל לפי שאינן יוצאים בנפש עצמה, וכמו שבארנו בבית הראשון. שאם תאמר מרכיב מחשבה על מחשבה ומוציא תולדות והמצאות, כבר יצא מגדר חשבון ומחשבה ונכנס במעשה השכל המרכיב מרכבות, ולא יונח עליו לשון "מחשבה". וכל שהוא בגדר מחשבה איננה הרכבה אלא התפשטות הציור ברוח האדם כמבואר (חלון א') למעלה, ואין בזה [הכרח] עד שתאמר שהמחשבה איננה ברשותו של אדם לפי שהיא נולדת מציוריו המושלים בנפשו ותהיה ראויה להבנת הנפעל. כי כל המחשבות הן ברשות האדם, ואם רוצה יסירם מעל לבו, ולא יתן דעתו עליהן. ולכן כל מחשבה העולה על רוחו והוא מרחיבה ותופס בה הרי הוא חושב ברצון, ואין צריך לומר אם מסכים על ידה לעשות מעשה כפי מחשבתו. כללו של דבר האדם מושל על מחשבתו, ואם באונס תעלה מחשבה בלבו יוכל לבטלה; וכחושב עליה עושה ברצון. ולכן כל חושב ומרחיב מחשבותיו יהיה לטוב או לרע יִּבָּנֶה בקל.
ואולם צריך [שֶׁתִּפָּתַּחְנָה] מהן מחשבות שהוא חושב בהן כפי טבעו, ואז יִּבָּנוּ בקל. ואם אינן כרצונו ובטבעו יִּבָּנוּ בנפעל כמו שיתבאר. וזה שאנו אמרנו כפי טבעו וברצונו רצה לומר שתצמחנה מִטֶבַע ציורו, על דרך משל שהוא גאה וחושב מחשבות גאה וגאון, שהוא שונא לרעהו וחושב עליו מחשבות שנאה, כמו טבע הגאה לחשוב מחשבת גאון, ומִטֶבַע השונא לחשוב מחשבת שנאה, וכל בני אדם ישוו בענין זה כפי הטבע. ואלו המחשבות הם ברצונו, כי אם ירצה יחשוב מחשבות נְמִיכוּת ומחשבת ענוה, ויחשוב מחשבת סליחה ואהבה. ולפי שהם תלוין ברצון ובבחירת האדם על כן נבדלים בהם בני אדם. יש אוהבים לחשוב מחשבה גאה וגאון, ויש אוהבים לחשוב מחשבת ענוה ושפלות הרוח. יש אוהבים לחשוב מחשבת תאוה, ויש אוהבים לחשוב מחשבת פרישות וקדושה, הכל כפי הרצון והבחירה. ולפי שכל אחד חושב ברצון ובטבע יאמר על כל אחד מהן "פלוני חשב" בקל. ואין כן הבנוים בבנין נפעל, כמו שנבאר בסמוך בעז"ה. ואני אסדר לפניך כל הכתובים בבנין הקל למיניהן בעז"ה. ונראה שהן כולם מחשבות טבעיות התלויות בבחירת האדם.

Window 9

[ראה מקביל לכאן, נוסח ב חדר ב חלון ו]
<b>הכלל התשיעי.</b> יתכן לשון "מחשבה" בבנין נפעל. ואעפ"י שיסדנו שהוראת בנין נפעל על ההכרח, וזה לא יתכן במחשבות, כי אין לאדם מכריח חוצה לו שיכריחנו לחשוב מחשבות. הנה יורה הנפעל בלשון "מחשבה" שלש הוראות, והם נתבררו לי בעז"ה ממליצות כתבי הקודש; כי תראה שעל כל הוראה מהן הניחו הנפעל בלשון זה. ואני אבארם לך פה. <b>ההוראה הראשונה</b> הוא החושב מחשבה זרה שאין בטבע נפש האדם להולידה, לא מִטֶבַע הציורים הטובים ולא מִטֶבַע הציורים הרעים. ולא ימצא בעל המחשבה חבר שיחשוב כמוהו. כי מחשבתו זרה בעיני כל אדם. ואז יניחו עליו כתבי הקדש הנפעל המורה על ההכרח. כאומר פלוני חושב מחשבה שאיננה בטבע הנפש והרי הוא כמוכרח לחושב עליה מפני טבע נפשו. על דרך משל מִטֶבַע בעל הרחמים להטיב ולחנך לכל אדם. ואם הוא נכרי<sup class="footnote-marker">1</sup><i class="footnote">כלומר איננו מקרוביו ומיודעיו</i> ולא הכירו מתמול שלשום, כשיראהו במצוקה ובחוסר-כל יתעוררו רחמיו עליו, ויחשוב מחשבת רחמים. וכל מי שהוא בעל ציור-הרחמים יחשוב בטבע ברצונו מחשבות כאלו. ומי שהוא בטבע אכזרי, את הנכרי לא יחון, ויחשוב מחשבת אכזריות "מה אני עם האיש הזה? ונתתי לחמי ומימי לאיש לא הכרתיו מתמול שלשום?" וכל מי שהוא בעל ציור האכזריות יחשוב כן בטבעו וברצונו. ויש שמטבעו להתאכזר יותר גם נגד עניים אשר גדלו אתו ואפילו הוא עשיר לא יתן להם מאומה. וזהו אכזריות גדולה אבל היא בטבע הכילי והאכזרי. ויש עוד אכזרי ממנו ולא יתן גם לקרוביו העניים ויהיו בעיניו כנכרים עד שיתאכזר נגד אחיו ואחיותיו מִתֵּת להם מאומה מעשרו. וקרוב לומר שהוא נגד הטבע, כי מִטֶבַע האדם לרחם מעט על קרוביו. אבל שימצא אדם עשיר מופלג ויתאכזר נגד בניו ובנותיו ויהיו בעיניו כנכרים לבלתי רחם עליהם, אין זה במציאות טבע נפש האדם אפילו בהיותו אכזרי בתכלית האכזריות, כי נטוע בכל נפש החמלה על יוצאי חלציו, ושיתעורר לבו בצערם. הלא תראה שגם בבעלי-חיים הטורפים נטוע החמלה על בניהם, כמו שאמר הנביא "גם תנין חלצו שד הניקו גוריהן, בת עמי לאכזר כיענים במדבר" (איכה ד, ג). כלומר גם התנין יחמול על ילדיו, ובת עמי היתה לאכזר ולא עשו כן מרוב צערם. ולא [דִמוּ] אכזר כטבע אכזריות בני אדם, כי אין מִטֶבַע נפש האדם להתאכזר בכמו אלה, אבל דִמוּ ליענים במדבר שאין מדת החמלה נטוע בהם כלל. ולכן כשנראה אדם שהוא חושב מחשבת אכזריות על בניו ובנותיו לא נאמר שהוא "חושב" אותם לנכרים, אבל נאמר שהם "נחשבו" לו לנכרים, להורות שאין בטבע הנפש להוליד מחשבות כאלה. אבל הוא בנפעל בהכרח נגד טבע נפשו. ואין הכוונה שהוא נפעל מחוצה לו, אבל הוא בסוד חכמת הנפש. שבהעמיק האדם לצייר רע בכל עת, באחריתו ישחית נפשו ויעלו על לבבו מחשבת זרות מאד אין בידו להסירם, כדרך "על רדפו בחרב אחיו ושחת רחמיו" (עמוס א, יא). וכן יקרה לבעלי [הבטחונות]<sup class="footnote-marker">2</sup><i class="footnote">אולי כוונת רבינו לאלו שאוגרים הון ללא גבול [בהם שָׂמִים כל בטחונם]. והם אינם חסים על שאר בני האדם.</i> שלבסוף ישחיתו דעתם ויעלו מחשבות זרות על לבבם שאינן בטבע ציורי הנפש כלל, ואז הם כמוכרחים מהם לחשוב כן, וזה מפורסם. ואני אציע לפניך הכתובים שהן ממין זה בעז"ה.

Window 10

[ראה מקביל לכאן, נוסח ב חדר ב חלון ז]
<b>הכלל העשירי.</b> <b>ההוראה השניה</b> שיורה עליה הנפעל הוא בהיות המון בני אדם כמו מוכרחים לחשוב מחשבה על ענין מן הענינים שהיא זרה כפי טבע מחשבת הנפש על ענין זה. וענין ההכרח והזרות נמשכים במאמר זה מן השכל והחוש, זר כפי השכל ומוכרח מן החוש. כי דברים רבים הם שיבין דעת האדם שכלו או בינתו שהם על תבנית כך או על דרך זה. והחוש יכחיש משפט הדעת והשכל ההוא. והנה לפי טבע השכל והבינה היה חושב מחשבות על הדברים אלו כפי דרכיהן. ואחר כן יבוא מראה העין או משמע האזן ויברר שהענין הוא ממחשבת טבע השכל והבינה והדעת. ואז מוכרח לחשוב מחשבות אחרות על אותן הדברים שהן הפוכות ממחשבות הטבעיות שחשב עליהן תחלה. על דרך משל החוקרים הקדמונים חשבו כי חצי כדור הארץ הים, ובאמת שִׂכלָם חשבו כן. ואילו היה אחד מבני אדם היושבים בחלק שחשבוהו "ים" בא אל הארצות האלו להורות לפניהם הדרך ללכת אל הארץ החדשה ולהראותם שיש שם ארץ רחבת ידים, היה אומר הים [רק בעיניך] תֵּחָשֵׁב, כי כבואם שמה בהכרח "תֵּחָשֵׁב" בעיניהם יבשה, כי החוש יעיד שהשכל הסכיל במחשבתו. ולפי שהמחשבה השניה הפוכה מן הראשונה הטבעית והיא מוכרחת מן החוש, הונח עליה מליצת הנפעל.
וכן מִשֵׂכֶל הקדמונים שהרצועה<sup class="footnote-marker">1</sup><i class="footnote">האזור</i> מן היבשה שתחת [קו] המשוה אין [אדם יכול לדור שם]. וזאת היא מחשבה שכלית טבעית, כי קראוהו "ארץ השרופה" בעבור רוב חום השמש. ואם היה בא אלינו אדם מיושבי הארץ ההיא והעבירנו אל ארצו והראָנו כי היא ארץ נושבת, היה אומר הארץ הזאת "תֵּחָשֵׁב" ארץ נושבת, כי בבואנו שמה בהכרח תחשב בעיני כולנו שהיא מיושבת. ויעיד החוש שהשכל הסכיל במחשבותיו. וכן כל כדומה לזה פרטים רבים לאלפים שהחוש מכזב מחשבת שכל האדם. ועל כולן יונח הנפעל בענין שההמון כולו מוכרחים על המחשבות השניות הפוכות מן המחשבות הראשונות הטבעיות.
ועל דרך זה ידברו הנביאים כשרואים בנבואה הנפלאות שיעשה השם ב"ה, לשנות דבר מענין אל ענין, יניחו המחשבה השניה שיחשבו בני אדם כשיראו בעיניהם עוצם הפליאה בבנין-נפעל, לפי שיכריחם החוש לחשוב מחשבה הפוכה ממה שחשבו עד כה בטבע נפשם. ובכלל הזה כלולים כל המחשבות המופתיות שההמון כולו מוכרחים לחשוב עליהן על דרך אחר; בעבור התברר להם הענין בחוש ברור ממנה שאי אפשר לאחד מהן לחשוב מחשבה אחרת על אותו דבר. על דרך משל כולם חושבים שהשמש מאיר, ושהעננים שואפים מים ושהאש מחמם. והשלג מקרר. וכיוצא באלה שאם יונח על כך לשון "מחשבה" יהיה הנחתו בבנין נפעל בעבור היותם מוכרחים כולם מן החוש לחשוב כן. ואלו המחשבות נבדלים הבדל עצמי מלשונות של מחשבה המונחים בבנין הקל שהן כולם על מחשבות טבעיות התלויים ברצון האדם וכפי נטיותיו, שקצת מן ההמון חושבים עליהם כך, וקצתם חושבים עליהם באופן אחר וכמו שבארנו (חלון ה') למעלה. אבל הראוין להבנות בנפעל אין בהם מבוא לרצון האדם ולבחירתו, כי כולם מוכיחים על מחשבה [מוכרחת] וכן הדין במחשבות מופתיות<sup class="footnote-marker">2</sup><i class="footnote">מבוססות על הגיון</i> בדעת. על דרך משל, השמים והארץ יֵחָשְׁבוּ נבראים, כלומר בהכרח יחשבו ההמון כולו שהשמים והארץ נבראים שה' ברא אותם, כי נטוע בשקול הדעת שאין הדבר עושה את עצמו. ואין אחד מן האדם שיוכל לחשוב בטבע על אופן אחר. ולפי שכולם [דרכם] לחשוב על דרך אחד יונח בנפעל. וכן האבן הזאת תחשב כמַר מִדְלִי נגד הים המקיף. כלומר בהכרח יחשב כן. ואין אחד יוכל לחשוב בטבע מחשבה אחרת. ואולם בכונה אמרנו שאם יונח עליהן "מחשבה" ינוח בנפעל, לפי שלא הניחו כתבי הקדש על כיוצא באלו לשון "מחשבה" זולתי כשהוא לצורך הודעה מיוחדת. לפי שאין מִטֶבַע המדבר להזכיר מחשבת בני אדם על הענינים האלו. כי מפני מה לומר שהשמש נחשבת לכוכב מאיר? ושהענן נחשב למוריד גשמים? ושהאש נחשב בוערת? כל זה ללא צורך. וזה<sup class="footnote-marker">3</sup><i class="footnote">וזה נאמר</i> כשהמדבר מזכיר ענין השמש, שיאמר השמש נתון לאור יומם. הענן מוריד גשמים. האש בוערת וכיוצא במאמרים כאלו המעידים על עצמם ואין מכזב אותם, [היה בזה מהצורך]. גם על הדברים המבוארים בחוש או במופתי הדעת יפול עליהם לשונות של "ידיעה" ו"מדע", כמו שיתבאר בספר "באר מים חיים" בעז"ה. ולא הניח לשון "מחשבה" על ההכרח זולתי לצורך.
וזה מן המשל שאמרנו למעלה מחצי כדור הארץ שחשבוהו הקדמונים ים, ומחלק היבשה שתחת [קו] המשוה שחשבוהו שממה. והיו כולם חושבים כן על [דרך] אחד וזהו הכרח. ואם היו הנביאים בספריהם מזכירים ענין זה להודיע שהם טועים, היו אומרים בעיני האנשים האלו "נחשב" חצי כדור הארץ ים, ותחת המשוה שממה תחשב, וענין האמת הוא כשיודיעו כתבי הקדש שההמון כולו יהיו מוכרחים לחשוב מחשבה שהיא הפוכה ממחשבתו הטבעית שהיתה עד הנה. וגם זה יובן מאותו המשל עצמו אם היה נזכר בספרי הנביאים, והיו רוצים להודיע יבא זמן שיתברר לבני אדם כולם שהחלק השני ארץ, ושתחת [קו] המשוה ארץ נושבת; היו אומרים הים לארץ תחשב, וארץ שוממה [מיושבת] תחשב, לפי שיהיו מוכרחים מן החוש לחשוב כן. ומן המבואר תבין שכל לשון "מחשבה" בבנין נפעל ממין זה, הוראתו על מחשבה שחושבים כל בני אדם על דרך אחת, בין שתהיה מחשבת אמת בין שתהיה מחשבת שקר, הואיל והם כולם מוכרחים לחשוב בדרך אחֵר, השתנות המחשבות בענין זה מסור לרצונם ראויה להיות בנויה בנפעל. והנה מין זה מן הנפעל הפוך מן ההוראה הראשונה שאין עליה הנפעל, כי הראשונה והַנָחָתָה על מחשבת אדם אחד החושב מחשבה שאינה נחשבת בטבע נפש שום אדם. וההוראה השניה הַנָחָתָה על המחשבות שהן בהכרח בטבע כל הנפשות כולן, והבן.

Window 11

<b>הכלל הי"א.</b> <b>ההוראה השלישית</b> שיורה עליה הנפעל היא בהיות מִטֶבַע מחשבת הנפש לחשוב על ענין מן הענינים בדרך ידועה לפי השכל. ובפקודת המושל יצטוה ההמון כולו לחשוב עליו בדרך אחר הסותר דרך המחשבה הטבעית. או שבטבע לא היינו חושבים בדברים אלו כלל, ובפקודת המושל יכריחנו לחשוב עליהן מחשבות, ויורנו דרך המחשבה בהן, על כל כיוצא בזה [בא] הנפעל לפי שהוא הכרח גמור ונגד טבע מחשבת הנפש. ואל תחשוב כי זה שאמרנו "בפקודת המושל יוכרח ההמון לחשוב מחשבה" סותר מה שאמרנו (חלון י') שאין לאדם מכריח חוצה לו שיכריחנו על המחשבות. כי אין הענין אמור על מלך מבני אדם שוטר או מושל שיצוה מחשבות נגד שיקול דעת האדם או מחשבות הפוכות מִטֶבַע מחשבת יצר בני האדם. כי כל אדם בחירי במחשבותיו גם אין רואה מה מחשבותיו, זולתי הוא ב"ה. מה שיוכל המושל מבני אדם לצוות הוא על המעשים, לא על המחשבות. אבל הכלל הזה<sup class="footnote-marker">1</sup><i class="footnote">כלל י"א שאנו עסוקים בו</i> כולל המאמרים התוריים שצוה השם ב"ה עליהן. ואין הכונה שיצוה השם ב"ה את הכסיל החושב מחשבת תאוה, שיחשוב לו בהכרח מחשבת קדושה, והחושב מחשבת רשעה שיחשוב לו מחשבת צדק, כי על ענינים כאלו לא יתכנו לשונות של מחשבה. אבל השם ב"ה יצוה עשה כך ואל תעשה כך, והמחשבה כלולה במעשה. כי המצוה לעשות צדק ומקבל על עצמו לעשותו, הנה בחר לחשוב מחשבת צדק. ומי שמצווה להתקבל וקבל על עצמו לשמוע למצות ה', הנה בחר לחשוב מחשבת קדושה, כי לא יתכן המעשה זולתי בציור מחשבה קודמת לה. אך יתכן מליצת הנפעל בלשון "מחשבה" בענין זה כשיודיע השם ב"ה לשומרי מצוותיו כדת מה יחשבו על דבר מן הדברים. ותהיה הודעת המחשבה שהודיעם הפוכה ממה שהיו חושבים על אותו הדבר בטבע מחשבת לבם. כי ההמון כולו היו מוכרחים כי שכלם לחשוב ככה, והשם ב"ה אומר אני מודיע לכם שהיא מחשבת הבל וטעות, ושראוי לכם לחשוב הפוך ממה שחשבתם. על זה יפול הנפעל, בעבור היותם מוכרחים לחשוב מחשבה אחת הפוכה ממחשבה הראשונה. וענין ההכרח בעבור שהוא ב"ה הודיעם המחשבה הנכונה. ונטוע בשקול הדעת כי הוא ב"ה אֵל אמת וכל דבר לא נעלם ממנו, וזה דומה למין הוראה השניה שיורה עליה הנפעל שבארנו למעלה. והוא על מחשבה מוכרחת מן החוש נגד מחשבת טבע הלב. וכן למאמינים בהקב"ה יקבלו עדותו שמעיד על דבר, יותר מעדות החוש. על דרך משל אם יודיע השם ב"ה למאמינים שכך וכך מדת העולם או מדת השמים, יהיה הדבר ברור בעיניו יותר מאילו העיד עליו החוש, והיה מודד המדה בידיו או במופת דעתו. לפי שהדעת תכריח כי הוא ב"ה מקור האמת, וּדְבָרוֹ אמת וקיים לעד; ושמחשבת האדם ומשפט לבו כאין וכאפס נגדו ית'.
ואתן לך משל. כשאנו רואין מדינה מלאה אדם ויושביה מעולם היו בני משפחה ידועים לנו, ואנו חושבין בהכרח כי המדינה הזאת תקרא ארץ המשפחה היושבת בה. והוא ב"ה יודיענו בנבואה שאנו טועין כי הארץ הזאת היתה מראשית למשפחה [אחרת] שישבו בה בראשונה. אז נאמר הארץ הזאת "תֵּחָשֵׁב" למשפחה זו, לפי שאנו מוכרחים עתה לחשוב מחשבה הפוכה ממה שהיינו חושבים בטבע. אעפ"י שלא העיד החוש על ההיפך ממשפט הלב, כי מצות השם ב"ה נפלא באמת יותר מעדות החוש. ומן המשל הזה תקיש על הכל. והנה אציג לפניך כל הכתובים שהן ממין זה בעז"ה.

Window 12

<b>הכלל הי"ב.</b> מן המבואר תבין שלא יתכן הנחת לשון "מחשבה" בבנין נפעל אצלו ית' כפי ההוראה השניה שבארנו. יתברך ויתרומם עד אין קץ הוא יוצר הכל ויודע הכל אין דבר נעלם ממנו שנוכל לומר שנחשב לפניו כך או כך כפי המחשבה, כדרך המשל מכדור הארץ ותחת [קו] המשוה. וכן רחוק ונמנע לומר עליו ית' שֶׁיִוָדַע לו האמת, כי הוא ב"ה צופה ומבינו עד סוף כל הדברים ויודעם מראשית בידיעה נשגבת משִׁקול דעת כל יצור. וכל מחשבותיו כפי רצונו וחכמתו, כי הוא ברא ויצר כל הדברים, ובחפצו יוכל לשנותם ויכול לעשותם על תכונה אחרת. ולכן כל לשון "מחשבה" אצלו ית' בענינים הללו הוא בקל שהוראתו על החפץ והרצון כמבואר למעלה. וכל שכן שלא יתכן אצלו הנחת לשון "מחשבה" בנפעל מן ההוראה השלישית, כי הוא לבדו מלך מלכים אדון ומצַוה. ואין צורך להאריך בזה. אבל יתכן הנחת הנפעל אצלו ית' מן ההוראה הראשונה. והוא מה שאמרנו שהוראתו על החושב מחשבה שהיא נפלאה בעיני כל זולתו, ואיננה בטבע מחשבת הנפשות. בין שיהיה בהפלגת הרוע, בין שתהיה בהפלגת החכמה והדעת והטובה והצדק. והוא ב"ה נורא תהלות עושה פלא וחושב מחשבות נפלאות עד אין חקר ממחשבת כל היצורים בחכמה בתבונה ובדעת בצדק ובמשפט. ולכן כשיודיעו הנביאים מה שיעשה השם ב"ה בארח מחשבת חכמתו העליונה, ואותה המחשבה נפלאה ממחשבת כל חכם לב ואיש נבון, יניחום בנפעל להורות כי הוא לבדו חושב כן בעבור שהוא אדון החכמה והתבונה והצדק והמשפט. והפלגת רוממותו תסבב המחשבה הזאת. אבל היצורים שחכמתם ותבונתם כלֹא נחשבת, אינן מבינים סוד הדברים, ולכן לא יחשבו מחשבת משפט כזה הנעלם והנשגב מהן, והבן מאד. ואני אראך בעז"ה ענין זה בכתבי הקדש.

Window 13

<b>הכלל הי"ג.</b> יתכן הנחת לשון "מחשבה" בבנין הכבד<sup class="footnote-marker">1</sup><i class="footnote">פִּעֵל</i> היוצא לשני בין כשיעמוד בעצמו, בין כשיוצא לזולתו. וכבר בארנו למעלה שאין במחשבה הרכבות פנימיות ולא המצאות ובניני שכל. ועל כן עלינו להתבונן באיזו אופן יונח בבנין הכבד כשעומד בעצמו. גם צריך טעם באיזו אופן הוא יוצא לזולתו. ונבאר תחלה ענין צאתו לזולתו. ונאמר אם ראובן עשה רעה לשמעון, והתעורר שמעון והצטייר בו כח הנקמה וחשב מחשבת נקימה, על זה לא יפול הבנין הכבד, אעפ"י שהגה ראובן סבה למחשבת נקמה שבלב שמעון, כי [עלתה] מחשבת שמעון בטבע נפשו וברצונו. ועל זה נופל הקל "שמעון חשב להנקם", כמבואר למעלה. אבל אם ראובן עורר מחשבה בלב שמעון שלא היתה נולדת בו בטבע נפשו, על זה יתכן הבנין הכבד ונאמר "ראובן חִשֵׁב את שמעון", לפי שפעל המחשבה בלבו, ולולי פעולת ראובן לא היתה מחשבה כזאת עולה על לב שמעון. ובכלל זה כל מחשבות חכמה בינה והשכל ודעת וכיוצא, שאינן עולות בנפש האדם, הנה כשיעוררהו זולתו [בלבו] עד שצייר וחשב, נאמר פלוני חִשַׁב לפלוני. ואולם אין מדרך מליצות כתבי הקודש לעשות [בנין הכבד] בלשון "מחשבה" על ענינים אלו. כי כל ענין מהם כלול או בחכמה או בבינה או בשכל או בדעת. ויאמרו "פלוני החכים לפלוני" כמבואר בבית הראשון, או "חִכַּם לפלוני". וגם זה בארנוהו. או "פלוני הבין לפלוני", "השכיל את פלוני", או "הודיעו לפלוני". וסוף דבר לא תמצא בכל מיני מחשבות היוצאת מגדרי החכמה והבינה והשכל והדעת והמחשבות הטבעיות, זולתי מחשבת משא ומתן של בני אדם זה עם זה. כי מחשבות אלו אינן בסוג החכמה והשכל והבינה והדעת, וגם אינן מחשבות טבעיות העולות על הלב בטבע. וצריך האחד לְחַשֵּׁב את השני, לקבוע בו מחשבה חדשה [ש]לא היה חושב עליה בטבע נפשו. והוא החשבון שעושים הקונים והמוכרים, הלוֹוִים והמלוים זה עם זה. כי מִטֶבַע נפש כל אדם שאינו רואה חוב לעצמו, ושוכח או מסכל בכל זכיות חברו, וכשבאין לחשבון כל אחד מהן מפרט זכיות וקובע מחשבות בלב חברו שלא היו עולין בה בטבע. וכן עושה השני, עד שיצא החשבון צדק וישר שבין שניהם, ועל זה יפול הבנין הכבד "חִשֵּׁב" "חִשָּׁבְתָּ" וכיוצא. ועל דרך זה לבד תמצאנו בספרי הקדש, והענין נפלא מאד והבינהו ואני אציע לפניך בעז"ה כל הכתובים שהן ממין זה.

Window 14

<b>הכלל הי"ד.</b> הוא צאת לשון "מחשבה" לשני כשעומד בעצמו, והוא בנפש עצמה. לא שירכיב הרכבות בשכל, אבל להעיר מחשבות שלא היו עולות על הלב מאליהן לולי שהעירם. וענין זה כך הוא. כבר בארנו בבית הראשון כי הרוח הנטוע באדם הוא כח מעבר לעבור בו בכחות הנפש ולציירם הפוך מִטֶבַע הלב. על דרך משל שֶׁמִטֶבַע יצר הלב לצייר כח הגאוה מנעוריו, והכח הטבעי הזה בטבע מחשבת גאוה. וכן מטבעו לצייר כח הקנאה. והכח הטבעי הזה יוליד בטבעו מחשבת קנאה. וכן כל כיוצא בזה. והנה כח הציור אז יתוארו מחשבותיו בבנין הקל. לפי שכל ציור יוליד מחשבות בטבע. ופרשנוהו למעלה. ורוח האדם המלובש בו יחל לצייר הכחות הנרדמות והנמתחות. על דרך משל שיצייר כח הענוה. יצייר כח הסבלנות, יצייר כח השכל. והנה בהיות הציור מתגלה גם הוא יוליד מחשבות כפי דרכו, ועל ציור מחשבות כאלו יפול הבנין הכבד. כי כשידברו הנביאים על התעוררות כח האדם לצייר מחשבות חדשות שלא עלו על לבו עד הֵנָה בטבע כחות נפשו, יאמרו "פלוני חִשַׁב כן", כלומר בעזרת רוחו הוליד המחשבה החדשה הזאת. ואם תזכור מה שדברנו בבית הראשון על צאת הציורים מן הכח אל הפועל תבין הענין היטב. וכן לענין הוצאות מחשבות רעות חדשות, לא היו בטבע ציוריו הרעים מתחלה, יפול ג"כ הבנין הכבד. על דרך משל שהיה אוהב לאסוף ולכנוס, וללכת בדרכי התאוה לאכול ולשתות ולהתענג בתענוגות בני אדם, והיו ציורים אלו מולידים בטבעם מחשבות, אבל כח הממשלה וההשתררות היה נרדם בקרבו. ולא היה חושב בטבע למשול ולהשתרר על זולתו. ועתה אִמֵץ רוחו לצייר הממשלה והשררה והוציאו מן הכח אל הפועל עד שהחל לחשוב מחשבות שררה וממשלה, ההוא יקרא "מחשב". ויאמרו "פלוני מחשב" כי זה יצא לשני בנפש עצמה, כי רוחו הוליד הציור לחשוב כן. והענין נפלא מאד. ועל דרך זה תמצאם כתובים בספרי [המקרא]. ותשכיל שלא יתכן להבנות בבנין הכבד הנוסף היוצא לשלישי לרביעי לחמישי וכיוצא. לפי שכל עצמו אינו יוצא אלא לשני, כי זה יוליד המחשבה. מה שאין כן לשון בינה ושכל ואמונה וכיוצא שהן באמצעות הרכבות פנימיות רבות כמו שאבאר בעז"ה. על כן יבנו בבנין הכבד והנוסף. וכל מחשבה שאין בה הרכבה כלל נשארת בקל ובבנין הכבד ולא יותר. הבן. ואני אציע לפניך כל הכתובים שהן ממין זה בעז"ה.

Window 15

<b>הכלל הט"ו.</b> תשכיל כי לא יתכן הנחת לשון "מחשבה" בבנין הכבד אצל השם ב"ה שיעמוד בעצמו, כי לפי שהוראתו על צאת מחשבה חדשה מן הכח אל הפועל, יתברך ויתרומם עלוי רב מזה. כי הוא ב"ה אין אצלו דבר בכח<sup class="footnote-marker">1</sup><i class="footnote">פוטנציה, ביכולת בלבד ולא בפועל</i> כלל, ולא יתחדש בו ענין חלילה. ואין צורך להאריך בזה, כי הוא כתוב בספרי הראשונים ז"ל, והוא מכלל המושכלות הראשונות הנטועות בדעת כל אדם. ולכן לא תמצא לשון "מחשבה"<sup class="footnote-marker">2</sup><i class="footnote">בבנין קל</i> סמוך אל השם יתעלה בספרי הקדש, אבל יתכן להניח אצלו לשון "מחשבה" מבנין הכבד היוצא לזולתו. וענין זה נשען על הכללים בבית הראשון. והוא שהאדם ואם הוא מוציא ציוריו הפנימיים מן הכח אל הפועל באמצעות הרוח השוכן בו, הנה תשלום המלאכה אינו ביד האדם אבל היא באמצעות עזר אלוהי. כי הוא מלוה לאדם להביא אל הפועל הגמור מה שהיה נסתר ונעלם בתחלה. ובציירו הציור שלו יחשוב מחשבות, ועל זה יפול הבנין הכבד, וכשיהיה איש ממנו שנלוה לו העזר הזה, והחל לחשוב מחשבות חדשות בחכמה ובתבונה וכיוצא, נאמר "השם ב"ה חִשֵּב את פלוני" כי עֲזָרוֹ להוציא ציוריו אל הפועל לחשוב מחשבות חדשות. וכשיהיה חושב מחשבות אלו אז [יזכה] לקבל החכמה ולהיות באחריתו חכם ונבון וכיוצא. ועוד תשוב ותראה כי נמצא בספרי הקדש לשון "מחשבה" בבנין הכבד סמוך אל השם.

Window 16

<b>הכלל הט"ז.</b> בשורש "חשב" לא שָׂם בעל הלשון שם התואר כמו שֶׁשָׂם בשרש "יעץ" כי התואר "יועץ" כמבואר למעלה, אבל בענין המחשבה אין שם תאר במציאות כלל. והטעם נקל למשכיל לדעתו, כי כל התוארים הם מונחים על כח פנימי כשיהיה עצום כפי השיעור הנכון הראוי לתאר מן התוארים, שיהיה משקלו גדול בנפש מתחלת אצילות הנפש ההיא. ושיצטייר בשיעור ידוע בלב מן הכח אל הפועל, כמו שבארנו בבית הראשון. ובהן נבדלים בני אדם ולכן על מקצתן יונח התאר, ועל מקצתן לא יונח. ועל כן תאר "יועץ" הונח על מקצת בני אדם שכח-העצה גדולה בנפשו, גם בחרו בו בני אדם לעשות על פיו בעבור שציורי נפשו מתוכנות וטובות כראוי לאותן הדברים שהן שואלין ממנו, כמבואר למעלה (חלון א). ויפה יתואר בעל כח-העצה הנותן עצות כפי משפט לבו לאחרים בתאר "יועץ", בעבור היותו נבדל בענינו מזולתו שאין בכחו להסכים הסכמות החלטיות, המתהפך תמיד במחשבותיו. אבל המחשבות הן בנפש כל בני אדם, וכולם חושבי מחשבות בטבע. ואין הבדל ביניהן רק באופני המחשבות שהן ממינים רבים כפי הבדל הציורים שבלבבות, כמבואר למעלה. שמִטֶבַע החכמה שהצטיירו בו ציורי החכמה לחשוב מחשבת חכמה, ומִטֶבַע בעל הלימודיות לחשוב מחשבות בשאר החכמות ובכל מלאכת מעשה. והאיש הטוב יחשוב מחשבות טובות, והאיש הרע יחשוב מחשבות רעות, ואיש און מחשבות און. בין כך ובין כך כולם חושבי מחשבות, הן מחשבות פנימיות שאינן נתלין במעשה, הן מחשבות שמסתעפים מהן המעשים. ולפי שאין הבדל בזה בין בני אדם לא יתכן להניח על אחד תאר "חושב", ולומר פלוני חושב מחשבות, ולא תמצא כן בכל ספרי הקודש. והוא דומה בזה לשרשים "אכל הלך עמד" שלא נמצא בהן שמות התאר בעבור שכל בני אדם אוכלים, כולם הולכים, וכולם עומדים. וכן חשב שכולם חושבים, ולא נכתב על איש שהוא "חושב מחשבות" זולתי בהיותו נסמך אל ענין המורה באיזו דבר הוא חושב מחשבות. על דרך משל פלוני חושב מחשבות במלאכה זו, ויורה כי הוא בעל ציורי המלאכה הזאת וחושב מחשבות כפי ציורים היקרים, להבדילו מאיש אחר שאין בו ציורי המלאכה ההיא ואין בכחו לחשוב מחשבות אמיתיות באותה המלאכה. ועל דרך זה תמצא בספרי הקדש. לא בסתם, כי לא יאמרו איש פלוני חושב מבלי הזכירם ענין מלפניו או מלאחריו המורה במה הוא חושב, כמו שיזכירו תאר "יועץ" סתם, ויאמרו "פלוני יועץ" מבלי זכר ענין לפניו או לאחריו, והבן. וכבר נשלמו הכללים שראינו להקדימם וליסדם טרם נבוא לפרש המליצות שנזכר בהם לשון "מחשבה" בכתבי הקדש. ואתה חקור ודרוש בהם ותמצא מרגוע לנפשך. ועתה אתחיל בעז"ה לפרש לשונות של עצה הנמצאים בתנ"ך. ואתחיל בתאר "יועץ", ולכונה זו אפתח החדר הזה.

Chamber 3



Window 1

<small>החדר הג' ובו אחד עשרה חלונות יבאר תאר "יועץ". יציג כל הכתובים שהוא נזכר בהם. יפרש כולם כפי הכללים שהקדים.</small><br>בארנו למעלה (חלון א) שהעצה היא הסכמה החלטית לעשות מעשה, והיועץ יהיה לפי זה המסכים הסכמות בדברים המעשיים. ויתואר כן (חדר א' חלון א') כשאחרים שואלין בו, לשמוע מה יסכים במשפט השכל בהיות דרכים רבים בדבר. וכן אמרנו (שם י) שיש יועץ טוב ויש יועץ לרע. ובארנו שבהזכר התואר סתם ענין "יועץ" בדברים טובים. ואם הוא רע נזכר אליו כינוי לרעה. ועל פי הכללים האלו הנאמנים אני בא לבאר כל תואר "יועץ" הנמצא במקרא בעז"ה.
"ויהונתן דוֹד דָוִיד יועץ איש מבין וסופר הוא" (דברי הימים א כז, לב). פירושו יהונתן היה בעל-עצה, והעם שאלו מפיו עצות לדעת מה יעשו. כי על כן נזכר בין שרי המלך שהיה לכל אחד מהם עבודה וממשלה ידועה במדינה. והיה זה האיש הנכבד יועץ לעם, גדול בתורה והודיעם משפט מעשה החק והתורות, שיש בכל ענין מהם דבר מעשה. ולפי זה היה יועץ בחכמה, ובארנו זה למעלה. ולפי שהיה יועץ טוב נזכר התאר סתם מבלי שהזכיר באיזו דבר היה יועץ. כי בהזכרו סתם ענינו יועץ טוב בדרכי החכמה האסופים בנפשו. ותארו עוד "איש מבין" כי החכם היועץ צריך שיהיה מבין כמו שבארנו בבית השלישי. ותארו עוד "סופר" לאות על חכמתו הגדולה בתורה, כדרך שכתוב על עזרא "והוא סופר מהיר בתורת משה" (עזרא ז, ו). ולא פרשתי שהיה יועץ בעניני המלוכה והמלחמות וכיוצא, מטעם שהתבאר ועוד ידובר בזה בעז"ה.
"ואחיתופל יועץ למלך" (דהי"א כז, לג). פירושו אחיתופל היה בעל עצה, משכיל ומבין מאד. וְשָׂמָהוּ המלך דוד יועץ לו בעניני המלוכה והמלחמות, והיה שואל ממנו בכל דבר, עצתו והסכמתו מה יעשה. ואצלו הוסיף מלת "למלך", להורות שהיה יועץ למלך לדבר בעניני המלוכה וכיוצא, לא יועץ לעם במשפטי התורות והחֻקים. ואין כן יהונתן שהיה יועץ לעם, לא נאמר אצלו יועץ למלך כמבואר.
"אחיתופל הגילוני יועץ דוד" (שמואל ב טו, יב), מבואר ממה שאמרנו שהיה שואל ממנו עצות מה יעשה בכל דבר ודבר בעניני המלוכה, ולכן הוסיף מלת "דוד". בארנו שבהוזכר התאר סתם ענינו יועץ טוב, ולמדנו שהיה אחיתופל יועץ עצות טובות לכל המבוקש ולא נתן עצות נבערות גם היו עצותיו בדרך ישרה, לעשות [כראוי].
"ועצת אחיתופל אשר יעץ בימים ההם כאשר ישאל איש בדבר האלהים, כן כל עצת אחיתופל גם לדוד גם לאבשלום" (שמואל ב טז, כג). למדנו שהיו מועצותיו בדעת ובשכל טוב והעושה על פיו היה מצליח, ולכן סמכו דוד ואבשלום על עצותיו לעשות על פיו מעשיהם, וכענין שבארנו למעלה (חדר א חלון יח). כי היה אחיתופל חכם גדול בתורה ובכל חכמה למודית ומעשה, מֵבִין גדול ומשכיל וכמו שיתבאר עוד בעז"ה.

Window 2

"ויועץ וחכם חרשים ונבון לחש" (ישעיה ג, ג). פירושו יועץ בחכמה. כמו שכתבנו למעלה (חלון ג'), שהוא המודיע לעם השואלים בו משפט מעשה החֻקים והתורות, בין דם לדם בין דין לדין וכיוצא, ועל פי הסכמותיו יעשו. "וחכם חרשים" הוא המלמד חכמה ברבים, והוא החכם הגדול שאסף חֻקי החכמה ויודע טעמי תורה בשכל טוב. ועליו אמרו קדמונינו ז"ל (גיטין פח ע"א) כיון שפותח נעשו הכל כחרשים, ודברנו מזה בבית הראשון ויתבאר בבית הג' בעז"ה. "ונבון לחש" הוא המבין ביראת ה' במעשה בראשית ומעשה מרכבה, ויתבאר שם. ולפני זה נאמר "שופט ונביא וקוסם וזקן". ה"שופט" הוא השופט את עם הארץ דברי ריבות בשערים במשפט התורה. ו"נביא" ידוע. ו"קוסם" הוא המלך המנהיג את העם במשפט. ו"זקן" הוא החכם בעל הנסיון. ויוצא מזה כי "יועץ" תאר האיש שנשאלין בו על עניני החכמה, ולכן נזכר התאר סתם כדרך הכלל שבהזכירו ענינו על יועץ טוב בחכמה, ושמועצותיו טובים כפי המבוקש. וקדמונינו ז"ל אמרו "יועץ, זה שיודע לעבר שנים ולקבוע חדשים" (חגיגה יד ע"א), וגם זה הוא לעשות מעשה, וששואלין ממנו העם, כי בעיבור שנים ובקביעות חדשים תלויין הרבה ממצווֹת התורה כמו המועדים, חמץ ומצה ושופר וסוכה וקביעת הצום וכיוצא שכל העם חייבין לעשותן, והבן. כדרך "ומבני יששכר יודעי בינה לעתים לדעת מה יעשה ישראל" (דהי"א יב, לג).
"ואשיבה שופטיך כבראשונה ויועציך כבתחלה" (ישעיה א, כו). פירושו לימות המשיח אשיבה שופטיך כבראשונה, שופטים בני אדם בצדק ובמישרים, לא כאותן שאמר עליהם "וחברי גנבים כולו אוהב שחד ורודף שלמונים, יתום לא ישפוטו וריב אלמנה לא יבוא אליהם" (שם א, כג). וכן אשיב לך יועציך כבתחלה שתשאל מהם ויגידו לך עצות נכונות מה תעשה בכל מנהג ומנהג של חכמה. ובהיות בך שופטים צדיקים ויועצים חכמים ונבונים אמר "אחרי כן יִקָרֵא לך עיר הצדק קריה נאמנה" (א, כו). "עיר הצדק" נגד משפט צדק, ו"קריה נאמנה" שומרי אמונים העושים כתורת השם על פי יועציהם הטובים, ולכן נזכר התואר סתם, להורות על יועצים בחכמה לטובה כמבואר.

Window 3

"באֵין תחבולות יפול עם, ותשועה ברוב יועץ" (משלי יא, יד). פירוש פסוק זה בארנו בספר "מעין גנים" כי שם דברנו על שם "תחבולה" ונכבדות ידובר בו [ולא נאריך] הנה. פעמים רבות יהיו עניני המדינה קרובים לנפול אם ינהגו עוד במנהגים שהתנהגו בהן עד עתה. על דרך משל שפרץ פרצה גדולה להיכשל במעשה מן המעשים. ואם יונח המנהג על כנו, עוד מעט ויפלו בתכלית ההפסד וההשחתה. ואז צריך מנהיג [טוב] לחדש מנהג חדש בחכמה ובתבונה להסיר בו העם מן הסכנה שהתקרבו אליה. ואותה ההמצאה החדשה מתוארת בתאר "תחבולה". וטעם הדבר לא אוכל לפרש פה, כי הקדמות רבות צריכין להקדים והמה כתובים בספר "מעין גנים". ועל זה אמר "באֵין תחבולות יפול עם" כדרך שאמרו (אבות, א) "וַעֲשׂוּ סייג תורה", ויפה פרשנוהו בפירוש מסכת אבות.<sup class="footnote-marker">1</sup><i class="footnote">יין לבנון, מהד' תשס"געמ' 47-48</i> ואולם אם אין בכח הנגיד בעם להמציא התחבולה, אז ישאל [אנשים] רבים שהן חכמים, וכל אחד יתן עצה בדרך חכמה. ובהיותם רבים יתן כל אחד עצה טובה וישרה כפי דרכו כי העצות [לפי] הבדל נטיות הנפשות והשגותיהן, כמו שבארנו (חדר א' חלון ט') למעלה. והנה יועץ זה יגיד דבר חכמה ותבונה על דרך זה. ויועץ אחר יאמר דבריו על דרך אחר וכן כולם. ואז יקבץ הנגיד דברי כולם ויוליד מדבריהם תחבולה נכונה, או אחד מהשומעים שהוא בעל בינה יוליד דבר תחבולה שיושעו בה העם. והנה היועצים דברו כולם אמת וכדרכי החכמה, אבל אין דבריהם מספיקים לתשועת העם שנפלו בו. ועל ידי התחבולה תהיה התשועה ועל זה אמר "ותשועה ברוב יועץ" (משלי יא, יד), כי בהיותם רבים תולד מהן תחבולה ולא יפול העם. ועל כן אמר התואר ["יועץ"] סתם כי מורה על יועצים חכמים וטובים. וכאשר תדע הנחת שם "תחבולה" בעז"ה תבין תוכן הפסוק [הבא].
"כי בתחבולות תעשה לך מלחמה, ותשועה ברוב יועץ" (משלי כד, ו). פירושו לענין המלחמה להתגבר על אויביו צריכין תחבולות המצאות חדשות, וכן בעצה טובה. לפי שהשונא גם הוא יוכל לקחת עצה טובה, ואפשר שיהיה שווה עמך בעצה. ואם תמציא תחבולה חדשה לא [תיפול]. ואולם לפעמים אין בכח הנגיד ושר הצבא למצוא תחבולה, אז ישאל יועצים טובים רבים שהן יודעים בטיב המלחמות וכל יועץ יגיד עצה כדרכו. ובהקבץ מועצותיהן תִּוָלֵד מדבריהם תחבולה ויצלח במלחמתו. ולפי שמדבר על יועצים טובים נזכר "יועץ" כדרך הכלל שאמרנו. גם נלמד מענינו שמדבר על יועץ המלך במלחמות וכיוצא, כדרך "ואחיתופל יועץ למלך" שבארנוהו למעלה כתובים דומים בעניניהן. רק שהאחד מדבר ממנהגי העם, והשני מענין המלחמה, גם יש בפסוקים אלו משָׁלים, ועוד אדבר עליהם.

Window 4

"מרמה בלב חורשי רע, וליועצי שלום שמחה" (משלי יב, כ). פירוש "חורשי רע" יתבאר בבית זה בעז"ה, והם רשעים גדולים ממציאים בלבם מחשבות רעות לעורר מדנים בין בני אדם. ומלת "לב" בארנוהו (חדר ב) בבית הראשון, שהוא נופל על השכל והבינה הנטועים בנפש. גם בארנו שם כי לשונות של "שכל ובינה" לא יונחו על המצאות הכסילים והרשעים. ויתוארו תמיד במלת "לב". ומלת "מרמה" על המצאה גדולה ו"תחבולה" חבלה רעה מאד, כדרך "ותחבולות רשעים מרמה". ויתבאר בעז"ה. ויתבאר בספר "מעין גנים" בעז"ה. ועל זה אמר "מרמה בלב חורשי רע", כלומר הרשעים בעלי השכל והבינה בטבע החורשים רע, תכלית הרכבת שִׂכְלָם ובינתם היא תחבולה של מרמה. וכבר בארנו (חדר א' חלון ט') בבית הראשון כי לשון "שמחה" מונח על המָשׂוֹשׂ הבא במשפט הלב והבינה, כדרך "ולישרי לב שמחה" (תהלים צז, יא). וכן בארנו בבית זה כי היועץ מסכים בהכרח נטית נפשו הצפוּנה, ולכן היועץ לדברים טובים אות היא כי מדת הטוב התמדתה בנפשו. ויקרֶה שישאלהו אדם כדת מה יעשה על דבר פשע שפשע בו חברו ואיך ינקום ממנו וכיצד יתגבר עליו. ואם היה נוטה בנפשו אל הרע, היה צריך לשפוט בשכלו ובבינתו להמציא המצאה איך יעשה השואל. ועתה שהוא איש טוב, לא יבנה בנינים בשכלו ובבינתו אבל פתאום ימצא הסכמה בנפשו לתת עצה לשואל שאַל יריב ואל ינקום, אבל ימחול לחברו ויקוה לה' שיושיע לו, וכיוצא בדרכי העצות שהן כפי החכמה. והנה החורש רע המציא בשכלו ובבינתו תחבולה של מרמה. והיועץ לא המציא קטנה או גדולה, ובכל זאת יהיה שמחת לב ליועץ השלום, לא לחורש הרע. כי השמחה מַתַּת אלהים לישרי לב כמו יועצי שלום, לא לעקשי לב; אעפ"י שמשכילים ומבינים כפי דרכם הרעה. והזכיר מלת "שלום" נגד חורשי רע. כי אם נזכר "יועץ" סתם יורה ג"כ על יועץ טוב, אבל היה מובן שיעץ תחבולה טובה, ולכן יהיה לו שמחה בעבור המצאותיו. לכן הוסיף מלת "שלום", ללמדנו שהכונה על יועץ ישר-לב, חכם וצדיק שלא הורה לנשאל בו תחבולה בשכל, אלא להיפך שהגיד לו עצת שלום וישמח לבו הישר; ולא לב בעל המרמה. והוא ענין נפלא מאד. ואם יַגִיעֵנוּ צורנו לפרש לשונות של "שמחה" אז אבאר הענין על נכון.

Window 5

"ויאמר לו היועץ למלך נתנוך? חֲדַל לך, למה יַכּוּךָ?" (דהי"ב כה, טז). פירושו. הכתוב הזה נאמר אצל אמציה מלך יהודה שהכה את בני אדום. ואחר שגבר עליהם הביא אליליהם ליהודה, לפניהם ישתחוה ולהם יקטר. ונאמר "ויחר אף יי' באמציהו, וישלח אליו נביא ויאמר לו 'למה דרשת את אלהי העם אשר לא הצילו את עמו מידיך?'". ועל זה השיב לו "הליועץ למלך נתנוך?". והנה הנביא דבר בדבר ה', לא מחכמתו. ובתורה נאמר "והיה האיש אשר לא ישמע אל דברַי אשר ידבר בשמי, אנכי אדרוש מעמו" (דברים יח, יט). ותבין כי אמציהו חטא חטאה גדולה בתשובתו שהשיב לנביא, מלבד החטא עצמו שעבד לאלילים. כי השוה דברי הנביא לדברי יועץ. והוא האיש שהוקם להודיע לעם משפט מעשה התורות והחֻקים, כדת מה יעשו ישראל. ואין ספק שהיה הנביא הזה יועץ לעם, כי הנביאים הם חכמי לב ומורי הוראות בישראל. ולכן אמר אמציהו בגאותו "הליועץ למלך נתנוך?". כלומר אתה יועץ לעם, ומי נתנך יועץ למלך להגיד לו מה יעשה? ופסוק זה ראיה לדברינו (חלון כ"א) שלא יפול תאר "יועץ" זולתי על בעל העצה שאחרים נשאלין בו ומבקשים ממנו עצות. ו"יועץ" הנזכר בכתוב זה סתם ענינו יועץ בחכמה, כי יעצו בדרכי התורה, כדרך "ויהונתן דוד דויד יועץ". ועוד ידובר בענין זה.
"וזכריהו בנו יועץ בשכל". (דהי"א כו, יד), פירושו היה יועץ לעם במדיניות ובדרכי העולם. והיו מועצותיו בהשכל, והעושין על פיו הצליחו. ודע כי היועץ בחכמה האסופה בנפשו, ומודיע לעם משפט מעשה החֻקים והתורות, יוכל השואל לבטוח על מועצותיו שלא ייכשל בהן. כי החכמה עליונה, והיועץ החכם אינו רק מגיב בדבר-עצה שקבל מן השם ב"ה, כמו שבארנו (חדר א' חלון י"ב). וידוע כי "עצת יי' לעולם תעמוד" (תהלים לג, יא) והיא מזוקקת שבעתיים בתבונה שאין לה חקר כמבואר למעלה (חלון י"ב). אבל היועץ במדיניות ובדרכי העולם, אעפ"י שהיועץ משכיל ומבין בטבע והתיישב הרבה על הדבר והוא בעל נסיונות רבים, יוכל לטעות בהסכמתו. והשואל העושה על פי עצתו יכשל, כי אין בכח האדם להסכם במופתי הבינה והדעת מלבו. גם נעלמים ממנו המקרים המתחדשים כל רגע תחת השמש, ובארנו זה למעלה (חלון ו'). והיועץ בטוב כדרכי העולם ובמדיניות הוא האיש המנוסה שמועצותיו היו טובות תמיד, ויבטחו עליו בני אדם בעבור הנסיונות שראו ממנו. וזהו שבארנו למעלה אצל אחיתופל שהיו מועצותיו בשכל טוב, והעושים על פיו הצליחו. ובספר "מעין גנים" יתבאר בעז"ה כי לשון "שֵׂכֶל" נופל על הדברים המדיניים שאינן תחת סוג החכמה והבינה. ובתנאי שהדבר שימציא השכל באלה הענינים יהיה הגון להצלחה. ודברים יקרים כתבנו שם. ובארנו כל הכתובים שנכתב בהן לשון "שכל" מסוג זה, שהנחת כולם על ההמצאות שיצליח בהן העושה. אבל אם לא יצליח, אעפ"י שהמציא המצאה גדולה לא יתואר בתאר "שכל". וזה האיש זכריהו היה יועץ בשכל, כלומר כל מה שיעץ לעם בעסקיהם עשו והצליחו. ולכן נכתב מלת "בשכל". ואם היה כתוב "יועץ" סתם, היה מתפרש על יועץ טוב בחכמה כדרך "ויהונתן דוד דויד יועץ" (דהי"א כז, לב). "יועץ וחכם חרשים" (ישעיה ג, ג). עכשיו שנכתב "יועץ בשכל" למדנו שהיה יועץ טוב במדיניות. ודע כי היועץ הטוב במדיניות אות כי השגחת השם דבקה עמו, כי הצלחת השכל לא תתכן זולת ההשגחה העליונה, כדרך "ויהי דוד בכל דרכיו משכיל ויי' עמו" (שמואל א יח, יד). והשגחת השם לא תדבק זולתי בחכמים צדיקים. וזה מופת שהיה זכריהו חכם וצדיק. וזה ברור. ואם תראה דברינו על הנחת שרש "שֵׂכֶל" אז יתבאר לך הכל על נכון.

Window 6

"הָפֵר מחשבות באֵין סוד, וברוב יועצים תקום" (משלי טו, כב). פירוש "סוד" וַעַד בני אדם חברים האסופים יחד להועץ על ענין מה. כמו "בסודם אל תבא נפשי" (בראשית מט, ו), "על עמך יערימו סוד"(תהלים פג, ד), ויתבאר במקומו בעז"ה. ומלת "מחשבות" על מחשבות הנפש כפי ציוריה. ומלת "הָפֵר" על הביטול והעדר הקיום כמו "את בריתי הֵפַר" (בראשית יז, יד). וכבר אמרנו (חדר א' חלון ב') שכל עצה על הסכמה החלטית לעשות על פיה מעשה, וכן אמרנו (שם חלון ה') שכל עצה היא על הסכמה אחר משפט השכל בין מחשבות רבות העולות על הלב המנגדות זו לזו, וההסכמה באחת מן המחשבות. וכן אמרנו (שם חלון ו') שבהיות בענין העצה דרכים רבים תהיה ההסכמה בהכרח בלי מופת הדעת. לפי שאין לנו מופתים מדעיים על דברי המנהגים התוריים והמדיניים. ולכן בהיות אדם נועץ לבדו על דבר מן הדברים קשה עליו לקחת עצה ולהסכים בהחלט לעשות מעשה כפי עצתו. ואעפ"י שימצא בלבו הסכמה יָרֵא מהשען עליה, כי יודע כי המכשול קרוב. ועל כן מבטל כל מחשבותיו ולא יעשה כפי אחת מהן. כי גם המחשבה שנדמה בעיניו טובה להסכים עליה גם היא רפופה בלבו מהישען עליה. ועל זה אמר "הָפֵר מחשבות באֵין סוד", כלומר אם האדם נועץ לבבו ואינו בסוד יועצים חכמים, תהיינה כל המחשבות שעלו על לבו באותו הדבר מופרות ומבוטלות, כי לא יבטח לעשות מעשה גם על המחשבה שהיא לו טובה. ולכן תאר כולם בתאר "מחשבות" לפי שאמר "הפר" שאין מעשה נמשך גם מאחת מהן. וכבר אמרנו (חדר ב' חלון ג') שיפול לשון "מחשבה" בדברים מעשיים על [הדמיונות] העוברות על הלב המבוטלות כולם בעיני בעל המחשבות ולא יפול על אחת מהן לשון "עצה". אבל אם האדם יושב בסוד חכמים יועצים והם יסכימו עמו באותה המחשבה שהסכים עליה בלבו ושנדמה לו, ויאמרו כי כן נכון לעשות, אז יֶאֱמַץ לבבו ותהיה הסכמתו חזקה וישען עליה לעשות על פיה מעשה. ועל זה אמר "וברוב יועצים תקום". ומלת "תקום" על המחשבה האחת שמצא עליה ההסכמה בלבו, והפר אותה במורך לבו. עתה תקום ויעשה מעשה על פיה, כי חבריו החכמים קיימוהָ בידו. ו"רוב יועצים" ההפוך של "באֵין סוד", כי קבוץ יועצים רבים נקרא "סוד".
ואפשר כי מלת "הָפֵר" [הוא] ציווי כמו "וְהָקֵם זרע לאחיך" (בראשית לח, ח). ויצוה את האדם שיפר מחשבותיו באֵין סוד. ולא ישען גם על מחשבה שנדמה בעיניו שהיא טובה, ולא יעשה מעשה על פיה, לפי שבהיות האדם לבדו קרוב לטעות, כדרך שאמרו רבותינו ז"ל (ברכות סג ע"ב) "חרב על הבדים ונואלו". על ת"ח היושבים בד בבד שהן נואלין ומתטפשין. ולכן ציוה שיפר מחשבות לבו ולא ישען על הסכמתו. אבל ברוב יועצים-חכמים המסכימים עמו תקום המחשבה שהסכים עליה. וכדרך שאמרה תורה "אחרי רבים להטות" (שמות כג, ב). ופירוש זה מתוקן. ומלת יועצים נזכר סתם לפי שהכונה על יועצים הדבר בחכמה, כדרך "יועץ וחכם חרשים", ועוד נדבר בזה בעז"ה.

Window 7

"המלך אין בך? אם יועצך אבד?" (מיכה ד, ט). פירושו הנביא מנחם את בני הגולה הנאנחים על אבדן כבודם וממשלתם, כי אין מלך, ובגוים אין תורה. [והבטיח] "ואשיבה שופטיך כבראשונה ויועציך כבתחלה". ובארנוהו (חלון ב') למעלה. ו"שופטיך" כולל המלך השופט משפטי המלוכה. וכן השופטים בענינים בין איש ובין אחיו במשפטי התורה. ו"יועץ" הוא המודיע עצות לשואלים בו במעשה התורות והחֻקים. ועל הראשון אמר "המלך אין בך?" כלומר למה [צר לך] על העדר המלוכה. ועל השני אמר "אם יועצך אבד?", כלומר למה צר לך על הֶעְדֵר היועצים הטובים בחכמה המודיעים לך מה תעשה. אל תצטער עוד כי עתה תבא אליך "הממשלה הראשונה ממלכת לבַת-ירושלים" (מיכה ד, ח). ויהיו שופטיך כבראשונה ויועציך כבתחלה. ולכן נזכר "יועץ" סתם המורה יועץ טוב בחכמה.
"מוליך יועצים שולל ושופטים יהולל" (איוב יב, יז), פירוש. ביד השם ב"ה הכל, האדם ולבו ומחשבותיו. ואם חפץ מוליך היועצים הטובים בעלי-העצה היועצים לעם והמנוסים במועצותיהם, בהשתוללות, כמו "אשתוללו אבירי לב" (תהלים עו, ו). "וסר מרע משתולל" (ישעיה נט, טו). וכן אמר רש"י ז"ל כי "שולל" לשון שטות. מוליכם בשטות כשהוא רוצה לערב ולבלע חכמתם. וכן אמר ראב"ע ז"ל. ואם יתנו עצה בעת ההיא לשואליהם, יכשלו העושים על פיהם, כי השם ב"ה סכל עצתם [כדי להביא] הרעה על האיש או האומה שנגזרה עליהם הגזרה העליונה. כדרך "לוכד חכמים בערמם, ועצת נפתלים נמהרה" (איוב ה, יג) ובארנוהו בבית השני (סוף חדר יא) ויתבאר עוד בעז"ה. וכן השופטים משפט צדק בין איש ובין רעהו יסכלו ולא יבינו משפט. וגם זה בעבור פשעים קדומים. ולכן אמר "יועצים" סתם, לפי שמדבר על יועצים חכמים טובים, ובעבור הגזרה ישתוללו לעתים.
"עם מלכים ויועצי ארץ הבונים חרבות למו" (שם ג, יד). פירוש. הייתי שוה בקבר עם המלכים ועם יועצי ארץ. והם השרים החשובים בעלי העצות שהמלכים שואלים פיהן מה יעשו בכל דבר ודבר. וכפי הבדל הענינים כן הבדל היועצים. קצתם שרים יועצים בדברי המלחמות. וקצתם יועצים בדברי המדינה והדתות הנמוסיות. וקצתן יועצים בדברי הבנינים והסחורות וכל מלאכת מעשה; והם יושבים עם המלך והוא נועץ מהם. ולפיכך על יועצים מדיניים שאינן יועצים בחכמה ובענינים האלהיים, כי הכתוב מדבר על כלל מלכי הגוים ויועציהם שלא נחלו החכמה, אמר מלת "ארץ". לא אמר "עם מלכים ויועצים", כי היה מורה על יועצים בחכמה כדרך "וברוב יועצים תקום" (משלי טו, כב). והסמיך התואר [יועץ] למלת "ארץ", מורה יועצים בדברים שהן תחת השמש כפי דרכי שִׂכְלָם ובינתם, כמו המלחמות והדתות הנמוסיות והבנינים והסחורות והמלאכות, והם לפי מועצותיהם שהן על הרוב לתקן המדינה, הן באופן בעניני הערים והמבצרים, הן להמציא חדשות להגדלת המסחר וכל כיוצא בזה.

Window 8

"ועלי הטה חסד לפני המלך ויועציו" (עזרא ז, כח). פירוש. השם הטה עלי חסד לפני המלך. גם לפני יועציו והם השרים בעלי העצה שהמלך מבקש מהם עצה בהנהגותיו מה יעשה, והם יעצוהו לעשות עמדי החסד הגדול הזה. וכן מפורש בכתוב שנתן המלך לעזרא, שנאמר "כל קָבֵל די מן קדם מלכא וְשִׁבְעַת יעטוהי שליח, לבקרא על יהוד ולירושלם" (עזרא ז, יד). והיו יועצים טובים כדרכם, אבל לא בדרכי החכמה, כי הם מֵעַם פרס ומדי. ועל כן לא נאמר "לפני המלך והיועצים", כמו וכתיב "יועצים", אבל נאמר "ויועציו"<sup class="footnote-marker">1</sup><i class="footnote">ויעטוהי, הוא תרגום של "יועציו", ולא כתיב "ויועטין" "יועצים"</i> בכנוי, כלומר יועצים למלך בעניני המלוכה והמלחמות והדתות הנמוסיות.
"הַהֵרִימוּ המלך ויועציו" (עזרא ח, כה). אשר התנדבו המלך ויועציו. כמו לפני המלך ויועציו. והוא נכתב באותו ענין, ומדבר ביועצי המלך ארתחשסתא,<sup class="footnote-marker">2</sup><i class="footnote">עזרא ז, ז</i> ומבואר מזה מה שבארנו, וג"כ נכתב בכנוי<sup class="footnote-marker">3</sup><i class="footnote">ויועציו</i> מטעם זה עצמו.
"וסוכרים עליהם יועצים להפר עצתם" (עזרא ד, ה). פירוש. צרי יהודה ובנימין שכרו ושחדו בממון שרי מלך פרס שהמלך שואל מהם עצה בעניניו, שיתנו עצה למלך להפר עצת יהודה ובנימין שהסכימו לבנות ההיכל לה' אלהי ישראל. והצליחו ברעתם עד ימי דריוש. ותאר "יועצים" הנכתב בפסוק זה למד מענינו שהיו יועצי בליעל, כי נתנו עצה בעבור שוחד ובצע כסף לבטל בנין בית ה'. והיתה עצתם טובה<sup class="footnote-marker">4</sup><i class="footnote">מועילה</i> להשגת מבוקשם הרעה, כי הצליחו בעצתם לבטל המלאכה, וכדרך הכלל שבארנו (חדר א' חלון י"ב) למעלה.
"וארא ואין איש ומאלה ואין יועץ, ואשאלם וישיבו דבר" (ישעיה מא, כח). פירוש. ראיתי כי אין בכל העמים איש נכבד וטוב. ומכל אלה לא מצאתי יועץ חכם. שאם אשאל את פיו בדבר עצה להשיב דבר ה' מה ראוי לעשות, יתן עצה רעה לא טובה בעיני ה'. לכן לא בחרתי בם, כי אם [באיש] אשר אקים, אשר בצדקתו אתן רוחי עליו. והוא המלך המשיח שנאמר עליו "ונחה עליו רוח ה' רוח חכמה ובינה רוח עצה וגבורה" (ישעיה יא, ב). והוא יהיה יועץ חכם ויגיד לשואליו עצות נכונות כפי חכמת לבו ו"לאמת יוציא משפט" (ישעיה מב, ג). ולכן ישיב לארץ משפט "ולתורתו איים ייחלו" (ישעיה מב, ד). כי יבואו כל [איש] לבקש ממנו במנהגי החכמה והוא יגיד להם מעשה התורה והמשפט. והנה "יועץ" הנכתב סתם בפסוק זה כדרך "יועץ וחכם חרשים" (ישעיה ג, ג) והוא היועץ בחכמה. והודיע שאין בכל העמים יועץ חכם, כך אמתת פירוש הפסוק. ורש"י ז"ל אמר המלה "אין יועץ. מכל אלה העתידות לבוא, אין מהם יועץ שעמד בסוד ה' וידע אותם" ע"כ. ולפי פירושו יאמר<sup class="footnote-marker">5</sup><i class="footnote">כלומר היה ראוי לומר</i> "ומאלה ואין נביא". כי יודע העתידות ברוח האלהים יתואר "נביא", לא "יועץ". ועוד דבר, אמר לפני זה "מי הגיד מראש ונדעה, ומלפנים ונאמר צדיק. אף אין מגיד אף אין משמיע אף אין שומע אמריכם" (ישעיה מא, כו). ולמה כפל פעם שני ושנה "ואין יועץ"? ולפי פירושנו יתכן כי אחר שאמר שאין מהם מגיד מראשית אחרית, כי אין בהם איש נביא אשר עמד בסוד ה', הודיע עוד שגם אין בהם צדיק ולא יועץ חכם ונבון. וראיה, כי אחר "ואין יועץ", אמר "הן כולם און, אפס מעשיהם. רוח ותהו נסכיהם" (ישעיה מא, כט) כלומר כולם רשעים בעלי המעשים הנשחתים, מעשי און ואפס בחקות אלילים. ועל כן לא ימצא בהם יועץ חכם מגיד משפטי מעשה התורה והחכמה, והבן.

Window 9

"ממך יצא חושב על יי' רעה, יועץ בליעל" (נחום א, יא). פירוש. ממך נינוה יצא סנחריב הרשע אשר חשב על ה' מחשבות רעות, ויתבאר בעז"ה בבית זה. גם היה יועץ בליעל, כי הסכים הסכמה החלטית לכבוש את ירושלים ולהחריבה וצר על ירושלים. ולולי כי מְנָעוֹ ה' והשחית מחנהו בלילה אחת היה הרשע הזה משלים לעשות מה שהסכים עליו. ולכן נופל על זה לשון "עצה", כמו שבארנו (חדר א' חלון ד') למעלה. ואולם בואו על ירושלים ועריכת מלחמתו נגד חזקיה איננה ב"מחשבה", אלא ב"עצה" אחר משפט השכל, כי בעניני המלחמות צריך עצה בשכל בעשות התחבולות וההמצאות. וכדרך שנכתב בענינו שאמרו שלוחיו "אמרתי אך דבר שפתים, עצה וגבורה למלחמה" (ישעיה לו, ה), וכדרך "כי בתחבולות תעשה לך מלחמה" (משלי כד, ו) ובארנוהו למעלה (חלון ג'). והנביא כיון להודיע שתיהן, רוע מחשבותיו הפנימיים, גם הסכמתו הרעה שהסכים להחריב עיר הקדש. ולכן "אתה חושב רעה, יועץ בליעל", וכדרך שאמרנו (חדר ב' חלון ה'). גם היה הרשע הזה חכם ונבון בעיניו ולא שאל עצה מזולתו, אבל שריו וגיבוריו שאלו את פיו אנה ילכו ומה יעשו. והיה הוא היועץ. וראיה, "אפקוד על פרי גודל לבב מלך אשור ועל תפארת רום עיניו. כי אמר בכח ידי עשיתי ובחכמתי כי נבונותי" (ישעיה י, יב-יג) ודברנו על זה בבית הראשון. ולכן תארו "יועץ [בליעל"], כדרך הכלל שהנחנו (חדר א' חלון כא). ואם היה נזכר "יועץ" סתם היינו טועים כי הוא יועץ טוב בחכמה, כי לא נזכר לפניו או לאחריו ענין המורה מה יעץ. והיינו מפרשים ממך יצא חושב רעה, וגם יועץ חכם. על כן אמר "יועץ בליעל". להורות שחושב הרעה הוא גם כן יועץ בליעל ורשע, וכמו שבארנו (חלון י"ב) בתאר זה.
"והיועצים עצת רע בעיר הזאת" (יחזקאל יא, ב). פירוש. אלו הם האנשים שהעם שואלין מהם עצות מה יעשו להשלים תועבותיהם והם יועצים אותה עצה רעה. ויתבאר עוד בבית זה. והנה הם יועצים במשפט לבם תחבולות והמצאות, ומועצותיהם נכונות להשגת המעשה המגונה. אבל הם אנשי בליעל, ומסכימים בהכרח הציור הרע המושל בם, ולכן אמר "עצת רע", ומלת "רע" על הציור הרע שבלב, כמו שבארנו (חדר ט' חלון י). כמו שכתוב "ירא אלהים וסר מרע" (איוב א, ח). ואם היה רוצה לומר שהם יועצים עצות לא טובות להשגת מבוקשם הרעה, היה ראוי לומר "והיועצים עצת רעה", והיה רעה<sup class="footnote-marker">1</sup><i class="footnote">תאר אל העצה</i> לעצה, כי מלת "עצה" לשון נקבה. עכשיו שנכתב "רע", הכוונה שהעצה היא להשיג מבוקשם,<sup class="footnote-marker">2</sup><i class="footnote">לעשות רע</i> אבל מוכרחת בם מציור רע, לאות שהם [רעים] ונלוזים מדרכי החכמה.

Window 10

"כי אמו היתה יועצתו להרשיע" (דהי"ב כב, ג). פירוש. אחזיה הלך בדרכי בית אחאב הרעים. והודיע הכתוב כי לא הלך בדרכים אלו בטבע נפשו ובהסכמת לבו, כי הוא היה מזרע הקדוש מבני דוד. אבל אמו היתה סבה לרשעתו, כי היא היתה מבית אחאב, עתליהו בת עמרי, והיה נשמע לקול אמו. והיתה לו יועצת ושאל את פיה מה יעשה בכל דבר ודבר, אם כך או כך. והיתה היא יועצתו להרשיע. והוא סמך על עצותיה ועשה כן.
"כי המה היו לו יועצים אחרי מות אביו למשחית לו" (דהי"ב כב, ד). פירוש. הכתוב הראשון אומר "גם הוא הלך בדרכי בית אחאב" (כב, ג). והיה זה קודם מות אביו והוא עודנו נער, וכרוך אחר אמו. והיתה מלמדתו ויועצתו מנעוריו להרשיע, וע"י כן היו דרכי לבו מוכנים לעשות הרע כי במועצותיה היתה מעירה בו דרכי הציורים הרעים. וכאשר גדל ומת אביו והגיע למלוכה, אמר הכתוב "ויעש הרע בעיני יי' כבית אחאב" (כב, ד), כלומר אז עשה רעות גדולות והשחתות עצומות כמו שעשו בית אחאב, לפי שבית אחאב וגדוליו שָׂם ליועציו ושאלם על כל עניני משפט המעשה, והם נתנו לו עצות נשחתות ומתועבות למשחית לו. והוא שמע להן ועשה כעצתם, כמו שאמר "גם בעצתם הלך". והנה אמו היתה יועצתו במנהגי האדם בדברים שהן בסוג החכמה. והודיע שנתנה לו עצות להרשיע, לעזוב חֻקי ה' ומשפטיו אשר צוה על ישראל. ויועצי בית אחאב נתנו לו עצות נשחתות בהנהגת המלוכה ומעשה המלחמות שהיו לו למשחית, כי הסיתוהו ללכת את יהורם בן אחאב למלחמה על חזאל מלך יורם, ובזה נמשך להסיתו יהוא מלך ישראל, כמבואר בכתוב.
"חכמי יועצי פרעה עצה נבערה" (ישעיה יט, יא). פירוש. האנשים שהם חכמים בעיני פרעה. ובעבור חכמתם ובינתם שָׂם אותם ליועציו, לשאול מפיהם על מה יעשה בכל דבר ודבר. הם באמת אוילים ונתנו לו עצה נבערה מדעת, לא יצלח בעצתם כמו שמפורש בפרשה. והנה נזכר אצל התאר "פרעה",<sup class="footnote-marker">1</sup><i class="footnote">יועצי פרעה</i> להורות שהיו יועצים למלך בעניני המדינה והמלחמות והיו יועצי בליעל ולכן נכתב בכינוי. ובארנוהו בבית הראשון.
ועם זה נשלמה הכוונה שכיוננו לבאר בחדר זה. כי לא נמצאו עוד בכתבי הקדש תארי יועץ יותר מן המפורשים פה. זולתי אחת והוא סמוך אל השם ב"ה ויתבאר בבית זה, ושתים בלשון תרגום בספר עזרא. האחד, "ושבעת יעטוהי" (עזרא ז, יד). "יעטוהי" כמו ויועציו בלשון הקודש, ודומה בפירושו לפסוק (חלון ח') "לפני המלך ויועציו" (עזרא ז, כח), כי שתיהן בכנוי, כמבואר למעלה. והשני, "די מלכא ויעטוהי התנדבו" (עזרא ז, טו). וגם הוא כמו "המלך ויועציו" בלשון הקדש ודומה אליו בפירושו. והתברר מדברנו כי נכונים וישרים הכללים שיסדנו על הוראת התואר הזה, שענינו תמיד על איש שהוקם מזולתו שיהיה מגיד עצות בדברים המעשיים לפי משפט השכל, פעמים בעניני החכמה, ופעמים בעניני העולם והמלוכה והמלחמות. פעמים איש טוב, ופעמים איש רע, לפי כל הפרטים המבוארים. תן עיניך עליהם וחקור ודרוש בעניניהן, ותמצא כי דברי אמת הם, עֵדים על עצמם.

Window 11

ולחתימת ענין זה אכתוב מה שמצאתי להרב רבינו משה ז"ל כתוב (מורה נבוכים, חלק א' פרק לד) בספרו על תאר "יועץ", שם הביא דברי קדמונינו ז"ל שאמרו [חכמינו] <sup class="footnote-marker">1</sup><i class="footnote">חגיגה יד, א</i> "אין מוסרין סתרי תורה אלא ליועץ וחכם חרשים ונבון לחש". ואמר הרב ז"ל "אלו הדברים אי אפשר בהם מבלתי הבנה טבעית. הלא תדע כי יש מבני אדם מי שהוא חלוש העצה מאד, אעפ"י שהוא המבין שבאנשים. ומהם מי שיש לו עצה נכונה וטוב הנהגה בדברים הצריכים לסדור בני אדם ולדעותם והוא הנקרא 'יועץ', אלא שהוא לא יבין מושכל, אעפ"י שהוא קרוב למושכלים הראשונים. אבל הוא סכל מאד אין תחבולה עמו. 'למה זה מחיר ביד כסיל לקנות חכמה ולב אין?' (משלי יז, טז) עד כאן לשונו, מה שדבר על מלת "יועץ". ואני לא באתי בספר זה להעתיק מה שכתוב בספרי הראשונים ז"ל ולהיות נצב לריב. ולכן בדברים קצרים אודיעך כי אֲמָרוֹ "יש מבני אדם מי שהוא חלוש העצה מאד אעפ"י שהוא המבין שבאנשים" שאמר, זה יתכן אם יובן ע"פ הכלל שיסדנו מענין העצה שהיא בכח [השכל] לא בכח מופתי הבינה והדעת, ואז יסכימו דברי הכלל עם דבריו ז"ל בצרוף הכלל שיסדנו שאין כח-העצה נטבעה בכל הנפשות [בשוה] וְתִּמָצֵא. ומה שאמר "מהם מי שיש לו עצה נכונה" וכו' לא אוכל לכון מאמר זה. כי הראינו בבירור גדול כי היועצים ממינים רבים, ובכל דבר ודבר צריך יועץ הראוי לאותו הדבר, כמבואר למעלה. מהם הוא יועץ בעניני ההנהגה, או הוא יועץ בחכמה, כי כל הנהגה טובה היא לה חכמה קדושה.<sup class="footnote-marker">2</sup><i class="footnote">אפשר לפענח הכתב. קבועה</i> וזה הוא מקום המחלוקת<sup class="footnote-marker">3</sup><i class="footnote">כלומר חלוקת הענינים</i> שעמדנו עליו בבית הראשון כלו, כדרך "ויהונתן דוד דויד יועץ" (דהי"א כז, לב). והחכם ויועץ במשפט, לא יתכן לומר עליו שהוא "לא יבין מושכל גם הנקרא מושכלים הראשונים", או לתארו בתאר "סכל". ואם הכונה על מנהגי העולם היוצאים מסוג החכמה, הנה בהיותו מתואר "יועץ" שהעושים על פיו מצליחים. כּוּנָה בכתבי הקודש "יועץ בשכל" כמבואר למעלה. ולא יתכן זה בלי [ש]יבין מושכל. ואולם הרב ז"ל כיון על המושכלות האלהיות וסתרי יראת ה'. ואין זה מענין העצה כלל. גם הפסוק "למה זה מחיר ביד כסיל לקנות חכמה" (משלי יז, טז) אין ענינו מענין "עצה", וזה מבואר בבית הראשון. סוף דבר ממה שבארנו בענין זה התבאר הכונה כולה. גם מה שמסרו קדמונינו ז"ל (חגיגה יד ע"א) "יועץ, זה שיודע לעבר שנים ולקבוע חדשים" מעיד כי תאר "יועץ" על היועץ בחכמה. ואיננו בכל אלו כסיל, ויש לו לב טהור וחכם. והמשכיל יבין.

Chamber 4



Window 1

<small>החדר הד' ובו י' חלונות יבאר כל לשון "עצה" הנבנה בקל אצל האדם. יביא כל הכתובים שהוא נזכר בהם, יפרש כולם בדרך אחד כפי הכללים שהקדים.</small><br>מפורש מתוך הכללים שהקדמנו שכל לשון "עצה" המונח בבנין הקל על הסכמה החלטית לעשות מעשה במשפט השכל. ולהגיד העצה היה נשאל מזולתו על דבר עצה באותו הפעם, אע"פ שאיננו יועץ תמיד; עם יתר הפירושים שבארנום בחדר הראשון. ועתה נבוא להציג כל הכתובים שנזכר בהם לשון "עצה" בבנין הקל הסמוכים אצל אדם, ואפרשם בעז"ה באר היטב כפי אמתת הכללים שיסדנו.
"שמע בקולי איעצך ויהי אלהים עמך" (שמות יח, יט). פירוש. כשראה יתרו כי משה שופט לבדו וכל העם נצב עליו מן בקר עד ערב, שאל "מה הדבר אשר אתה עושה לעם? מדוע אתה יושב לבדך?" (שמות יח, יד). כלומר למה תעשה ככה לעם שאתה מטריחם לבוא אליך מקצה המחנה, והם ממתינים איש על אחיו? ולמה תעשה ככה לעצמך, לשאת את משא כל העם עליך? ותמה יתרו למה אדוננו משה ע"ה מְשַׁנֶה מנהגו בזה ממנהג כל העמים וכל הממלכות שיש בכל אחד מהן נגיד ומלך, והוא יפקיד פקידים ושופטים ונשאו אתו במשא העם, ולא היה נעלם זה ממשה. אבל לא היה יכול עשוהו בעבור כי משפטי ישראל ודרכי הנהגתם תהיינה כפי חכמת התורה. ואין קץ לחכמה, לא תִּוָדַע במשפט הלב כמו דתי העמים ונימוסיהם ומשפטיהם. ואיך יפקיד פקידים ושופטים? והם אינן יודעים לעשות משפט כהוגן. ולכן צריך הוא בעצמו לשפוט את העם ולהודיע בכל דבר תשובות לשואלים כפי הדרכים האלהיים. וזהו שהשיב "כי יבא אלי העם לדרוש אלהים, כי יהיה להם דבר בא אלי ושפטתי בין איש ובין רעהו, והודעתי את חֻקי אלהים ואת תורותיו" (שמות יח, טו-טז), כלומר העם הזה בא אלי לדרוש אלהים, לדעת דרכי ה' ותורותיו. ומי יודיע להם זה מבלעדי המקבל החֻקים בנבואה? וכן כשיהיה להם דבר-ריב וכיוצא ושפטתי בין איש ובין רעהו משפט צדק על פי התורה והודעתי אותם חֻקי אלהים ותורותיו, מהו צדק ומהו עָוֶל, מי חייב מי זכאי, הכל כפי משפט התורה שאני מקבל בנבואה, וכל זה לא יוכל לעשות איש אחר. והנה מחכמת יתרו שלא דבר עצתו למשה טרם שמע מפיו טעם שבתו לבדו, כי ידע יתרו כי לא נעלם ממשה שאין כמוהו בחכמה ובתבונה ענין השופטים והשרים. ולכן שאל תחלה טעמו, וכאשר השיבו משה שלא יתכן זה במשפטי התורה האלהיים, ענה יתרו "לא טוב הדבר אשר אתה עושה". כלומר אעפ"י שמגמתך ללמד ולהודיע לעם המשפטים והתורות, לא טוב אתה עושה בדבר הזה. ואמר "נבל תבול גם אתה גם העם הזה אשר עמך כי כבד ממך הדבר, לא תוכל עשוהו לבדך" (שמות יח, יח). כלומר אם תנהג כן תמיד תחלש אתה וגם העם המקבלים. אתה, בעבור הטורח הגדול "כי כבד ממך הדבר". והם, לא יִוָשְׁעוּ ולא ילמדו כל הצורך. לפי שאין פנאי למלמדים ללמד לכל אחד ואחד מהן מה שנעלם ממנו. ואין ספק כי משה היה נכסף לשמוע דעת יתרו עתה, אחר שכבר הגיד לו שאין ביד זולתו לשפוט את העם, ובקש ממנו לשמוע מה ייעצהו. ואם הכתוב קצר כדרך התורה, ומתשובת יתרו אתה למד, שאמר "עתה שמע בקולי איעצך", כלומר עתה ששמעתי טעמך, ולא הונח לי בדבר, ואתה חפץ לשמוע מה אוכל דבר עוד, עתה עת לדבר ולהשמיעך עצתי שאני יועץ ומסכים עליך שתעשה. וזה פירוש מלת "איעצך", כלומר אגיד לך עצתי והסכמתו שאתה שואל ממנו, כדרך הכלל (חדר א) שבארנו למעלה. ואמר "ויהי אלהים עמך", כלומר עצתי תועיל בתנאי שיהיה אלהים עמך ויתן לך כח לעשות מה שאיעצך, כי היה בעצת יתרו ענין נעלם ממשפט לב האדם, לא יוכל עשוהו זולתי בהיות אלהים עמו, וכמו שאפרש.
ואמר "הֶיֵה אתה לעם מול האלהים" (יח, יט), כלומר אתה תהיה השליח והמליץ בין השם והעם, כי אתה לבדך צריך לקבל החֻקים והתורות בנבואה מאת השם ב"ה. אבל בענין הלימוד לעם להודיע להם אשר דבר השם לא תעשה כאשר עשית עד הנה, שיום יום יבאו אליך כל העם מִקָצֶה לשמוע וללמוד, כי לא תוכל עשוהו לדבר. כי מעתה והלאה "וְהֵבֵאתָ אתה את הדברים אל האלהים", שלפי דעתי מליצת "אל האלהים", כמו "ונקרב בעל הבית אל האלהים" (שמות כב, ז), והם השופטים והראשים המומחים אנשי אלהים. והפירוש מה שאתה מקבל בנבואה מאת השם ב"ה תביא אתה אלה הדברים אל אנשים מובהקים בדעת ובהשכל יְרֵאֵי אלהים הבחירים שֶׁבָּעָם. ואמר "והזהרת אתהם את החֻקים ואת התורות" (יח, כ), לא אמר "והזהרת את העם" כמו שכתוב בכל הפרשה אלא ש"הזהרת אתהם", והם האלהים שזכר, אותם לבדם תזהיר ותודיע את החֻקים ואת התורות, כי הם מתי מספר ובעלי הלבבות, והם ברוחב לבבם יקבלו הדברים באמונה ובמישרים. ואמר "והודעת להם את הדרך ילכו בה ואת המעשה אשר יעשון" (יח, כ), כלומר תודיע לכל אחד מהם כפי ממשלתו ועבודתו את הדרך ילך בה ואת המעשה-בפועל עליו לעשות. על דרך משל מקצתן יהיו שופטים ושוטרים, מקצתן יהיו מלמדים תורה וחֻקים ברבים, מקצתן יהיו שרי הצבא ומסדרים עניני העם. ומקצתן יהיו מוכיחים ומבינים את העם גדולת השם וכבודו ורוממותו. וכאשר הודעת לנזכרים האלו משפט כל אחד מהם ומה יעשו אם יהיו הם שופטים בין איש ובין רעהו, והם יודיעו חֻקי אלהים ותורותיו לעם כדרך "ויהונתן דוד דויד יועץ" (דהי"א כז, לב). והם יהיו מגידים לעם משפט אלהיהם, כי יבוא העם אליהם לדרוש את אלהים, ללמוד דרכיו וְהַדַר כבוד מלכותו. והכל בתנאי אם יהיה אלהים עמך בדבר הזה, לפי שאתה צריך לבחור מכל ישראל אנשים נכבדים בעלי הנפשות היקרות שבכחם לשמור החוקים והתורות לעשותם בצדק ובמישרים, הן בענין המשפט, הן בענין החכמה ללמדה לישראל, הן בענין התבונות להבין ביראת ה', והן לענין הנהגת העם במלחמות וכיוצא. וה' לבדו יודע את לבב בני האדם. ולכן אם יהיה ה' עמך ויתן עליך רוחו הטובה שתוכל לדעת מי ומי הם הבחירים שֶׁבָּעָם הראוין למסור בידם הממשלות האלו, אז תצליח אתה וכל העם. ואם לאו, לא תועיל עצתי שהגדתי לך. כי בהיות הנבחרים לא טובים יקלקלו המשפט וִיְעֲוְתוּ משפטי התורות. ועל זה אמר "ואתה תחזה מכל העם אנשי חיל, יראי אלהים, אנשי אמת ושונאי בצע. ושמת עליהם שרי אלפים ושרי מאות ושרי חמשים ושרי עשרות" (שמות יח, כא). ומלת "תחזה" על מראה הלב וזה ברוח הקדש. כלומר זה שאמרתי "והבאת אתה את הדברים אל האלהים" (יח, יט). שמא תשאל אנה נמצאו "אנשי האלהים" שאמרת? על זה אמר גם הדבר הזה מוטל עליך, שתחזה ברוח הקדש מכל העם, מי הם ביניהם אנשי חיל יראי אלהים אנשי אמת שונאי בצע, ותקחם אליך להודיעם את הדרך ילכו בה והמעשה אשר יעשו. ואז תשימם על העם כל אחד כפי ממשלתו הראוי לו. ואמר "ושפטו את העם בכל עת" (יח, כב). כלומר בהיותם רבים ולכל אחד מהם דרך ידוע ומעשה ידוע, והאנשים הנתונים תחתיו יש להם מספר ידוע, הנה ישפטו את העם "בכל עת". ומלת משפט כולל דברי ריבות ודברי החֻקים והתורות והדעות והאמונות,<sup class="footnote-marker">1</sup><i class="footnote">שרש לפירוש זה יש בירושלמי (סנהדרין פי"ג ה"ג) שדרשו "כי יהיה לך דבר", דבר "זו אגדה", כלומר להורות בעניני האמונות</i> כדרך "כי יפלא ממך דבר למשפט בין דם לדם בין דין לדין, ובין נגע לנגע, דברי ריבות בשעריך" (דברים יז, ח). ויתבאר בעז"ה במקומו.
ואולי אמר "אנשי חיל" נגד כת המנהיגים שרי הצבא, ו"יראי אלהים" נגד כת המבינים ביראת ה' ומלמדים לעם ליראה את ה' אלהים לכל הבאים לדרוש את ה'. "אנשי אמת" נגד כת היועצים המלמדים לעם חֻקי השם ותורותיו כדרך "תורת אמת היתה בפיהו" (מלאכי ב, ו). "שונאי בצע" נגד כת השופטים דברי ריבות. וכנגד זה שרי אלפים שרי מאות שרי חמשים ושרי עשרות. ואל תאמר<sup class="footnote-marker">2</sup><i class="footnote">כך אמר יתרו אל משה</i> אי אפשר שאוכל ללמד לכל אחד כל הפרטים הרבים הצריכים להנהגתו. [כי] אם יקרה לפרקים שיסופק עליהם ענין מן הענינים העסוקים בכל דבר הבא לפניהם, אז יביאו הדבר הקשה עליהם אליך. שכן אמר "והיה כל הדבר הגדול יביאו אליך וכל הדבר הקטן ישפטו הם. והקלו מעליך ונשאו אתך" (יח, כב), כלומר מכל מקום יקל מעליך משא כל דברי העם, כי הם ישאו אתך. ואמר "אם את הדבר הזה תעשה וצוך אלהים ויכלת עמוד, וגם כל העם הזה על מקומו יבוא בשלום" (יח, כג). כלומר אם תעשה כעצתי להביא דבר ה' אל הגדולים שֶׁבְּעָם, ויהיה השם עמך שתחזה ברוח קדש מי ומי הם האנשים הראוים לכך, אז תוכל עמוד לסבול את המשא. וגם כל העם איש איש יבוא אל מקומו שחפץ ללכת אליו בשלום ובנחת. המבקש משפט ילך אל השופט, המבקש לשמוע חוקים ומשפטים כדת מה יעשה ילך אל היועץ החכם, המבקש "דעת אלהים" ילך אל יראי אלהים, וכן בכל דבר ודבר. מה שאין כן עתה שאתה יושב לבדך וזה בא לריב וזה בא לשמוע חוק זה, ואחֵר בא לשמוע דבר תבונה וכיוצא בזה. היתכן שתספיק ותמלא משאלות כולם? זה אי אפשר. כך נראה בעיני.
ופרשתי זה לבאר מליצת "איעצך". שמלשון הזה יבין המבין איך נשתלשלו השאלות והתשובות בין אבותינו משה וחותנו ע"ה. ולמדנו כי משה בקש לשמוע עצה מפי יתרו, ולכן אמר יתרו "שמע בקולי איעצך", והיא דרך חדש בפירוש הפרשה. כי כל המפרשים ז"ל פירשו "והבאת אתה את הדברים אל האלהים" שיביא הדבר אל ה', ולא ידעתי למה אמר זה יתרו? ודי באמרו "הֶיֵה אתה לעם מול האלהים". והוא שיהיה שליח ומליץ בינותם, וידוע שהוא יקרב משפטם ושאלותם אל השם, כי הוא הנביא הנגש לבדו אל ה'. ועוד אם הזכיר שיביא דברי העם אל ה', למה לא הזכיר שיגיד להם מה דִבֶּר ה'? אך כפי פרושינו המליצה נכבדת מאד. שאמר שיהיה משה עומד בין ה' האלהים<sup class="footnote-marker">3</sup><i class="footnote">הוא הקב"ה</i> ובין האלהים<sup class="footnote-marker">4</sup><i class="footnote">אנשי בית הדין</i> אנשי הלב. מן השם ב"ה יקבל ועַד האלהים<sup class="footnote-marker">5</sup><i class="footnote">אנשי בית הדין</i> יביא הדברים שקבל. ולכן לא נאמר "והבאת אתה את דבריהם" או "דברי העם". כי שב על הדברים שיקבל בנבואה מן השם ב"ה. גם הענין לא ניכר דבר מספקות שתקרינה למשה שישאל את פי ה' עד שיצטרך לומר "והבאת אתה את הדברים אל האלהים". אבל כל הענין על משא העם שנושא משה בלמדם חֻקי אלהים ותורותיו. ועל זה יפה אמר שיביא דברי השם אל אנשי אלהים<sup class="footnote-marker">6</sup><i class="footnote">אנשי בית הדין</i> בחירי הסגולה. והם ילמדו את העם. גם פסוק "והזהרת אתהם" אין ענין לו, כי כבר אמר משה שהוא עושה כן, ולמה חזר יתרו להזכיר זה? והיה די שיאמר "תחזה מכל העם אנשי חיל וגו' וְיִתֵּן אותם ראשים על העם". ולפי פירושנו ["והזהרת"] שב על הַשָׂרִים שיבחר מכל ישראל, אותם לבד יזהיר ויודיעם דרכיהם ומעשיהם שיעשו; לא לכל אחד ואחד מן העם. גם לא מצינו מליצה בו על שאלת פי ה'. לא מליצת "קריבה" כמו "ויקרב משה את משפטן לפני יי'" (במדבר כז, ה). ואצל השופטים מצינו "עד האלהים יבוא דבר שניהם" (שמות כב, ח). ומלת "והבאת" מהבנין הנוסף, כי משה יביא דְבַר השם אל השופטים הנבחרים בעם. ולולי יראתי מהרבות דברים שלא במקומם הייתי מפרש גם המאורע הנזכר במשנה תורה בענין זה, להראות כי זה [פירושו] מכל צד וְהָבֵן. ובפירוש ראב"ע ז"ל "איעצך, אתן לך עצה" ע"כ. וכן אמת כדרך שיסדנו למעלה.

Window 2

"לכה איעצך אשר יעשה העם הזה לעמך באחרית הימים" (במדבר כד, יד). ידוע כי בלק שלח אחר בלעם לבקש ממנו עצה במה יכול להמלט מישראל, וחשב שבלעם יקללם. וכאשר נהפכה הקללה לברכה, והשתומם בלק ולא ידע מה יעשה עוד, והוא עודנו מבקש לשמוע מפי בלעם דבר, אמר לו "איעצך", כלומר אגיד לך דבר-עצה מה תעשה. אבל לא נזכר בכתוב מה יעצו. ומסרו קדמונינו<sup class="footnote-marker">1</sup><i class="footnote">רש"י על במדבר כד, יד, על סמך סנהדרין קה ע"א</i> שנתן לו עצה שיחטיא את ישראל בבנות מואב. וע"י כן יזנו לאלהי מואב ויחר אף ה' בם. וכן קרה. וראיה לדבריהם מה שנאמר "הן הנה היו לבני ישראל בדבר בלעם" (במדבר לא, טז) לאות כי הוא יעץ את בלק על הדבר הזה. ובחר בשכלו ובעצתו בדרך זה יותר מכל הדרכים שאפשר להחטיא או להזיק בהן את ישראל והצליח ברשעתו. וראב"ע ז"ל אמר "יש אומרים על בנות מואב, וזה דבר רחוק בעבור שאמר 'באחרית הימים' (במדבר כד, יד). והנכון בעיני שהוא כמשמעו אתן לך עצה שתדע מה תעשה, כי זה העם כן יעשה לעמך" ע"כ. והנה חָלַק על דברי רבותינו ז"ל, כי בלעם יעץ את בלק להחטיא את ישראל, גם הגיד לו מה יעץ ה' על מואב באחרית הימים. ואין טעם בדבריו שאמר "אתן לך עצה שתדע מה תעשה, כי זה העם כן יעשה לעמך". ומה יוכל לעשות? האם יתקומם נגד עצת ה' שֶׁתִּמָלֵא באחרית הימים? גם לא נזכר מה יעשה. ולפי הכלל שיסדנו שכל לשון "עצה" בקל ענינו ספור והגדה, פעמים יגיד העצה מנפשו, ופעמים יגיד עצה ששמע מזולתו, וכן בכלל זה סיפור דבר עצה שיעץ זולתו לעשות. ואינו מודיע לשואל שיעשה כעצתו, כי העצה שמגיד לו אין בה דְבַר-מעשה לשואל עליה. אבל הענין כך הוא. השואל בקש ממנו שיודיעהו העצה שיעץ זולתו עליו מה שיעשה עמו, ואם יספרנה יאמר "איעצך". כלומר "אגיד לך העצה שיעץ פלוני עליך". ולפי זה אין ענין הכתוב שנתן בלעם עצה לבלק מה יעשה לישראל, אלא לפי שהיה בלק ירא מישראל הודיעו בלעם מה יעץ ה' לעשות לעמו, ושלא יהיה זה רק באחרית הימים לא עתה. ומלת "איעצך" אגיד לך עצת ה' ששמעתי בנבואה מה יעץ שיעשה העם הזה לעמך באחרית הימים. ונכתבה הגזרה העליונה בלשון "עצה" לפי שלא נגזרה על תנאי. כי צופה העתידות הודיע בנבואה שהגזרה הזאת תחול על כל פנים באחרית הימים, כי נשבע ה' שיגאל את ישראל, ושינקמו מאויביהם, מִצָרֵי ה' וממשנאיו. וזה כדרך הכלל שיסדנו למעלה (חדר ב, חלון י). וראיתי בפירוש הרמב"ן ז"ל שפירש "אגיד לך העצה שיעץ השם מה שיעשה העם הזה לעמך באחרית הימים", ע"כ. וזה נכון. ויפה פירש. גם דברי קדמונינו ז"ל<sup class="footnote-marker">2</sup><i class="footnote">סנהדרין קה ע"א</i> אמת. "אחת דבר אלהים שתים זו שמענו".<sup class="footnote-marker">3</sup><i class="footnote">מליצה ע"פ תהלים סב, יב</i>

Window 3

"עַמי זְכָר נא מה יעץ בלק מלך מואב, ומה ענה אותו בלעם בן בעור מן השטים עד הגלגל" (מיכה ו, ה). פירוש. זְכוֹר חסד השם ב"ה שעשה עמך, כי בלק מלך מואב הסכים להאבידכם. וכן עשה כי שלח אחר בלעם לקללכם. ולולי כי מנע השם ממנו הכח לעשות, היה מאביד אתכם. ולכן יפול על זה לשון "עצה" כדרך הכלל שבארנו למעלה (חדר ב, חלון ה). וכמו "יועץ בליעל" האמור על סנחריב מלך אשור ובארנוהו למעלה (חדר ג חלון ט). וידוע כי כל מחשבות אנשי מואב ובלק מלכם היו לרעה ולהצר לישראל, כמבואר בתורה. ולוא יכול יוכלו, היו מאבידים אותם במלחמה או באיזו רעה שתהיה. אבל אין כונת הכתוב להודיע זה, כי רבים קמים עלינו בכל דור ודור לכלותינו והקב"ה מצילנו מידם. אך הכוונה להזכיר העצה שלקח באיזו אופן יעשה עמכם רע, והוא לשלוח אחר בלעם לקוב אתכם. וע"י כן נתגלגל הדבר שהיה מוכרח לברך אתכם ולהזכיר אתכם לשם ולתהלה לכבוד ולתפארת, ומלאך רע בעל כרחו היה מדבר טוב עליכם. ונתפרסם מעלתכם בעיני העמים השונאים אתכם, כי האמינו לדברי בלעם. ועל זה אמר זְכָר נא עצת בלק, ומה ענה אותו בלעם בן בעור. ולכן לא נזכר לשון "מחשבה" אלא לשון "עצה" שלקח בלק אחר משפט שִׂכְלוֹ ששפט בין מחשבותיו הרעות, וזה כדרך הכלל שיסדנו למעלה. וגם על זה רמזנו למעלה אצל סנחריב. וידוע כי חכמי מואב וזקני מדין היו נבוכים בלבד, ולא ידעו מה יעשו, כי לכן השלימו ביניהם וקראו לזקני מדין להועץ במה יוכלו להם. כי ידעו כי ישראל עם רב, כמו שכתוב "ויגר מואב מפני העם מאד כי רב הוא" (במדבר כב, ג) הודיע שהיה מגורתם בעבור ריבוי העם, לא בעבור פחד אלהים וענן כבודו הנוסע לפניהם לְהִלָחֵם להם. כי אם היו נותנים לבם למעלת ישראל וכי ה' נלחם להם, לא היו יראים בעבור כי רב הוא, כי גם מתי מספר ינצחו בעזרת ה' גבור מלחמה. ולפי שהם לא פחדו רק מריבוי העם, אם היו יכולין לקבץ עם רב מהם היו נלחמים אתם. אבל לא היה להם מחנה רב, ולכן השלימו עם מדין והגידו להם הסכנה, כמו שכתוב "ויאמר מואב אל זקני מדין עתה ילחכו הַקָהָל את כל סביבותינו" (במדבר כב, ד). כדי שיאספו גם מדין מחניהם וילחמו מואב ומדין כאחד עם ישראל ואז אפשר שינצחום. אבל בלק בן צפור היה קוסם קסמים ובעל חקירות ותחבולות, ומאז הבין שאין ישראל מנצחים בעבור רבויים, כי ראה בשכלו שיש בענין ישראל זכות יוצא מדרך הטבע. ודן כן ממלחמת סיחון ועוג, שני מלכי האמורי הגדולים שנאמר עליהם "אשר כגובה ארזים גבהו" (עמוס ב, ט), ואין ספק שנעשו נפלאות לישראל במלחמה [אתם]. וראיה, מה שאמר השם למשה "אל תירא אותו" (במדבר כא, לד). וכן הנצחון המבהיל שהכוהו ואת כל עמו כמו שנאמר "עד בלתי השאיר לו שריד" (כא, לה), וכן כל כיוצא בזה [נצחון] התפרסם בתורה והיה נודע בימים ההם לשכני האמוריים. וכל זה ראה בלק בעין לבו. ובעת שנצחו ישראל את האמורי לא היה בלק מלך למואב, כי אם היה בעת ההיא מלך לא היה קורא לזקני מדין להתחבר עמהם להלחם עם ישראל, כי לפי דעתו לא יעמדו במלחמה נגד ישראל גם אם יהיו רבים מהם. ובעת שבאו ישראל אל ערבות מואב הומלך בלק. ואז אמר לעמו שישמרו מהלחם עם ישראל, כי היא לא תצלח. [אמר] להם הטעמים והודיעום כי הם נצבים למעלה מדרך הטבע.
ולפי שהיו עַם מואב יראים מאד שאלוהו "ומה נעשה?" ואז נתן להם עצה כי צריך לצאת כנגדם בדרך זה למעלה מדרך הטבע, במלאכת הכשפים והקסם, "כמו שהם עושים"<sup class="footnote-marker">1</sup><i class="footnote">חשב כך על ישראל</i> לפי דעת הרשע הזה שחשב כי בני יעקב מנחשים וקוסמי קסמים. ומדברי בלעם אתה למד כן שאמר בברכותיו "כי לא נחש ביעקב ולא קסם בישראל" (במדבר כג, כג), להכלים רוע מחשבת בלק שחשב עליהם כן. ולכן שלח אל בלעם בן בעור הקוסם שיקלל את ישראל. והתורה רמזה כל זה שאמרה "וירא בלק בן צפור את כל אשר עשה ישראל לאמורי" (במדבר כב, ב), לא אמר "וישמע בלק בן צפור", כי הוא היה במואב.<sup class="footnote-marker">2</sup><i class="footnote">ולא ראה בעיני בשר את מלחמתם ונצחונם</i> אך מלת "וירא" כמו "וירא העם כי בושש משה" (שמות לב, א), "ותרא האשה" (בראשית ג, ו), "ולבי ראה הרבה חכמה" (קהלת א, טז), והוא מראה הלב בעין השכל, ובארנוהו בבית הראשון. ולא אמר "בלק בן צפור מלך מואב", כי בעת שראה כל זה לא היה עדיין מלך למואב. ולא אמר "כי השמיד ישראל את האמורי" או "נצח ישראל את האמורי", אך "כל אשר עשה ישראל" על צד הפלא למעלה מן הטבע. והודיע הכתוב כי זה האיש פִּקֵחַ גדול היה ומיד ששמע השמועה מן האמורי, ראה בעין לבו הזרות והפלא שיש בענין מלחמת ישראל ונצחונם, ודן בלבו כי לא בעם רב ובמחנה גדולה [ינצח] מלך כמותם. אבל דלות העם ושרי מואב לא ראו כן, ואמרו כי ישראל עם רב ובכח ידם הם נוצחים. ועל זה אמר "ויגר מואב מפני העם כי רב הוא" (במדבר כב, ג). כלומר כששמעו הם מה שקרה לאמורי, חשבו כי יכלו להם לישראל מפני רבוים, ולכן שלחו אנשי מואב לזקני מדין שיתחברו עמהם להלחם בישראל. וכשבאו זקני מדין אל מואב בין כך ובין כך באו ישראל אל ערבות מואב, ובעת ההיא הקימו את בלק למלך עליהם. ועל זה אמר "ובלק בן צפור מלך למואב בעת ההיא" פירושו בעת שבאו זקני מדין אל ארץ מואב עוד הוקם בלק למלך. ובהיותו מלך וּמְצַוֶה השליך עצת מואב ומדיָן, והעריך לפניהם הסכנה, ושאין תקומה לנלחמים עם ישראל, כי הם מנצחים למעלה מן הטבע. והם שאלו פי מלכם שיתן עצה מה יעשו? ואז יעץ לשלוח אחר בלעם. כך נראין בעיני פשטי הכתובים כפי הסברא הגוברת, ואם לא אמרו כן מפרשי המקרא. וזהו שהודיע הנביא "זְכָר נא מה יעץ בלק מלך מואב" (מיכה ו, ה), למדנו שהוא היה היועץ עצה לקרוא את בלעם. ובהזכרו בבנין הקל למדנו שהיה זה מעמו לתת להם עצה כמו שאמרנו, ומסכים עם הכלל שיסדנו (חדר א חלון כא) בענין זה.

Window 4

"ועצת אחיתופל אשר יעץ בימים ההם כאשר ישאל איש בדבר האלהים" (שמואל ב, טז, כג). פירוש. כל העצות שנתן אחיתופל בימים ההם לשואלים ממנו דבר-עצה והסכמה כדברי השם לעשות, היו עצות טובות מאד להשגת המבוקש. והשואלים סמכו על אודותיו ועשו על פיו, כי ידעו על ידי נסיונות [העבר] שכל העושה כעצתו יצליח. ולכן אמר "כאשר ישאל איש בדבר האלהים" והם האורים והתומים. ומה נפלא הדמיון הזה ומסכים עם הכללים שיסדנו לשון "עצה". כי במשפט האורים היה שואל המלך וראשי מלחמה כדת מה לעשות, כמו שנאמר "ולפני אלעזר הכהן יעמוד ושאל לו במשפט האורים ותומים על פיו יצאו ועל פיו יבואו" (במדבר כז, כא), פירושו על פי אלעזר המגיד עצה והסכמה במשפט האורים. ואין זה בדרכי החכמה ומשפטי התורה והמצוה,<sup class="footnote-marker">1</sup><i class="footnote">שהרי "לא בשמים היא" (תמורה טז ע"א)</i> אבל כל האורים לעניני המלחמה וצרכי הצבור, כמו שמפורסם בספרי הנביאים, גם בקבלת קדמונינו ז"ל.<sup class="footnote-marker">2</sup><i class="footnote">ברכות ג, ע"ב עיין שם רש"י</i> והנה יש בכל דבר דרכים רבים, והאורים עצה והסכמה מה יעשו. והשואל במשפט האורים הוא מבקש עצה מה יעשה. ואם יגיד הכהן עצה במשפט האורים יעשה הנשאל כן בכל לב, כי הוא מדבר ברוח הקדש, ויודעים כי עצתו עצת השם שהיא טובה בעצם ובבירור. כי אין משפט האורים על תנאי כדרך הנבואות שישתנו [הדברים] בהשתנות המקבלים, כדרך שבארנו (להלן חדר יא, חלון ב). אבל כל מה שיגידו הן עצות מוחלטות, כן יקום וכן יהיה. ולכן נקראו "תומים", והענין נכבד מאד נבארם בספר "באר מים חיים" כשנדבר על שרש "תמם" בעז"ה. ועל כן דמה להן עצת אחיתופל שהיה מלא תבונה ודעת והיה עליו רוח עצה ממרומים והנשאל בו היה סומך על עצתו, כמו הנשאל בדבר אלהים, והבן.
"לא טובה העצה אשר יעץ אחיתופל בפעם הזאת" (שמואל ב יז, ז). ידוע כי אבשלום שאל פי אחיתופל שיגיד לו עצה מה יעשה, כמו שנאמר "ויאמר אבשלום אל אחיתופל, הבו לכם עצה מה נעשה" (שם טז, כ), ונתן לו עצה שיבחר י"ב אלף איש וירדוף אחרי דוד ויכה את המלך לבדו. וכאשר שאל פי חושי הערכי, אמר לו "לא טובה העצה אשר יעץ", אשר הגיד לשואלו בפעם הזאת.
"כזאת וכזאת יעץ אחיתופל את אבשלום" (שם יז, טו). מוסב על העצה שנתן אחיתופל מבחירת י"ב אלף איש ומבואר ממה שפירשנו.
"וכזאת וכזאת יעצתי אני" (שם יז, טו). היא עצת חושי שיאסוף אבשלום את כל ישראל ויפלו על דוד ועל מחנהו, כמבואר בכתוב. וגם חושי הוא נשאל מאבשלום, כמו שכתוב "ויאמר אבשלום קרא נא גם לחושי הארכי ונדעה מה בפיו גם הוא".
"כי יעצתי האסף יאסף עליך" (שם יז, יא). היא עצת חושי. וכבר אמרנו שנשאל על עצתו מאבשלום.
"כי ככה יעץ עליכם אחיתופל" (שם יז, כא). סִפְּרוּ לדוד העצה שהגיד אחיתופל לאבשלום, ומבואר ממה שאמרנו. והנה כל לשון "עצה" הנזכר אצל אחיתופל ודוד ואבשלום הם על הסכמות החלטיות אחר משפט השכל בעניני המלחמה ותחבולותיו ובהנהגת העם וסדור עניניהם במלחמות, ומסכימים כולם עם הכללים, שלא יתכן באחד מהם לשון "מחשבה", כמו שיבין הרואה בנקל.

Window 5

"מה יעצת ללא חכמה, ותושיה לרוב הודעת" (איוב כו, יג). פירוש. בלדד השוחי החל לספר בשבחי השם. ולהודיע את איוב גבורותיו הנפלאות בשמים [ובארץ]. וכבר אמרנו (חדר א חלון יג) שכל מה שעשה השם ב"ה בשמים ובארץ יתואר בלשון "עצה", כי הסכים בארח חכמתו העליונה לעשות כן. וכן אמרנו בבית הראשון (חדר ב) שכל מעשה שמים וארץ נתכנו בחכמה. ומי שאסף ידיעות הללו נאמר שיש בו חכמה. וכן אמרנו בבית זה כי לשון "עצה" בקל הוא ספור דברים איש לרעהו. ופעמים יגיד לזולתו עצת השלישי כמו "לכה איעצך אשר יעשה העם הזה לעמך" (במדבר כד, יד), ומבואר למעלה (חלון ב'). והנה מי שאין בו חכמה ושואל מזולתו שיגיד לו נפלאות בריאת שמים וארץ, מה יעץ ה' בכל דבר, יתכן שיספר לו הענינים האלו. אבל לא יתכן שיגיד מועצות השם ב"ה לאיש מלא חכמה היודע הרבה [יותר] מן המגיד. ולכן אמר לו איוב "מה יעצת ללא חכמה", כלומר ראוי לאיש להגיד המועצות הללו לאיש אין בו חכמה, לא לאיש כמוני [היודע] יותר ממך. ולא שאלתיך על זה, אבל שאלתיך על מה הִרְבָּה פְּצָעַי חנם<sup class="footnote-marker">1</sup><i class="footnote">איוב ט, יז</i> ואני צדיק.
"כי יעץ עליך ארם רעה" (ישעיה ז, ה). פירוש. הסכימו לבוא עליך ולקחת המלוכה מידיך ולהמליך את בן טבאל בתוכה. ואתה, אָחָז, אל תירא מפניהם כי אני מבטיחך שלא תִּמָלֵא עצתם, שנאמר "כה אמר יי' אלהים לא תקום ולא תהיה" (שם ז, ז). ולפי שהסכימו בהחלט ולולי גזרת השם היו ממלאים לעשות, יתואר בלשון "עצה", כמו "מה יעץ בלק מלך מואב" (מיכה ו, ה) כמבואר למעלה (חלון ג חדר א) וכדרך הכלל שיסדנו. וידוע כי ארם ורמליהו היו שונאי אָחָז, והיו חושבים עליו מחשבות רעות רבות. אבל אין כונת הכתוב להודיע זה, אך בא לגנות עצתם הרעה שמבקשים להמליך את בן טבאל. ולכן נזכר לשון "עצה", וכדרך הכלל שיסדנו, והוא ההסכמה אחר משפט השכל. ואין ספק כי רצין מלך ארם ופקח בן רמליהו מלך ישראל כשנועצו יחדיו, ושאל כל אחד פי השני על דבר עצה, אמר רצין מלך ארם עצה זו, ולכן "יעץ" מבנין הקל. ועל זה אמר "יען כי יעץ עליך ארם רעה, אפרים ובן רמליהו לאמר". כלומר ארם היה היועץ, ואפרים ובן רמליהו בקשו להישען על עצתם ולעשות כן.

Window 6

"וְכֵלַי כליו רעים, הוא זִמוֹת יעץ. לחבל עניים באמרי שקר" (ישעיה לב, ז). פירוש. יש שני מיני חוטאים. האחד חוטא לעצמו, והשני חוטא ומחטיא את הרבים. והנה החוטא לעצמו לבד, ולאחרים מורה בדרך ישרה, אות [היא] כי שכלו ובינתו ושאר כחותיו טובים וחושבים מישרים, ולכן ישמח בראותו מעשה צדק ומשפט. ואם ישאלוהו רֵעָיו על עניניהם כדת מה לעשות, יְיַעֲצֵם עצות נכונות במשפט שכלו ובנטית נפשו הטובה בכוחותיה. ואולם כשיקרה לו דבר מאלו הדברים, פעמים יועץ לעשות טוב, ופעמים יחטא בהתחברות התאוה והיצר המאפילים לפי שעה נגה אור השכל והבינה השופטים צדק ומישרים. אבל הַכֵלַי והוא הרשע בעל מזימות שיתבאר ענינו בספר "באר מים חיים" בעז"ה, שהתחברו בקרבו מחשבות הרִשְׁעָה וקבועות בו, וכל כחותיו מציירים רע, והשכל והבינה הנטועים בו עוזרים לציוריו הרעים להמציא ערמות ותחבולות רעות וכיוצא; מלבד שהוא חוטא בכל עניניו, גם מחטיא את הרבים כי הוא אוהב רשע ושונא צדק. ואם ישאלוהו רֵעָיו על עניניהם כדת מה לעשות, יתן לתן עצות בליעל כפי מזמתו הרעה, תחבולות רעות וערמות לעשות הפשעים היותר גדולים. ועל זה אמר "וְכֵלַי כליו רעים". והכלים הם כחות נפש שהן נושאי החכמה, כמו שבארנו בבית הראשון שכל פעולה של חכמה תשען על אחת מהן. והן כֵלַי והיא<sup class="footnote-marker">1</sup><i class="footnote">החכמה</i> "ככלה תעדה כליה"<sup class="footnote-marker">2</sup><i class="footnote">מליצה ע"פ ישעיה סא, י</i> לפעול על ידם כאשר תגזור. וכן להיפך, הנפש שתמשול בה ממשלת זדון ורשעה כל הכחות הן כלי הרשעה. ולפי שהכֵלַי כליו רעים, גם שכלו ובינתו שהן בכלל הכלים הולכים עקלתון. על כן "זִמוֹת יעץ", מדבר שהוא חוטא מִתַאֲוָה וּמֵרִשְׁעָה שמתחברים בו, גם נותן עצות רעות לשואלים פיו שיעשו כל הרשעיות, אעפ"י שהוא אינו נהנה ואין היצר תוקפו. וכל כך גדלה רעתו שיתן עצות בתחבולה, "לחבל עניים באמרי שקר וּבְּדַבֵּר אביון משפט" (ישעיה לב, ז) וזה כולל תועבות רבות. כי אוהב השקר, ואוהב האכזריות הגדולה נגד העניים והאביונים, ושונא הצדיקים, ומעוות הדין. ולפי שעיקר כוונת הנביא להודיענו סבת הכל שאינו חוטא לפרקים מהתגברות היצר אלא שכֵלָיו רעים בטבע, הזכיר "זִמוֹת יעץ" ללמדנו שהוא מחטיא את הרבים בלי תאוה. כי אין לשון "עצה" בקל אלא על הנותן עצה אחר משפט השכל לשואלי-פיו על דבר-מעשה כדת מה יעשו. ופירוש זה מתוקן. ובפירוש רש"י ז"ל "כילי רמאי נוכל וחורש רעה" ע"כ. ושפתים ישק, כי הכילי הוא בעל המרמה, כדרך "תחבולות רשעים מרמה" (משלי יב, ה) ורמזנו עליו למעלה. הכילי נוכל ונאמר "ארור נוכל" (מלאכי א, יד). הכֵילַי חורש רעה. וּבְתָּאֲרֵי "אדם בליעל איש און" נאמר "חורש רע בכל עת" (משלי ו, יב-יד). לא כדברי רד"ק ז"ל שאמר כילי שנותן במדה, לא יְוַתֵּר דבר בשום פנים, ועינו צרה. אבל אינו פחות כמו הנבל, ע"כ. ולא דִבֶּר נכונה, כי הכילי רשע גמור. גם המתרגם ז"ל תרגם וכילי כליו רעים, "ורשיעיא דעובדיהון בישין", וכן תרגם מלת "נבל נבלה ידבר" (ישעיה לב, ו) "ארי רשיעיא רשעה ממללין". וכן אמת כי שניהם רשעים, כדרך "אמר נבל בלבו אין אלהים" (תהלים יד, א). ועיקר הנחת מלת "נבל" על חושב מחשבות און ולב רע. ולכן אצל הנבל אמר (ישעיה לב, ו) "נבָלה ידבר ולבו יעשה און". ואצל הכילי אומר "זִמוֹת יעץ". והוא היועץ לעם ונותן להם עצות לעשות הפשעים הגדולים. וגם זה הפוך מדברי רד"ק ז"ל שכתב "כי הנבל יעשה מעשה הרעה, אבל הכילי אינו רע כל כך שיעשה מעשה, אבל חושב ומדבר רע על החלושים והעניים, ובאמרי שקר שמדבר יועץ לחבל העניים" ע"כ. ואין הדבר כן, כי עיקר מלת "נבל" על מחשבת און ונבלה, לא בעבור המעשה. ועיקר הנחת מלת "כֵיַלי" בעבור המעשים הרעים שיועץ לאחרים, ואין צריך לומר שיעשה הוא בעצמו. ולכן אמר הנביא "ולכילי לא יאמר שוע" (ישעיה לב, ה). ו"שוע" הוא אדון וּמְצַוֶה בענין מן הענינים, על פיו יצאו העם ועל פיו יבואו. וכילי זה הוא "זִמוֹת יעץ", כדרך "ויהונתן דוד דויד יועץ" (דהי"א כז, לב), והוא היה שוע ויועץ טוב כמבואר למעלה (חדר ג' חלון א'). והכילי זִמוֹת יעץ. וכן אמר רש"י ז"ל "שוע לשון אדון שהכל שומעין ופונים אליו" ע"כ. ויפה פירש, לא כדברי רד"ק ז"ל שאמר "שוע הוא ותרן בממונו מאד, שמח במתנותיו" ע"כ. ועוד יתבאר במקומו בעז"ה, והבן.
"ונדיב נדיבות יעץ והוא על נדיבות יקום" (ישעיה לב, ח). פירוש. "נדיב" הוא המתנדב ברוחב לבבו לעשות מעשה נדיבות לעם, הן בממון כמו "כל נדיב לבו יביאֶהָ" (שמות לה, ה), הן בגופו לשום נפשו בכפו בעד העם וכיוצא, כמו "המתנדבים בעם ברכו אלהים" (שופטים ה, ט), "נדיבי עמים נאספו" (תהלים מז, י), הן בחכמה כמו "לכל נדיב בחכמה" (דהי"א כח, כא). והנדיבים הם בעלי המחשבות היקרות המתעלים בלבבם על כל עניני העולם שלֵב ההמון דבק בהם, ועושים המעשים הנסדרים בחכמה ובגבורה ובעושר לטובת זולתם. ולכן מתואר רוח אלהים הנלוה לשרי קדש "רוח נדיבה", כדרך "ורוח נדיבה תסמכני" (תהלים נא, יד), ופרשתי בקצרה בבית הראשון. והנה ה"נדיב נדיבות יעץ", כששואלים ממנו משפט מעשה מן המעשים הן בחכמה, בגבורה או בעושר יתן עצות של נדיבה, ויזרזם על הנדיבות. ובנקל תבין כי הנדיב בעל המחשבות היקרות והנכבדות הוא ההיפך מן הנבל שהוא בעל המחשבות הנקלות כמבואר. ולכן אמר הנביא "לא יִקָּרֵא עוד לנבל נדיב" (ישעיה לב, ה). ואמר "נדיבות יעץ", נגד "זִמוֹת יעץ". וְהָבֵן יופי המליצה. כי הנביא רוצה לבאר תאר הנדיב באמת. ואין כן בתתו עצת נדיבה לזולתו, כי נקל לאדם לזרז זולתו על דבר נדיבות. אבל עיקר הנחת התואר על התנהגו בנדיבות ועושה בעצמו מעשה נדיבות. כי אם יועץ נדיבות לזולתו, והוא עצמו נוהג בבזוי איננו נדיב. לכן אחר שהזכיר "נדיבות יעץ" נגד "זִמוֹת יעץ", אמר עוד "והוא על נדיבות יקום". כלומר מלבד שיועץ כן לזולתו, אך גם הוא כשיבוא לפניו מעשה נכבד ימהר לעשותו, ויקום ויעמוד על [מעמד] הנדיבות ולא יהיה נלוז ממנה. וזהו אמתת תאר "נדיב" הראוי להיות מנכבדי העם ומגדוליהם. ומלת "יקום" כמו "ויקם שדה עפרון" (בראשית כג, יז), "וקם לו" (ויקרא כז, יט). "הוא על נדיבות יקום", שהמדה הזאת שיועץ לאחרים היא מדתו שנוהג הוא בעצמו בה. וכדברי המתרגם ז"ל "וצדיקיא קושטא מתמלכין, ואינון על קושטיהון יתקימון" ע"כ. הֵבִין המליצה כדברינו, לא כדברי רש"י ז"ל שאמר "בשביל נדיבותיו תהי לו תקומה". וכן אמר רד"ק ז"ל "בעבור הנדיבות יקום ויעלה במעלה גדולה" ע"כ. כי אין זה מענין הנבואה, שרצונה לבאר מהו ענין הכֵילַי, ומהו ענין הנדיב כפי האמת. [ולא כמו] הפירושים הללו. וראֵה כי לשונות של "עצה" הנזכרים בכתובים הללו הם על נתינת הסכמות החלטיות לעשות מעשה מן המעשים כמו שיסדנו בכללים שהקדמנו. והזכרת הקל בעבור נתינת עצה לשואלים עליה וכמבואר.

Window 7

"אך משאתו יעצו להדיח ירצו כזב" (תהלים סב, ה). פירוש. המשורר דבר נגד הרשעים שוכחי אלוה העושים כל התועבות, ואין פחד אלהים לנגד עיניהם. אבל הם בוטחים על חילם ושָׂמים בשר זרועם. והחל "אך לאלהים דומי נפשי כי ממנו תקותי" (סב, ו). כלומר רק בה' לבדו אבטח וממנו אבקש שיושיעני. ואם יקרני רע, לא אבוש<sup class="footnote-marker">1</sup><i class="footnote">כלומר להתייאש מישועת ה' ואז לפנות לבני אדם</i> מה' לבקש תשועת אדם, אבל נפשי דומיה ומיחלת אליו שיושיעני, כי תשועתו אמת ושוא תשועת אדם. ואמר "אך הוא צורי וישועתי, משגבי לא אבוש רבה" (סב, ז), כלומר הוא לבדו צורי ומשגבי, כמו "מצודות סלעים משגבו" (ישעיה לג, טז), ובארנוהו בבית הראשון. ולכן "לא אמוט" (סב, ז) בזמן עד עולם לפי שאני בוטח במשגב חזק. ואמר נגד הרשעים "עד אנה תהותתו על איש" (סב, ד). ולפי דעתי שענינו כמו "ארור הגבר אשר יבטח באדם ושם בשר זרועו" (ירמיה יז, ה). כלומר עד מתי תעשו הַוֹת לבטוח על איש. ורש"י בשם מנחם פירש: "תהותתו" מגזרת "הֵתָיוּ לאכלה" (ירמיה יב, ט). "ויתא ראשי עם" (דברים לג, כא). כלומר עד אנה תאספו על איש [ע"כ] או תבואו אל איש. ויתכן גם זה, כאומר עד מתי תאספו או תבואו על איש לבקש ממנו עצה וישועה. ואמר "תְּרָצְחוּ כלכם כקיר נטוי גדר הדחויה" (סב, ד) והוא משל נכבד. דִמָה תשועת אדם לקיר נטוי הקרובה לנפול, ואל גדר דחויה ורוח עברה ואיננה. והנשען אל הקיר הנטוי עוד מעט לנפול, הקיר ירצח הנשען עליו. "וכשל עוזר ונפל עזור" (ישעיה לא, ג). וכן הנשען אל הגדר הדחויה. ודומה לזה הנשען על עזרת אדם ועצתו ומן ה' יסיר לבו. כדרך "אל תבטחו בנדיבים בבן אדם שאין לו תשועה. תצא רוחו ישוב לאדמתו ביום ההוא אבדו עשתונותיו" (תהלים קמו, ג-ד). גם בחייו יקרנו רע ופגע, והנשען עליו יפול עמו. ועל זה אמר: "אתם ההותתים על איש ונשענים עליו, דעו כי תֵּרָצְחוּ כולכם בנפול איש העָוֶל שאתם נשענים עליו", כמו קיר נטוי בנפלו, וכמו גדר דחויה בנפלה שֶׁיֵרָצְחוּ הנסמכים בהם.
אחר זה הזכיר כי אלה האנשים הם רשעים גמורים. "אמר נבל בלבו אין אלהים השחיתו התעיבו עלילה אין עושה טוב" (תהלים יד, א), כי אינם פוחדים מן הפגעים ותמורות העולם המנערים את הרשעים מן [הרע], בארחות משפט השם ב"ה. ועל זה אמר "אך משאתו יעצו להדיח, ירצו כזב" (תהלים סב, ה), ומלת "שאתו", כמו "הלא שאתו תְּבַעֵת אתכם וּפַחַדוֹ יפול עליכם" (איוב יג, יא) והוא חתת אלהים [בידו] הקשה המבעתת את הרשעים. ומלת "להדיח" כמו "להדיחך מעל יי' אלהיך" (דברים יג, יא) הכתוב אצל המסית הנותן עצה לזנות לאלילים. ומלת "יעצו" הנותן עצה והסכמה לשואליו כדת מה יעשה, כדרך הכלל הרביעי.<sup class="footnote-marker">2</sup><i class="footnote">שהזכרנו לעיל</i> יאמר אך כל חפץ הרשעים הללו להדיח את העם מפחד אלהיהם, ונותנין עצות רעות מאד שיעשו כל התועבות להדיחם מעל השם ב"ה ושלא יפחדו ממנו. ומלת "ירצו", כמו "כי רצו עבדיך" (תהלים קב, טו). ומלת "כזב", כמו נחל אכזב, והוא הדבר הפוסק שאינו עומד בכחו, וזה משל על תשועת אדם שהוא כזב ותשועתו פוסקת כאשר יקרה עת ופגע. רוצים בכזב ומואסים לבטוח באמת על השם ב"ה. ולפי שכונת המשורר להודיע גודל רשעתם ועוצם הֶשְׁחֵת דעתם אמר "יעצו", שהנחת [מלה] זו על הנותן עצה לזולתו השואל את פיו, להורות כי הם מִכַּת משנאי ה' וממנאציו, שמלבד שהם חוטאים בעצמם בתאוה וברשעה הם גם חפצים להחטיא זולתם להדיחם מן השם ב"ה, אעפ"י שאינן נהנין. וזה קרוב לענין הוא "זִמוֹת יעץ" המבואר למעלה. וכמו "מִשְׂאֵתוֹ" (סב, ה) שָׁב על אלהים הנזכר בראש הדברים,<sup class="footnote-marker">3</sup><i class="footnote">תהלים סב, ב</i> ולכן כאשר תם להודיע תכונת אלה הרשעים, חזר אל הענין שהחל בו ואמר "אך לאלהים דומי נפשי כי ממנו תקותי" (סב, ו), כלומר אני עצת הרשעים הללו רחקה מני, אבל אקבל דין שמים, ולא יסור לבי מה' לבקש תשועת אדם. אך תרום נפשי ותיחל לאלהים, כי ידעתי שממנו תבא תקותי ושכר פעולתי, ובישועתו אוכל לבטוח, כי הוא כמשגב חזק כמבואר למעלה. ועל זה אמר "אך הוא צורי וישועתי, משגבי לא אמוט" (סב, ז), כלומר לא כישועת האדם וכמו הנמשלים לקיר נטוי גדר דחויה. גם כל מגמתי לבקש קרבת אלהים ומעשים טובים, לא חפצתי בכבוד המדומה, זהב וכסף וסגולת מלכים. כי אם כבוד הנשמה, ענוה ורוח הקדש. ועל זה אמר "על אלהים ישעי וכבודי צור-עֻזי מחסי באלהים" (סב, ח) כדרך "ואני קרבת אלהים לי טוב שתי באדני אלהים מחסי" (תהלים עג, כח). והמליצות מלמדות אחת על חברתה, והן שקולות בפלס הדעת.
ולפי שהזכיר שהרשעים יועצים את העם עצות רעות להדיחם שעל האלהים, אמר המשורר "אני יועץ טוב לעמי ומודיעם שכל אשר תחת השמש הכל יכזב, ואין טוב רק לעשות מעשים בחכמה, ולהישען על השם ב"ה". ועל זה אמר "בטחו בו בכל עת, עָם שפכו לפניו לבבכם, אלהים מחסה לנו סלה" (סב, ט). כלומר עצתי היא שתבטחו בה' תמיד, גם בעת רעה אל יסור לבבכם ממנו. כדרך "ברוך הגבר אשר יבטח ביי', והיה יי' מבטחו" (ירמיה יז, ז). וכל מה שתוכלו לעשותו בצרתכם הוא שתשפכו לפניו לבבכם בתפילה ובתחנונים, כי אֵל רחום ה', ואלהים מחסה לנו סלה ולא תבקשו עזרת אדם, כי לא יועילו לכם. ועל זה אמר "אך הבל בני אדם, כזב בני איש, במאזנים לעלות המה מהבל יחד" (סב, י). הזכיר מלת "כזב" כי תשועתם פוסקת כמבואר למעלה, וגם נגד "ירצו כזב" (סב, ה). והנה הם הבל וכזב ומה יוכלו הועיל? גם אם הִשַׂגְתֶּם עושר וכבוד תחת השמש שלא במשפט וטוב לכם, אל תבטחו בכל אלה, כי "לא יועיל הון ביום עברה" (משלי יא, ד). ועל זה אמר "אל תבטחו בעושק, ובגזל אל תהבלו, חיל כי ינוב אל תשיתו לב" (סב, יא). כלומר אין עוז ובטחון בעושר העשוי שלא במשפט, גם כי ינוב וירבה תנובה יום יום, אל תשיתו לב לחשוב שיש בו ממש, כי הבל הבלים הוא, כדרך "ואל יתהלל עשיר בעשרו" (ירמיה ט, כב). ומבואר בבית הראשון, כי בהיות העוז לאלהים לבדו, כמו שהודיע בתורה ועל ידי נביאיו, נדע שני הדברים שאמרתי. האחד, כי שוא תשועת אדם, ולא יוכל לחזק ברכים כושלות. והשני, כי הון עשיר שהיא קרית-עֻזו בעיניו, הבל הוא, ולא יעוֹז בו אם עשהו שלא כמשפט.
ועל זה אמר "אחת דִבֶּר אלהים שתים זו שמעתי" (סב, יב), כלומר שני הדברים האלו שהודעתי אתכם בשירי, שמעתים והבנתים מדבר אחד אשר הודיע האלהים. ומהו הדבר שאמר אלהים? "כי עוז לאלהים" (סב, יב), כלומר השם הודיענו כי לו לבדו העוז. וּמִדָבָר זה שמעתי שאין ביד האדם עוז להושיע את הכושל, ושאין העושר עוז להציל אותו מרעה. ולכן זאת העצה היעוצה שתבטחו על השם לבדו, ולא יסור לבבכם ממנו לעשות מעשה הרשעים לבעבור תנצלו, כי לא יועילו ולא יצילו. ואולם הבטחון הפנימי בכל לב על השם ב"ה היא סגולה גדולה. ורוב בני אדם נקהלים לתמורת הימים.<sup class="footnote-marker">4</sup><i class="footnote">"תמורת הימים", יש להם עליות וירידות, הצלחות וכשלונות</i> וחלילה חלילה אם היה השם ב"ה משלם גמול על המחשבות הפנימיות הרעות, רק אם ישמור האדם עצמו שלא יסכים לעשות כמעשה הרשעים ויעשה כמוהם. כי בהיות בו מורא אלהים ופחדוֹ ולא ימלאנו לבו לעשות רע, לא יחשוב ה' לו עון, וישלם לו מעשיו הטובים שעשה ביראת ה', וזה חסד גדול. ועל זה אמר "ולך אדני חסד כי אתה תשלם לאיש כמעשהו" (סב, יג). ואשרי האיש אשר לא הלך בעצת רשעים היועצים להדיח מִשְׂאֵתוֹ. הָבֵן בני אדם, הָבֵן במאמרות הטהורות האלו, כי בחרתי לבאר בקצרה כל המזמור להוכיח אמתת הנחת לשון "עצה" בקל הנכתב בו, שהוא שומר כל הכללים שיסדנו עליו. גם לבאר עמוקות המשָׁלים והמליצות הכתובים בו, כי הם מלאים מוסר ויראת ה', ולא מצאתים מפורשים בדרך זה בדברי מפרשי ספר תהלים זצ"ל.

Window 8

"ויעזוב את עצת הזקנים אשר יעצוהו" (מל"א יב, ח). ידוע כי רחבעם שאל את פי הזקנים על עצתם, והגידו לו דבר עצה איך ינהג עם העם. ולכן אמר "יעצוהו" בקל. והודיע הכתוב זה אעפ"י שמפורש בענין שדבר עליהם כעצת הילדים וידענו שעזב עצת הזקנים, כי רצה להורות שלא עזב רחבעם עצת הזקנים <b>אחרי</b> שָׁמְעוֹ עצת הילדים, כי אם היה עושה כן אולי יש לו התנצלות כי לא הסכים עם הזקנים ולא עם הילדים, אבל נשען על עצת הילדים בעבור שחשב את הזקנים שאינן חוששין לכבודו כמו הילדים שגדלו עמו, ולולי כן היה עצת הזקנים טובה בעיניו יותר. לכן טרם נכתב ששאל מאת הילדים עצה, הודיע שעזב את עצת הזקנים לפי שמאס בעצתם בטבע נפשו, כי הם בדבריהם נגד כבודו ורום עיניו. ואחרי שמאס בדבריהם שאל את הילדים. וראיתי כי קרוב לזה כתב ר"י אברבנאל ז"ל בפירושו.
"ויען המלך את העם קשה, ויעזוב את עצת הזקנים אשר יעצוהו" (מל"א יב, יג). גם זה בקל מטעם המבואר. אבל תימה שהזכיר זה פעם שניה ללא צורך כלל? ולא כתב ר"י אברבנאל ז"ל דבר ולא התעורר עליו. ואשמיעך כונת המליצה הזאת. דע כי רחבעם אמר לזקנים "איך אתם נועצים להשיב את העם הזה דבר?". ולפי דעתי כללה שאלתו שלשה ענינים. האחד, אם זה לפי כבודו להשיב להם דבר מטוב עד רע, כי היה בדבריהם פגם גדול בכבוד המלכות. או לא ישיב ובשובם אליו יאמר להם ע"י אחד מעבדיו שישובו לביתם ויצוה עליהם ושאין להם לְדַבֵּר עוד. או יעניש קצתם ויכלאם בבית הכלא וכיוצא בזה. השני, אם ישיב דבר באיזו אופן ישיב, אם ידבר עליהם דברים קשים כגידים ויגיד עליהם כדרך "צעקת מושל בכסילים"<sup class="footnote-marker">1</sup><i class="footnote">מליצה ע"פ קהלת ט, יז</i> ומה הן הדברים שידבר אליהם. והשלישי, אם יקל מעליהם העול כבקשתם או לא. ענו הזקנים ואמרו "אם היום תהיה עבד לעם הזה ועבדתָּם ועניתָם ודברת אליהם דברים טובים, והיו לך עבדים כל הימים" (מל"א יב, ז). השיבו על שתים. על האחד, אמרו אם ינהג יום זה עם העם כאשר ינהג העבד מול אדוניו. אם יוכיחהו, ישיב העבד תשובה<sup class="footnote-marker">2</sup><i class="footnote">מענה</i> ויתנצל לפני אדונו. וכן יעשה הוא שיענה על תוכחת העם. וגם יהיה המענה בדברים טובים ונעימים לא [עזים] וקשים; אז יהיו הם לו עבדים כל הימים. כנגד האחד, אמרו "ועבדתם ועניתם". וכנגד השני, אמרו "ודברת אליהם דברים טובים".
כנגד השלישי לא ענו דבר, כי לא הזכירו בתשובתם אם יקל המלך עולו מעליהם אם לא. כי ראו בחכמתם שאין צורך בזה, רק שישיב להם דברים טובים ו"מענה רך ישיב חמה"<sup class="footnote-marker">3</sup><i class="footnote">משלי טו, א</i> העם. על דרך משל שיאמר להם "אחי ועמי, צר לי על עוּלכם הכבד שסבלתם, ואבי לא בשנאתו אתכם הכביד עולו עליכם, אבל לטובת המדינה והקבוץ עשה כן. ואני אשים לבי ועיני לראות במה אקל עליכם". ועל ידי דברי טובים ונחומים הללו היה מתרצה העם והולכים לאהליהם וממליכים אותו עליהם והיו לו עבד עולם מן היום ההוא והלאה, אעפ"י שהיה מכביד העול עליהם כמו שעשה אביו. וכן נראה מדברי הזקנים שאמרו שיהיו עָרֵב להם ביום זה לבד.<sup class="footnote-marker">4</sup><i class="footnote">כמו שדייקו בדבורם "אם היום תהיה עבד". רק "היום".</i> ואם היה הכונה שיפיק רצונם יהיה עבד עליהם יום יום וככל אשר ישאלו ינתן להם. כעבד העושה רצון אדוניו. וכל יום יוסיפו שאלות אחרות והמלך יהיה נכון לפניהם? אבל עצם העצה שיהיה ערב להם ביום זה.<sup class="footnote-marker">5</sup><i class="footnote">בלבד</i> ופרשו דבריהם שהעבדות יהיה כי יענם, ולא יבזה דבריהם. ושתהיה המענה דברים טובים ורכים. כי אם ישיב קשות לא ימליכוהו עליהם כלל, כי זה החילם למרוד והם נאספים עליו עתה. ואם ימליכוהו עליהם ויפרדו איש מעל אחיו לא יירא עוד, בין יעשה רצונם בין לא יעשה, כי יהיו לו עבדים כל הימים. והיה מסכלות עצת הילדים שייעצוהו שיאמר להם שאינו חפץ לעשות שאלתם, וימלוך עליהם בחזקה ויכביד עולו עליהם. ואין המלך מרויח בזה דבר, כי אם היה נשמע לעצת הזקנים היה ג"כ יכול למנוע מהם מה ששאלו וכדרך שבארנו. ולפי זה היה עצת הזקנים ועצת הילדים שוה בשני דברים ונבדל בדבר אחד. כי שניהם יעצו שישיב דבר, ושניהם כיונו שאין לו צורך להקל העול מעליהם. ורק נבדלו העצות בדבר אחד, שהזקנים יעצוהו שידבר דברים טובים ונעימים [לרכך] רוח העם יום זה לבד עד שימליכוהו עליהם וישובו לביתם. והילדים יעצו שישיב קשות ויודיעם כי לא יעשה שאלתם ובקשתם. ואם היו הזקנים יועצים שיקל עולו מעליהם יהיה דרך התנצלות לרחבעם שלא שמע לעצתם, כי אולי ידע שצרכי המדינה והמלכות מרובים, ואי אפשר שיקל עול המיסים מעליהם. אבל בהיות שתי העצות בעצם הדבר על דרך אחד ואין הבדל ביניהם רק בדבר-שפתים, שיענם מענה רך יום אחד לבדו, וכמוהו לא יוסיף, יש להפלא עד מאד על רחבעם שדחה עצת הזקנים והכניס עצמו בסכנה עצומה שימרדו בו העם, וכמעט הוא דבר שאין הדעת סובלתו. ואולם מאת ה' היה הדבר, לא כפי טבע הענין. והכתוב רוצה ללמדנו כל זה. ולכן אמר "ויען המלך את העם קשה", כלומר שדבר כנגדם דברי [חורפות] ומאמרים מבהילים לב העם, ועזב את עצת הזקנים אשר יעצוהו. כלומר זהו העזיבה שאמרנו שעזב עצת הזקנים שיעצוהו שיענם מענה רק דברים טובים, לא בעבור שלא הפיק רצונם ושאלתם להקל העול מעליהם, כי הם לא יעצוהו שיקל מעליהם. ואחר כן אמר "וידבר אליהם כעצת הילדים" וגו' כלומר מלבד שסכל לעשות לדבר קשות, עוד סכל יותר שבחר לדבר אליהם כעצת הילידים להודיעם בפירוש שמלבד שלא יקל עולו מעליהם, גם יכביד העול עליהם. ומה היה מפסיד אם היה מחריש מִדַבֵּר זאת? ואחר שהיו ממליכים אותו היה עושה כרצונו ומכביד עוּלָם כהנה וכהנה. כי "באשר דבר מלך שלטון ומי יאמר לו מה תעשה?" (קהלת ח, ד) אין זה אלא כי מה' יצא הדבר. והוא ב"ה "משיב חכמים אחור ודעתם יסכל" (ישעיה מד, כה) למען הביא עליהם את אשר גזר בארח חכמתו העליונה, כמו שמפורש בענין "כי היתה סבה מעם ה' למען הקים את דברו אשר דבר יי' ביד אחיה השילוני אל ירבעם בן נבט" (מל"א יב, טו) והבן.
"ויעזוב את עצת הזקנים אשר יעצוהו" (דהי"ב י, ח). הוא ספור זה עצמו<sup class="footnote-marker">6</sup><i class="footnote">שבררנו בפרק זה על מלכים-א יב, יג</i> הנשנה בספר דברי הימים. ודומה אליו בפירושו.

Window 9

"שימו לכם עליה עוצו ודברו" (שופטים יט, ל). פירוש. הכינו לבבכם על הנבָלה הזאת. חִקְרוּ בגודל הרעה, ושפטו במשפט השכל מה לעשות. ומה שימצא לבו הַגידו כל אחד מה שהסכים, ועל זה מלת "עוצו". כלומר הַגידו עצתכם, כי אנו מבקשים עצה מיועץ. ולכן הונח בקל כי כל אחד מכם נשאל מחבריו על דבר עצה. מלת "ודברו" איננה על אמירת העצה כי "עוצו" כולל הגדת העצה, כדרך הכלל שיסדנו, וזה עצמו על מה שיורה "עוצו", כי אין הוראת המלה על מציאת העצה בלב, כי לא יתכן לצוות על מציאת עצה, כי היא איננה ביד האדם, כמבואר למעלה (חדר א חלון יט). ואם יהיה הציווי על לקיחת הדבר במשפט הלב ולשקול אותו במאזני החכמה והבינה, על זה נאמר "שימו לכם עליה", כמו שפירשנו שיחקרו וישפטו במשפט לבם בענין הנבלה הנעשה. ומלת "עוצו" על ההגדה. כלומר אם יש עמכם עצה, עוצו והגידו אותה לעם המבקשים עצה. אלא מלת "ודברו" על דברים של עצה, כלומר מי שיש אתו דבר לדבר, ידבר דבריו ולא יעלימם. על דרך משל שיודע כך היה מעשה, או שיוכל ללמד חובה או זכות או לדמות מעשיהם למעשה אחר מפורסם, וכיוצא בזה. וה"עצה" היא ההסכמה כדת מה לעשות עם בני בנימין, כמו "דברו דבר ולא יקום" ויתבאר בסמוך בעז"ה.
"עוצו עצה ותופר, דברו דבר ולא יקום כי עמנו אל" (ישעיה ח, י). פירוש. הגידו עצה והסכמה ותופר, כלומר גם אם תסכימו בהחלט להרע עם יהודה וירושלים ותהי עצתכם טובה<sup class="footnote-marker">1</sup><i class="footnote">מועילה</i> להשגת המבוקש, לא תשיגו חפציכם כי תופר עצתכם. כי אעפ"י שהאדם מסכים בהחלט לעשות, ביד השם להפר עצתו שלא יוכל להשלים המעשה. והנה מלת "עוצו" איננה צווי שיקחו עצה. אבל הוא ציווי על הגדת העצה מי שיש בו עצה כמו שפירשנו למעלה. והוסיף מלת "עצה" להורות כי גם אם יגידו עצה טובה<sup class="footnote-marker">2</sup><i class="footnote">כלומר מועילה</i> כפי הענין הרע המבוקש, לא תועיל. וזה כדרך הכלל ט"ז שבארנו למעלה לשון "עצה" הכתוב סתם בספרי הנבואה מבלי שמובאר שם-לווַי, תמיד הכוונה עצה טובה להשלים מחשבת איש הטוב או להשלים מחשבת רע לזולתו; תופר בגזרת השם, כמו שאמר "כי עִמָנוּ אל". ולכן תתואר "עצה" בעבור שהרשעים הסכימו בהחלט והיו עושים, לולי כי השם מונע מהם עצתם, כמו שבארנו למעלה. אחר כן אמר "דברו דבר", כמו "ודברו" (שופטים יט, ל) המפורש בחלון זה, כלומר גם כל שידבר אחד מכם בלי עצה<sup class="footnote-marker">3</sup><i class="footnote">בלי סיכום החלטה מה לעשות</i> לא יקום ולא יהיה כדבר הוא, כי עִמָנוּ אֵל להפר עצתכם, ולבטל דבריכם, והבן.
"יעצת בושת לביתך, קצות עמים רבים וחוטא נפשך" (חבקוק ב, י). פירוש. הנביא מדבר על נבוכדנצר הרשע שהיה אכזרי מאד, ובגאוותו היה מכלה והורג עמים רבים בלי חמלה. וכל מי שעשה נגד רצונו, הן קטן הן גדול, היה עוקרו מארץ חיים; כמו שאמר עליו "ותמיד להרוג גוים לא יחמול" (חבקוק א, יז). והיתה נפש נבוכדנצר רחבה ומתאוה לכל התאות הרעות מאד, וכל מי שלא עשה כתאותו נגזר עליו ההריגה. וכן אמר עליו "אשר הרחיב כשאול נפשו והוא כמות ולא ישבע, ויאסוף אליו כל הגוים ויקבוץ אליו כל העמים" (חבקוק ב, ה). ותבא עליו [המות] כי אחריתו לרעה ולאבדון. ושכל העמים ישמחו במפלתו ובאבדן מלכות בבל ו"בית גאים יסח יי'" (משלי טו, כה) ושכל הגוים ישאו עליו משל ומליצה לחרפתו ולחרפת ביתו אחריו. וכן כתוב בנבואת ישעיה בן אמוץ. וזה הרשע היה יועץ ובעל תחבולות לרעה על פיו יצאו ועל פיו יבואו. ואם היו שואלין פיו בדבר משפט ובעניני המלוכה, היה נותן עצות והסכמות אכזריות ורעות מאד, שהן לחרפה ולבושת לביתו. ומלת "בית" על משפחת המלוכה, כמו "ונאמן ביתך" (שמואל ב ז, טז). כי היה אומר להם שיתאכזרו גם יהרגו כל העובר על רצונו ותאותו הרעה. ועל זה אמר "יעצת בשת לביתך", כלומר הגדת עצות לשואלים שהן בושת לביתך. "קצות עמים רבים וחוטא נפשך" (חבקוק ב, י), כי שרי צבאך כששאלוך מה יעשו עם העמים שכבשו, יעצת לקצות אותם ולהרגם. ואנשי משפטיך ששאלוך מה יֵעָשֶׂה לאיש העובר על רצונך, יעצת לקצותו. ומלת "נפשך" כמו תאותך ורצונך וזה הרבה. כמו "אם יש את נפשכם" (בראשית כג, ח). ומלת "חוטא" על העובר. וכן לדעתי "נהם ככפיר אימת מלך, מתעברו חוטא נפשו" (משלי כ, ב), כלומר עֶבְרָתוֹ על העובר על רצונו, לא חוטא לאבד נפשו, כדברי המפרשים ז"ל, אלא הוא ההתפעל ושב על המלך. ואם על החוטא יאמר "שֶׁעִבְּרוֹ" בבנין הכבד.<sup class="footnote-marker">4</sup><i class="footnote">לשון פִּיעֵל</i> גם "חוטא נפשו" לא מצינו על חוטא לאבד נפשו. ונאמר "וחוטאי חומס נפשו" (משלי ח, לו), כלומר העובר על דברַי חומס נפשו, ומבואר בבית הראשון. וכן כל חוטא שעובר על מצות זולתו, לכן "חוטא נפשו", על נפש המלך ורצונו. וכן "וחוטא נפשך" (חבקוק ב, י). ומה צורך לומר שהוא חוטא אם כבר אמר שיעץ לאחרים לחטוא והוא מחטיא את הרבים? ותבין זה ממה שבארנו (חלון ו') בפסוק "הוא זִמוֹת יעץ", וענין שתי הכתובים דומים, והבן.

Window 10

"לכי איעצך נא עצה ומלטי את נפשך ואת נפש בנך שלמה" (מל"א, א, יב). פירוש. נתן הנביא הודיע לבת שבע כי אדוניה בן חגית מָלָך, ודוד לא ידע כמבואר בפרשה. ואין ספק כי [נבוכה] בת שבע, כי לא ידעה מה תעשה לְהִנָצֵל עם שלמה בנה מפני אדוניה, ואיך תסבב שתסוב המלוכה לשלמה כאשר נבא על זה נתן הנביא בדבר ה'. ושאלה את נתן הנביא על דבר עצה כי הוא היה מנבא על המלכת שלמה, ועל זה אמר "ועתה לכי איעצך נא עצה". כדרך "ועתה שמע בקולי איעצך" (שמות יח, יט). שמלת "ועתה" כמו תשובה לשאלת השואל כמבואר למעלה (חלון א'). וכן "ועתה הנני הולך לעמי לכה איעצך" (במדבר כד, יד), שגם זה תשובה לשאלת בלק כמו שבארנו (חלון ב'). וכן "ועתה לכי" הנאמר אצל בת שבע גם הוא תשובת הנביא לשאלת בת שבע על דבר עצה. ודרך הכתובים לקצר בשאלות ותשובות הנופלים בענין, כשאין צורך להוכיח ומובנים מעצמן. ועל זה יורה מלת "איעצך" שפירושו אגיד לך עצה ששאלת עליה, וכדרך הכלל (חדר א חלון כב) שיסדנו על זה. והוסיף מלת "עצה" להורות שיגיד לה עצה טובה שבה ישיג המבוקש, למלט נפשה ונפש שלמה ולהסב לו המלוכה, כמו "עוצו עצה" המבואר למעלה (חלון ט'), וכדרך הכלל שיסדנו (חדר א' כלל ט"ז) שכל לשון "עצה" הכתוב סתם בספרי הנבואה הכונה עצה טובה להשגת המבוקש. כי ידע נתן<sup class="footnote-marker">1</sup><i class="footnote">הנביא</i> שעצתו טובה, כי אין ספק שנגלה לו דבר מאת אלהים שככה תעשה. ולא נאמר "עצה" אצל בלעם, כי הוא לא יעץ לבלק מה יעשה רק הודיעו עצת ה' כמבואר למעלה. גם אם יָעַצוֹ להחטיאם בבנות מואב, לא יתכן שיאמר על עצתו שהיא טובה ואולי לא תצלח, כי ברשעת נפשו נתן העצה, לא ברוח אלהים. גם אצל עצת יתרו לא הוסיף מלת "עצה", כי לא הגיד יתרו עצתו בנבואה, ואולי לא תישר בעיני ה' ולא תצלח, לכן הוסיף "וצוך אלהים". אבל נתן הנביא ידע כי כן חפץ אלהים, ורמז לבת שבע שתצלח בעצה זו, וכמו שקרה באמת.
"וכי איעצך לא תשמע אלי" (ירמיה לח, טו). פירוש. אם אגיד לך עצה מה תעשה להחיות נפשך, לא תשמע אלי ולא תסמוך על עצתי לעשות כן. ומפורש בכתוב שהיה צדקיה המלך שואל את פי ירמיה על דבר עצה, שנאמר "שואל אני אותך דבר אל תכחד ממני דבר" (ירמיה לח, יד). כלומר אני חפץ לשמוע ממך מה יהיה אחרית דבר ומה לי לעשות לעת כזאת. ועל זה השיב ירמיה, "כי אגיד לך, הלא הָמֵת תמיתני", כלומר אם אתה חפץ לשמוע דבר הגזרה העליונה עליך ועל העיר הזאת, אם אגידנה הלא תמיתני. ואם חפץ אתה לשמוע דבר-עצה איך תעשה להינצל מן הגזרה, כי איעצך לא תשמע אלי, כלומר אם אגיד לך עצה לא תשמע אלי. ונשבע צדקיה שלא ימיתהו ולא ירע עמו, ואז הגיד לו גזרת השם. גם הגיד לו עצה טובה בנבואה שיפול אל הכשדים, ואז יחיו הוא וביתו ולא תשרף העיר. ולא הוצרך ירמיה לומר "איעצך עצה", כי ידע צדקיה שכל היום מדבר בשם ה'. ואעפ"כ לא שמע לנבואתו והיה מסרב. כן בִּדְבַר נתן עם בת שבע שידע נתן אם ירמוז לה שהוא מדבר ברוח הקדש תשמע אליו, והבן.
"כי יעץ עליכם נבוכדראצר מלך בבל עצה וחשב עליכם מחשבה" (ירמיה מט, ל). פירוש. שרי הצבא אשר למלך בבל שאלוהו אנה ילכו עם מחניהם, ויעץ אותם שילכו לקדר ולממלכות חצור. והסכים לְהִלָחֵם עם הממלכות האלה כי דן במשפט שכלו שבזמן קצר יכבשם ויבוזם, שכן מפורש שאמר "קומו עלו אל גוי שליו יושב לבטח נאם יי', לא דלתים ולא בריח לו, בדד ישכונו" (מט, לא). כלומר נבוכדנצר יעץ בתשובתו לשרי צבאותיו שיקומו ויעלו אל גוי שָׁלֵיו היושבים לבטח ואינם מוכנים למלחמה, ואין לעריהם דלתים ובריח, גם שוכני-בדד ואין להם עם שאר האומות דבר שיעזרם, ועל כן הסכים לעלות עליהם. גם פה הוסיף "עצה" כדרך הכלל להורות שיעץ לעבדיו עצה טובה להשגת המבוקש, כי יעשו ויצליחו, כי ראה כן בנבואה, שבגזרת השם ב"ה יחריבם. והוא ב"ה [העיד] על עצתו, וראיה, שאמר "נאם יי'", כלומר אני ה' יעצתי כן עליהם. וכבר אמרנו (חלון ט') שלענין המלחמה צריך עצה אחר משפט השכל, גם אמרנו כי נבוכדנצר היה יועץ ובעל תחבולות, ולכן "יעץ" מן הקל. ועוד (חדר י' חלון י"ח) יתבאר פסוק זה בעז"ה. ויתפרש לשון "מחשבה" הנזכר בו.
ועם זה התבארו כל הכתובים שנזכר בהם לשון "עצה" בבנין הקל הסמוכים אל אדם. כי הסמוכים אל השם ב"ה יתבארו (חדר ג') בפני עצמם. ותראה שכולם הולכים על סדר הכללים שבארנו, וענין אחד לכולם על נתינת הסכמות החלטיות לשואלים לעשות מעשה מן המעשים; קצתן על עצות טובות, וקצתן על עצות רעות, ובתנאים המבוארים המורים בכל דבר ודבר ענין העצה ודרכה, אם טוב ואם רע, והבן.

Chamber 5



Window 1

<small>החדר החמישי ובו י"ג חלונות יבאר כל לשון "עצה" הנבנה בבנין נפעל. יביא כל הכתובים שהוא נזכר בהם. יפרש כולם כפי הכללים שהזכיר להם.</small><br>מתוך הכללים שהקדמנו (חדר א חלון כ' כלל י"ט) יתבאר לך שכל לשון "עצה" הנבנה בבנין נפעל על הסכמה החלטית לעשות מעשה, פעמים על הנועץ בנפשו לעצמו לעשות כפי עצת נפשו, ופעמים כשנועץ מזולתו מה יעשה, כי הוגד לו מאיש אחר דרך המעשה ההיא. וכן פעמים הונחו על הנותן עצה לא מדעתו מבלי היותו נשאל עליה. גם יתבאר ההבדל שבו יבדילו כתבי הקדש בין הנועץ מנפשו לעצמו, ובין הנועץ מזולתו, כי על שתיהן יתכן ["נועץ"] מטעם שבארנו שם (חלון כ). וא"כ במה נדע כשכתוב הנפעל אם נועץ כן מנפשו, או הוגד לו העצה מזולתו? והנה חקרתי ודרשתי ומצאתי הענין כיצד יבדלו המליצות זו מזו. ודע כל מקום שנכתב לשון "עצה" בבנין נפעל סתם, על דרך משל "פלוני נועץ לעשות כן", או "יִּוָעֵץ פלוני לעשות כן" וכיוצא בזה וכן כשנסמך לו תיבת "אל" על דרך משל "ויועץ פלוני אל פלוני" או "פלוני נועץ אל פלוני" וכיוצא, ענינן על העצה מנפשו לעצמו, ולא קבלה מזולתו. ותוספת מלת "אל" יורה שהגיד עצתו שהסכים עליה לזולתו מבלי שהיה נשאל עליה מן האנשים שהגידה אליהן. כי אם היה נשאל מהן היה ראוי להיבנות בקל כמו שבארנו למעלה. ואם נכתב לשון "עצה" בנפעל ונסמך לו תיבת "את", על דרך משל "פלוני נועץ את פלוני", או "ויועץ פלוני את פלוני" וכיוצא ענינן שקבל עצה מזולתו, שנועץ עמו וסמך לעשות כפי עצתו. ואם נסמך ללשון "עצה" הכתוב בנפעל תיבת "עם" על דרך משל "פלוני נועץ עם פלוני", או "ויועץ פלוני עם פלוני" ענינן ששתף זולתו עמו בעצה. והודיעם הסכמתו ושאל פיהם אם הם מסכימים כמוהו או לא. והכתוב יבאר עוד הַסְכִּימוֹ עמו או לא.
ואם נזכר הנפעל בלשון רבים סתם, דינו כדין זכרונו סתם בלשון יחיד, על דרך משל "וַיִוָעַצוּ פלוני ופלוני", דינו כדין "וַיִוָעֵץ פלוני", וענין כולם העצה מנפשם לעצמם, שכל אחד מן המקובצים הסכים מנפשו כהסכמת חבריו שהסכים כל אחד מהם כן מנפשו. ועל פי הכללים הקצרים שיסדנו פה הולכים וסובבים כל לשונות "עצה" הבנויים בבנין נפעל, וכמו שאציגם לפניך בחדר זה, אחד אחד. וטעם ההבדלים האלו מסכים עם עיקר הוראות המלות שבלשון הקדוש הזה. כי מלת "אל" תורה על ההגדה לזולתו, כמו "כה תאמר אל בני ישראל" (שמות כ, יט). "ויאמר אליו אני יי'" (בראשית טו, ז) ורבים כמותם. ומלת "את" תורה על הקבול מזולתו כמו מלת "מן", כמו "כצאתי את העיר" (שמות ט, כט), פירושו מן העיר. וְהָבֵן יופי המליצה, כי מלת "את" תורֶה ג"כ על ההתחברות, כמו "הבאים מצרימה את יעקב איש וביתו באו" (שמות א, א) כמו מלת "עם". ולכן סמך בעל הלשון מלת "את" על קבלת עצה מזולתו, ולא סמך אליו מלת "מן" לפי שהנועץ מזולתו מתחבר עמו [להודיע] לו דעתו, ושואל לשמוע דעת זולתו, והם מדברים דְבַר עצה זה עם זה, וכשיגיד לו חברו העצה ויקבלנה מפיו, הנה היה נועץ עמו. גם "נועץ" [מסמיך] שתי ההוראות האלו. יורה מלת "את", אבל "מן" לא יורה רק על הקבלה ממנו לא על ההתחברות עמו. ומלת "עם" תורֶה על ההשתתפות וההתחברות עם זולתו, כמו "שבעת ימים יהיה עם אמו" (שמות כב, כט) ולא תורֶה על הקבלה מזולתו. ולכן סמוך על הודעת הסכמת נפשו, ובקשתו לשמוע הסכמת חבריו אם יסכים ועושה על פי עצת נפשו, בין יסכימו בין לא יסכימו. וכשנזכר סתם יורה שלא קבל מזולתו ולא השתתף זולתו עמו בעצה, גם לא הגיד דרך [עצתו] וטעמו לזולתו, אבל עשה המעשה טרם הגיד ההסכמה לזולתו, והבן.

Window 2

הכתובים שנזכר בהם לשון "עצה" בבנין נפעל סתם, המורים שנועץ מנפשו לעצמו, ולא שתף זולתו עמו בעצתו, גם עשה כעצתו וטרם הגיד עצתו לאחר, אלו הן.
"וַיִוָעַץ המלך ויעש שני עגלי זהב ויאמר אליהם רב לכם מֵעֲלוֹת ירושלים" (מל"א יב, כח). פירוש. ירבעם פחד בלבו כשיעלו ישראל שלש פעמים בשנה לירושלים בבית ה' בהביאם שמה קרבנותיהם, ויראו כבוד מלכות בית דוד והכהנים והלוים על משמרותם ועל מעמדם ישובו אל אדוניהם רחבעם בן שלמה, והיה [דן] במחשבותיו מה יעשה להעמדת כבודו ומלכותו. והסכים לעשות שני עגלי זהב, ולצווֹת לכל העם שלא יעלו עוד לירושלים ושיעשו עבודתם לפני שתי עגלים שעשה. והנה נועץ ירבעם כן בעצמו לנפשו. כי ירא להגיד מחשבת פחד לבו לזולתו, אבל שמר הדבר בלבו ונועץ מהכרח גאותו [וגאונו] הצפונות [בתוך] נפשו. גם לא הגיד עצתו לזולתו, כי אין ספק שירא מהגיד, פן ימצאם בישראל אנשי חיל יראי אלהים ויפרו עצתו, ולכן נועץ ועשה כעצתו מבלי הגיד דבר. ואחר שהיו העגלים עשוים בכל מלאכת מעשה אז צוה לעם שלא ילכו עוד לירושלים, אבל יעבדו לפני העגלים בדן ובבאר שבע. ולפי שנועץ מנפשו ולא הגיד עצתו, נכתב "וַיִוָעַץ המלך" בבנין נפעל סתם, וסמך המעשה לעצה, ואחר שניהן האמירה לעם. להודיעם שלא הודיעם עצתו טרם כלה מעשהו. וראיה גמורה שאמר הכתוב "ויאמר ירבעם בלבו<sup class="footnote-marker">1</sup><i class="footnote">רבינו למד יסוד זה מהמלה "בלבו"</i> עתה תשוב הממלכה לבית דוד אם יעלה העם הזה אל ירושלים לעשות זבחים בבית יי' בירושלים ושב לב העם הזה אל אדוניהם אל רחבעם מלך יהודה והרגוני ושבו אל רחבעם מלך יהודה. וַיִוָעַץ המלך וכו'" (מל"א יב, כו-כח). למדנו כי בלבו חשב כן ולא הגיד בפיו. ומטעם זה הוזכר מלת "בלבו" שאם היה אומר "ויאמר ירבעם אם ישוב" וכו' היינו יכולים לפרש שאמר כן לזקנים וליועצים. ואם הכתוב מעיד ששמר את הדברים בלבו כי לא נועץ עם זולת על הדבר הזה, גם מדרך השכל לא היו הזקנים והחכמים שומעים לדברי העצה הזאת. אבל אחר שהיו העולים עשוים [למרוד בו] פתה את העם בדברי תעתועים, וחלק להם מֶמְשָׁלוֹת לגנוב לבבם כמו שכתוב "ויעש כהנים מקצות העם אשר לא היו מבני לוי" (יב, לא). גם הושיב שומרים על הדרכים שלא יעלו העם לירושלים, כמו שאמרו קדמונינו ז"ל (תענית ל ע"ב). וכל זה אמת. לא כמו שכתב רד"ק ז"ל על "וַיִוָעַץ המלך" "שאל עצה היאך יעשה, והסכימה עצתו עם היועצים אותו שיעשה שני עגלים" ע"כ. ואם כדבריו היה ראוי לכתוב "וַיִוָעַץ המלך את הזקנים" או "את השרים". ולכל הפחות "וַיִוָעַץ המלך עם הזקנים" או "עם השרים", כמו שבארנו. ואני תמה מאד מה לְחָצוֹ לפרש כן? ואין בדבריו חבר במקרא. גם המקרא סותר דבריו שאמר "ויאמר ירבעם בלבו". ומה שפירשנו הוא אמת כפי פשט הכתוב וכפי הסברא וכפי דקדוק הלשון. והבן.

Window 3

"ויועץ המלך ושריו וכל הקהל בירושלים לעשות הפסח בחדש השני" (דהי"ב ל, ב). פירוש. כשראה המלך חזקיה שרבים מן הכהנים לא התקדשו, ועם רב מישראל לא נאספו על ירושלים, נועץ מנפשו וְעִבֵּר את השנה ועשה מניסן אדר. ולא עשה כהלכה כי אין מעברין את השנה רק בחדש אדר, והוא עיבר ניסן בניסן. והנה העצה הנזכרת פה היא כדרכי התורה והחכמה, כדרך "יועץ וחכם חרשים" (חגיגה יד, א) ובארנוהו למעלה (חדר ג חלון ב). ומלת "וַיִוָעֵץ" מורה שנועץ מנפשו לעצמו וְעִבֵּר את השנה. והשרים וכל הקהל בירושלים הוצרכו לעשות כעצת המלך לעשות הפסח בחדש השני. ולא חפצתי לפרש "וְיִוָעַץ המלך ושריו" שהשרים והקהל יעצו למלך כן, ומפיהם קבל העצה, כי אם כן היה לְהִכָּתֵב "ויועץ המלך את שריו וכל הקהל", כדרך הכלל הנאמן שיסדנו למעלה (חלון א) שמעידים עליו כל כתבי הקדש. וכן אין לפרש שנועץ חזקיה מנפשו, ושאל פי שריו והקהל אם מסכימים עמו ואמרו שישר הדבר בעיניהם, כי אם כן היה להיכתב "וַיִוָעַץ המלך עם שריו ועם הקהל" כדרך הכלל שבארנו למעלה הנאמן מכל כתבי הקדש. וכן אין לפרש שכל אחד מן השרים והקהל נועץ כן מנפשו כמו שנועץ המלך מנפשו והיתה הסכמת כולם שוה, כי אם כן היה לו לכתוב "וַיִוָעַצוּ המלך ושריו וכל הקהל". וגם זה בארנו למעלה. עכשיו שנכתב "וַיִוָעַץ המלך" סתם אין לך לפרשו רק שהמלך נועץ כן מנפשו לעצמו לדבר, וסמך על עצתו וְעִבֵּר את השנה. והשָׂרים וכל הקהל עשו על פיו. ועוד הסברא נותנת כך. כי אם תאמר שלקח חזקיה עצה מן השרים והקהל, ולא על פי עצמו, איך לקח עצה על דבר תורה הנמסר לרב הגדול ולחכמי לב מכל ההמון אשר בירושלים או שיתערב עמהם לשמוע אם מסכימים כמוהו אם לאו? כל זה נגד שקול הדעת. ועוד יפלא איך יתכן שהסכימו כולם על דרך אחד ועל משפט אחד בסוד העִבּוּר העמוק? ואם תתעקש לומר שהיה הדין פשוט ונודע לכל א"כ מדוע נועץ עמהם. והלא חזקיה היה גדול בתורה ובחכמה יותר מכל בני דורו. אבל האמת כמו שאמרנו שמלת "וַיִוָעַץ המלך" מורה שנועץ מנפשו ולא היו אתו אנשי עצה בדבר הזה, ולא עשה כהלכה. ואם היה שואל פי הזקנים והיועצים לא היו מסכימים עמו, אלא שלא שאל כלל וסמך על דעתו וְעִבֵּר ניסן בניסן מלבו. ו"באשר דבר מלך שלטון ומי יאמר לו מה תעשה" (קהלת ח, ד), הוצרכו השרים והקהל לעשות כעצתו, והסכימו לעשות בעל כרחם אבל לא ישרה העצה בעיניהם, ולמלך לבדו ערבה העצה. וזה מה שאמרו קדמונינו ז"ל (פסחים נו ע"א) שלשה דברים עשה חזקיה מדעתו ולא הודו לו. והאחד מהן עִבֵּר ניסן בניסן. ומזה תראה מה מאד עמקו מחשבות קדמונינו ז"ל בחקרי הלשון ובסתום מליצותיו. והיה זה נעלם מעיני החכם רד"ק ז"ל ולכן כתב בפירושו שנועץ עם השרים והקהל לעשות פסח בחדש השני. וכתב עוד "ואני תמה על מה שאמרו רז"ל עיבר ניסן בניסן ולא הודו לו, שהרי הכתוב אומר 'וַיִוָעַץ המלך ושריו וכל הקהל בירושלים', הנה הכתוב משמע כי הודו לו" ע"כ. וממה שכתבנו תבין כי דבריו דברי שגגה, ודברי החכמים ז"ל קיימים.

Window 4

"וַיִוָעַץ אמציה מלך יהודה וישלח אל יואש בן יהואחז בן יהוא מלך ישראל לאמר לך נתראה פנים" (דהי"ב כה, יז). פירוש. נועץ כן מנפשו לעצמו, כי גאות לבו השיאו להסכים כן להלחם עם יואש מלך ישראל. וזה עצה בדברי המלחמה ותחבולותיה כדרך "יועץ בליעל" ומבואר למעלה. והיה מגאותו שלא נועץ את שריו ועבדיו. גם לא הודיעם מה שהסכים לעשות לשמוע מה בפיהם גם הם, אבל הסכים בנפשו ועשה כהסכמתו לשלוח אל יואש ולהזמינו למלחמה טרם הודיע עצתו ליועציו ועוזריו, כי אמר בלבו כמו שנצח את אדום כן ינצח את מלך ישראל. ותראה כן מתשובת יואש קְרָאוֹ "החוח אשר בלבנון שלח אל הארז אשר בלבנון וגו' הנה הכית את אדום ונשאך לבך להכביד. עתה שבה בביתך, למה תתגרה ברעה ונפלת אתה ויהודה עמך?" (שם כה, יח-יט). למדנו שהיתה עצה נבערה שלקח בחוטר גאותו<sup class="footnote-marker">1</sup><i class="footnote">מליצה ע"פ משלי יד, ג</i> והיתה זה לו למכשול-עון, מדה כנגד מדה. הוא לא שמע לעצת הנביא הטובה כמבואר למעלה (דהי"ב כה, טז; חדר ג, חלון ד), ונכשל על ידי עצת נפשו. וכן כתיב "ולא שמע אמציהו כי מאלהים היא למען תתם ביד, כי דרשו את אלהי אדום" (כה, כ). כלומר אל [סיבה] שנשען על עצת נפשו ולא שאל פי יועציו וזקניו, ולא שמע לעצת יואש הטובה, כי האלהים אמץ לבבו שישען על עצת נפשו למען ינתן ביד יואש על אשר דרש אלהי אדום ולא שמע לעצת הנביא.
"איך אתם נועצים להשיב את העם הזה דבר" (מל"א יב, ו). פירוש. המלך רחבעם שאל את הזקנים איך הם נסכמים בלבם בדבר זה. וכדרך הכלל שיסדנו (חדר א חלון ו) שהעצה מקורה מכח-העצה הנטועה בנפש, לא בכח השכל והבינה ופתאום ימצא האדם בקרבו הסכמה מוחלטת. וכן אמרנו (שם חלון כ) שמטעם זה כל עצה היא בהכרח מנטיה צְפוּנָה הגוברת בנפש, אם טובה ואם רעה. והצגנו למשל (חלון א') ענין רחבעם ועצת הזקנים ועצת הילדים. ולכן נאמר "נועצים" בנפעל מטעם המבואר למעלה (חדר א חלון כא). ויש פה שאלה. הנה רחבעם שאל מהם דְבַר עצה כמו שנאמר "וַיִוָעַץ המלך רחבעם את הזקנים" וגו'. וכדרך הכלל שבארנו למעלה שבהסמך מלת "את" עם הנפעל יורה שמבקש עצה מזולתו. והיה לו לומר להם "מה אתם יועצים" בקל, שהרי יסדנו למעלה שכל נתינת עצה לשואל עליה יבנה בקל. או יאמר "עוצו" כמו "עוצו ודברו" (שופטים יט, ל), שהוראתו אם יש עמכם עצה הגידו לו. ולמה אמר בלשון נפעל? דע כי הכתוב מלמדנו דזה גאות לב רחבעם ואיך נכשל בדבר הזה. כי מרוב גאותו היה נגד כבודו לאמר לזקנים שיגידו לו עצה מה יעשה, כי הוא בלבו<sup class="footnote-marker">2</sup><i class="footnote">בלבו חשב שהוא</i> חכם ויועץ מהם, ולכן אמר "איך אתם נועצים", כלומר מה עצתכם ביניכם לבין עצמכם בענין זה. כאדם האומר "אם יקרך כזה מה תִוָעֵץ לעשות", לא שהוא צריך לעצתם, ושישימם לו ליועצים. ואלה הם דברי גאוה, כי באמת היה רחבעם נבוך ולא ידע מה יעשה. ועל זה מעיד הכתוב באמרו "וַיִוָעַץ המלך רחבעם את הזקנים". ובכל זאת לא חלק להם כבוד, והראה עצמו כיועץ גדול המְשַׁטֶה עם זקני קטני הערך. וכבר בארנו למעלה (חדר ד' חלון ח') סכלות רחבעם בענין זה. ואתה קרב הדברים אחד אל אחד ויצוץ האמת.
"מה אתם נועצים ונשיב דבר את העם הזה" (מל"א יב, ט). פירוש. גם את הילדים שאל שיגידו לו איך הם נסכמים בענין זה, וגם פה היה ראוי לומר בקל "מה אתם יועצים", כי גם מהם שאל עצה כדת מה לעשות, כי הכתוב מעיד על זה באמרו "וַיִוָעַץ את הילדים אשר גדלו אתו" ובהסמך פה מלת "את" מורה שבקש לקחת מפיהם עצה כמבואר (בחלון זה). ואולם אמר "נועצים" בנפעל בגאות לבו שאינו צריך לעצתם, וכמו שבארנו אצל הזקנים. ועתה ראה מה בין תשובת הזקנים לתשובת הילדים. כי הזקנים בעלי החכמה והמוסר השיבו כדרך ששאל – כי לפי שלא אמר "איך אתם יועצים" גלה דעתו שאין כונתו שיתנו לו עצה ושיעשה כעצתם. רק שיגידו לו מה משפט לבם במקרה כזה. על כן השיבו "אם היום תהיה עבד לעם הזה וגו' והיו לך עבדים כל הימים" (יב, ז), כאומרים לפי דעתנו אם חפץ המלך להיות עבד לעם יום זה לבדו, יהיו הם לך עבדים כל הימים. ולא החליטו שיעשה כן; כי לא אמרו "הֶיֵה עבד לעם הזה היום", או "כה תאמר לעם הזה". כי לא בקש זאת מידם ולא נתן אותם יועצים כדרך "הליועץ המלך נתנוך?" (דהי"ב כה, טז). אבל הילדים בגאותם ענו בהחלט "כה תאמר לעם הזה אשר דברו וגו' כה תדבר אליהם קטני עצה ממתני אבי" (יב, י). הנה יעצוהו בהחלט שיעשה כעצתם, כאילו נתן אותם ליועצים לו. ובכל זאת היתה מִסִכְלוּת רחבעם שישרו בעיניו דברי הילדים מדברי הזקנים שהיו דברי טעם, כי היתה סבה מאת ה' כמבואר למעלה (חדר ד חלון ח), והבן.
"איך אתם נועצים" (דהי"ב י, ו). פסוק זה נכתב פעם שניה<sup class="footnote-marker">3</sup><i class="footnote">נוסף על מלכים-א יב, ו</i> בדברי הימים באותו הענין עצמו, ופירושו מבואר ממה שבארנו. ושם ראיתי כתוב בפירוש רש"י ז"ל<sup class="footnote-marker">4</sup><i class="footnote">אמר העורך. כבר מבואר ב"שם הגדולים" לחיד"א (ערך. ר' שלמה יצחקי) כי לא רש"י הוא שכתב פירוש זה לדברי הימים המיוחס אליו בטעות</i> בלשון זה "'נועצים', כמו 'יועצים'. וכן יאמר מן 'יודעים' 'נודעים'. אך 'יועצים' להבא. 'נועצים' נתיעצים כבר" ע"כ. ואני שמעתי ולא אבין. שדמה שני תיבות רחוקים זה מזה, כי יועצים מן הקל, ונועצים מן הנפעל. ויותר נפלאתי על הראיה שיאמר מן יודעים "נודעים", ולא מצאתי מלת "נודעים" בכל המקרא. ו"יודעים" לפעמים שם התאר, כמו "ויודעים האזינו לי" (איוב לד, ב) והם אנשי הדעת, ואיך יאמר ממנו "נודעים"? וכן "יועצים" שם התאר לרבים, כמו "וסוכרים עליהם יועצים" (עזרא ד, ה), גם הוא הבינוני. וכן נועצים הבינוני מבנין נפעל, ושתיהן זמן אחד להן, כמו זוכרים ונזכרים. ואיך יתכן לומר יועצים להבא, נועצים לשעבר? סוף דבר פליאה דעת מני, ומי שדעתו רחבה מדעתי יפרש דבריו ז"ל וישא ברכה. ובעיקר הדבר אין אנו צריכין להבדל זה, כי הכללים שידענו על הוראת הקל והנפעל בלשון "עצה" נכוחים למבין וישרים הם, אין בהם נפתל ועקש.
"מה אתם נועצים ונשיב את העם הזה דבר" (דהי"ב י, ו). פסוק זה גם הוא פעם שניה<sup class="footnote-marker">5</sup><i class="footnote">נוסף על הפסוק במלכים-א פרק יב</i> בדברי הימים כששאל לילדים, והוא מבואר מדברינו.

Window 5

והנמצאים מסוג זה בלשון רבים רבים, ואמרנו שדינן כדין הזכרו סתם אצל יחיד, שהן על העצות מנפשם לעצמם, וכולם מסכימים על דרך אחד אלו הן.
"וַיִוָעַצוּ כל הקהל לעשות שבעת ימים אחרים, ויעשו שבעת ימים שמחה" (דהי"ב ל, כג). פירוש. כראות כל הקהל כי פתאום הוכן הקדש, ושָׁבָה העבודה על מקומה, היתה השמחה גדולה בלבם, כמו שכתוב "ויעשו בני ישראל הנמצאים בירושלים את חג המצות שבעת ימים בשמחה גדולה" (דהי"ב ל, כא), ומרוב שמחתם הסכים כל אחד מנפשו לעשות עוד שבעת ימים אחרים שמחה. ושמא תאמר איך אפשר שתהיה הסכמת כולם שוה, וכל אחד יועץ כן מנפשו? דע כי הענין היה אפשר, לפי שהיתה כזאת מימי קדם בימי שלמה, כאשר חנך את הבית עשו את חנוכת המזבח שבעת ימים, וחג הסכות שבעה ימים, והיה דבר זה מפורסם בכל ישראל. לכן גם בימי חזקיהו שנעשה להם נס כדוגמת הנס שנעשה בימי שלמה, כי לפני זה היה עבודת המקדש בטלה, ונפטרו הכהנים והלוים מעבודתם כל ימי אחז, ולא נקבצו ישראל [לשם] כמו שכתוב [פסוקים טו-טז] ששב הכל על מכונו, ונשמעה תפלתם. ורפא השם ב"ה את העם, ובאו ישראל לראות פני ה' ועשו שבעת ימים חג המצות, דנו כולם והסכימו לעשות עוד שבעת ימים שמחה וחנוכת המזבח. ועל זה רמז הכתוב "ותהי שמחה גדולה בירושלים, כי מימי שלמה בן דוד מלך ישראל לא כזאת בירושלים" (ל, כו). להורות<sup class="footnote-marker">1</sup><i class="footnote">הוזכר כאן שמו של שלמה, וזהו "להורות"</i> שעשו עתה כמו שעשו בימי שלמה, ובהיות בעת ההיא שמחת אלהים בלב כל הקהל, נועצו כולם על הפועַל הנבדל הזה.

Window 6

"כי אמרו אויבי לי, ושומרי נפשי נועצו יחדו. לאמר אלהים עֲזָבוֹ רִדְפוּ ותפשוהו כי אין מציל" (תהלים עא, יא). פירוש. אלו השונאים הסכימו כולם הסכמה אחת לרדפני ולתפשני, כי לדעתם אין מציל אותי מידם, לפי שֶׁעֲזָבַנִי אלהים. וכבר אמרנו למעלה (חדר ב חלון ד כלל רביעי) כי כתבי הקדש יכנו מעשה הרשעים הגדולים שהם מסכימים עליהם בלשון "מחשבה", בעבור הִמָשֵׁל ציור הרע שבהם, ועל פיו עושים בלי משפט השכל, כי אין פחד אלהים לנגד עינם, וכמו שיתבאר בבית זה בעז"ה. וכן אמרנו שבהיות מחשבות רבות הפוכות זו מזו, והעושה מסכים באחת מהן במשפט השכל בין טוב בין רע יתואר בלשון "עצה". והנה אין כונת המשורר להודיע הִמָשֵׁל הציור הרע שבלב הרשעים האלו, אבל הכונה על העצה שלקחו אחר משפט שִׂכְלָם, כי היו בהם מחשבות סותרות זו את זו. שנאתם אותו, חשבו מחשבת שנאה לרדפו ולהרע עמו. ופחד השם שהיה עליהם כי ראו עין בעין כי השם מגן [בעד] דוד ומצילו באופנים נפלאים, חשבה<sup class="footnote-marker">1</sup><i class="footnote">צ"ל פחד אלהים הביא אותם לחשוב מחשבה הפוכה</i> מחשבה הפוכה שישתמרו מעשות לו מאומה רע, כי השם יריב ריבו מאתם. ואמר המשורר שלעת זקנתו שקרהו צרות רבות, אז פתאום מצאו האנשים האלה הסכמה בנפשם להרע עמו, כי בנו במשפט שכלם כי אלהים עֲזָבוֹ ולא יריב ריבו עוד. ולפי שאין מציל אותו מידם, יכולים לרדוף אותו ולתפשו ולעשות עמו רע כחפצם. והודיע שכל כך גדלה צרתו והסתיר פניו ית' ממנו עד שאין אחד מכל שונאיו שלא יבין כי אלהים עֲזָבוֹ. ולפי שדנו כן כולם לכן הסכים כל אחד ואחד מהן מנפשו לרדפו ולתופשו. ועל היסוד הזה סובבים כל דברי המזמור, שהוא צועק על צרותיו הגדולות הנותנים יד לפושעים לומר בהחלט כי עֲזָבוֹ אלהים, ובקש מאת השם ב"ה שימהר להושיעו, ולהראות לאויביו כי הוא נושע בו תשועת עולמים. ואז יכלמו ויבושו מעצתם שהיתה בנויה על יסוד שוא שֶׁעֲזָבוֹ אלהים. שכן אמר "אלהים, אל תרחק ממני, אלהַי לעזרתי חושה. יבושו יכלו שוטני נפשי, יעטו חרפה וכלמה מבקשי רעתי" (תהלים עא, יב-יג), ואמר עוד "וגם עד זקנה ושיבה, אלהים אל תעזבני" (עא, יח). "כי אפפו עלי רעות" (תהלים מ, יג) "אשר הראיתני צרות רבות ורעות, תשוב תחייני" (תהלים עא, כ), והבן.
"כי נועצו לב יחדו, עליך ברית יכרותו" (תהלים פג, ו). פירוש. המשורר האלוהי הגדיל רשעת הגוים האלו שהן מנאצי ה' ומשנאיו. ומלבד שכל מחשבותם רעות ואין פחד אלהים לנגד עינם, והם מריעים ומציקים לישראל בכל אופן כפי דרכי מחשבותם, אבל עוד הסכימו הסכמה אחר משפט שִׂכְלָם התועה שהיא רעה מכל, והוא שיתחברו וישתתפו לאגודה אחת ויקומו יחדו על ישראל להכחידם מן הארץ. שכן אמרנו "על עמך יערימו סוד ויתיעצו על צפוניך. אמרו לכו ונכחידם מגוי ולא יזכר שם ישראל עוד" (תהלים פג, ד-ה). כלומר שבאו בסוד ובוַעַד אחד כדרך "הפר מחשבות באֵין סוד" (משלי טו, כב) כמבואר למעלה. וכל אחד יגיד עצתו, ואמרו כולם בעצה אחת "לכו ונכחידם מגוי" וגו'. וזה האות כי רשעת כולם בתכלית מה שתוכל להיות. וזהו שאמר "כי נועצו לב יחדיו" (פג, ו), ומלת "לב" על השכל והבינה הנטועים בנפש כמבואר בבית הראשון. כלומר כשחקרו ונשאו ונתנו בדבר זה "כדת מה לעשות בישראל", הסכימו כולם בעצת נפשם להכחידם מן הארץ. ואתה ה' אמרת שלא תשבית ישראל מתחת השמים, ועל כן "עליך ברית יכרותו" (פג, ו) כי מה שהסכימו שיתאספו כולם כאיש אחד למחות שם ישראל, הנה הם כורתים ברית עליך לבטל מה שצוית. והנה הזכיר המשורר העצה כדרך הכלל שיסדנו למעלה (חדר ב חלון ה), שהוא להודיע הדרך הפרטי שבחרו בה במשפט לבם, וכדרך "נועצו יחדו אלהים עֲזָבוֹ" המבואר למעלה. והזכיר "נועצו יחדו", להגיד שהם נועצים כולם מנפשם על דרך אחד, וזה אות כי הנטיה הצפונה שבכולם אין רעה ממנה. והבן. ועוד יתבאר בעז"ה.

Window 7

"הגידו והגישו אף יִוָעַצוּ יחדו" (ישעיה מה, כא). פירוש. הנביא מנבא על צאת ישראל מגלות בבל, ואמר שיֵצאו ברשיון כורש, כמו שכתוב "כה אמר יי' למשיחו לכורש" (מה, א). והודיע כי הוא יחריב מלכות הכשדים, ויבנה ירושלים וִישַּׁלַח הגלות מבבל. והנה יש בנבואה זאת שני דברים מפליאים. האחד, כי מלכות בבל החזקה תנתן ביד מחריביה, וישראל החלושים בגלותם יגאלו ויבנו העיר והקדש פעם שניה. והשני, כי הודיע זה מראש יותר ממאתים שנה קודם לידת כורש. ודרך המבקש להנקם ממשנאיו להסתיר עצתו שיעץ עליו, למען לא יתכונן להנצל. אבל השם ב"ה מפרסם הגזרה שגוזר על הרשעים, לפי שאין מידו מציל. ולכן הודיע ביד עבדו ישעיהו כי תחרב בבל ביד כורש מלך פרס, כי לא תועיל ההודעה הזאת להבבליים כלום, כי "עצת יי' לעולם תעמוד" (תהלים לג, יא). ואם ה' צוה, מי יפר?<sup class="footnote-marker">1</sup><i class="footnote">ישעיה יד, כז</i> ועל הראשון אמר "אני יי' ואין עוד, זולתי אין אלהים" (ישעיה מה, ה). ואמר "למען ידעו וגו' כי אפס בלעדי אני יי' ואין עוד" (מה, ו). ואמר "אנכי עשיתי ארץ ואדם עליה בראתי, אני ידַי נטו שמים וכל צבאם צויתי" (מה, יב). להודיע שאל יפלא בעיניהם חורבן מלכות בבל וגאולת ישראל מידם, כי הוא ב"ה כל-יכול ולא יפלא ממנו דבר. ועל זה אמר "לא בסתר דברתי במקום ארץ חשך" (מה, יט), כלומר לא יעצתי הגזרה על בבל בסתר, או במקום ארץ חשך אין רואה. ואין [הַסְתָּרָתִי] הדברים שגזרתי עליהם הגזרה למען לא יקחו עצה להינצל ממנה. אבל "אני יי' דובר צדק מגיד מישרים" (ישעיה מה, יט), כלומר אני מגיד בפניהם מה שאני גוזר בצדק ובמישרים אולי יקחו השומעים מוסר וייטיבו דרכיהם וישובו אלי. ואם אינם שבים לא תועיל להם ידיעת הגזרה, כי אין מידי מציל. ועל זה אמר "הקבצו ובאו התנגשו יחדיו פליטי הגוים. ולא ידעו הנושאים את עץ פסלם ומתפללים אֶל אֵל לא יושיע. הגידו והגישו אף יועצו יחדיו" (מה, כ-כא), כלומר הקבצו ובאו והתנגשו אַתֶּם פליטי הגוים הסכלים. ונשמע מה בפיכם. הנה אין דעת בכם, כי אתם נושאים פסל עץ, ומתפללים אל הפסל. וזה אות כי בוערים<sup class="footnote-marker">2</sup><i class="footnote">תהלים צד, ח לשון "בעיר", בהמה "ושלח את בעירה" (שמות כב, ד)</i> אתם, אין בכם צורת האדם. ומה תוכלו לדעת בענינים העתידים לבוא? ואמר "הגידו והגישו" (מה, כא), כלומר דבריכם ועוצם טענותיכם. כן אמר במקום אחר "יגישו ויגידו לנו את אשר תקרינה" (ישעיה מא, כב). ואם תדעו העתיד לבוא עליכם, "תִּוָעֲצוּ יחדיו" (מה, כא). כל חכמיכם יִוָעַצוּ מנפשם כדת מה לעשות, במה תבטלו הגזרה ותעמדו כנגדה. הנה אין בכם דעת לדעת העתידות, ואם תִוָדַע לכם הגזרה העתידה לכם, אינכם יכולים להועיל לְבַטְלָהּ ולעמוד כנגדה. ואולם אני ה' לבדי "מגיד מראשית אחרית" (ישעיה מו, י), ומודיע מה שאני גוזר, כי גְזֵרָתִי תחול על כל פנים ולא יבטלנה האדם בעצתו. ועל זה אמר "מי השמיע זאת מִקֶדֶם, מאז הגידה הלא אני יי'" (מה, כא). כלומר אני לבדי המודיע הכל מִקֶדֶם, למען יקחו העמים מוסר וידעו כי אני אֵל וישובו אלי וְיִוָשְׁעוּ בתשועתי, ועל זה אמר "פנו אלי וְהִוָשְׁעוּ כל אפסי ארץ כי אני אֵל ואין עוד" (מה, כב). ואם לא תאבו להטיב מעשיכם, דעו כי לא תועיל לכם, שהודעתי הגזרה. כי אם תִּוָעֲצוּ יחדו לא תנצלו. "עוצו עצה ותופר דברו דבר ולא יקום" (ישעיה ח, י), כי גְזֵרָתִי שגזרתי תחול עליכם ולא תשוב ריקם. ועל זה אמר "בי נשבעתי, יצא מפי צדקה, דבר ולא ישוב, כי לי תכרע כל ברך תשבע כל לשון" (מה, כג). כלומר מה שאני יועץ לעשות, כן יקום וכן יהיה. והשבועה היא העצה ואות שלא נאמרה על תנאי כדרך שבארנו למעלה (חדר ב חלון ו). ובפירוש הראב"ע ז"ל "בי נשבעתי, כל מקום ששם שבועה היא גזרה שנגזרה ולא תבטל" ע"כ. ויפה דִבֶּר. ואמר עוד "מגיד מראשית אחרית ומקדם אשר לא נעשו, אומר עצתי תקום וכל חפצי אעשה" (ישעיה מו, י). כלומר אני מודיע הגזרה טרם בואה, ולא תועיל עצת בן-אדם להנצל ממנה. כי אני גוזר שתקום מה שיעצתי אני, ואני עושה כחפצי.
והנה מלת "יִוָעֲצוּ" (מה, כא) שבענין זה על העצות ההחלטיות לעשות מעשה נגד הגזרה היורדת מן השמים. ולהפלגת הענין אשר "יִוָעֲצוּ יחדו" בנפעל, כלומר גם אם יחדו יסכימו בעצה אחת, וכל אחד מהן יהיה נועץ עליה מנפשו, וזה אות שהיא עצה טובה להשגת המבוקש, אחר שהיא ישרה בעיני כולם, כדרך "וברוב יועצים תקום" (משלי טו, כב) שבארנוהו למעלה (חדר ג' חלון ו'); לא תועיל להם מאומה, כי אני ה' אומר עצתי תקום, ואם ה' יעץ מי יפר? הָבֵן וחזור היטב כי קצרתי וכללתי בראשי דברים כל עניני הפרשה, ולא עשו כן מפרשי המקרא ז"ל. כי הרד"ק ז"ל פירש (מה, כא) "הַגידו איש לחברו, והַגישו זה את זה לפני גדוליכם ומנהיגיכם. אף יִוָעֲצוּ יחדו, הם אם ידעו זה" ע"כ. ואני אומר דעת העתידיות לא יפול עליהן לשון "עצה", כי ידיעתם בנבואה לא בעצה. גם אין בידיעת העתיד הסכמה שאחריה מעשה, ולא יפול לשון "עצה" זולת על ההסכמות לעשות מעשה. וכבר דברנו (שם חלון ח) על כיוצא בזה בפסוק "ומאלה ואין יועץ". ולפרושינו לשון "עצה" הכתוב פה ההסכמות בדרכי המלחמה וכיוצא, כדרך "יועץ בליעל" והבן זה.

Window 8

"לכה וְנִוָעֲצָה יחדו" (נחמיה ו, ו). פירוש. סנבלט כתב לנחמיה שהלשינו עליו שהוא והיהודים חושבים למרוד במלך פרס, ושיהיה נחמיה להם למלך, גם העמיד נביאים בירושלים להמליכו, ואם יִשָׁמְעוּ הדברים למלך פרס יחר אפו, ויהיה נחמיה ועמו בסכנה גדולה. לכן טוב שיבוא אליו נחמיה [לדבר] עמו, לקחת עצה במשפט השכל מה לעשות בנדון זה. והזכיר "וְנִוָעֲצָה" בנפעל על צד המוסר, כי נחמיה יועץ כמוהו, וכשימתיקו סוד [יחד] יִוָעֵץ כל אחד מהם מנפשו עצה טובה להשגת המבוקש, לא שיגיד הוא לנחמיה עצה, והבן.
הנה השלמנו הענין הזה והזכרנו כל הכתובים בהם "עצה" סתם בבנין נפעל, ליחיד ולרבים. שים עיניך עליהם ותראה שכולם על עצת נפש,<sup class="footnote-marker">1</sup><i class="footnote">האדם בעצמו</i> לא על שמיעת עצה מזולתו שיסמוך השומע על עצת היועץ. אבל הנועץ עושה כפי הסכמת נפשו גם אם לא ישמיע עצתו לזולתו לדעת אם היא טובה או לא. ונזכר תמיד לכונה זו, יכוין עליה הכתוב, פעם להודיע כי האיש ההוא שסומך על עצתו אינו שומע לעצת חכם ממנו, ופעם להודיע חוזק הטענה וגלות<sup class="footnote-marker">2</sup><i class="footnote">אולי צ"ל גילוי</i> הענין המביא לאנשים רבים שישפטו בשכלם על דרך אחד ולהסכים בכח עצתם בהסכמה אחת. וכבר בארנו בכל פסוק ופסוק טעם [ענין] הזה בבנין נפעל. ואין טוב בְהִשָׁנוּת הדברים ללא צורך.

Window 9

והמקומות שנסמך מלת "אל" ל"עצה" ואמרנו שהוראתו שנועץ מנפשו, והגיד עצתו לזולתו מבלי היותו נשאל על העצה, ומבלי שיכוין לשאול אם טובה עצתו אם לא. אלו הן.
"וַיִוָעַץ אל העם ויעמֵד משוררים ליי' ומהללים להדרת קדש" (דהי"ב כ, כא). פירוש. כששמע יהושפט מפי הנביא "כי לא לכם המלחמה כי לאלהים" (שם כ, טו) "לא לכם להלחם בזאת, התיצבו עִמְדוּ וראו את ישועת יי' עמכם וגו' מחר צאו לפניהם ויי' עמכם" (שם כ, יז), יָרֵא [היה] יהושפט פן ימס לבב העם לצאת אליהם, כי הבאים עליהם הם רבים וביד חזקה, ופתאום יפלו על ישראל ואינן רשאין להלחם בעד נפשם. לכן כשיצאו עמד יהושפט ואמר "שְׁמָעוּנִי יהודה ויושבי ירושלים האמינו ביי' אלהיכם וְתֵאָמֵנוּ, האמינו בנביאיו והצליחו" (כ, כ). כלומר אם תיראו ואם תפחדו תעשו אחת משתי רעות גדולות. או שאינכם מאמינים בה' אלהיכם שיש עמו היכולת העליון להאביד מחנה אויבכם בלי חרב וחנית ועזרת אדם. או שאתם מאמינים כי [הוא] כל-יכול אבל אינכם מאמינים בדברי הנבואה שנבא לכם הנביא שכן יעשה ה'. ושתיהן רעות גדולות עד להשחית, כמבואר בתורה "לא תנסו את יי' אלהיכם" (דברים ו, טז). "והיה האיש אשר לא ישמע אל דברַי אשר ידבר<sup class="footnote-marker">1</sup><i class="footnote">הנביא</i> בשמי אנכי אדרוש מעמו" (דברים יח, יח). ולכן האמינו בה' והאמינו בנביאיו ותאמנו ותצליחו. ומלבד האזהרה הזאת נועץ מנפשו לעשות דבר לחזק לב העם יותר, להראותם חוזק לבבו ולבב הלוים המשכילים שֵׂכֶל טוב ושהם מאמינים אמונה שלמה בה' ובנביאיו. והיתה העצה וההסכמה להעמיד משוררים לה' המהללים בהדרת קדש. ולא היה כן המנהג במלחמות, כי שרי הצבא והגבורים הם היוצאים במלחמות לפני החלוץ לצבא, לא משוררים ומהללים שהן הלוים, כי אם הכהנים יוצאים במלחמה להריע בחצוצרות. כמו שנאמר במלחמת אביָה וירבעם "והנה עִמָנוּ בראש האלהים וכהניו וחצוצרות התרועה להריע עליכם" (דהי"ב יג, יב). וכן בתורה אצל מלחמת מדין נאמר "אותם ואת פנחס בן אלעזר הכהן לצבא וכלי הקדוש וחצוצרות התרועה בידם" (במדבר לא, ו). וטעם הדבר כי היוצאים למלחמה הם בצרה, ועיניהם נשואות אל השמים כי אינם יודעים אם יצליחו או לא. וכתוב "וכי תבוא מלחמה בארצכם על הצר הצורר אתכם והרעותם בחצוצרות ונזכרתם לפני יי' אלהיכם ונושעתם מאויבכם" (במדבר י, ט). ולכן יוצאים הכהנים למלחמה שהם המריעים בחצוצרות. לא הלוים שהן המשוררים והמהללים לה' כי טוב. ולא יאות לעשות כן עד שוב העם מן המלחמה ונצחו אויביהם, אז ישירו לה' ויהללוהו על חסדו ונפלאותיו. ובצאתם במלחמה בו נועץ יהושפט להעמיד משוררים לפי שהיו בטוחים על הנצחון בדבר ה', והוזהרו שאַל ילחמו כי לה' המלחמה, ולא היתה עת צרה כלל. אבל כבר היו מחנה האויבים בעיני יהושפט והחסידים אשר עמו כמו פגרים מתים, ולכן היו הלוים משוררים ומהללים להדרת קדש בצאתם למלחמה. ואמר "בצאת לפני החלוץ ואומרים הודו ליי' כי לעולם חסדו" (דהי"ב כ, כא), כלומר במקום שיצאו שָׂרֵי הצבא והגיבורים ועמהם הכהנים וחצוצרות התרועה בידם לפני החלוץ, הלכו במלחמה זו הלוים לפניהם בכלי שיר ואומרים "הודו ליי' כי לעולם חסדו", כדרך שמשוררים בשאר המלחמות אחר שובם ממנה בנצחון. והיה זה חזוק הלב לכל ישראל בראותם שהלוים הקדושים יוצאים שְׂמֵחֵי-לב לפני החלוץ, ואין בידם חרב וחנית לעמוד על נפשם, כי אם הודות והלל לה', בידוע שהם מובטחים על דברי הנבואה כי השם ילחם להם. והיתה העצה נפלאה מאד, והיא אות על יושר לבב יהושפט וחכמתו הגדולה, כי בטח בכל לב עליה. ובמשפט שכלו מצא עצה לטובת ישראל לחזק לב העם. והיתה עצתו בדרכי החכמה, כי שפט בלבו שטעם מצות התורה שיהיו כהנים יוצאים למלחמה להריע בחצוצרה שיהיו נזכרים לפני ה' שֶׁיִוָּשְׁעוּ מאויביהם, גם אם ינצחו בכל זאת יפלו גם חללים מישראל, כדרך "כזה וכזה תאכל החרב" (שמואל ב יא, כה). ואין טעם זה אָמוּר במלחמה זאת שצונו השם "לא לכם לְהִלָחֵם" באמת, ושהוא ילחם לנו, וטוב להעמיד משוררים ומהללים לה' על חסדו, להראות כי נכון לבנו ובטוח חסדו ואמתו. ולהודיע כל זה נאמר "וַיִוָעַץ המלך" בנפעל סתם, להורות כי בצדקת יהושפט ובחכמת לבו נועץ כן מנפשו ולא קבל עצה מזולתו. גם לא שאל פי החכמים אם מסכימים עמו או לא, כי ודאי רוח אלהים נלוה לו לעשות כן. אבל סִפֵּר עצתו לעם להודיעם שכן נועץ לעשות למען חַזֵק לבם, כאומר "אחי ועמי, דעו וראו איך לבי בטוח על אמתת דברי הנביא בשם ה', עד שמרוב בטחוני נועצתי שלא יבואו במלחמה הזאת הכהנים להריע בחצוצרות כדבר התורה, אבל אעמיד לפני החלוץ הלוים המשוררים ומהללים כי טוב כי לעולם חסדו. ועתה יחזק לבבכם ובטחו בה'". ולהורות על זה נאמר "אל העם", שהודיעם עצתו שכן יעשה, הבן.
"וַיִוָעַץ אל עבדיו לאמר אל מקום פלוני אלמוני תחנותי" (מל"ב ו, ח). פירוש. מלך ארם המציא תחבולה, ונועץ לעשות כן, והוא שיחנה הוא ומספר אנשים אשר עמו במקום ידוע נסתר לא יֵדָעֶנוּ אדם, זולתי הוא ואנשיו. ולפי שמלך ישראל לא ידע מזה דבר, והמקום שבחר היה מעבר למלך ישראל, וכשיבוא שם עם מתי מספר בבלי דעת, יַכֶּנוּ או יתפשנו חי. והיתה זאת עצה והסכמה בתחבולות המלחמה ועשה על פי עצתו, כי נועץ כן מנפשו. גם הגידה לעבדיו ושריו והם אנשי סודו, כי ידע שהם לא יגלו סודו. ולכן נאמר "ויועץ אל עבדיו", כלומר נועץ מנפשו והגיד עצתו להם. וְסִפֵּר הכתוב כי אלישע ראה כל זה ברוח הקדש והזהיר את מלך ישראל מֵעֲבוֹר במקום ההוא שנחה שם ארם. וכן קרה פעם ושתים ושלש. ותמה מלך ארם מאַין נודע סודו למלך ישראל? וחשד את שריו שהגיד להם עצתו שהם גלוהו למלך ישראל, כי אלה השרים לא היו חונים אתו במקום פלוני אלמוני אבל נשארו במחנה עם אנשי המלחמה להכין עניניהם. ואמר שקרא אל עבדיו ואמר להם "הלא תגידו לי, מי משלנו אל מלך ישראל?" (מל"ב ו, יא), כלומר מי בנו המגלה סודנו למלך ישראל, כי העם שלקח עמו לא נפרדו ממנו, ואי אפשר שהיה הדבר נודע למלך ישראל זולתי ע"י אחד מעבדיו שדבר הסוד אליהם. ואולם היה מלך ארם צריך להודיע סודו אל שריו ועבדיו הנשארים במחנה, כי אולי יתחדש ענין במחנה ויהיו צריכין לבקש פני המלך [כדי] לגלות אזנם איפה הוא חונה. ואז אמרו לו כי נקיים הם אבל המגיד הוא אלישע הנביא ע"ה, והבן. ויותר מאלו השתים לא נמצאו מלת "אל" סמוך ללשון "עצה".

Window 10

והכתובים שנסמך ללשון "עצה" מלת "את" ואמרנו שענינו שמבקש דבר עצה והסכמה מזולתו ולשמוע מה ידבר, ועוד [ישמע] עצתו ויעשה כעצתו, אלו הן.
"וַיִוָעַץ המלך רחבעם את הזקנים" (מל"א יב, ו). פירוש. המלך היה נבוך בלבו מה יענה את העם הנקהלים עליו, ובקש לשמוע דבר עצה מפי הזקנים. ועל זה מעיד הכתוב שאמר "וַיִוָעַץ המלך את הזקנים", וכדרך הכלל שאמרנו (חלון א). ואם היו נותנים לו עצה בארח גאוה היה סומך על עצתם. וראיה, כי סמך על עצת הילדים חסרי-לב לפי שיעצוהו בגאות לב. ואעפ"י שאמר לזקנים "איך אתם נועצים?", כבר בארנו למעלה (חלון ד) ברום לבב דבר כן. אבל באמת בקש מהם הסכמה כדת מה יש לו לעשות.
"וַיִוָעַץ את הילדים" (שם ו, ח). פירוש. כשעזב במחשבתו עצת הזקנים, הלך אל הילדים לבקש מהם עצה. וגם אליהם אמר "מה אתם נועצים?" מטעם שבארנו (חלון ד) וראיה [לזה] שבקש עצתם שהרי סמך על דבריהם ועשה כן, כמו שנאמר "וידבר אליהם כעצת הילדים לאמר" (שם ו, יד).
"וַיִוָעַץ המלך רחבעם את הזקנים" (דהי"ב י, ו). "וַיִוָעַץ את הילדים" (שם ו, ח). שתי המקראות כתובים בספר דברי הימים באותו הענין עצמו. והם דומים בפירושם לאותן הכתובים בספר מלכים.

Window 11

"רק בזדון יתן מַצָּה ואת נועצים חכמה" (משלי יג, י). פירוש. "מַצָּה" כמו מריבה. כמו "הן לריב וּמַצָּה תצומו" (ישעיה נח, ד) ונאמר "אוהב פשע אוהב מַצָּה" (משלי יז, יט), כלומר מי שאוהב המַצָּה הוא אוהב לפשוע ולמרוד. ולדעתי "מַצָּה" קשה ממריבה, ולכן בעדת קרח נאמר "הוא דתן ואבירם קריאי העדה אשר הִצּוּ על משה ועל אהרן בעדת קרח בהַצּוֹתָם על יי'" (במדבר כו, ט). וכבר רמזנו בבית הראשון (חדר ד חלון ב) שהיו מִכַּת מנאצי ה', ונשענו על לבם לחלוק על נבואת אדונינו משה ע"ה שהיה מַבְעִית<sup class="footnote-marker">1</sup><i class="footnote">עיין יומא לט ע"ב וביאורו כאן מפחיד ונורא בשלימותו בידיעותיו</i> בידיעה בתורה. ומלת "זדון" תונח בכתבי הקדש על הנשען על לבו וחולק על החכמים והיועצים הטובים, ועושה כהסכמת לבו. ותמצאנו כתוב אצל זקן ממרא אשר לא ישמע לקול הסנהדראות הגדולות מקבלי התורה באמת, שנאמר "והאיש אשר יעשה בזדון לבלתי שמוע אל הכהן העומד לשרת וכו' או אל השופט ומת האיש ההוא ובערת הרע מישראל" (דברים יז, יב). יכנה הכתוב מחלוקתו במלת "זדון" כי הוא זדון הלב מאד לעמוד על דעתו החלושה, ולבטל דעות הגדולים ממנו בחכמה ובמנין אשר אתם. והנה המרגיל עצמו בגאות הלב לעשות כל מעשיו על פי עצת נפשו, גם אם יסתרו דברי הגדולים ממנו והרבים ממנו, יהיה איש מַצָּה להצות על החכמים והנביאים ודברי הנבואה, כמו דתן ואבירם ועדת קרח, וכענין "אוהב פשע אוהב מַצָּה" שאמרנו. "פשע" הוא המרד, כמו "אז תפשע לבנה" (מל"ב ח, כב), כמו שרמזו קדמונינו ז"ל (תנחומא, בראשית, ז). כי איש זה מורד בתורת ה', ועל זה אמר "רק בזדון יתן מַצָּה", כלומר שאינו נשען על דעת חבריו בשום דבר, ועושה כל מעשיו רק בזדון-הלב לחלוק על כל זולתו. "יתן מַצָּה" להצות גם על הדברים הכתובים הנודעים לכל אדם, כי הזדון הזה ישחית הדעת.
ומלת "חכמה" בארנוהו היטב בבית הראשון<sup class="footnote-marker">2</sup><i class="footnote">גן נעול</i> (חדר א, חלונות א-ב), וכוללת חֻקי השם ב"ה כולם הנשגבים [מעל] דעת האדם. וצריך הלב לקבלם באמונה ולהשען על אדון החכמה ית' שמו, אעפ"י שהם סותרים דרכי שכלו ובינתו. ומלת "נועצים" תואר לבעלי עצה הישרה שאינן יועצים לעם.<sup class="footnote-marker">3</sup><i class="footnote">לכאורה כוונת רבינו שהעם לא בא אליהם לשאול בעצתם. ועדיין צ"ע מה כוונתו</i> כי אם הם אנשים שהעם שואלים את פיהם לכל דבר עצה, יתוארו "יועצים", כדרך שבארנו למעלה.
ובהסמך לו מלת "את" יורה על שמיעת עצה מפיהם, לשמוע מה ידברו. ועל זה אמר "ואת נועצים חכמה" כלומר מי שמרגיל עצמו לשאול פי אנשים נועצים בכל דבר ודבר שיקרה לו ספק בו, לשמוע כדת מה יעשה. "יתן חכמה" או "ימלא חכמה". כי מלת "יתן" משמע לשתים. והענין איש שזה דרכו מוכן לקבל החכמה מפי סופרים וספרים, כי הוא שומע לעצה ומבטל דעתו נגד דעת זולתו, כל שכן שיבטל דרכי שכלו ובינתו נגד דרכי חכמת השם ב"ה הנשגבים משקול הדעת. וכן יש לפרש להיפך אהבת המַצָּה יסבב לאדם שיעשה כל עניניו כפי עצת נפשו, והוא הזדון. ועל זה אמר "רק בזדון יתן מַצָּה", כלומר אם תראה איש עושה כל מעשיו בזדון נגד עצת זולתו, דע כי המַצָּה אשר אוהב הביאתהו אל הזדון. ומי שאוהב חכמה ודברי חכמים ומבטל דרכי שכלו נגד דבריהם, אשרי לו שלא יעשה דבר בעניניו שהוא נבוך בהם, זולתי בשאלת פי נועצים ולא יסמוך על עצת נפשו. ועל זה אמר "ואת נועצים חכמה" (משלי יג, י). כלומר ראית איש ששואל תמיד פי נועצים, תדע כי אהבתו את החכמה הביאתהו לזה. ושני הפירושים הולכים על דרך אחד, כמו שיבין המשכיל.
וכבר בארנו בבית השני (חדר ט חלון ט) פסוק "בא זדון ויבוא קלון ואת צנועים חכמה" (משלי יא, ב) קחנו משם. והתבונן בעניניו ותמצא כי המליצות הקדושות מתאימות ולא יסבו בלכתן.<sup class="footnote-marker">4</sup><i class="footnote">יחזקאל א, ט</i> והנה בארנו פסוק זה כמו שיעדנו על ביאורו שם. וראב"ע ז"ל פירש "בעבור זדון שיזיד איש על רעהו יתן המזיד מַצָּה ומריבה, כלומר הזדון גורר המַצָּה" ע"כ. ודבריו תמוהים מי לא ידע זאת שהזדון גורר מַצָּה? כי מקבל הזדון יריב. ומה לִמְדָנוּ שלמה בחכמתו? ופירש עוד "'ואת נועצים', שיעצו שלא יעשו בזדון עמהם חכמים, ו"את" כמו עם" ע"כ. וזה יותר מתמיה כי אין רמז במלת נועצים שייעצו שלא יעשה בזדון. והילדים היו נועצים ויעצו לרחבעם לעשות בזדון, ולמה הזכיר "נועצים"?. אמר "ואת צנועים חכמה", כי הצנוע ההיפך מאיש הזדון, לא הנועץ. וראיה, "בא זדון ויבא קלון". ורש"י ז"ל פירש "יתן מַצָּה', מחלוקת. 'ואת נועצים', ועם המתייעצים תלין חכמה" ע"כ. ורלב"ג ז"ל פירש שני הפירושים, ימצאם הקורא בפירושו. ולשניהם חסר מלת "באנשים". גם לכל דברי המפרשים ז"ל [תיקשה]. רק הנכתב בראש הכתוב אין לו ענין. ועם מה שבארנו התבארו דברי הכתוב על נכון, והבן.

Window 12

"את מי נועץ ויבינהו" (ישעיה מ, יד). פירוש. כבר יסדנו כי לשון "עצה" על ההסכמה ההחלטית לעשות מעשה. וכן יסדנו כי יתכן הנחת לשון "עצה" על מה שעשה השם ב"ה במעשה השמים והארץ וצאצאיהם. כי היה אצלו ית' בכל דבר דרכים שונים, ולעשות כל דבר על תמונות רבות ועל טבעים שונים. והוא ב"ה בחר לעשות מעשיו על הדרך שהן עליו. וזאת היא העצה העליונה, כי הסכים לעשת כן. וכן יסדנו כי לשון "עצה" הנכתב אצל אדם ולשון "עצה" הסמוך אל השם הם נבדלים הבדל עצמי. כי עצת האדם היא בהכרח לא בברור מופתי הבינה והדעת כמבואר למעלה. ועצת ה' היא בתבונה שאין לה חקר, עליונה ונשגבה מדרכי המופתים אשר לנו בחכמות הלימודיות. והנה הנביא הזכיר כלל הבריאה הנפלאה העשויה בחכמה בתבונה ובדעת, ואמר "מי מדד בשעלו מים ושמים בזרת תכן, וכל בשליש עפר הארץ, ושקל בפלס הרים וגבעות במאזנים" (ישעיה מ, יב), כלומר הביטו אל מפעלות ה' שמדד ותכן כל, ושקל הכל; עליו אין להוסיף וממנו אין לגרוע. כי לחכמת השם ולתבונתו אין קץ ואין חקר; ועצתו בכל דבר בתכלית הטוב והיושר. והוא ב"ה אחד ואין שני, וקודם שעשה מעשיו היה הוא ושמו אחד. ועל זה אמר "את מי נועץ ויבינהו" (ישעיה מ, יד) כלומר ממי קבל העצות הטובות הללו שעשה על פיהן שמים וארץ וכל אשר בהם. עצות המיוסדות על תבונה שאין לה חקר, הן במעשיו המתוארים בתאר "חכמה", הן במעשיו המתוארים בתאר "דעת", הן במעשיו המתוארים בתאר "תבונות", כדרך "יי' בחכמה יסד ארץ כונן שמים בתבונה. בדעתו תהומות נבקעו ושחקים ירעפו טל" (משלי ג, יט-כ). ורמזנו עליהן בבית הראשון (חדר א חלון ב). וכנגדן אמר "וילמדהו בארח משפט" (ישעיה מ, יד), והן ארחות החכמה כי אין משפט בלא חכמה, כמבואר שם. ומי נתן לו העצות בדרכי החכמה לעשות על פיהן מעשה החכמה שעשה? "וילמדהו דעת" (מ, יד) והן המעשים שעשה בדעת, ממי נועץ עליהן? "ודרך תבונות יודיענו" (מ, יד) והן המעשים שעשה בתבונה. מי הודיעו העצות עליהן? הלא ה' אלהינו לבדו ואפס זולתו. ודברי הכתוב על דרך השאלה והתימה נגד הסכלים המתמיהים על דברי הנביא המיעד חורבן האומות ותשועת ישראל, ושיפלו גבורים ביד חלשים בבוא קץ אידם. ואמר ואַל תתמהו, כי המבטיח הוא ה' אלהי ישראל אשר לא יפלא ממנו דבר, כי הוא עשה את השמים ואת הארץ בכחו הגדול לבדו. וכל הגוים במֶה הם נחשבים נגד המציאות הנברא בכללו. ועל זה חתם דבריו "הן גוים כמר מדלי וכשחק מאזנים נחשבו הן איים כדק יטול" (מ, טו). וכשירצה השם ב"ה יפלו כולם כרגע. וכמו שיתבאר עוד בבית זה בעז"ה. ויותר מאלו לא מצינו לשון "עצה" הסמוכה אל מלת "את". והתבארו כולם על נכון. והבן.

Window 13

והכתובים שנסמך בהן לשון "עצה" אל מלת "עם", ואמרנו שענינן ששתף זולתו עמו בעצה, והודיעו עצתו ומבקש לשמוע אם מסכים או לא. ולכן צריך הכתוב להודיע אם הסכימו עמו או לא. אלו הן.
"וַיִוָעַץ דוד עם שרי האלפים והמאות לכל נגיד" (דהי"א יג, א). פירוש. המלך דוד נועץ עצה טובה מנפשו, והוא להעלות ארון ה' מקרית יערים אל ציון. והגיד עצתו לכל קהל ישראל לשמוע אם יסכימו עמו בעצה אחת, שכן אמר "ויאמר דויד לכל קהל ישראל אם עליכם טוב ומן יי' אלהים נפרצה וגו' וְנָסֵבָּה את ארון אלהינו אלינו" (דהי"א יג, ב-ג). כלומר אם עצתי טובה עליכם, גם תישר בעיני אלהים נעשה דבר זה. והודיע הכתוב כי ישרה עצתו בעיני כל הקהל שנאמר "ויאמרו כל הקהל לעשות כן, כי ישר הדבר בעיני כל העם" (יג, ד). והנה היתה העצה מלב דוד, והקהל הסכים עמו.
"וַיִוָעַץ עם שריו וגבוריו לסתום את מימי העינות אשר מחוץ לעיר ויעזרוהו" (דהי"ב לב, ג). פירוש. המלך חזקיהו נועץ עצה זו מנפשו, לסתום מימי המעינות אשר מחוץ לעיר. והיא עצת תחבולה בדרכי המלחמה, כמו שנזכר בכתוב שאמר "למה יבואו מלכי אשור ומצאו מים רבים" (לב, ד). והודיע עצתו לשריו וגבוריו לשמוע אם מסכימים עמו, כמו "וַיִוָעַץ דוד עם שרי האלפים" המבואר למעלה. ולא זכר הכתוב אם הסכימו לעצתו והיתה ישרה בעיניו רק אמר "ויעזרוהו", שהוא המעשה שעשו כעצתו שסתמו המעינות. ולפי הסברא לא הסכימו עמו, רק עשו כמצותו, כי "באשר דבר מלך שלטון מי יאמר לו מה תעשה?" (קהלת ח, ד). דוגמא למעשה פסח שני שעשו כעצתו ולא הודו לו כמבואר למעלה (סוף חלון י"ג). כי אם הסכימו עמו היה לו להזכירו כמו אצל דוד. גם קדמונינו ז"ל דנו כן,<sup class="footnote-marker">1</sup><i class="footnote">פסחים נו ע"א</i> ולכן מנו סתימת מי גיחון בתוך שלשה דברים שעשה חזקיה מדעתו ולא הודו לו. לא כדברי רד"ק ז"ל שכתב (לב, ל) "ואני תמה ממה שאמרו רז"ל 'סתם מי גיחון ולא הודו לו'. והנה כתיב למעלה 'ויועץ עם שריו וגבוריו לסתום מימי המעינות' ובכלל שריו חכמי ישראל עמו שכתוב שרי האלפים, והם היו החכמים והשופטים" ע"כ. וגם בזה שגג, כי הכתוב אומר וַיִוָעַץ להורות שהיתה עצת נפשו. ומלת "עם שריו" שהגיד להם עצתו לשמוע מה ידברו, ולא נזכר כי ישר הדבר בעיניהם, אלא "ויעזרוהו", כי הוצרכו לעָזְרוֹ כי הוא הנגיד. וכתב עוד "ובהגדה מצאתי סָתַם מי גיחון והסכימה דעתו לדעת המקום", ע"כ. ואני אומר שאין המדרשים סותרים זה את זה, כי הסכימה דעתו, ולא לדעת שריו וחכמיו, כי היה על חזקיה רוח אלהים, ובעצת ה' עשהו. כי הוא ב"ה עורר את לבו וְחִזְקוֹ לעשות כן, ולא ישר הדבר בארח חכמת השרים והזקנים, כי נדמה להם המעשה כמי שסר לבו מן ה' ובוטח על תחבולות. ודרכי ה' נשגבים מדעת האדם, כמו מארב עי,<sup class="footnote-marker">2</sup><i class="footnote">יהושע ח, ט</i> וכמו "אז תחרץ כי אז יצא יי' לפניך" (שמואל ב ה, כד), וכדומה להם. וכמו ראיה לדבר "והוא יחזקיהו סתם את מוצא מימי גיחון העליון וגו' ויצלח חזקיהו בכל מעשהו" (דהי"ב לב, ל), הזכיר דבר זה לאות ולמופת, כי היה ה' אתו. וכל אשר הוא עושה ה' מצליח. הבן. ויותר מאלו לא מצינו לשון "עצה" בכתוב סמוך למלת "עם". ונשלמה הכונה שכִּוַנַּנוּ לבאר בחדר זה, לא חסרנו דבר, כי הצענו כל לשונות "עצה" הבנויין בנפעל בכתבי הקדש בחמשה המחלקות האלו.

Chamber 6



Window 1

<small>החדר הששי ובו עשרים חלונות יבאר שם דבר "עצה" הסמוך אצל אדם, יביא כל הכתובים שהוא נזכר בהם, יפרש כולם בדרך הכללים שהקדים.</small><br>כפלנו ושלשנו שכל לשון "עצה" נופל על הסכמה החלטית שנמשך ממנה מעשה. לפעמים העצה טובה ולפעמים רעה. וכולם על ההסכמה אחר משפט השכל, ושהיא בהכרח הנפש לא במופתי הדעת והבינה, וכיוצא בזה המבואר למעלה (חדר א'). ועתה אערכה פה כל הכתובים שנזכר בהם שם דבר "עצה". ואפרשם כולם בעז"ה בדרך אחד מסכים עם הכללים שיסדנו, ואלה הן.
"מחשבות בעצה תכון ובתחבולות עשה מלחמה" (משלי כ, יח). פירוש. בהיות בלב האדם מחשבות רבות, האחת סותרת האחרת, והוא נבוך מה נכון ובאיזו מהן יסכים, תכין המחשבה בעצה. והוא בהסכמה החלטית באחת מן המחשבות, כי אם לא יסכים באחת מהן ישאר במבוכה. ומה הועיל ברוב ציוריו הטובים ומחשבותיו שצמחו מהן אם לא ידע מה יעשה? "ולא המדרש עיקר אלא המעשה" (אבות, א). אבל בעצה תכין כי [יעשה כעצתו]. ולכן אם איננו בעל כח עצה בטבע וכמו שאמרנו למעלה, צריך שילך אל חכם ויועץ לבקש ממנו עצה והוא יגיד לו ועל פיו יעשה ובו ימלט ממבוכתו ויזכה לעשות המעשה הטוב, כדרך "ושומע לעצה חכם" (משלי יב, טו). ושמא תאמר איך החליט שתכין בעצה, ואולי יסכים הסכמה לא טובה? כבר אמרנו שכל לשון "עצה" הכתוב סתם בספרי הנבואה הכונה על עצה טובה להשגת המבוקש. ובהיותו נכתב בלי ענין המלמד מאיזו מין עצה מדבר, הכונה עצה בחכמה. והוא הדין לכל עצה טובה להשגת המבוקש הטוב. אבל יש דברים שלא תספיק העצה לדבר, וכל [דבר] טוב שיבחר לו במשפט השכל לא יועיל. ובארנו (חדר ג חלון ה) הדוגמא בפסוק "באֵין תחבולות יפול עם, ותשועה ברוב יועץ" (משלי יא, יד). וכן "כי בתחבולות תעשה לך מלחמה ותשועה ברוב יועץ" (משלי כד, ו). ואמרנו שלפעמים פרץ פרצה בעם, ולא יעמדו עוד בארחות העצות הטובות הנהוגות. וכן בעניני המלחמות, כי הנלחם עמך גם הם יועצו עצות טובות להשגת מבוקשם. ולכן צריך תחבולות, והם המצאות חדשות לא שערום הראשונים ולא נודעו עד הֵנָה בדרכי [ניהול] המלחמה, וע"י כן תצליח. ועל זה אמר מחשבות הלב בחכמה, ובמעשה הטוב תכין בעצה לבדה. כי החכם ייעצך כדת מה לעשות, ועליו תשען לעשות כפי עצתו. אבל בעניני המלחמות אין די בעצת החכם בדרכי המלחמות, אבל הכן לך תחבולות חדשות. והמפרשים ז"ל לא אמרו כן. ואין דבריהם מסכימים עם הכללים שיסדנו בהנחת לשונות של עצה.

Window 2

"וממנשה נפלו על דויד בבואו עם פלשתים על שאול למלחמה ולא עזרום כי בעצה שלחוהו סרני פלשתים לאמר בראשינו יפול אל אדוניו שאול" (דהי"א יב, כ). פירוש. הפלשתים היו נבוכים במחשבותיהם בענין דוד אם נבאש בעמו בהחלט, אם לא. ואחר משפט שכלם הסכימו הסכמה גמורה לשלחו מאתם, כי אמרו "בראשינו יפול אל אדוניו שאול", כלומר הוא יוצא עמנו למלחמה לתת אותנו במרמה ביד אדוניו שאול, ובזה יִתְרַצוּ אליו. וכבר אמרנו למעלה שכל הזכרת "עצה" סתם ענינה עצה טובה להשגת המבוקש. ומליצת הכתוב יְקָרָה<sup class="footnote-marker">1</sup><i class="footnote">חשובה וחביבה</i> למבין. כי לא אמר "וממנשה נפלו על שאול<sup class="footnote-marker">2</sup><i class="footnote">בזה היינו טועים שהצטרפו אל דוד כדי להלחם בשאול, אבל בסופו של דבר לא עזרו במלחמה צפויה זו</i> למלחמה ולא עזרום כי שלחוהו סרני פלשתים" וגו', כי אז היינו טועים לומר כי חפץ דוד להלחם עם שאול וישראל, ולא יכול כי שלחו סרני פלשתים מאתם, כי חשדוהו שבראשיהם יפול אל אדניו. וזה גנאי גדול לדוד מלך ישראל, וחלילה לחסיד שכמותו שיהפך לשונא לעמו ולמלכו ולבוא עליהם למלחמה עם הפלשתים הערלים. על כן הזכיר כי יפה עשו סרני פלשתים ששלחוהו. ועצה טובה יעצו הסרנים. כי אם לא שלחוהו ג"כ לא היה נלחם עם מלכו ועמו. ואולם מה שחשדוהו שבראשיהם יפול אל אדוניו, זה שקר, כי חלילה לצדיק שכמותו שיעשה מרמה ונבָלה כזאת עם מי שהטיב עמו, ועם אנשיו הבוטחים על יושר לבבו עמהם. ואם היה עושה כן היה מחלל שם שמים בקרב הגוים. ועל כיוצא בזה נאמר "כי תועבת יי' אלהיך כל עושה אלה, כל עושה עָוֶל" (דברים כה, טז). רק היה משתמר שלא יעזור לפלשתים כדי שלא יגיע על ידו רע לישראל. ואם היה נכתב "בבואו על פלשתים על שאול למלחמה וישלחוהו סרני פלשתים בעצה לאמר בראשינו" וגו'. היינו טועים לומר כי בדין חשדוהו, ואם היה עמם היה נופל אל שאול ומוסר אכיש ועמו בידיו. וגם זה גנאי גדול לדוד. לכן נשמר הכתוב ותקן המליצה ואמר "על שאול למלחמה ולא עזרום". כלומר גם כשיצא למלחמה עם מחנה פלשתים, ולא ידע עדיין שישלחוהו הסרנים מאתם, לא היה מחשבת דוד לעזור לפלשתים, אלא לעמוד על מעמדו ולעשות בתחבולה שלא יהיה לעזר ולהועיל לא לישראל ולא לפלשתים. ולכן סרני פלשתים בעצה טובה שלחוהו, אחר שלא היה מושיע אותם. ואולם מאת ה' היתה זאת שחשדוהו כי יפול בראשיהם אל אדוניו, ובעבור החשד הזה שלחוהו, כדי שיהיה דוד נקי בעיני אלהים ואדם. כי אם היה עמהם אעפ"י שלא היה עוזר להם יהיה זה לדוד לחרפה לעיני עמו, שאין כל אחד יודע אם עזרום או לא. גם היה צער לדוד בהנהגתו במלחמה שלא יחשדהו אכיש ואנשיו לפי שאינו עושה חיל כתמול שלשום. גם שלא תראינה עיניו [את] עַם ה' ושאול ובניו האהובים נופלים בחרב פלשתים. ומאת ה' היתה העצה הזאת, והוא ב"ה העיר רוח ולב פלשתים להסכים הסכמה כזאת, שהיתה עצה טובה מאד מכמה פנים, וכמבואר. ורש"י ז"ל פי' "ולא עזרום, ח"ו שעזרו לפלשתים, אלא כי עצה נתיעצו הסרנים לשלחו לביתו כי אמרו 'בראשינו יפול אל אדוניו', דוגמת 'נפלו אל דויד'" ע"כ. וזה כדברינו, כלומר אם היה עמהם לא היה עוזר להם, אלא שהפלשתים חשדוהו מלבם שלא יעזרום גם יעשה עמהם נבלה ויפול אל אדוניו בראשיהם, וחשדוהו כן בשקר. וראיתי כי הרלב"ג בפירושו לספר שמואל (שמואל א כט, ד) כתב שהיתה מחשבת דוד בלבבו להיות לשטן לפלשתים ולסכל עצתם על ישראל. ור' יצחק אברבנאל ז"ל דחה דבריו ואמר "חלילה לאיש נכבד כדוד יגמול את אכיש רעה תחת טובה. והנה היה זה אליו קשה ודבר מגונה מאד. אבל חשב דוד שלא ירים את ידו במלך שאול, ולא יהיה לשטן ולא גם כן לעזר ולא להועיל לפלשתים" ע"כ. ויפה דבר. וכותב ספר דברי הימים גלה מחשבת דוד ברוח הקדש, וכמו שבארנו, והבן.

Window 3

"ויאמר אבשלום אל אחיתופל 'הבו לכם עצה מה נעשה'" (שמואל ב טז, כ). פירוש. עצה טובה להשגת המבוקש, וכדרך הכלל שיסדנו (חדר ו חלון יב) על זה. ולכן נזכר ["עצה"] סתם. והוסיף הבו לכם, שיחזקו הענין היטב במשפט השכל, למען ישיגו דבר עצה והסכמה כדת מה יש לעשות, כי על זה יפול הצווי, לא על נתינת העצה. כי העצה בהכרח ואיננה ברשות האדם, ולא יתכן לצוות שימצאו עצה, וכמו שיסדנו למעלה, וכן "שימו לכם עליה עוצו וְדַבֵּרוּ" (שופטים יט, ל) המבואר למעלה.
"הבו לכם דבר ועצה הלום" (שופטים כ, ז). פירוש. בני ישראל חקרו ודרשו במשפט לבבם על המאורע. ותביאו דבר, גם עצה והסכמה כדת מה לעשות עם גבעה ובני בנימין. וגם פה הוסיף "הבו לכם" כמצוה על החקירה והדרישה בשכל ובמשפט הלב למצוא עצה. ולא אמר "הִוָעֲצוּ" כי לא יתכן לצוות על העצה כמבואר. ו"עצה" סתם עצה טובה להשגת המבוקש כמבואר.
"ויאמר דוד סַּכֶּל נא את עצת אחיתופל, יי'" (שמואל ב טו, לא). פירוש. המליצה הזאת כוללת שני ענינים. או שיסכל השם דעת אחיתופל ותהיה עצתו בפעם הזאת כעצת נפתלים, כדרך "משיב חכמים אחור ודעתם יסכל" (ישעיה מד, כה) המבואר בבית השני (חדר יא, חלון א), וכדרך "מוליך יועצים שולל" (איוב יב, יז) המבואר בבית זה. ואם ייעץ, בסכלות תהיה עצתו למכשול להעושים על פיו. או שיסכל עצתו בעיני אבשלום וזקניו, ובתתו עצה טובה להשגת המבוקש כדרכו תמיד תֵּחָשֵׁב לסכלות בעיני הנועצים אתו, וישליכו עצתו הטובה, ויבחרו בעצה נמהרה ונבערה שיכשלו בה. והשם ב"ה שמע תפלת עבדו, ולא סכל דעת אחיתופל, אבל סכל עצתו הטובה בעיני העם, למען השב רעתו אל חיקו. ותהיה עצתו הטובה לו למפח נפש, כי כשראה אחיתופל שלא נעשתה עצתו בחר מות מחיים והלך אל ביתו ויחנק,<sup class="footnote-marker">1</sup><i class="footnote">שמואל ב יז, כג</i> כי הבין כי מאת ה' יצא דבר, שהוא סִּכֵּל עצתו להעניש אבשלום והמורדים עמו, ולא היה כן אם [לא]<sup class="footnote-marker">2</sup><i class="footnote">הערת העורך. הוספנו מלה זו, למען הבנת הענין</i> היה השם ב"ה מסכל דעתו, והבן.

Window 4

"וְהֵפַרְתָּה לי את עצת אחיתופל" (שמואל ב טו, לד). פירוש. תפיר עצתו שלא תצא אל הפועל. והנה תשאל איך אמר דוד לחושי בהחלט שיפר עצת אחיתופל? ואולי יתן אחיתופל עצה נבערה, וטוב שלא תופר? ואין זה קשה בפסוק "סכל נא את עצת אחיתופל" (טו, לא), כי הוא תפלה אל השם ב"ה שיסכל דעתו או יסכל עצתו בעיני העם אם היא עצה בשכל, כמבואר למעלה. אבל חושי אדם כמוהו ולא יוכל לסכל דעתו או עצתו. הא למדת כי נכון הכלל שיסדנו שכל עצה הנזכרה סתם בכתבי הקדש הכונה תמיד עצה טובה להשגת המבוקש. וכשאמר "עצת אחיתופל" סתם ענין המאמר עצת אחיתופל הטובה. ומעצמו נשמע שאם ייעץ בסכלות יקיים עצתו ויסכים עמו, כי דוד לא ידע אם יסכל השם דעת אחיתופל או לא. וכמו שקרה באמת כי לא סכל השם דעתו, אבל סכל עצתו ביד חושי. והוא הפיר אותה שלא יצאה לפועל.
"ועצת אחיתופל אשר יעץ בימים ההם" (שמואל ב טז, כג). פירוש. כל ההסכמות שהסכים אחיתופל במשפט לבו כששאלוהו על דבר עצה כדת מה לעשות, וכמבואר לעיל.
"כן כל עצת אחיתופל" (שם, שם), פירוש. כן היו נכונים כל הסכמות אחיתופל, שהעושה על פיהן השיג מבוקשו וגם זה מבואר.
"טובה עצת חושי הארכי מעצת אחיתופל" (שמואל ב יז, יד), פירוש. מה שהסכים חושי הארכי במשפט לבו לעשות טובה יותר להשגת המבוקש ממה שהסכים עליו אחיתופל.
"ויי' ציוה להפר את עצת אחיתופל הטובה" (שמואל ב יז, יד). פירוש. לפי האמת לא היתה עצת חושי טובה להשגת המבוקש מעצת אחיתופל, כמו שאמר אבשלום והעם. אבל עצת אחיתופל היתה טובה, ואם היו עושים כעצתו היו משיגים משאלותם. אך מאת ה' יצא דבר שלא תצא עצת אחיתופל לפועל, רק תופר, כי סִּכֵּל עצתו בעיני אבשלום והעם ע"י דברי חושי הארכי. ולפי שנאמר תחלה "טובה עצת חושי מעצת אחיתופל", הוצרך לומר "את עצת אחיתופל הטובה", ולא נזכר סתם,<sup class="footnote-marker">1</sup><i class="footnote">מלת "עצה" סתם</i> שלא נטעה שהיתה עצה רעה וסומך על המבואר, אלא הודיע כי הנאמר תחלה שקר, כי היתה עצתו טובה ועצת חושי היתה רעה להשגת המבוקש.
"ואחיתופל ראה כי לא נעשתה עצתו" (שמואל ב יז, כג). פירוש. לא בחר מות מחיים בעבור הקלון והחרפה שקבלו דברי חושי יותר מדבריו, כי עוד מעט ותשוב חרפתם אל חיקם, כי אחרית דבר יעיד שהיתה עצת חושי נבערה. אבל זה האיש הנבון ראה כי מאת ה' היתה זאת להשיב הרעה על ראש המורדים בעבדו דוד. ומלת "ראה" כמו "וירא בלק" (במדבר כב, ב) המבואר למעלה, כלומר הביט בעיני לבו כי לא נעשתה עצתו, שלא יצאה הסכמתו לפועל. וידע כי קרוב יום איד שונאי דוד, ולכן צוה לביתו ויחנק. וכן רמזו קדמונינו (ירושלמי סנהדרין פ"י ה"ב דף נב ע"ב) שאמר בתוך ג' דברים שצוה "אל תמרדו במלכות בית דוד, דאשכחן בקב"ה נסיב להון אפין אפילו בפרהסיא". ומלת "עצתו" סתם עצתו הטובה, כי הבין שהיא טובה.

Window 5

"לא טובה העצה אשר יעץ אחיתופל בפעם הזאת" (שמואל ב יז, ז). פירוש. מה שהסכים אחיתופל במשפט לבו לעשות, אינה טובה להשגת המבוקש שאתה מבקש עתה.
"שמן וקטרת יְשַׂמַּח לב, ומתק רעהו מעצת נפש" (משלי כז, ט). פירוש. לב האדם כשהוא נעדר השמחה, ומחשבותיו חושבים ענינים שאינן משמחים לו; אבל שמן טוב שריחו ערב, וכן עשן הקטרת מכל ראשי בשמים, ישמחוהו ויעירו בו מחשבת גיל ושמחה. והנה השמן והקטרת הם מחוץ ואין להם הקשר עם טבע הלב ומחשבותיו. ועם כל זה בהגיע ריחם לאף יתגברו על מחשבת הלב ויתנו בו שמחה וישכח יגונו, כמו [שעשה] נמשל אליו מתק הרֵעַ. ומלת "מתק" כמו "המתוקים מדבש ונופת צופים" (תהלים יט, יא), וכן "צוף דבש אמרי נועם, מתוק לנפש ומרפא לעצם" (משלי טז, כד). והן אמרי נועם ושכל טוב שידבר רעהו. ומלת "עצה" על ההסכמה ההחלטית אחר משפט הלב. ו"עצת נפש" כלומר עצה המוסכמת בטבע הנפש, כי כבר אמרנו שהנטיות הצפונות נמשכות מדרכי השגת הנפש ההיא. והיא תערב משום זה לנפש ותסכים עליה, כלומר אעפ"י שהאדם נועץ מנפשו ותהיה לו הסכמה מוחלטת לעשות כך וכך. והנה ההסכמה הזאת עֲרֵבָה לו כי היא מִטֶבַע נפשו, יוכל להיות שמתק רעהו המדבר אמרי נועם חן ושכל טוב, יהפכו לבו וישליך עצתו שהסכים עליה. אעפ"י שהן דברים חוצה לו ולא חשב עליהם בטבע נפשו, כמו שהשמן והקטרת שהן חוצה לו יהפכו לבב אדם מתוגה לשמחה. על דרך משל, שהסכים במשפט לבו להנקם מפלוני, גם עשה כן פעמים רבות, ובא רעהו אליו ובקש ממנו שאַל יעשה בו ודבר אליו דברים מתוקים וערבים לאזן שומעות. שעצת נפשו ישרה בעיניו עתה כמאז, ויביאהו מתק רעהו להשליך עצתו. וזה מוסר לבעלי העצה הרעה העושים שלא כמשפט התורה. [דומה] לבעלי החן והשכל המסירים בדבריהם עצת נפש, כמו האדם שבטבע לבו לחשוב מחשבת עצב ויגון, יריח שמן וקטרת לשמח לבו. ומה הפלא, כי הרֵעַ לא הכריח שעצתו רעה, כמו שעשה חושי על עצת אחיתופל, ולא נתן לו עצה אחרת טובה שתוכל לומר שנסמך על עצתו שיקרא עבורה "עצת נפש". כי אין הכתוב אומר "ומתק עצת רעהו מעצת נפש", אבל עוזב עצתו הטובה לנפשו בעבור מתק "דברי" רעהו. ורלב"ג פירש "הסכה בשמן והרבות הקטור טוב הריח ישמח הנפש, והן דברים באים מן החוץ. כן מתק סוד האדם עם רעהו ללקיחת העצה, טוב מהעצה שיקח האדם בנפשו בלי עזר אחר" ע"כ. ואיני מבין למה היה צריך להמשיל על זה משל?<sup class="footnote-marker">1</sup><i class="footnote">שאלה זו היא על המקרא, לא על רלב"ג</i> וידוע כי העצה תלקח מן החכם, וטוב כי יסכימו רבים. וכבר אמרנו [עם] נועצים חכמה, והנשען על הסכמתו אמר עליו "רק בזדון יתן מַצָּה"<sup class="footnote-marker">2</sup><i class="footnote">צ"ע מדוע רבינו הביא כאן פסוק זה, וכנראה מדובר על הלוקח עצה מן הרשעים</i> ומבואר למעלה (חדר ה חלון טו). גם אמר "וברוב יועצים תקום" וגם זה בארנוהו (חדר ג חלון ו).

Window 6

"יתן לך כלבבך וכל עצתך ימלא" (תהלים כ, ה). פירוש. השם ב"ה יתן לך הדברים אשר אתה חפץ בלבבך, ומלת "לב" על החכמה והבינה והדעת כמ"ש למעלה. והנה כל אשר תשאל לבבך חכמה ומדע וחיים וארך ימים וכיוצא, דברים שהן מַתַּת אלהים ליראיו ולחושבי שמו, יתן לך. כמו שכתוב "כי יי' יתן חכמה מפיו דעת ותבונה" (משלי ב, ו). וכדרך "חיים שאל ממך, נתת לו ארך ימים עולם ועד" (תהלים כא, ה), כי אין לאדם דרך מעשה בכל אלה רק שאלת הלב. ויש דברים אחרים שיעשה האדם אבל הוא נבוך איך יעשה, כי בכל דבר ימצא דרכים רבים. וצריך לעצה והסכמה על דרך להשיג על ידו מבוקשו. ולפעמים יסכים בחכמה החלטית טובה להשגת המבוקש, אבל תופר עצתו בגזרת השם ב"ה, כדרך "עוצו עצה ותופר" (ישעיה ח, י) כמבואר למעלה, ואז לא תבא לידי מעשה, וכדרך עצת אחיתופל המבואר למעלה. והבטיח ברוח הקדש "וכל עצתך ימלא" כל מה שאתה מסכים לעשות ולהשיג מבוקשך כמו במלחמות וכיוצא, ימלא השם ב"ה עצתך, ויתן לך עוז שתוכל לעשות כעצתך. ונזכר "עצתך" סתם כדרך הכלל שבהזכרו סתם עניני עצה טובה להשגת המבוקש והיא תמלא ותשיג מבוקשך. ואמר עוד "ימלא יי' כל משאלותיך", כלומר גם בדברים מעשיים שאין לך עצה ולא דרך להשיג מבוקשך, ימלא השם משאלות נפשך ותשיג דברים לא נועצת עליהן ולא עשית בכחך דבר להשיגו, וזה מצד הנפלאות. ולכן הזכיר אחריו "עתה ידעתי כי הושיע יי' משיחו וגו' בגבורות ישע ימינו. אלה ברכב וגו' ואנחנו בשם יי' אלהינו נזכיר" (תהלים כ, ז-ח). כלומר אעפ"י שבדרך הטבע חסרנו עצה ולא נדע מה נעשה נגד עם רב רכב וסוס, הנה נשאל הישועה מאת ה' ונזכיר שמו והוא יושיענו. וכן אמר "המה כרעו ונפלו" וגו' וחתם "יי' הושיעה המלך יעננו ביום קראנו", כלומר ביד השם נושע, לא בעצת אדם ובגבורתו.
"לי שמעו ויחלו וידמו למו עצתי" (איוב כט, כא). פירוש. בכל הדברים היו באים לשמוע מה אבין בהם. וכשהייתי דורש וחוקר בדרכים הרבים שיש בדבר דבר, ושוקל בפלס השכל מה ראוי להסכים בו, היו מיחלים לשמוע אֲמָרַי הנעימים, כי ערבו עליהם משפטי לבי. וכאשר שמעו דברַי אין איש מהם מגיד הסכמת לבו במה ראוי לבחור, אבל היו דומים<sup class="footnote-marker">1</sup><i class="footnote">לשון דממה</i> לעצתם, היו שותקים לשמוע במה אסכים. ואמר "אחרי דברי לא יְשַׁנוּ" (כט, כב), כלומר כשהגדתי להם עצתי היו נשענים עליה ועושים כעצתי. ו"לא יְשַׁנוּ" ויחליפו ממה שגזרתי והסכמתי עליו. או לא ישנו פעם שניה לשאול עצה על דבר שיעצתי עליו, כי הייתי לכולם יועץ טוב, כדרך שכתוב על אחיתופל ומבואר למעלה.

Window 7

"אמרת אך דבר שפתים, עצה וגבורה למלחמה" (מל"ב יח, כ). פירש רש"י ז"ל "מה שאמרת עד הֵנָה לא אעבוד למלך אשור, אך דבר שפתים היה כל זמן שלא יצא ממקומו לבוא עליך לא הוצרכת לעצה וגבורה. אבל עכשיו שיצא ובא, עצה וגבורה אתה צריך למלחמה הזאת. עתה אמור על מי בטחת" ע"כ. וראב"ע ז"ל פירש<sup class="footnote-marker">1</sup><i class="footnote">דברי ר"א אבן עזרא על פרשה המקבילה, בשעיה לו, ה</i> "אמרת לאנשיך כי יש לך עצה וגבורה, וזהו דבר שפתים. והטעם כי גבורתך הוא בדבור לבד". כך פירש רד"ק ז"ל<sup class="footnote-marker">2</sup><i class="footnote">על מלכים-ב יח, כ</i> בשמו. ובשם אביו ז"ל פירש "חשבת להנצל בדבר שפתים, כלומר בתפלה. אין זה. כי אם עצה וגבורה צריך האדם למלחמה". ור"י אברבנאל ז"ל פירש "האם חשבת שהונאת דברים ששלחת אלי לאמר 'חטאתי, שוב מעלי' יהיה לך עצה וגבורה למלחמה?" [עכ"ל]. וגם לי שני פירושים. האחד, ידעתי כי אמרת תמיד אין דבר מועיל למלחמה, כי אם דבר שפתים עצה וגבורה, כלומר שידבר אנשי הצבא והשרים כפי חכמתם בעניני הקרב והמחנות ותקון הכלים וכיוצא. וכן שיקחו הסכמה אחר משפט השכל איך יעשו להמציא המצאות ותחבולות. וכן גבורה למלאות העצה. ועתה הגד נא איה עצתך וגבורתך ודברי שפתותיך? כי אין לכם סוסים ותקון כלי המלחמה, שכן אמר "ועתה התערב נא וגו' ואתנה לך אלפים סוסים אם תוכל לתת לך רוכבים עליהם" (מל"ב יח, כג), כלומר אין לך סוסים. ואם אתן לך אלפים סוסים, אין בכם אנשים מלומדים לרכוב. וכן עצתך רעה כמו שאמר "עתה הנה בטחת לך על משענת הקנה הרצוץ הזה על מצרים" (יח, כא). גם גבורתך עם גבורת עוזרך מצרים כאין היא נגד מלך אשור. והפירוש השני, "דבר שפתים" מליצה על דבר המוסכם בפי-כל ומורגל להזכר מכל שפה, וכל בני אדם אומרים כי למלחמה צריך עצה וגבורה, הסכמות החלטיות במשפט השכל מה לעשות. גם<sup class="footnote-marker">3</sup><i class="footnote">גם צריכים</i> גבורת הנלחמים למלאות העצה. ועל זה אמרת "אך דבר שפתים" כלומר גם אתה אומר שהוא משל בפי-כל שצריך עצה וגבורה למלחמה. ועתה הגד נא על מי בטחת? וכמבואר "עצה" הנזכר סתם הכונה עצה טובה להשיג על ידה הנצחון המבוקש.
"אמרתי אך דבר שפתים עצה וגבורה למלחמה" (ישעיה לו, ה). פירוש. זה נזכר בספר ישעיה באותו הענין עצמו. ונכתב "אמרתי".<sup class="footnote-marker">4</sup><i class="footnote">כי בספר מלכים-ב כתוב "אמרת"</i> ולשני הפירושים שפרשנו יתכן מלת "אמרתי", כי גם סנחריב יאמין כי דבר שפתים ועצה וגבורה צריך למלחמה. וכן סנחריב יודע כי שפה אחת לכל בני אדם לומר עצה וגבורה צריכין למלחמה. ולדברי המפרשים ז"ל יש ליישב בדוחק.

Window 8

"הוי המעמיקים מיי' לסתיר עצה, והיה במחשך מעשיהם ויאמרו מי רואֵנו ומי יודענו?" (ישעיה כט, טו). פירוש. הוי על הרשעים המעמיקים לפי מחשבתם מה' וזה על דרך משל כאדם הרוצה להסתיר דבר מאדם זולתו, הוא מעמיק במקום עמוק אין רואה. וכן הם יאמינו להעמיק מן השם, להסתיר עצה שנועצו והסכימו לעשות רעה, להסתירה בעומקי הנפש אין רואה, כדרך "מים עמוקים עצה בלב איש" (משלי כ, ה) ויתבאר בעז"ה. והם חושבים שאם יסתירו עצה במעמקי הלב לא יֵדָעֶנָה השם ב"ה. והנה הם נוהגים בענין זה כמו מנהג האדם לאדם שבהסכימו עליו דבר, מסתיר עצתו שלא יִוָדַע לו ויפירנה בתחבולותיו, כמו שבארנו למעלה (חדר ה חלון ב). וכן כשעושים המעשה על פי הסכמתם ועצתם יעשוה במחשך אין רואה לבעבור לא תופר מעשיהם. ועל זה אמר "והיה במחשך מעשיהם". כלומר המעשים הרעים שעושים על פי העצה שהסתירו יעשום במחשך. "ויאמרו מי רואֵנו ומי יודענו?". ואין הֶשְׁחֵת הדעת גדול מזה, כמו שאמר "הפככם אם כחמר היוצר יחשב? כי יאמר מעשה לעושהו לא עשני, וְיֵצֶר אמר ליוצרו לא הבין" (ישעיה כט, טז) שיתבאר בעז"ה בבית זה. ונכתב "עצה" סתם להורות על עצה טובה<sup class="footnote-marker">1</sup><i class="footnote">מועילה</i> להשגת המבוקש. "והיה במחשך מעשיהם" כי ידם רב להם לעשות הָרֶשַׁע כעצתם. ולמד מענינו שאיננה עצה ישרה בעיני ה', כי מדבר מעצת רשעים האומרים "לא יראה יה ולא יבין אלהי יעקב" (תהלים צד, ז).
"הוי בנים סוררים נאם יי', לעשות עצה ולא מני" (ישעיה ל, א). פירוש. אוי על בנים הסוררים באביהם, כי ישראל נקראו בנים למקום ב"ה שנאמר "בנים אתם ליי' אלהיכם" (דברים יד, א). ונאמר "כי אתה אבינו" (ישעיה סג, טז), שהוא ב"ה גִדְלָם כאב את בנו, כשהם צריכין לעצה יועץ אותם, כי נתן להם האורים ותומים, ובמשפט האורים יגיד להם הכהן עצת ה', כמבואר למעלה. מלבד התורה והמצווֹת שהן כולם מועצות ישרות. ואם היו בנים שומעים לקול אלהים לא היו עושים מאומה רק בעצת ה'. וכשהם מבקשים לדעת העתידות הוא ב"ה מודיעם, כי הקים מבניהם לנביאים ושפך עליהם רוחו כמו שנאמר בתורה "נביא אקים להם מקרב אחיהם" (דברים יח, יח). ואם היו בנים טובים היו מבקשים דעת העתידיות מן הנביא איש הרוח. והם [חוטאים] בשתיהן, כי הם עושים מעשיהם בעצת נפשם, ואינם שואלים עצה מן השם ב"ה. ועל זה אמר "לעשות עצה ולא מני", כלומר שעושים בהסכמת לבם, ואינם שואלים ממני עצה. וכן הם דורשים פסל ותרפים ומסכה לבקש מהם היצליחו אם לא, ואינן דורשים מן הנביאים המדברים ברוח אלהים, ועל זה אמר "ולנסוך מסכה ולא רוחי" (ישעיה ל, א), כלומר הם נוסכים כסף וזהב לעשות מסכה פסל ותרפים לבקש מהם דרכם וקורותיהם ומה העתיד לבא עליהם, ואינם מבקשים רוחי אשר נתתי על עבדי הנביאים. ופרשת פסל מיכה (שופטים יח, ה) עֵד גדול על דברי הפירוש הזה. ראה וחקור ותמצא האמת. ומלת "ולנסוך" הוא על ההתכה שמתיכים הצורפים בנסך לעשות מסכה. וכן כל התכה ששופכים דבר נגר קרוי "נסך" במקרא, כמו "ונסך לא תסכו עליו" (שמות ל, ט), והוא על היין הנסך מן הכלי על המזבח, וכן המחצבים נתכים מן הכור אל הדפוס. והנה שתים [רעות] עושים, שמסכימים בלבם ואינם שואלים פי ה' מה יעשו, גם דורשים אל התרפים לדעת היצליחו דרכיהם. ולכן אמר "למען ספות חטאת על חטאת" (ישעיה ל, א). והיתה העצה בדרכי המלחמה, כי נועצו לעשות ברית עם מלך מצרים שיעזרום וכן עשו. וזה מפורש בענין כי אמר "ההולכים לרדת מצרים, ופי לא שאלו. לעוז במעוז פרעה ולחסות בצל מצרים" (ל, ב). וזהו העצה שהזכיר ולא שאלו את פי ה'. והיתה עצתם רעה ולא השיגו על ידה מבוקשם. ואעפ"י שנזכר "עצה" סתם, אין צורך להודיע שהיתה נבערה ונסתרה, כי הזכיר בפירוש שלא תועיל להם עצתו אמר "והיה לכם מעוז פרעה לבֹשת, והחסות בצל מצרים לכלמה" (ל, ג). ואמר עוד "כל הובאיש על עם לא יועילו למו, לא לעזר ולא להועיל כי לבושת וגם לחרפה" (ל, ה). ואולי קרא תגר על היורדים מצרים בעת ההיא מפני מלך אשור שבא אל ארץ יהודה, ועזבו רבים ארצם ומולדתם והלכו לגור בארץ מצרים. כי הסכימו לעוז במעוז פרעה ולשבת שם בטח, ולחסות בצל מצרים החזקה בעיניהם שתעמוד נגד מלך אשור. וזה מרי גדול לפי התורה שנאמר "לא תוסיפו לראותם עוד עד עולם" (שמות יד, יג), וכמו שאמרו קדמונינו ז"ל (ירושלמי סוכה פ"ה ה"ד) "בשלשה מקומות הוזהרו ישראל שלא לשוב לארץ מצרים". וזאת היא עצת ה'. והם הסכימו עצה נגד עצתו ית' לשוב למצרים. ועל זה אמר "לעשות עצה ולא מני". וקראם "בנים סוררים" בעבור שעוברים על מה שכתוב בתורה, וכן שואלים במסכה ועוברים על מה שכתוב בתורה. והודיעם שיהיה להם מעוז מצרים לחרפה ולבושת, כי מלך אשור נלחם במצרים והשיגתם החרב אשר היו יראים ממנו. וזה ענין חדש לא פירשו כן מפרשי המקרא ז"ל. ויש לי להאריך, אבל אין כונתי [כאן] רק לפרש המליצות. רק ארמוז לך על מה שנזכר עוד בפרשה הסמוכה המדברת מענין זה "כי עם מְרִי הוא, בנים כֶּחָשִׁים, בנים לא אָבוּ שְׁמוֹעַ תורת יי'" (ישעיה ל, ט). והמליצה הזאת מתוכנת נגד עצתם שנועצו לשבת במצרים לעבור על מצות התורה שאסרה לשכון שם. וזהו "אשר אמרו לרואים לא תראו, ולחוזים לא תחזו לנו נכוחות" (ל, י). והמליצה הזאת מתוכנת נגד "ולנסוך מסכה ולא רוחי" (ל, א). ואמר עוד "וְטִמֵּאֵתֶם את צִפּוּי פסילי כספך, ואת אפודת מסכת זהבך" (ל, כב), והמליצה הזאת תּוֹרֶה על "ולנסוך מסכה" האמור בראש הענין, והבן.

Window 9

"האין עוד חכמה בתימן? אבדה עצה מבנים" (ירמיה מט, ז). פירוש. כשראה הנביא בנבואה מפלת אדום העצומה, החל דבריו בשאלת "האין עוד חכמה" והיא על חכמת המלחמה וחבור כלי הקרב. וכבר בארנו זה בראיות חמורות בבית הראשון. ומלת "מבנים" הם בני עשו יושבי [המדינה] ועמהן הנשים והטף. מלת "אבדה" על מי שמאבד דבר שהיה לו. וכענין כי הגבורים הם ההולכים למלחמה. והחכמים נותנין עצות ליושבי [המדינה] מה יעשו אם לא יצליחו אנשיהם. על דרך משל שיאספו אל המבצרים, או שינוסו וימלטו את נפשם וכיוצא בזה. ולפי שראה כי תאבד אדום כל הגדולים והקטנים, שאל האין עוד חכמה בתימן לתת עצה כדרכי חכמתם לבנים ויושבי המדינה. או יש חכמה ונתנו עצה, והבנים אבדו העצה הטובה שנתנו להם חכמיהם ובגלל כן נפלו כולם. ואמר "נסרחה חכמתם", כלומר האמת כי לא נתנו עצה טובה, כי חכמת חכמיו נסרחה ונשחתה [בגזירת] אף ה'. ואמר "נוסו הפנו העמיקו לשבת יושבי דדן" (מט, ח) ומלת "נוסו" אינו אלא ציווי אבל הם הפנו והעמיקו לברוח, והחזיקו מקום שבתם שלא תשיגם יד אויב כמו שאמר רד"ק ז"ל שלא נוכל לפרש "הפנו" כמו "נוסו" ציווי כי לא יבא ציווי מבנין שלא נזכר שם פועלו. ומלת "העמיקו" גם היא איננה צווי, כמו שחשב רש"י, כי הה"א בסגול ואילו היה ציווי היה בפתח.<sup class="footnote-marker">1</sup><i class="footnote">כתוב "הֶעְמִיקוּ" ולא כתוב "הַעֲמִיקוּ"</i> ולפי דעתי כך הפירוש. הנביא מפרש דבריו איך נסרחה חכמתם. כי מן הראוי שבבוא השמועה שהם נוצחו במלחמה, שינוסו יושבי הערים שלא יפלו בחרב שונאיהם. והם עשו להיפך כי העמיקו לשבת יושבי דדן, והיא מערי אדום. אך מאת ה' היתה זאת כי נסרחה חכמתם, ועל זה אמר הטעם "כי איד עשו הבאתי עליו עת פקדתיו" (מט, ח) כלומר "באו ימי הפקודה, באו ימי הַשִׁלוּם" (הושע ט, ז), לשלם לו מדה במדה. ולפי שבטח על חכמתו ותבונתו גזרתי עליו שתסרח חכמתו ותסכל דעתו, ולכן אמר עליו כמתמיה "אם בוצרים באו לך לא ישאירו עוללות וגו' כי אני חשפתי את עשו וגו' שׁוּדַּד זרעו וְאֶחָיו ושכניו ואיננו" (ירמיה מט, י). וכמו שאמרנו שמלבד מפלתם במלחמה גם לא נשאר להם שריד מבניהם היושבים בערים. ומלת "עצה" הנזכר סתם הכונה עצה טובה למלט את נפשם.
ו"בנים" (מט, ז) כמשמעו וכמו שפרשנו וכן אמר המתרגם ז"ל. וזה לא כדברי רד"ק ז"ל שכתב שהוא בינוני מן הקל מענין תבונה כמו "בַּנְתָּה לְרֵעִי" (תהלים קלט, ב), ואין דבריו נכונים, כי לא יבנה לשון בינה ותבונה בקל לעולם. ופסוק "בנתה לרעי" אין לו חבר במקרא. והוא סמוך אל השם ובמקום זה לבדו יתכן בקל אצל השם ב"ה. ואצל האדם לא יתכן בשום פנים. וכללים גדולים ועמוקים אני צריך להודיעך טרם יתבאר ענין זה. והם כתובים בבית הג'.<sup class="footnote-marker">2</sup><i class="footnote">כך כתב רבינו כאן בעת כתיבת חלק זה מכתביו. ונ"ל זה היה בטרם ראה שנסתעפו ח"א וח"ב של "גן נעול". וצירף אז דבריו כאן אל "הבית השלישי" המיועד</i> חבי כמעט ותבוא אל חדריו, אז תדע כי כנים דברי. והנה בבית הראשון בארנו מקצת דברי הנבואה הזאת, ואתה קָרֵב דבר אל דבר ותראה הנכון, כי חדשות השמעתיך.
"כי יעץ עליכם נבוכדראצר מלך בבל עצה" (ירמיה מט, לא). כבר בארנוהו למעלה כי הוסיף מלת "עצה",<sup class="footnote-marker">3</sup><i class="footnote">שהרי כבר הוזכר בתחילת הפסוק "יעץ"</i> להורות שהסכים הסכמה טובה להשגת המבוקש, כי יעשה ויצליח, וגם זה עצה אחר משפט השכל בדרכי המלחמה כמבואר שם.

Window 10

"ויעזוב את עצת הזקנים אשר יעצוהו" (מל"א יב, פסוקים ח, ג; וכן דברי הימים ב י, ח). פירוש. רחבעם עזב ולא חפץ לעשות כהסכמת הזקנים, ונזכר סתם, כי היתה העצה טובה להשגת המבוקש. וכבר בארנום למעלה (חדר ד חלון ה).
ויש שינוי בפסוק זה, כי השמיט כותב ספר "דברי הימים" (ב, יג) את המלים "אשר יעצוהו".<sup class="footnote-marker">1</sup><i class="footnote">"ויעזוב המלך רחבעם את עצת הזקנים" וכאן אין המלים "אשר יעצוהו" (שלא כמו בפסוק ח)</i> והטעם נשען על מה שכתבנו למעלה. כי רחבעם בגאותו אמר "איך אתם נועצים?", כאילו לא בקש מהם עצה. גם הם בחכמתם לא נתנו לו עצה בהחלט רק דברו כמספרי דברים. כי השיבו "אם היום" וגו'. ולא גזרו בהחלט "כה תאמר" או "כה תעשה", כמו שגזרו הילדים. ואולם לפי האמת היה רחבעם נבוך ובקש מהם עצה. גם הזקנים כיונו במחשבת לבם שיסמוך המלך על דבריהם ויעשה כן. וכבר אמרנו שכל לשון "עצה" בבנין הקל ענינו הגדת עצה לשני שיסמוך עליו. ולכן כותב ספר "דברי הימים" כתב תחלה<sup class="footnote-marker">2</sup><i class="footnote">פסוק ח</i> "אשר יעצוהו" לפי האמת שבקש מהם עצה והגידו לו עצה שיעשה כן. ואחר כן כתב "עצת הזקנים" ולא הזכיר "אשר יעצוהו", כפי המדומה שלא בקש עצה. והם בחכמתם לא דברו כיועצים. ובכל זאת עכב<sup class="footnote-marker">3</sup><i class="footnote">סרב לקיים</i> רחבעם בסכלותו עצת הזקנים הטובה שהגידו לו בדרך מוסר ובחכמה. ודבר כעצת הילידים הרעה שענו בגאוה ובעזות כמבואר למעלה.
"וידבר אליהם כעצת הילדים" (מל"א יב, יד; דברי הימים ב י, יד). פירוש. מה שהסכימו הילדים שיעשה ושידבר. ולא הוצרך להזכיר שהיתה עצתם רעה להשגת המבוקש, כי מפורש בענין הרעה הגדולה שהסתעפה מעצתם, כי על כן מלך ירבעם.<sup class="footnote-marker">4</sup><i class="footnote">כי מרד ברחבעם</i>

Window 11

"ויבוש ישראל מעצתו" (הושע י, ו). פירוש. הנביא מנבא על עגלי הזהב שעָבְדוּם ישראל, שילכו לאבדון ויפלו ביד מלך אשור, כמפורש שם בענין. וידוע כי אלו העגלים נעשו בעצה, כמו שנאמר "ויועץ המלך ויעש שני עגלי זהב" (מל"א יב, כח) ובארנוהו למעלה. ועתה ש"גלה ממנו" (י, ה) ותראה קלונם יבוש ישראל מעצתו זאת שהסכים עליה ירבעם, והם אחריו לעבדם. וקרוב לזה פירשו רש"י ורד"ק ז"ל.
"ואתה יי' ידעת את כל עצתם עלי למות" (ירמיה יח, יג). פירוש. כשהם חושבים עלי מחשבות רעות, כמו שאמר בראש הענין "לכו ונחשבה על ירמיהו מחשבות וגו' לכו ונכהו בלשון" (ירמיה יח, יח) כמו שיתבאר בבית זה בעז"ה. וכבר אמר השם ב"ה לירמיה "ונלחמו אליך ולא יוכלו לך כי אתך אני נאום יי' להצילך" (ירמיה א, יט). והנה לא יצאה מחשבתם הרעה אל הפועל. ואולי נחשוב כי לא הסכימו על הרעה בהחלט? ואם היה הדבר בא לידי מעשה גמור היו מתנחמים ממחשבתם הרעה וכדרך שבארנו למעלה. על כן אמר ירמיה "אתה יי' הבוחן לבבות ידעת כי הם מסכימים בהחלט להמיתני, ולולי כי אתה מונע מידם המעשה כבר הייתי מומת". והנה בעבור זה יתואר הסכמתם בתאר "עצה", וכדרך הכלל שאמרנו. ועל זה אמר אתה ה' ידעת שכל עצתם עלי למות ושאיננה מחשבה משתנית בעת המעשה אלא עצה גמורה. ולכן תשלם להם רעתם כאילו עשו בפועל. וכמו שאמר "אל תכפר על עונם" (יח, כג), והבן.
"וסוכרים עליהם יועצים להפר עצתם" (עזרא ד, ה). פירוש. ששכרו עליהם יועצי מלך פרס שיתנו עצה למלכם שיצוה להפר עצת יהודה שהסכימו לבנות ההיכל לה'. והיתה הסכמתם בהחלט, כי החלו לבנות והיו עוסקים במלאכתם. והיתה עצתם במשפט השכל, כי היו יראים מעמי הארץ ושכניהם שכל היום יגורו מלחמות, כמו שנזכר בכתוב "כי באימה עליהם מעמי הארצות" (עזרא ג, ג). אבל בעבור שהיו יודעים כי חפץ השם ב"ה שיבנו הבית ונבאו הנביאים האחרונים על זה כמפורש בכתוב, הסכימו בלבם לסבול צרת האויבים ולעשות רצון השם ב"ה, כי הוא רב להושיע, וכל זה במשפט השכל, והבן.
"ויפר האלהים את עצתם" (נחמיה ד, ט). פירוש. השם ב"ה הפיר עצת הגוים האלו שהסכימו הסכמה החלטית לבוא עלינו למלחמה, כמו שספר שם. ולולי [השומר] עלינו הפיר עצתם שלא תצא לפועל, היו הם נלחמים אתם להשמידם. ולפי שהסכימו בהחלט לעשות כהסכמתם לכן מתוארת לשון "עצה". וכדרך הכלל שיסדנו למעלה. ונכתב זה ברוח הקודש להודיע כי האלהים הפיר עצתם. לא שהיו מונעים מבוא עלינו בעבור [פיוס, כמנהג] עולם. ולכן הוכיח השם מלשון "עצה" הכתוב פה היא עצה בדרכי המלחמות שהיא אחר משפט השכל, כמו שבארנו פעמים רבות.

Window 12

"הביאי עצה עשו פלילה" (ישעיה טז, ג). פירוש. מקרא זה בנבואת מפלת מואב כי יחריבוֹ מלך אשור. והוכיחם הנביא על רוע מעשיהם והודיעם כי ראוי להטיב עם ישראל הבורחים דרך ארצם מחמת מלך אשור,<sup class="footnote-marker">1</sup><i class="footnote">וזה היה לפני שמלך אשור התקיף את מואב</i> ושיהיו להם למחסה ולמסתור מפני אויב. והם לא עשו כן אך הסגירום ביד אשור, ועל כן נגזרה עליהם גזירה ויפלו גם הם בידו. ועל זה אמר "הביאי עצה" וכדרך הכלל (חדר א) שאין דרך לצווֹת על ההסכמה ההחלטית, אבל הציווי על החקירה והדרישה במשפט השכל על הדבר, ואחרי החקירה ימצא האדם העצה בלבו. וכדרך "שימו לכם עליה עוצו וְדַבֵּרוּ" (שופטים יט, ל) ומבואר למעלה (חדר א). וכן "הבו לכם דבר ועצה הלום" (שופטים כ, ז) וגם זה (חדר ד) בארנוהו. וכן פה אמר "הביאי עצה". ומלת "עצה" ענינה עצה טובה, כי נזכרת סתם, וכדרך הכלל שיסדנו (חלון ח). והעצה הזאת בדרכי המנהגים הטובים, והוא שיסכימו להטיב עם ישראל הבורחים ולהסתירם בארצם, וכמו שאמר לבאר דבריו "שיתי כַלַּיִל צלך בתוך צהרים, סַתְרִי נדחים נודד אל תגלי" (ישעיה טז, ג). כלומר היה לך לשית צלך ומחסך לישראל בעת צהריים [שיהי] כמו לילה חשך ואפלה להסתר בה הבורחים. וכן אמר "סַתְרִי נדחים ונודד ואל תגלי". וּמִכֵּפֶל הענין שמענו שעשו שתי רעות. האחד, שלא הסתיר בארצו הנדחים מישראל, ולא הראה להם מקום להסתר. והשני, [שהעוברים] דרך ארצם לברוח משם והלאה, היו הם תופשים בהם ומגלים סודם למלך אשור להסגירם בידם. ואמר עוד על צד [התוכחה] ועצה טובה "יגורו בך נִדָחַי מואב, הֶוִי סתר למו מפני שודד" (ישעיה טז, ד). ומלת "פלילה" הונחה על משפט הלב, כמו "ונתן בפלילים" (שמות כא, כב), וזה כדרך הכלל [מתן] עצה אחר משפט השכל. ולכן אחר שאמר "הביאי עצה", שענינו שיחקרו וידרשו במשפט שכלם דבר עצה, אמר אחריו "עשו פלילה", כלומר יעשו כהסכמתכם שנועצתם עליה במשפט לבבכם, כי גלוי לפני השם ב"ה שאם היו שרי מואב נותנים אל לבם ענין ישראל וצרתם היו נועצים להם הנודדים והנדחים ולרחם עליהם. אבל מואב לא הביא עצה טובה ולא עשה בפלילים. אך בגאותו וגאונו חרף וגדף את ישראל וְהֵרַע עמו. ועל זה אמר "שמענו גאון מואב גֵא מאד, גאותו וגאונו וְעֶבְרָתוֹ, לא כן בַּדָיו" (טז, ו). ולפי שעושה עניניו בגאוה וגאון ועברה לא בעצת הלב ומשפט השכל, לכן נגזרה עליו הגזרה, כמו שאמר "לכן ייליל מואב למואב כֻּלוֹ ייליל" (טז, ז). והנה נאמרה הנבואה הזאת על מואב קודם גלות ישראל על ידי סנחרב מלך אשור. והודיעם והוכיחם שיביאו עצה ויעשו פלילה. ואם לא יעשו כן יפלו גם המה.
 ואחר שגלו ישראל ועזר מואב [למלך] אשור והתגאו על ישראל, נאמרה נבואה אחרת והודיעה קץ אידם. ועל זה אמר בסוף הנבואה "זה הדבר אשר דִבֶּר יי' אל מואב מאז" (ישעיה טז, יג). כל הנבואה זאת כבר נאמרה משנים רבות קודם גלות ישראל, וצופה העתידות ב"ה השמיע מִקֶדֶם העתידות, וכדרכי טובו הוכיח את מואב ללמדם העצה הנכונה בארח חכמה, למען ייטיבו דרכם וינצלו. אבל הם לא לקחו מוסר והרעו עם ישראל. ולכן הוגד לו עתה "כי קרוב יום אידם",<sup class="footnote-marker">2</sup><i class="footnote">מליצה ע"פ דברים לב, לה</i> ועל זה אמר "ועתה דִּבֶּר יי' לאמר בשלש שנים כשני שכיר, ונקלה כבוד מואב בכל ההמון הרב" (ישעיה טז, יד). והבן.
"ונבקה רוח מצרים בקרבו ועצתו אבלע" (ישעיה יט, ג). פירוש. מרוב המהומה והשיבוש, תהיה רוח מצרים "מבוקה ומבולקה".<sup class="footnote-marker">3</sup><i class="footnote">נחום ב, יא</i> וכבר אמרנו כי העצה [היא] ההסכמה אחר משפט השכל בין המחשבות המצטיירות בלב. ורוח האדם הוא המרחיב המחשבות, המעלם אל השכל והבינה בפלס ובמאזנים ולהבחין איזו מהן תכשר. ואחר שעלו כולם בפלס השכל יסכים האדם באחת מהן שנטו אליה שכלו ודעתו, והיא העצה. [ואם] רוח האדם נבוקה, ואין בכחו להרחיב המחשבות, הנה תִבָּלַע עצתו והסכמתו. ועל זה אמר "ונבקה רוח מצרים בקרבו" וע"י כן אבלע עצה ולא ידעו כדת מה לעשות לעמוד נגד חרב המלחמה. ויתנו עצה נבערה-מדעת, עצת טפשים. ולכן אמר אחר כן "אך אוילים שרי צוען, חכמי יועצי פרעה, עצה נבערה" (יט, יא). ואמר עוד "יי' מסך בקרבה רוח עועים" (יט, יד). כלומר במקום רוח עצה וכמו שאמרנו, תבוא בקרבם רוח עועים ותהיה עצתם נבערה מדעת. וזו מכה כפולה, כי מלבד שתהיה רוחם נבוקה, ולא יוכלו להסכים כהוגן, גם תבוא בם רוח עועים עצה בטרוף הדעת, וילכדו בעצתם, והבן.

Window 13

"אשרי האיש אשר לא הלך בעצת רשעים, ובדרך חַטָּאִים לא עמד" (תהלים א, א). פירוש. תאר "רשעים" רע מאד, ומורה על מי שהתגברה בקרבו תכונת הָרֶשַׁע, ובכלל התואר הזה חמס. ועל הרשעים אומר "מארת יי' בבית רשע" (משלי ג, לג), וכמו שבארנו בבית השני (חדר י חלון יח). ותאר "חַטָּאִים" הם העוברים בכסל ובתאוה דעת היצר, ואינם רעים כמו הרשעים. והבדל גדול מבדיל ביניהם, כי החוטא יודע כי מעשיו לא טובים. אבל התגבר עליו סכלותו ויצרו הרע, [ובזמן] שהיצר שקט לא יחטא. אבל הרשע [תיטב בעיניו] תאוה, כי לדעתו נכון לעשות כן. וכדרך "נאֻם פשע לרשע בקרב לבי, אין פחד אלהים לנגד עיניו" (תהלים לו, ב) מחליט בשכלו ובבינתו לעשות הפשע. ואין כן החוטא בתאוה, כי שכלו ובינתו לא יסכימו בזה. אבל הוא כמוכרח מיִצְרוֹ ומעבירו על דעתו. ולכן מה שמסכימים עליו הרשעים יתואר בתאר "עצה", לפי שהסכמתם אחר משפט שכלם, גם יועצים לאחרים לעשות כן. וזה אות כי בעיניהם נכון הדבר שהרי אין להם הנאה ממעשה זולתם, והם מחטיאים את הרבים. וכדרך "וְכֵלַי כליו רעים, הוא זִמוֹת יעץ" (ישעיה לב, ז), ובארנוהו למעלה. ואין כן מעשה החוטא לא יתואר בעצה, כי אין הסכמתם אחר משפט שכלם, אבל עושים בתוקף המחשבה וכדרך שבארנו למעלה. והנה הנשען על עצת זולתו כן יונח עליו מלת "הלך", כי הולך אחריו ונשען עליו, כאילו היועץ הולך לפניו ומראה לו הדרך ללכת בה והוא הולך אחריו. כמו "לכי איעצך נא עצה" (מל"א א, יב) שאמר נתן לבת שבע, כאומר "לכי אחר עצתי שאיעצך". וכן "ועתה לכה איעצך אשר יעשה העם הזה" (במדבר כד, יד) שאמר בלעם לבלק, כאומר "לכה אחר עצתי", ורומז על העצה על דבר בנות מואב, וכן גם בעצתם הלך כמו שיתבאר. וכמו כן "אחרי יי' אלהיכם תלכו" (דברים יג, ה), כלומר אחר מועצותיו והם חֻקי התורה שיעץ לבני אדם. ועל זה אמר "אשרי האיש אשר לא הלך בעצת רשעים" (תהלים א, א), כלומר אין צריך לומר שאיננו רשע ומסכים בשכלו ובדעתו כי טוב להרשיע, אבל גם לא נשען על עצת הרשעים ללכת אחריהם כִּעִוֵר הנשען על הפקח. ואמר עוד "ובדרך חטאים לא עמד", והם דרכי התאות כמו שאמרנו, והוא הסר למשמעת היצר הרע. וכבר ידעת מה שאמר החכם (קהלת ז, כ) "כי אדם אין צדיק בארץ אשר יעשה טוב ולא יחטא". ומי שחוטא פַּעֲמַיִם ושלוש לא יפול עליו תאר "חוטא" חלילה. אבל הָרָגִיל לחטוא תמיד ואינו כובש יצרו הוא המתואר "חוטא". ולכן אמר "לא עמד", כי ה"עמידה" היא הקביעות המאריך לעמוד במקום ידוע, ואין כן העובר. ועוד יתבארו דברי הכתוב הזה במקומות מזה הספר בעז"ה. ופה היתה הכונה להודיע למה סמך מלת "עצה" אצל רשעים. והבן.
"עצת רשעים רחקה מני" (איוב כא, טז). פירוש. איוב הודיע גודל רשעת הרשעים ואמר עליהם "ויאמרו לאל סור ממנו, ודעת דרכיך לא חפצנו. מה שדי כי נעבדנו, ומה נועיל כי נפגע בו?" (איוב כא, יד-טו). מבואר הדבר שהם שופטים בשכלם ומסכימים שאין טוב לעבוד את השם וללכת בדרכיו. ועל כן הרשעיות שהם מסכימים לעשות איננה בתוקף מחשבת היצר לדבר, זולתי אחר משפט שִׂכְלָם התועה. ועל זה אמר חלילה לי ללכת אחריהם וּלְהִשָׁעֵן לעשות מה שהם יועצים לעשות, כי "עצת רשעים רחקה מני" ולא הלכתי אחריהם, וכדרך "אשרי האיש אשר לא הלך בעצת רשעים". ובפי' רש"י ז"ל כתוב "איוב היה משבח עצמו שראה אותם ולא נמנה עמהם", ע"כ. ויפה פירש ולפי שהם מושחתים בלבם ובשכלם אמר בעונשם "כמה נר רשעים ידעך" (כא, יז). ומלת "נר" על הנשמה כדרך "כי אתה תאיר נרי" (תהלים יח, כט). "נר יי' נשמת אדם" (משלי כ, כז) כי תִּכָּרֵת נפשם מאור החיים.
"ועצת רשעים רחקה מני" (איוב כב, יח). פירוש. אליפז גם הוא הזכיר ענין הרשע ואמר עליהם "האומרים לאֵל סור ממנו, ומה יפעל שדי למו" (איוב כב, יז), והתפאר גם כן כי לא הלך אחר עצתם שיעצו לעשות ברשע. והוא מבואר ממה שזכרנו.

Window 14

"ועל עצת רשעים הופעת" (איוב י, ג). פירוש. איוב דִבֶּר קשות מתוך צערו וצעק כי הִרְבָּה השם פצעיו חנם. ואמר "הודיעני על מה תריבני" (י, ב) כי היה צדיק בעיניו. ואמר "הטוב לך כי תעשוק? כי תמאס יגיע כפיך?" (י, ג). ומלת "עושק" על הכובש שכר זולתו, ואינו משלם לו גמולו, כי הוא כתוב על שכר שכיר "לא תעשוק שכיר עני ואביון מאחיך" (דברים כד, יד). והמשיך לזה מעשה הצדק שהאדם עושה, ואמר עליו במקום אחר "וכשכיר יקוה פעלו" (איוב ז, ב). ואם יגיעו לצדיק רעות תמורת צדקתו, דומה הדבר לעושק חלילה. ועל זה אמר "הטוב לך כי תעשוק?", כלומר היש טעם לומר כי טוב בעיניך מדת העושק, יתברך ויתרומם עלוי רב מזה. ומלת "תמאס" על השנאה ההחלטית. וחלילה לחשוב כי השם ב"ה שונא בהחלט בריותיו, גם כשהולכים בדרך לא טוב. כי הוא ב"ה נשגב ומרומם ממדת השנאה אשר בנו, וכל מה שכתוב בתורה ובנביאים ענין של שנאה אצל השם ב"ה הכל למשל להסביר אזן שומעת. וראיה גדולה כי האדם השונא דבר ומואס בו לא יוכל להביטו, והוא מרחיק הדבר ההוא ומכלהו. ואם היה השם ב"ה מואס בבריותיו על דרך זה לא היתה תקומה לרשע אפילו רגע. ואנחנו רואים כי רשעים "עתקו גם גברו חיל" (איוב כא, ז). ויותר מזה כי הם יועצים עצות של רשעה, ועצתם טובה<sup class="footnote-marker">1</sup><i class="footnote">מועילה</i> להשגת מבוקשם, כי הם עושים ומצליחים. והנה זורח בנפש אור העצה הטובה להשגת המבוקש. וזהו שאמר "ועל עצת רשעים הופעת". ומלת "הופעת" כמו הזרחת, וכמו שאמרנו שהם עושים כפי הסכמתם במשפט שִׂכְלָם ומצליחים. והדרוש יקר מאד, כתבתיו בספר "רוח חן".<sup class="footnote-marker">2</sup><i class="footnote">חכמת שלמה, פרשה יב פסקא א, דף פז ע"א</i> ואין פה המקום להאריך בדרושים. והכונה לבד לבאר המליצות בקצרה.
והנה לשון "עצה" הכתוב בארבעה הפסוקים שהבאנו שנכתבו סתם הכונה עצות טובות שעל ידם משיגים הרשעיות המבוקשות מן הרשעים, וכדרך הכלל שאמרנו. וכולם למדים מענינן שהן עצות רעות בעיני השם ב"ה. גם הזכיר בהם לשון "עצה" להורות שמדבר על מעשה הרשעיות, כי אין עצה בכל מקום רק הסכמה החלטית בדברים מעשיים שנמשך מהן מעשה בפועל, וכמבואר פעמים רבות. וכולם הסכמות במשפט שכלם, וכמו שבארנו. ותראה שכל הכתובים מסכימים עם הכללים שיסדנו.
"ובקותי את עצת יהודה וירושלים במקום הזה" (ירמיה יט, ז). פירוש. כשאביא עליהם הרעה, לא ימצאו עצה למלחמה, כי תהיה רוחם נבוקה ולא יוכלו להעלות מחשבותם בפלס שכלם למצוא עצה והסכמה כדת מה לעשות. כדרך "ונבקה רוח מצרים בקרבו ועצתו אבלע" (ישעיה יט, ג) ומפורש למעלה. והכל אחד כמו שתבין מן המבואר שם. ובהיותם ריקנים מעצה יפלו בחרב כולם. וכדרך "אבדה עצה מבנים" (ירמיה מט, ז) המבואר למעלה. ולכן אמר "והפלתים בחרב לפני אויביהם" (ירמיה יט, ז). ו"עצה" הנזכרת סתם ענינה עצה טובה כדרך הכלל. כי לא ימצאו בנפשם עצה טובה. ולמד מענינו שמדבר מעצה בדרכי המלחמה, והבן.

Window 15

"וילכו במועצות, בשרירות לבם הרע" (ירמיה ז, כד). פירוש. הנביא מוכיח כי סרו ישראל מן הדרך אשר צוה ה', והם מועצות ישרות בדרכי החכמה. והלכו במועצות והסכמות שהסכימו עליהם במשפט שכלם התועה, כי הם שקלו הדרכים בלבם, והסכימו בדרכי הסכלות. ואמר "בשרירות לבם הרע" ומלת "לב" בארנוהו פעמים רבות שהוא על השכל והבינה הנטועים בנפש. וכשהם ממציאים וחוקרים שלא במשפט החכמה לא יתוארו בתוארי השכל והבינה, כי אם בתאר "לב". ויצר הלב רע, כי הוא מצייר בסכלות וברשע, כמבואר בבית הראשון, ויצר הרע [מתעה] מאז. וגם זה בארנוהו. ואמרנו כי נמשל בכתבי הקדש לאבן קשה,<sup class="footnote-marker">1</sup><i class="footnote">סוכה נב ע"א</i> ובהיות השכל והבינה עבדים לציורים הרעים, תהיינה ההסכמות הרעות בהן בכל העצה חזקות מאד. ועל זה הפיל מלת "בשרירות" שהוא החוזק. והנה הלכו ישראל במועצות רעות כאלו, ולא הלכו במועצות שיעץ ה' כמו שאמר בפסוק שלפניו "כי אם את הדבר צויתי אותם לאמר שמעו בקולי וגו' והלכתם בכל הדרך אשר אצוה אתכם וגו' ולא שמעו ולא הִטו את אזנם, וילכו במועצות בשרירות לבם הרע" (ירמיה ז, כג-כד) כי הלכו בעצת רשעים, והבן.
"וישתמר חֻקוֹת עמרי וכל מעשה בית מואב, ותלכו במועצותם" (מיכה ו, טז). פירוש. הנביא מוכיח את ישראל שעזבו עצת עליון, חֻקי התורה כמו שאמר "עוד האיש בית רשע, ואיפת רזון זעומה. האזכה במאזני רֶשַׁע, ובכיס אבני מרמה. אשר עשיריה מלאו חמס" (מיכה ז, י-יב). וחֻקוֹת עמרי ומעשה בית אחאב הרעים שמרו, והם היו רשעים גדולים כמבואר בספרי הנביאים, ויעצו עצות רעות במשפטי לבם התועה. ואמר הנביא שהם הולכים [בדעתם] ובמה שהסכימו עליו בשכלם. ואין צריך להזכיר פה שהן מועצות "רעות", כי למד מענינו שמדבר ממועצות עמרי ואחאב, וידוע כי היו יועצי בליעל. ומלת "ותלכו" בארנוהו למעלה (חלון ה'). ואמר "למען תתי אותך לשַׁמָּה ויושביה לשרקה, וחרפת עמי תשאו" (ז, טז). פירוש. בעבור לכתכם בדרך הרשעים תהיו לְשַׁמָּה ולשרקה. כי לא עמי אתם לקבל הטובה אשר דברתי על ישראל. כי הוא בתנאי שילכו במועצות הטובות אשר לפניהם. אבל אתם הלכתם במועצות הרשעים, תשאו חרפת עמי שכתבתי בתורה "והיית לשַׁמָּה למשל ולשנינה בכל העמים" (דברים כח, לז) וכל שאר התוכחות הכתובים בתורה שיחולו על עם ה' הַפְלֵא-וָפֶלֶא יותר מחרפת שאר האומות החוטאים. וכמו שבארנו בבית הראשון. וכתבתי מליצת הנביא שלא פירשוהו כן מפרשי המקרא ז"ל.

Window 16

"ואשלחהו בשרירות לבם, ילכו במועצותיהם" (תהלים פא, יג). פירוש. אני אמרתי לישראל לכו במועצותי בכל הדרך אשר צִוִיתִי אתכם, והן עצות [החכמה] העליונה, וכבר בארנו בבית הראשון כי יצר הלב רע וּמְנַגֵד לציורי החכמה. וצריך האדם למשול על ציוריו הרעים [ולהגביר] עליהם הציורים הטובים. ואם האדם עשה את שלו ילוה אליו העזר האלהי ממרומים להשלים מה שהתחיל. כי תשלום המעשה איננו [בידיו] בעבור כי הלב קשה כאבן, והשם ב"ה לבדו יוכל לכתוב עליו מכתב אלהים בחכמה בתבונה ובדעת. מי שאינו מטה אזנו לחכמה, לבו איננו נעזר מן השם ב"ה. והוא משולח ונעזב במשובת לבו, ואז יתעה בשכלו ובבינתו ויהיו עבדים לציורים הרעים ויסכים במשפט לבו לעשות הרעות, כי עתה דרכם נכון בעינינו. ועל זה אמר "ולא שמע עמי לקולי וישראל לא אבה לי" (פא, יב), כלומר לשמוע לעצת החכמה. "ואשלחהו בשרירות לבם", כלומר לא עזרתים ברוחי הטובה, אבל שלחתים ועזבתים בשרירות לבם, ובארנוהו שהוא<sup class="footnote-marker">1</sup><i class="footnote">מלת "לב"</i> כנוי לשכל ולבינה. "ילכו במועצותיהם", כלומר הנחתים ללכת במועצותיהם הרעות שהסכימו בשרירות לבם, וגם אין צורך להזכיר שהיו מועצות רעות, כי למד מענינו שהיו עצות שרירות הלב [לא] הגונה, והבן.
"האשימם אלהים יפלו ממועצותיהם" (תהלים ה, יא). פירוש. המשורר האלוהי דבר על כת הרשעים הגדולים כמפורש בשירו, וְחִלָּה פני השם שיאבדו מן האדמה ולא יאריך להם כדרכי טובו. כדרך "ועל עצת רשעים הופעת" המבואר למעלה. ולא יצליחו עוד במה שהסכימו במשפט לבם על הרעות. אבל יאשימם וְיִפָּרַע מהם ויפלו ממועצותיהם, כלומר כשיעשו כפי הסכמותיהם יִלָכְדוּ במועצותיהם ותהיה עצתם להם למכשול ולמפלה. לכן אמר ראב"ע ז"ל "וטעם 'ממועצותיהם' כי עצתם תפילם" ע"כ. ויפה פירש. וגם פה אין צורך לומר שמועצותיהם "רעות", כי למד מענינו שמדבר מאנשי דמים ומרמה היועצים עצת רע.
"ויאכלו מפרי דרכם, וממועצותיהם ישבעו" (משלי א, לא), פירוש. הנביא מוכיח לכַּת הפתיים והכסילים, ולכַּת הלצים והרשעים הגדולים כמבואר בפרשה. והנה קצתם חוטאים מתאוה ומחוזק היצר ואינן מסכימים בלבם על הרע, כמו "ובדרך חטאים" (תהלים א, א) שהן על הדרכים הרעים. והדרכים הם הציורים הפנימיים כמבואר בבית הראשון. וקצתם רשעים גמורים המסכימים בלבם החלטיות לעזוב משפטי השם ב"ה ולעשות הרעות. וזה במשפט הלב כדרכי שכלם ובינתם, כמו "אשרי האיש אשר לא הלך בעצת רשעים". ועל הכַּת האחת אמר שכבוא הפורענות יאכלו מפרי דרכם, כי יאכילם השם פירות מעשיהם הרעים שעשו על פי דרכם הרעה. הכַּת השניה אמר "וממועצותיהם ישבעו", כי הם עושים הרעה בעצה ובמשפט לבם. והם ישבעו ברוב הפורענות והאיד שיבוא. ואין פה כפל ענין במלות שונות, כמו שיבין המשכיל מדברינו. וגם פה לא הוצרך להזכיר שמועצותיהם "רעות", כי שב על הרשעים הנזכרים בפרשה, והבן.
"וחלה חרב בְּעָרָיו, וכלתה בַּדָּיו ואכלה ממועצותיהם" (הושע יא, ו). פירוש. הנביא מוכיח אישי ישראל שעזבו עצת עליון וחוקי התורה כמפורש [במקרא] שהסכימו מאד בשרירות לבם על הרעות לבלתי עזוב אותם. ועל זה אמר "כי מאנו לשוב" (יא, ה), לא כדרך החוטאים בתאוה, וכדוגמא "מדוע שובבה העם הזה ירושלים משובה נצחת, החזיקו בתרמית מאנו לשוב" (ירמיה ח, ה).<sup class="footnote-marker">2</sup><i class="footnote">בפסוק לפני זה. "אם ישוב לא ישוב" ופירש שם רש"י. "אף אם ישובו בתשובה, לא תתקיים בידם כי ימהרו לשוב לרשעתם. וכן תרגם יונתן 'אם למיתב, גלי קדמי דלא יתובון'" עכ"ל רש"י</i> ובארנוהו בבית הראשון. ואמר שעל כן יחול חרב בעריו בדיו וכפריו<sup class="footnote-marker">3</sup><i class="footnote">זה הנמשל של "בדיו"</i> ואכלה אותם. וכל זה ישבעו ממועצותיהם, בעבור שהסכימו במשפט לבם לעשות הרע ועזבו עצת השם ב"ה, וזה לא הוצרך להזכיר שהיו מועצותיהם "רעות" כי הוא יִוָדַע מענינו.

Window 17

"איעצך נא עצה" (מל"א א, יב). זהו שאמר נתן הנביא לבת שבע, והוא עצה והסכמה במשפט השכל מה תעשה. והוסיף מלת "עצה" לחשוב על עצה טובה שקבל ברוח הקדש. ובארנוהו למעלה (חלון יו"ד).
"יועצי פרעה עצה נבערה" (ישעיה יט, יא). פירוש. שנתנו עצה במשפט שכלם בדרכי המלחמה, אבל היתה העצה בתכלית הרוע ומורה על יועציו שנבערו מדעת בני אדם. וכן אמת, כי השם ב"ה סכל דעתם ועצתם, ושפטו בשכלם משפט מעוקל. וכמו שאמר "יי' מסך בקרבה רוח עועים" (יט, יד) וגם זה בארנוהו למעלה.
"עוצו עצה ותופר" (ישעיה ח, י). פירוש. גם אם תגידו עצה טובה להשגת המבוקש בדרכי המלחמה, לא תצלחו, כי תופר בגזרת השם ב"ה וגם זה מבואר.
"יי' הפיר עצת גוים" (תהלים לג, י). פירוש. אם יקחו הגוים עצה טובה להשגת מבוקשם, ויסכימו במשפט שכלם לעשות כעצתם; אם תהיה מבוקשם נגד עצת ה' שהסכים עליו השם ב"ה, לא תועיל להם טוב עצתם להצליח בה, כי הוא ב"ה יפר עצתם ולא תצא אל הפועל. ומטעם זה נזכר "עצה" סתם כי ענינו עצה טובה. ומתוארת "עצה" לפי שהם הסכימו עליה בהחלט והיו עושים על פיה לולי כי השם מנע מהם מעשות כן, וכדרך הכלל המבואר למעלה (חלון ב). ועוד יתבאר פסוק זה בעז"ה.
"והיועצים עצת רע בעיר הזאת" (יחזקאל יא, ב), פירוש. מסכימים הסכמות בשרירות לבם הרע לעשות התועבות. ומלת "רע" כמו "כי יצר לב האדם רע" (בראשית ח, כא) ואיננה על העצה כמבואר למעלה,<sup class="footnote-marker">1</sup><i class="footnote">כלומר מלת "רע" מוסבת על האדם, ולא על עצם העצה, כי סתם "עצה" היא לטובה, ככלל שהניח רבינו</i> וכדרך "וילכו במועצות בשרירות לבם הרע" (ירמיה ז, כד) ופרשנוהו למעלה. והנזכרים בפרשה הם היו היועצים ששאלו העם מהם מועצות רעות וסרות, והעם הלכו במועצותם.
"ועצת נפתלים נמהרה" (איוב ה, יג). כבר פרשנוהו בבית השני (חדר ג חלון ז), כי ראשית הכתוב "לוכד חכמים בערמם", ואע"פ שיערימו סוד ויתיעצו וישקלו הדבר זמן רב בפלס שכלם, בגזרת השם ב"ה תהיה עצתם והסכמתם נמהרה, כאילו לקחוהו במהירות, ובלי משפט השכל כראוי; כמו עצת נפתולי-הלב היועצים עצות נבערות ונמהרות, ושם מבואר היטב.

Window 18

"והמה ימרו בעצתם וימכו בעונם" (תהלים קו, מג). פירוש. הם הסכימו במשפט לבם הסכמה החלטית לרעה, כדרך "וממועצותיהם ישבעו" (משלי א, לא), ועל כן הם ממרים וחוזרים וממרים בעצתם. אעפ"י שבפשעיהם ניתנו ביד גוים וימשלו בהם שונאיהם כנזכר שם, כשנצלו מצרתם חזרו להמרות עצת עליון וילכו במועצותם. כמו שאמר "פעמים רבות יצילם והמה ימרו בעצתם" (תהלים קו, מג), כי מֵאַנָם לשוב, באמת אות [היא] כי במועצות בשרירות לבם הרע הם הולכים. ומלת "עון" על הֵעָוּת משפט הלב, כמו שיתבאר במקומו בעז"ה. וה"עצה" היא במשפט הלב, גם אם לא יעשו, ראוין [הם] לְהֵעָנֵשׁ על ההסכמה הפנימית שהיא "עון" ולא חטא, ועל זה "וימכו בעונם". והבן.
"גם בעצתם הלך" (דהי"ב כב, ה). פירוש. זה נאמר על אחזיהו מלך יהודה שעשה הרע בעיני ה' כבית אחאב, גם יעצוהו בדרכי המלחמות למשחית לו. והוא שמע להסכמתם ונשען עליהם גם בזה ללכת בדרך עצתם, והתחבר במלחמה עם יהורם על מלך ארם, ושם נפל בחרב. ואין צורך להוכיח בעצתם "הרעה", כי למד מענינו שהיתה עצתם רעה, כי היתה לו למשחית ולהטריד מן העולם, וכבר בארנו זה למעלה (חלון י').
"וכל אשר לא יבא לשלשת הימים כעצת השרים והזקנים" (עזרא י, ח). פירוש. כששמע עזרא מַעַל הגולה שנשאו נשים נכריות, ורצה להבדילם מעמי הארצות וראה כי הדבר קשה, השביע תחילה שרי הכהנים והלוים וישראל שהיו עמו בירושלים, והם נשבעו לעשות כתורה וכמצוה. ואחר כן חקרו עזרא והזקנים והשרים במשפט לבם מה יעשו עבור היושבים במקומות אחרים, האם ילכו השרים מעיר לעיר ומכפר לכפר לחקור ולדרוש מי ומי הם שנשאו נשים נכריות, ולהוכיח לכל אחד ואחד מהן שיוציא אשתו והנולד מהם וכיוצא, או בענין אחר. ודנו במשפט לבם [להעביר] קול בכל בני הגולה שיבואו כולם בתוך שלשת ימים לירושלים, ומי שלא יבוא שם יחרם כל רכושו, והוא יבדל מקהל הגולה, וכן עשו והצליחו. ויראה לי כי עיקר העצה וההסכמה שיחרם כל רכושו מי שלא יבוא לירושלים, ואין זה כפי משפט התורה, אבל הוראת שעה לעשות סיג לתורה. כי התורה נתנה רשות לבית דין הגדול לענוש ולקנוס שלא כדין תורה לעשות סיג לתורה, כמו שבארנו היטב בבית הראשון (חדר ח חלון ז). כי מה שהעבירו קול לאמר "והוא יבדל מקהל הגולה" הוא כמשפט התורה, כי הם לקחו מבנות הכנעני והחתי כמבואר בכתוב. וכפי קבלת קדמונינו ז"ל "בנך הנולד מן השפחה ומן הנכרית אינו קרוי בנך".<sup class="footnote-marker">1</sup><i class="footnote">יבמות כג ע"א</i> ואחר שאיננו בן ישראל אסור להתחתן בו, כמו שנאמר "ולא תתחתן בם" (דברים ז, ג). ולכן כדין אמרו שמי שלא יבוא לירושלים [מבני] הגולה ויהיה זרעו אסור לבוא בקהל בגיותן מספק שמא הוא מן האנשים שלקחו נשים נכריות, וזרעם כדין זרע עמי הארצות. אבל מה שגזרו "יחרם כל רכושו" היה במשפט לב השרים והזקנים, שנועצו כן לְיַרְאוֹת ולהפחיד, כי הרשות בידם לעשות כן. וכמו שלמדונו קדמונינו ז"ל (יבמות פט ע"ב) שהפקר בית דין הפקר. ולפי זה מה שכתוב "כעצת השרים והזקנים" שב על "יחרם כל רכושו" הסמוך לו, כי החרם הזה הוא [מטעם] השרים והזקנים. ואינו שב על "והוא יבדל מקהל הגולה" הנאמר אחריהם. לפי זה מובן מדוע בעל הטעמים מיישב המפסיק הגדול תחת [מלת] "רכושו" ולא שמהו תחת מלת ["לשלשת] הימים", ולא תחת מלת "והזקנים". והבן.

Window 19

"נלאית ברוב עֲצָתָיִךְ" (ישעיה מז, יג). פירוש. את בבל המרשעת בטחת על חכמתך ודעתך, ואמרת כי לך עצות טובות להנצל בהן מכל רע. הנה [כל] הסכמותיך שהסכמת עליהן במשפט לבבך, הן בעניני המלחמות, הן בכל דבר ודבר לא יעמדו לך ביום אידך. וכמו שאמר "פתאום יקום אידם" (משלי כד, כב) רעה והוה אשר לא ידעו ולא חשבו עליה, ועל זה אמר "עמדי נא בחבריך וברוב כשפיך וגו' אולי תוכלי הועיל, אולי תערוצי" (ישעיה מז, יב), כלומר כשתמצאי הצרה ירפו ידי חבָריך וכשפיך נותני עצותיך, ולא ידעו כדת מה לעשות להנצל. "ונלאית ברוב עצתיך", כלומר אין לך מהם כי אם יגיעה ולֵאוּת, לא עזר ולא תועלת. והנה יש אתך "הוברי שמים המודיעים לחדשים מאשר יבואו עליך" (מז, יג). והיה להם להגיד לך הצרות טרם בואנה [ויתנו] לך עצה טובה להנצל. אך מהבל המה יחד, כי גם את נפשם לא יצילו, וכל שכן שלא יצילוך מידי ומגזרתי. וכבר פרשנו ענין בבל המרשעת בבית הראשון.
"יצרו צעדי אונו ותשליכהו עצתו" (איוב יח, ז). פירוש. צעדי גבורתו יהיו צרים מאפיסת כחו. גם עצתו שהסכים עליו הרשע במשפט לבו לעשות, היא [תוביל] אל ארץ גזרה בצרה ובמצוקה לעת תמוט רגליו בבוא יום אידיו. כי יסכים עצה נבערה למשחית לו, וכדרך יועצי פרעה עצה נבערה כי באה בקרבם רוח עועים וטרוף הדעת, מדה כנגד מדה. לפי שיעצו עצות רעות במשפט לבם, וכדרך "עצת רשעים רחקה מני" (איוב כא, טז). ובפסוק שלפניה אמר "אור חשך באהלו ונרו עליו ידעך" (איוב יח, ו), והוא אור הנשמה, ובארנוהו למעלה (חלון י"ג).

Window 20

"ועצת שלום תהיה בין שניהם" (זכריה ו, יג). פירוש. שניהם יסכימו במשפט לבם על השלום. ושיעשו כל מעשיהם באגודה אחת ובשוים, כי לא תהיה [מריבה] בין ממשלת הנשיא והכהן. וכשיבוא דבר עצה לפניהם, יסכימו שניהם במשפט אחד ובדרך אחד, וכן אמר רד"ק ז"ל "לא יקנא זה את זה, ושניהם יסכימו כאחד באשר יעשו", ע"כ. ויפה פירש.
"עד אנה אשית עצות בנפשי יגון בלבבי יומם" (תהלים יג, ג). פירוש. המשורר האלוהי צועק על צרותיו, כי הסתיר השם פניו ממנו. ואויביו [יתגברו] עליו. והוא צריך עצה והסכמה במשפט הלב, ובכח-העצה הנטועה בנפש להינצל מכף שונאיו. ואמר כי מועצותיו לא טובות להשגת מבוקשו, כי בעבור שלבו מלא יגון יום יום איככה יחקור וידרוש במשפט לבו על העצה? ולבו בל עמו, ומשפטיו מעוקלים. ולכן "עד אנה תעזבני ולא תנחני בעצתך? שאני צריך לשית עצות והסכמות בנפשי בכח עצתי, שאינן מתוכנות במשפט הלב בעבור שהיא מלא יגון". ולפי שהעצה לא טובה יגבר יד האויב ועל זה אמר "עד אנה ירום אויבי עלי?" וזה כדרך הכללים שהעצה מקורה מכח-העצה [המוחלטת] בנפש, אחר שקול המחשבת במשפט הלב, והבן.
"ולא שמעת לעצתי" (דהי"ב כה, טז). פירוש. לעצתי הטובה שיעצתיך בדרך חכמה כמבואר למעלה.
ובזה השלמנו מה שיעדנו עליו לבאר כל לשון "עצה" הסמוך אצל אדם. לא נשארו רק שתים או שלש ויתבארו בעז"ה בחדר אחר מטעם שאגיד שם. והָראֵיתָ כי הנחת כולם על הסכמות החלטיות בדברים מעשיים שהמסכים עושה כפי הסכמתו, וכולם הסכמות במשפט הלב. קצתן במשפט לב טוב בדרכי החכמה, וקצתן במשפט הלב בדרכי הסכלות והרשע, וקצתן בדרכי המלחמות ועניני העולם שצריך בכולם משפט הלב בין הדרכים הרבים בכל דבר ודבר מהן. וכן הודעתי בכל אחד מהן איך הוא הולך כפי סדר שאר הכללים שיסדנו על זה, ונכון הכל בעז"ה.

Chamber 7



Window 1

<small>החדר השביעי ובו י"ב חלונות. יבאר כל לשון "עצה" הסמוך אצל השם ב"ה המונחים על הנהגתו אצל בריותיו כפי דרכיהם. יביא כל הכתובים שהן נזכרין בהם, ויפרש כולם על פי הכללים שהקדים.</small><br>"עצה" הסמוך אל השם ב"ה גם היא על ההסכמות ההחלטיות והגזרות העליונות לעשות מפעלות אלהים בארץ כאשר יגזור בארחות חכמתו העליונה ובתבונה שאין לה חקר. והוראתה תמיד כי הגזרה היעוצה תחול על אלו שנאמרה עליהם הגזרה, להודיענו שלא נאמרה על תנאי, ושאפשר שתשתנה בהשתנות המקבלים מטוב לרע ומרע לטוב. אבל נאמרה בעצה גמורה שיש אחריה המעשה. וזאת היא הכונה בחדר זה להביא כל הכתובים שנזכר בהם אחת הלשונות של "עצה" אצל השם ב"ה הנאמרים בנבואה על הגזרות העתידות לבוא על אומה מן האומות או על איש מן האנשים, ושהן כולם הולכים בדרך ישר מסכימים עם הכללים שיסדנו עליהן, ואלו הן.
"וידעו מה יעץ יי' צבאות על מצרים" (ישעיה יט, יב). פירוש. ענין זה הזכיר בנבואה שנבא על מפלת מצרים בימי סנחריב מלך אשור, ואמר כי חכמת חכמי פרעה שהתפארו שהם יודעים להגיד העתידות בכשפים או במלאכת השמים, והם אינם יודעים מה יעץ ה' על מצרים, שתפול ביד מלך אשור. כי אילו ידעו שיצאה הגזרה בהחלט שיהיו נופלים ביד אשור לא היו נותנים עצה נבערה לצווֹת אליו למלחמה ולמרוד בו. אבל לפי שסכלו עצת ה', התגאו שיתיצבו כנגדו. ואעפ"י שבדרך הטבע גבורת מצרים כאין נגד גבורת סנחריב מלך אשור ומחנהו, והיה להם לתת עצה לפרעה שישלים אותו ויכנע מפניו, אבל השם ב"ה הטה דעתם לתת עצה נבערה-מדעת למען יפלו ביד מלך אשור. וכמו שאמר "יי' מסך בקרבה רוח עועים" (ישעיה יט, יד) כמפורש למעלה (חלון י"ב). ולפי שראה הנביא בנבואה שנגזרה מפלת מצרים ביד מלך אשור [תהיה] בפועל, ולא נאמרה על תנאי, כמו שקרה באמת וכנזכר בספר מלכים, לכן תאר בהסכמה העליונה בתאר "עצה" מטעם המבואר.
"מפני עצת יי' צבאות אשר הוא יועץ עליו" (ישעיה יט, יז). גם בפסוק הזה נזכר באותו ענין. וראש הכתוב "והיתה אדמת יהודה למצרים לחגא, כל אשר יזכיר אותה אליו יפחד". ואמר רש"י ז"ל "כשישמעו הנותרים במצרים משבי סנחריב את מפלתו שיפול בארץ יהודה בלא שום מלחמות זרוע בשר, ידעו כי יש שכינה בישראל, ומושיעם חזק וייראו ויפחדו מפני אדמת יהודה וכו', מפני עצת ה' אשר הוא יועץ עליו להפילו ביד סנחריב, ויהודה ימלט מידו", ע"כ. ואם כך הפירוש, היתה נבואת הנביא בעת ההיא סתומה וחתומה והשומעים לא ידעו מה היא העצה אשר יעץ ה' על יהודה? כי אם היו מבינים שבעבור כן תהיה אדמת יהודה לחגא ולהפחיד למצרים לפי שיפול שם אשור לא בחרב אדם, למה חרד ופחד חזקיה ועַמו בבוא סנחריב על ירושלים? וכבר נודע להם מפי הנביא מזמן רב שיפול אשור בארץ ישראל! גם לא היו יראים פן נאמרה הנבואה על תנאי והחטא יגרום שלא תתקיים ההבטחה ההיא, שהרי המסירה בלשון "עצת יי'", שהיא ההסכמה ההחלטית בלי תנאי כלל. אך מצינו נבואות רבות בדברי ישעיה המפורשים שיפול אשור בארץ יהודה, וא"כ ידעו מה היא עצת ה'. ויש לפרש כך. כשיבוא אשור על אדמת יהודה שהיא מצרנית למצרים, אז יחוגו וינועו לבב מצרים בקרבם, כי יראו כי עתה קרוב מחנה מלך אשור אל ארצם וכלתה אליהם הרעה. וכשישמעו כי מלך אשור שטף ועבר את כל ארץ יהודה עד ירושלים, ולא עמד איש בפניו, יפחדו וייראו ממנו. וכן היה, כמפורש בספר מלכים שכאשר צר סנחריב בארץ יהודה יצא אליו מלך כוש להִלָחֵם בו. ואז הכה [סנחריב ל]כוש ומצרים והנהיגם שבי, לפי שלקחו עצה נבערה לעלות עליו למלחמה טרם בואו אל ארצם. ולכן אמר "אדמת יהודה", כי סנחריב בא אל אדמת יהודה לא אל ירושלים, ומלחמתו ביהודה החריד לב מצרים. וכל המזכיר עניני אדמת יהודה ומה שקרה בה יפחד. ואמר "מפני עצת ה'" ואינו שב על מה שיעץ על מצרים, אבל רומז למה שיעץ ה' על יהודה והוא שישטוף סנחריב וחילו את כל אדמתם עד ירושלים. ולא [נבא] כלל על מפלת סנחרב לפני ירושלים. ובשאר הפרשיות שהזכיר מפלתו לא נכתב לשון "עצה" המורה על ההסכמה ההחלטית אלא נאמרה הנבואה סתם, וזה על תנאי אם יהיה דור צדיק. ולכן כשבא אשור על ירושלים פחדו חזקיה ושריו שמא יגרום החטא. עד שנבא ישעיה בשם ה' ונתן לו אות שתחול הגזרה על סנחריב ועמו. ואולם הודיע השם ב"ה את הנביא שיעץ בהחלט על מפלת מצרים ביד סנחריב לטעם גדול. והוא למען ידעו בני ישראל כי מצרים "משענת קנה רצוץ"<sup class="footnote-marker">1</sup><i class="footnote">מלכים-ב יח, כא</i> והנשען עליהם יכשל עמם. ובבוא מלך אשור בארצם לא יבטחו על עזרת מצרים, ולא יֵרדו שם לעוז במעוז פרעה ולחסות בצל מצרים.<sup class="footnote-marker">2</sup><i class="footnote">מליצה ע"פ ישעיה ל, ב</i> אבל ידעו כי אין מי שיוכל למלטם מכף מלך אשור זולתי השם ב"ה וישובו אליו בכל לב ויתפללו ויתחננו לפניו. ועל כן הודיע שהגזרה שנגזרה על מצרים איננה על תנאי אלא בעצה גמורה ושתחול על כל פנים. והנך רואה שבכל זאת היו אנשים מבני ישראל שסרו לבם מה' והלכו בעת ההיא למצרים לחסות בצלם, והם שאמר עליהם "הוי בנים סוררים נאם יי' לעשות עצה ולא מני" (ישעיה ל, א), ופרשנוהו למעלה. ואולי רמז במליצתו "ולא מני" שלא קבלו עצת ה' אשר יעץ, והוא שיפול מצרים ביד אשור, הנשמע להם מנבואת ישעיה ע"ה. והם השליכו דברי הנביא עצת ה' מנגדם והלכו במועצותם הרעה, והבן.

Window 2

"נשבע יי' צבאות לאמר אם לא כאשר דמיתי כן היתה וכאשר יעצתי היא תקום" (ישעיה יד, כד). הנביא ישעיה נבא פרשה גדולה על מפלת מלכות בבל החזקה והעצומה, וחתם דבריו באמרוֹ "והכרתי לבבל שם ושאר ונין ונכד נאם יי'. ושמתיה למורש קיפוד ואגמי מים, וטאטאתיה במטאטא השמד נאם יי' צבאות" (ישעיה יד, כב-כג). ולחזק נבואתו אמר "נשבע יי' צבאות וגו' לשבור אשור בארצי ועל הָרַי אבוסנו וסר מעליהם עֻלוֹ, וסובלו מעל שכמו יסור" (יד, כה). זה מתמיה כי הנבואה [הזאת היא] על בבל, ואין ענין להזכיר עתה את [מפלת] מלך אשור ומחנהו.
מה שכתב רד"ק שאמר הנביא "עבר במקום עתיד, כלומר כמו שחשבתי על מלך אשור כן היה. וכאשר יעצתי היא הגזרה, כן תקום. ומה היא העצה? לשבור אשור בארצי היא ארץ ישראל, כי שם קרוב לירושלים נפל אשור, כי יצא מלאך ה' והכה מחנהו. 'כי יי' צבאות יעץ ומי יפר?' (יד, כז) כיון שהוא רוצה אין מי שיפר עצתו. אם כן דברו קיים, כמו שאמר על ידי נביאיו כן יהיה וכן יקום" ע"כ<sup class="footnote-marker">1</sup><i class="footnote">עד כאן לשון רד"ק</i>
ו[כן] מה שאמר [רד"ק] "כי עצה הוא תקון הדבר ובירורו" (יד, כד) ע"כ. לא אוכל לקבל דבריו. כי כבר בררנו היטב הנחת לשון "עצה" היא על ההסכמות ההחלטיות שאחריהן המעשה. ומה טעם לומר על השם ב"ה שמתקן הדבר ומבררו? אם כבר הזכיר מלת ["וכאשר יעצתי היא תקום"] שהיא המחשבה העליונה, ומחשבותיו ית' לא כמחשבותינו, כי הם בארחות חכמתו העליונה מתוקנים ומבוארים בלי חקר ותכלית, כמו שבארנו למעלה. חקור בדברינו ותראה כמה רחוקים דבריו ז"ל בענין זה. ויותר תמה אם השם ב"ה נשבע שיפול אשור על הָרֵי ישראל וחלילה חלילה שלא יקיים שבועתו אשר נשבע לישראל! א"כ מה כל החרדה והפחד שחרד ושפחד חזקיה ועַמו כשצר סנחריב על ירושלים? האם היו מסופקים בדברי הנבואה? ואנו רואין כי היו צדיקים וישרי לב ובטחו על דברי הנביא כשנבא בשעתו על מפלת סנחריב ועמו.
והאמת כי פרשת דבר ה' איננה נבואה אחרת על אשור, אבל היא סמוכה אל הענין כולו שהוא נבואה על חרבן בבל. ומלת "היתה" (יד, כד) איננה עבר במקום עתיד,<sup class="footnote-marker">2</sup><i class="footnote">כדברי רד"ק הנ"ל</i> אבל היא עבר ממש ונאמרה הנבואה הזאת אחרי מה שקרה מפלת אשור לפני ירושלים. ולפי שנתקיימה הנבואה על סנחריב, עשה ממנה מופת שכמו כן תתקיים הנבואה על בבל. וקרוב לזה אמר רש"י ז"ל "כאשר דמיתי באשור כן היתה. אתה נבוכדנצר ראית שנתקיימו דברי נביאי ישראל בסנחריב" ע"כ. ובזאת תדע כי "אשר יעצתי עליך גם היא תקום". וכבר אמרנו שבנבואותיו על אשור ומפלתו לא הזכיר גם במקום אחד לשם עצה, כי לא אמר ה' עליו שיפול על הרי ישראל לפי שלא השביע ה' לנביאו שנגזרה הגזרה עליו בהחלט ושתחול על כל פנים, אבל נאמרו כל הנבואות סתם. ויוכלו כולם להתפרש על תנאי אם ישוב הדור ההוא שיזכו לנפלאות האלו. והטעם כי העלים ה' מנביאו העצה הגמורה למען ייראו ויפחדו ישראל בבוא מלך אשור, ויתנו לב לשוב אל ה' למען יקים ה' את דברו הטוב אשר דבר עליהם לשבור אשור בארצם ולקיים שאר ההבטחות הטובות שנאמרו על הדור ההוא. ולפי שלא הודיע ה' עצתו על אשור לנביאיו, אמר במקום זה "אם לא כאשר דמיתי כן היתה" (יד, כד), ולא אמר "כאשר יעצתי". כי הנביא המדבר הנבואה, והשומעים דבריו, לא ידעו כי היא עצת ה', אבל חשבו שכן חשב ה' על אשור על תנאי אם לא ייטיבו מעשיהם. אבל חורבן בבל שהודיע ה' לנביאיו גלה אזנם שכן יעץ בהסכמה החלטית ושתחול הגזרה על כל פנים, וכמו שיתבאר. ועל כן אמר אם מפלת אשור שלא אמרתי לכם "שיעצתי" כן, ואם לא היתה הנבואה מתקיימת לא היה לכם פתחון פה על נביאי, כי נאמרה על תנאי ובהשתנות המקבלים השתנו מחשבות ארחות החכמה העליונה לעומתם, ואעפ"כ כן היתה. ונפל מלך גדול ומחנהו העצומה בחרב לא איש, והציל ישראל החלושים מידו, כל שכן שתבטחו על דברי נביאַי המבטיחים אתכם שתחרב בבל ותמחה מלכותם מתחת השמים ושתתקיים נבואתם. כי הודעתים שכן יעצתי בהסכמה החלטית. ואת "אשר יעצתי כי היא תקום" (יד, כד), כי "עצת יי' לעולם תעמוד" (תהלים לג, יא). לא בעבור נבוכדנצר אמר זה כמו שחשב רש"י ז"ל, אלא לחזק לב ישראל הגולים בבבל שיבטחו על דבר ה' שיפקדם ויוציאם מגלותם בנפול בני עַוְלָה, מלכות בבל המרשעת, וכמו שיתבאר עוד. והבן.

Window 3

"זאת העצה היעוצה על כל הארץ, וזאת היד הנטויה על כל הגוים" (ישעיה יד, כו). פירוש. כמו שיעצתי על בבל שתאבד מלכותה וממשלתה, העצה הזו עצמה יעוצה והוסכמה אצלו ית' על כל הארץ וממלכותיה שתעמודנה בארץ אחר בבל. והיד העליונה המכה את בבל היא הנטויה להכות את כל הגוים הזדים. והנה יסוד הנבואה הזאת להבטיח את ישראל שכל הגוים וכל הממלכות שתעמודנה בארץ יהיו להכרית. ולכן אחר שהזכיר מפלת בבל וצאתם מגלותם בעת ההיא, רָמַז כי יֵצאו לגלות פעם שני ושימשלו כמה מלכיות על ישראל. אל ירך לבבם, כי השם ב"ה יעץ בהסכמה גמורה שעל כל פנים תאבדנה הממלכות כולם. "ובאה הממשלה הראשונה ממלכת לבת ירושלים" (מיכה ד, ח). וזהו ענין ארבע ממלכות שנבאו עליהם הנביאים כמו זכריה ודניאל. והראה זאת השם ב"ה לנבוכדנצר בחלומו הצלם, והודיעו הפתרון ביד עבדו דניאל ע"ה שרומז על מלכיות שימשלו בעולם. ובאחרית מלכותם ישבר על ידי "אבן די לא בידין" (דניאל ב, לד) ויכה את הצלם על רגליו, וישא אותו רוח ולא ימצא לו עוד מקום בעולם.<sup class="footnote-marker">1</sup><i class="footnote">דניאל ב, לד-לה</i> ואז ימחו הממלכות האלו כולם ותבוא המלוכה לישראל, כמו שמפורש שם. וכן במראה שראה דניאל ממלחמת ארבע חיות<sup class="footnote-marker">2</sup><i class="footnote">דניאל ז, א-יד</i> שנזכר בה כי יקרב ה' למשפט וימחה את הממלכות כולם מן העולם, ותהיה המלוכה לקדושי עליונים.<sup class="footnote-marker">3</sup><i class="footnote">דניאל ז, פסוקים יח, כז</i> והיא מלכות השם בארץ. ולטעם גדול הודיע ה' לנביאיו "שיעץ" ושלא נאמרה הנבואות האלו על תנאי, הוא [כדי] שלא ייראו ויפחדו ויאמרו "אבדה תקותנו נגזרנו לנו" (ע"פ יחזקאל לז, יא). כי ראו כל הנביאים כי ימים רבים יֵשבו בני ישראל בגלות "אין מלך ואין שר" (הושע ג, ד). וכמה צרות ורעות יפגשום, וביותר תחת יד המלכות הרביעית החזקה המאריכה בממשלתה העצומה. ולכן הודיע השם ב"ה לנביאיו מראשית, קודם עמוד ארבע המלכיות בארץ, "שיעץ" השם בגזרה החלטית שבאחרית הימים יחדיו יסופו ובזה [ינחם] הלבבות הנשברים ולא יתייאשו מן הגאולה, ולא יבושו מפשעיהם וחטאתם שהם מרבים בימי גלותם לאמר "כי בחטאתם לא תתקיימנה הנבואות הטובות שנאמרו עליהם". אלא בין עושין תשובה בין אין עושין תשובה, על כל פנים תחול הגזרה העליונה להעביר הממשלות והממלכות של כל הגוים מן הארץ.
וכן אמר דניאל<sup class="footnote-marker">4</sup><i class="footnote">דניאל ט, כג</i> איש חמודות "ויקבלון מלכותא קדישי עליונין" (דניאל ז, יח). ועל כן אחר שהזכיר ענין המלך המשיח [בגאולה] האחרונה בפרשת "ויצא חוטר מגזע ישי" (ישעיה יא, א) ונצפה<sup class="footnote-marker">5</sup><i class="footnote">הצופה ראה את הנבואה</i> הנבואה, כי לימים רבים נאמרה הנבואה הזאת, ושקודם לה יעמדו עוד ארבע מלכיות בארץ שישתעבדו בישראל וְיָרֵעוּ אותם. הזכיר אחריה פרשת "משא בבל אשר חזה ישעיה בן אמוץ" (ישעיה יג, א), וכתב בה מפלת מלכות בבל העצומה שהיא תהיה הראשונה לארבע מלכיות. והודיע כי גזר השם ב"ה בעצתו העליונה שתאבד מלכותה, ואחר כן הזכיר נבואות רבות על שאר הגוים מואב ומצרים ודמשק ופלשתים שהן שכני ישראל הרעים, השוכנים סביבות כל ארץ ישראל, וגם הם הרעו עמהם תמיד. ואמר כי גם עליהם תעבור כוס הפורענות, ותחול עליהם הגזרה העליונה על כל פנים. ועל זה הזכיר "זאת העצה היעוצה על כל הארץ וידו הנטויה על כל הגוים" (יד, כו) וכמו שפירשנו. ובסוף כל הנבואות הזכיר מפלת מלכות אדום העצומה והחזקה כדברי רז"ל<sup class="footnote-marker">6</sup><i class="footnote">שמות רבה כא, א "רותה בשמים חרבי"</i> בפרשת "קָרבו גוים לשמוע" (ישעיה לד, א).<sup class="footnote-marker">7</sup><i class="footnote">"כי רותה בשמים חרבי, הנה על אדום תרד, ועל עם חרמי למשפט" (לד, ה)</i> והאריך<sup class="footnote-marker">8</sup><i class="footnote">בפרק ל"ד</i> בסיפור חורבנה ושממותה כמו שהאריך בנבואה הראשונה<sup class="footnote-marker">9</sup><i class="footnote">בפרק י"ד</i> בסיפור חורבן בבל ושממותה. כי אדום אחרונה לד' מלכיות, והיא החריבה את ארצנו בפעם השניה ושרפה היכלו והגליתנו מארצנו; והגזרה תחול עליה על כל פנים, כדרך "זאת העצה היעוצה על כל הארץ". ולא הוזכרו ענין חורבן פרס ומדי, וחורבן יון, שהן שתי המלכיות האמצעיות. לדעתי לא חפץ השם ב"ה שינבא עליהן ישעיה הנביא שהיה כמו מאתים שנה לפניהם בעולם. והטעם לפי שעל ידו נכתב הקמת מלכות פרס ומדי, ושהם יחריבו את מלכות בבל, ושיהיה כורש המלך הראשון שיתן רשיון לישראל לצאת מגלותם ולבנות העיר והקדש, ויספר בשבחו. והנבואות האלו אמצו את לבב כורש לשלח את ישראל ולהחזיק בידם, כמו שכתוב בספר עזרא. ואיך יתכן שהנביא הזה עצמו יסמוך לזה סיפור חרבנו ומפלתו ביד יון, וירך לבב כורש כשמעו את דברי האלות הכתובים עליו בספר? גם לא היה צריך בעת ההיא להודיע ענין אבדן מלכות פרס ויון, כי קודם להן קמה מלכות בבל, וכאשר נשברה בבל ועמדה מלכות פרס, הקים ה' את דניאל להודיע את עמו כי גם היא לא תעמוד, ושתקום אחריה מלכות יון, וגם היא לא תעמוד, ותקום אחריה המלכות הרביעית.
וכן לא צמח קרן ישועה וגאולת ישראל באבדן פרס ויון, כי כשהושפלה מלכות פרס, היו תחת יד יון. כשהושפלה מלכות יון, באו תחת עול המלכות הרביעית. ומטעם כל זה לא נבא ישעיה ובחר בו השם להגיד ישועת ישראל רק על מפלת המלכות הראשונה והאחרונה, כי [במפלת] בבל יצאו ישראל מגלותם ובנו העיר ירושלים. וכאשר תרד אדום ממעלתה יֵצאו ישראל מגלותם פעם שניה, ולא יוסיפו בני עַוְלָה עוד לענותו.<sup class="footnote-marker">10</sup><i class="footnote">מליצה ע"פ שמואל ב ז, י</i> ומעצמו שמענו שהמלכיות שיקומו בין הראשונה והאחרונה לא תעמודנה. והנה החל ישעיה לנבא על בבל והגוים ואדום אחר תבוסת סנחריב מלך אשור ומחנהו על הָרֵי ישראל. כי אשור היה חפץ להשמידנו ולהחריב ארצנו ולהגלות אותנו בין העמים ולא עלתה בידו. כי נלחם השם ב"ה עמו בזרועו החזקה ובידו הנטויה, וכאשר נפל שָׁדוּד, אז נבא שבעון יהודה יקומו עוד ד' מלכיות בארץ והם יעשו הרעות לישראל ויצליחו. אבל אחריתם תהיה לאבדון. ועל כן עשה ממפלת מלך אשור מופת<sup class="footnote-marker">11</sup><i class="footnote">סימן להוכחה</i> נאמן על מפלת שאר הממלכות כמבואר למעלה. ואולם אשור הגלה את ישראל את עשרת השבטים, כמו שכתוב בספר מלכים,<sup class="footnote-marker">12</sup><i class="footnote">מלכים-ב יז, ו</i> ועדיין לא שָׁבוּ מגלותם, ולא סבלו עול ד' מלכיות שקמו אחר מפלת אשור, ויהודה לבדו סבל עוּלָם. ועיקר נבואת ישעיה היה על יהודה וירושלים כמו שכתוב בראשית ספרו. ועל כן אחר שהשלים הנבואות שקרו בימיו מביאת סנחריב על יהודה וירושלים, החל להזכיר חדשות אשר תצמחנה בארץ אחרי הדור ההוא, והוא ענין ארבע מלכיות וְאָבְדוֹנָם ותשועת ישראל באחרית הימים. ואחר שספר מפלת המלכות האחרונה, נבא על תשועת ישראל וגאולתם גאולת עולם, כמו שכתוב בפרשת "ישושום מדבר וציה" (ישעיה לה, א). ואחר כן כתב ענין סנחריב ואיך נפל על הָרֵי ישראל בחֶרֶב לא איש, להודיע שכאשר נבא עליו כן היה, לא נפל דבר מכל דבריו אָרְצָה. ואחר כן החל לנבא על מעלת ישראל וגדולתם באחרית הימים, והטובות שתקראנה להם לעולם הבא. ונבא על זה נבואות רבות. תחלתן פרשת "נחמו נחמו עמי" (ישעיה מ, א) עד סוף הספר. ולא העלים השם ב"ה מלב נביאיו שיעץ בעצה גמורה שתאבדנה מלכות הגוים מן הארץ, למען<sup class="footnote-marker">13</sup><i class="footnote">כלומר היה ראוי להעלים הבטחה גמורה זו למען ישובו ישראל בתשובה מתוך פחדם</i> יפחדו ישראל ויתנו לב לשוב אל ה', כמו שהעלים עצתו בענין סנחריב כמו שביארנו למעלה. כי אין הענינים דומים. כי נבואותיו על סנחריב קרו בימיו, אבל מה שנבא על מפלת ד' מלכיות הוא לימים רבים ורחוקים. ולולי מה שיעץ השם ב"ה להאבידם מפנינו היינו נואשים מן הגאולה וכמו שאמרנו. וזה שאנו יודעים עצתו ית' אין זה ממה שיסיר לבנו מן ה', ושנהיה מתעברים ובוטחים בישועתו, כי לא הודיענו קץ הימין, ומי יודע עד מתי? ובכל יום ויום עומדים עלינו לכלותינו,<sup class="footnote-marker">14</sup><i class="footnote">ניב לשון מן הגדה של פסח, פסקא "והיא שעמדה"</i> ומי האיש הירא את ה' אי אפשר שלא ישפוך [בקשות] רחמים ותחנונים לפניו ית' שימהר לגאלנו ויחיש קץ ישועתנו, כדרך שדרשו קדמונינו ז"ל (סנהדרין צח ע"א) על פסוק "אני יי' בעתה אחישנה" (ישעיה ס, כב). הנה השמעתיך בקצרה ועל דרך כלל כונות הנבואות הנכתבות בספר ישעיה בן אמוץ. ואם תדרוש ותחקור בספרו תראה כי "מִפְתַּח שפתי מישרים" (משלי ח, ו), ויספיקו הרמזים הקצרים להעמידך על אמתת הענינים כולם.

Window 4

"כי יי' צבאות יעץ, ומי יפר? וידו הנטויה, ומי ישיבנה?" (ישעיה יד, כז). פירוש. עתה שהגדתי לכם כי העצה הזאת יעוצה על כל הארץ, תדעו ותאמינו כי אחרית כל הגוים וכל הממלכות אפס ותהו. כי ה' צבאות הוא היועץ והמסכים הסכמה הזאת לעשותה, ומי יעצור בעדו להפר עצתו? כי האדם היועץ ומסכים הסכמה החלטית, פעמים רבות תופר עצתו ולא תצא אל הפועל, כדרך "עוצו עצה ותופר" (ישעיה ח, י) ובארנוהו למעלה. והנה מכל מקום תתואר [מחשבת אדם] בתאר "עצה", כי הוא המסכים בהחלט והיה עושה כעצתו, לולי כי מנע ה' ממנו הכח להשלים עצתו, וכדרך הכלל שבארנו למעלה. ואין כן עצתו של השם ב"ה יתברך ויתרומם עלוי רב מזה, כי הוא אלהי הצבאות עליונים ותחתונים, כולם עבדים משרתים לפניו, והוא מחיה את כולם, ומי יפר עצתו? ולכן כשאמרתי "זאת העצה היעוצה", כבר התבשר כי כן יעשה ה' בארץ. ואם תאמרו שמא יתנחם מדרכי טובו? אם כן תהיה הנבואה על תנאי, והוא ב"ה אמר אלי כי יעץ והסכים על זה בעצה החלטית. ו"לא איש אל ויכזב ובן אדם ויתנחם" (במדבר כג, יט). והנה הפרת העצה תוכל להיות שלא יוכל בעל העצה לעשות כמעשהו. על דרך משל שיחלה או יקומו עליו אנשים המונעים ממנו המעשה. וכל זה לא יתכן בעצה העליונה וכמו שאמרנו. ולפעמים לא תופר אבל יעשה כעצתו, אך לא תצלח. על דרך משל שנועץ להלחם עם פלוני, ועשה כעצתו ואחרי כן התגבר עליו הנלחם ממנו, והסיר עֻלוֹ מעליו. וגם זה לא יתכן אצלו ית', כי אין מציל מידו. וּכְשַׁחַק מאזנים נחשבים גבורות כל הגוים נגדו. ועל זה אמר "וידו הנטויה, ומי ישיבנה?". כלומר ידעתם כי לו ב"ה היד הנטויה והחזקה לעשות כאשר חפץ בשמים ובארץ, ומי ישיבנה מעליו? היוצא מזה, כי מה שהבטחתי אתכם היא הבטחה גמורה שלא נשאר אחריה ספק וטענה, כי הוא ב"ה יעץ, ודאי כי כן יעשה, כי לא יתנחם ואין מי יפר העצה. ויעשה כעצתו כי יאבדו הגוים והממלכות כולם, כי לו ב"ה היד הנטויה ומי ישיבנה? והבן.

Window 5

"לכן שמעו עצת יי' אשר יעץ על אדום, ומחשבותיו אשר חשב אל יושבי תימן, אם לא יסחבום צעירי הצאן, אם לא יַשִׁים עליהם נְוֵהֶם" (ירמיה מט, כ). פירוש. הנביא מבטיח לישראל כי הסכים השם ב"ה בעצתו העליונה להשמיד מלכות אדום, והיא המלכות הרביעית ושלא נאמרה הנבואה על תנאי. ובאותה הפרשה אמר "כי בי נשבעתי נאם יי' כי לְשַׁמָּה לחרפה לחרב ולקללה תהיה בָצְרָה, וכל עריה תהיינה לחרבות עולם" (ירמיה מט, יג). והשבועה היא הבטחה אשר לא תבטל, ובארנוהו למעלה (חדר ה חלון ו). והנה דברי הנבואה הזאת דומים לדברי ישעיה (יד, כו) שאמר "זאת העצה היעוצה על כל הארץ" . וכתב חורבן אדום וכל מכותיה בספרו. ואמר "ונהפכו נחליה לזפת וגו' לזפת בוערה. לילה ויומם לא תכבה, לעולם יעלה עשנה, מדור לדור תחרב לנצח נצחים אין עובר בה" (ישעיה לד, ט-י) וכדומה לזה המפורש בספרו. והכונה כמו שבארנו למעלה.
ומה שחפצתי להודיע הוא המקרא הנאמר לפניו שמליצתו קשה מאד. אמר "הנה כאריה יעלה בגאון הירדן אל נוה איתן, כי ארגיעה אריצנו מעליה, ומי בחור אליה אפקוד, כי מי כמוני ומי יועידני, ומי זה רועה אשר יעמוד לפני" (ירמיה מט, יט). פירש רש"י ז"ל כמו אריה העולה מן הירדן שהוא מקום אריות, כן יעלה האויב<sup class="footnote-marker">1</sup><i class="footnote">הוא אדום</i> אל נוה איתן. וכי ארגיעה, שאקרב את הרגע. אריצנו מעליה. פתאום ובהצלחה יחריבנה, וישוב לו ברגע קטן אל מקומו. ואני אומר אריצנו מעליה, ממעל לה שיהא מתגבר עליה ועליון לה, וכן 'מעל לרקיע' (בראשית א, ז), 'ממעל לו' (ישעיה ו, ב), 'מעל לְמַדָיו'" (שמואל א יז, לט), ע"כ.<sup class="footnote-marker">2</sup><i class="footnote">עד כאן לשון רש"י</i> ודבריו נכונים בפשט הכתוב. ודברי רד"ק ז"ל שאמר "כי ארגיעה אריצנו מעליה, כאשר אשקיט וארגיע לישראל, אריץ אותו מעל ארץ אדום שהוא שם בגלות" ע"כ. ולדעתי מלת "ארגיעה" כמו "עורי רָגַע וַיִמָאֵס" (איוב ז, ה). וענינן הבלבול והכריתה והטרוף, וגם רד"ק ז"ל הזכיר הפירוש הזה.<sup class="footnote-marker">3</sup><i class="footnote">על איוב ז, ה ("עור בשרי נתבקע ונמס")</i>
ובכונת הכתוב אודיעך חדשות בפרשת יואב.<sup class="footnote-marker">4</sup><i class="footnote">מלכים-א יא, טו</i> הכתוב "לכן שמעו עצת יי'" (ירמיה מט, כ), כי הוא הנותן טעם ומפרש דברי הכתוב שלפניו. דע כי הנביאים אמרו שתחרב ארץ אדום ויושביה בחרב שונאיהם. וכמה פסוקים נכתבו על זה בכל נבואותיהם. כי בפרשה זו נאמר "שמועה שמעתי מאת יי' וציר בגוים שלוח. התקבצו ובאו עליה וקֻמו למלחמה" (ירמיה מט, יד). בישעיה כתיב "כי רִוְּתָה בשמים חרבי, הנה על אדום תרד וגו' חרב ליי' מלאה דם הודשנה מחלב וגו' כי זבח ליי' בבצרה וטבח גדול בארץ אדום" (ישעיה לד, ה-ו). וכן בספר יחזקאל בנבואה על הר שעיר אמר "לכן חי אני נאם אדני אלהים כי לדם אעשך ודם ירדפך" (יחזקאל לה, ו). ובספר עובדיה מפורש יותר, אמר גם הוא "וציר בגוים שֻׁלָח קומו ונקומה עליה למלחמה וכו'. וחתו גבוריך תימן" (עובדיה א פסוקים א, ט), וכמו שבארנו בבית השני (חדר יב, חלון ג). ונאמר עוד "ונתתי נקמתי באדום ביד עמי ישראל" (יחזקאל כה, יד), כל אלו הכתובים וכיוצא בהם מורים שתהיה חורבן אדום בחרב שונאיהם ובית ישראל.
וענין שני הודיעו הנביאים כולם, והוא סותר להודעה הראשונה כי אמרו שתהיה חורבן אדום ביד ה' ובדרכי נפלאותיו ברעם וברעש ואש וברד וכיוצא. כי בפרשה זו כתוב "והיתה אדום לְשַׁמָּה, כל עובר עליה יִשּׁוֹם וישרוק על כל מכותיה. כמהפכת סדום ועמורה ושכניה אמר יי', לא ישב שם איש ולא יגור שם בן אדם" (ירמיה מט, יז-יח). ובספר ישעיה מפורש הענין "ונהפכו נחליה לזפת, ועפרה לגפרית וגו' וירשוה קאת וקפוד" (ישעיה לד, ט-יא) ויתר הדברים הכתובים בפרשה ההיא. וכל דבריהם אמת ודבר ה' יקום לעולם. כי ראשית חורבן אדום תהיה במלחמה, ויפול לפני שונאיו מן העמים לבושת ולכלמה, ומלאו תבל חללים. גם ינקמו מהם ישראל, ויעלו מן הארץ ויקחו את ארצם מידם, וישבו בה זמן מה. ואחר כן יפקוד ה' על ארצם בכל חטאותיה ויביא עליה את כל הקללה הכתובה על ידי נביאיו לשום הארץ הזאת לְשַׁמָּה ולשממות עולם, כמו שעשה לסדום ולעמורה. למען תהיה הארץ הזאת לאות ולמופת כל ימי עולם לכל [דורות] הבאים לקחת מוסר השכל ולזכור הארץ ההיא לקללה ולחרפה. כי יראו בעיניהם ארצה בוערת תמיד ועשנה יעלה לעולם, כמו שנאמר "לילה ויומם לא תכבה, לעולם יעלה עשנה, מדור לדור תחרב לנצח נצחים אין עובר בה" (ישעיה לד, י). וְיִוָסְרוּ כל העמים ויורו שכם אחד לקבל עליהם עול מלכותו לעולם עולמים. ולכן הזכירו הנביאים כל פעם תחלה ענין המלחמה והחרב והדם. ואח"כ המהפכה והרעש והאש והשממון. והנה כבוא עונש הארץ ישלח השם ב"ה את העם היושבים עליה שלא יספו בחטאת הארץ ההיא. כמו שעשה בימי קדם בהפוך את סדום ועמורה ששלח את לוט מן הארץ ההיא טרם בערה בה אש ה', וכן יקרה לעתיד בארץ אדום. ועל זה אמר הנביא לבאר שתי הנבואות מן המלחמה [והעונש] הנראים כסותרים זה את זה. ואמר "הנה כאריה יעלה מגאון הירדן אל נוה איתן". כלומר תחלה יעלה האויב עליהם ויתגבר מאד, כמו העולה מגאון הירדן, מְעוֹן האריות. ויבוא אל נוה איתן וחזק להרסו ולהחריבו, כי האריה גבור שבחיות ונאמר עליו "ולא ישוב מפני כל" (משלי ל, ל), כן יבוא על אבוד אויב חזק ויעלה על נְוֵהֶם, ואם<sup class="footnote-marker">5</sup><i class="footnote">למרות</i> איתן מושבו ובסלע קנו, וכמו שאמר עליו "שוכנִי בְּחַגְוֵי הסלע תּוֹפְשִׂי מרום גבעה" (ירמיה מט, טז). ומשם יורידהו וישחיתהו כי לא יעמוד לפניו, כמבואר בנבואת עובדיה. ואחר כן אמר "כי ארגיעה אריצנו מעליה" (מט, יט), כלומר וכשיבוא הזמן הנזכר שארגיעה אנכי את אדום, לשים אותה שמה ושוממה בכל נפלאותי אשר אעשה בארצו, אז אריץ מנחיל<sup class="footnote-marker">6</sup><i class="footnote">כלומר עַם ישראל שנחלו את ארץ אדום, כאמור לעיל</i> ארצה מעליה, כי אצוה לעם היושבים בה שנחלו את ארצם שימהרו וירוצו מעליה לבל יספו בכל מכותיה, כמו "ויריצוהו מן הבור" (בראשית מא, יד). וכאשר יסורו היושבים בה מעליה, הנני מפקד בכלי מלחמתי אש וברד ורעם ורעש את הארץ ההיא ולשום אותה שממות עולם. ואפקוד עליה החיות הטורפות תנים ובנות יענה<sup class="footnote-marker">7</sup><i class="footnote">ישעיה מג, כ</i> קאת וקפוד יַנשוף ועורב<sup class="footnote-marker">8</sup><i class="footnote">ישעיה לג, יא</i> ציים ואיים ושעירים ולילית<sup class="footnote-marker">9</sup><i class="footnote">ישעיה לג, יד</i> עם שאר בעלי-החיים הכתובים בנבואת ישעיה ע"ה שישכנו בארץ ההיא עד עולם כמו שאמר "כי פי הוא צוה ורוחו הוא קבצן, והוא הפיל להן גורל, וידו חלקתה להם בקו, עד עולם יירשוה לדור ודור ישבו בה" (ישעיה לד, טז-יז). ועל זה אמר "ומי בחור אליה אפקד" (ירמיה מט, יט), כלומר אשר בחרתים לירש הארץ ההיא [וישבו] עליה אחרי הָרְגִיעָה שארגיעם. ואלה הבחורים נודעו כבר מחזון ישעיהו ע"ה. ועל כל אלה אמר "כי מי כמוני" (שם). וזאת המליצה על הנפלאות שיעשה השם ב"ה בארץ אדום; המהפכה והשממון, שהן אות ומופת שהוא ב"ה אדון-עולם רב ושליט להפוך טבעֵי היצורים כרצונו.
וכן כתוב בתורה אצל מכת הברד שהיה הפלא ופלא "ואש מתלקחת בתוך הברד" (שמות ט, כד), שאמר "בעבור תדע כי אין כמוני בכל הארץ" (שמות ט, יד), ונכבדות דברתי על זה בספר "רוח חן"<sup class="footnote-marker">10</sup><i class="footnote">חכמת שלמה, פרשה טז מקראות טז-כב, בנדפס עמ' 298-307</i>. ואמר "ומי יועידני" (ירמיה מט, יט) וזאת המליצה<sup class="footnote-marker">11</sup><i class="footnote">מלשון עידן ועת</i> על הגזרות הגזורות שתבא כל אחד במועד הקצוב בארחות חכמתו העליונה. כאומר אם תראו אנשי אדום הולכים ומצליחים דורות רבים, גם זה גזרתי אני כי עת לכל חפץ בחכמה, וכמו שכתוב בשירת האזינו "הלא הוא כמוס עמדי חתום באוצרותי, לי נקם ושלם לעת תמוט רגלם, כי קרוב יום אידם וחש עתידות למו" (דברים לב, לה). ואני קצבתי מועד שבו יפלו אדום בחרב מלחמה, וגם קצבתי מועד אחר שבו תהיה ארצם מהפכה שַׁמָּה ושוממה. ואמר "ומי זה רועה אשר יעמוד לפני" (ירמיה מט, יט), וזאת המליצה על מפלת אדום בחרב שונאיהם, כי כן יעצתי אני. ומי זה אשר "יעמוד [לפנַי"] להפר עצתי, כי לא תועיל להם חכמתם ותבונתם וגבורתם, כמבואר בספר עובדיה ופירשנוהו בבית הראשון. ועתה בא להודיע כי שני הדברים, המלחמה והמהפכה, הם בגזרה ובשבועה, לא נאמרו על תנאי אבל יתקיימו במועדם. ועל זה אמר "לכן שמעו עצת יי' אשר יעץ על אדום" (מט, כ), כלומר אחר שהגדתי ברמז משל מן האריה הרומז על המלחמה, וכן "ומי בחור אליה אפקוד" הרומז על השממון ושתהיה מָדוֹר לחיות הטורפות, הנני מודיעם בביאור שכן יעץ ה' על שתיהם. על הראשונה, "אם לא יסחבום צעירי הצאן" (מט, כ), כלומר כל כך יהיה אדום חלוש ושבור ובלי כח מרוב חלליו ומורך לבו, שיסחבום גם צעירי הצאן. ואם עד הזמן ההוא היו גבורים כאריות ונמרים וכל החיות לא עמדו לפניהם, עתה יסחבום גם צעירי הצאן, וצאן הם בעלי-חיים החלושים מאד, וצעיריהם יסחבום ויקחו פגריהם. ועל השניה, "אם לא יַשִּׁים עליהם נְוֵהֶם" (מט, כ). ומלת "יַשִּׁים" לשון יחיד ושָׁב על השם ב"ה. ופירוש "יַשִּׁים" יעשה שממה. ומלת "נְוֵהֶם" הם בתיהם וארמנותם וארצם, כמו "נוה איתן" מט, יט), כלומר אחר כן יעשה השם ב"ה נְוֵהֶם שממה מאין יושב. הָבֵן הפירוש הזה כי מלבד שהוא מפרש לשון "עצה" הנזכר בכתוב הזה, גם הוא מפתח להבין דברי הנבואות הסתומות הנכתבות על ענין אדום, ומה שנכתב עוד, ומחשבותיו אשר חשב על יושבי תימן, אבאר אותו בבית זה בעז"ה.

Window 6

"לכן שמעו עצת יי' אשר יעץ אל בבל ומחשבותיו אשר חשב אל ארץ כשדים, אם לא יסחבום צעירי הצאן אם לא ישים עליהם נוה" (ירמיה נ, מה). פירוש הפסוק הזה דומה ממש לפירוש הפסוק שכתבנו בחלון הקודם. הודיע שגם פורענות בבל נגזרה בגזרה החלטית ובעצה עליונה, ולא נאמרה על תנאי. למען הַבטיח את ישראל שיצאו מגלותם ומתחת יד בבל הגדולה והמרשעת. וכמו שנבא ישעיה ע"ה "וכאשר יעצתי היא תקום" (ישעיה יד, כד), ופרשנוהו למעלה. ומזה שכתבנו בפירוש אותה העצה היעוצה תבין הטעם למה הודיעו הנביאים על שתי האומות האלה עצת ה'. ותמצא כי דברי הנביאים פֶּה אחד, כולם מרועה אחד. והנה חורבן בבל דומה לחורבן אדום, כי גם על בבל נגזרו שתי הגזרות. האחד, שיפלו גבוריהם בחרב שונאיהם, ותחת שהיו גבורים ומושלים על כל העמים ונמשלים לאריות ולכפירים, בבוא קץ אידם יהיו רכי הלב ולא יעמדו לפני החלשים שבבני אדם, כמו שכתוב בנבואת דניאל "ולבב אֱנָשׁ יהיב לַה" (ז, ד). ובדברי ירמיה נאמר "והיו לנשים" (נ, לז). וכן מפורש בנבואת ישעיה בן אמוץ.<sup class="footnote-marker">1</sup><i class="footnote">ישעיה כז, יא</i> והגזרה השניה, שיעשה השם ב"ה ארצם שממה ומהפכה, כמו שנאמר "והיתה בבל צבי ממלכות תפארת גאון כשדים, כמהפכת אלהים את סדום ואת עמורה. לא תשב לנצח וגו' ורבצו שם ציים" (ישעיה יג, יט-כא). "ושמתיה למורש קיפוד ואגמי מים, וטאטאתיה במטאטא השמד" (ישעיה יד, כג). והמלחמה תהיה בראשונה. ואחר שתהיה נכבשת מאויביה תֵּהָפֵךְ ביד ה' וירוצו יושביה מעליה שלא יספו בחטאתיה. ועל זה נבא ירמיה ואמר "צאו מתוכה עַמי,<sup class="footnote-marker">2</sup><i class="footnote">שהיהודים שבבבל ימלטו ממנה בטרם בוא הפורענות</i> ומלטו איש את נפשו מחרון אף ה'. ופן ירך לבבכם ותיראו בשמועה הנשמעת בארץ, ובא בשנה השמועה, ואחריו בשנה השמועה וחמס בארץ, ומושל על מושל" (ירמיה נא, מה-מו). והשמועה הראשונה היא חורבן מלכות בבל בחרב מלחמת כורש. ונתקיימה עליה כל הנבואות, כי עשה בה חורבן מופלג שרים וזקנים נער וטף ונשים, ולא עמד איש בפניו וְהַרָגָם באכזריות רבה. והשמועה בשנה השניה היא חורבן הארץ ושממותה ביום חרון אף ה', ונתקיימו אז כל הנבואות שנהפכה עיר בבל כמהפכת סדום ועמורה עם שאר הקללות. וישראל מלטו את נפשם ורצו מעליה וכן שנינו ב"סדר עולם" (פרק כח)<sup class="footnote-marker">3</sup><i class="footnote">עיין במהד' הרב דב רטנר, הערה ל"ח, הביא בזה גירסאות שונות, וכדברי רבינו</i> בשנה ראשונה כבש אותה כורש. והרג כל גבוריה וּמָלַך עליהם, ובשנה השניה כמהפכת סדום ועמורה [נהפכה].ָ
וכן אמר רש"י ז"ל "ובא בשנה השמועה. שחרבה בבל מאליה מן השמים שנאמר 'והיתה בבל וגו' כמהפכת אלהים את סדום ואת עמורה'" ע"כ. ולפי שנדמה ענין בבל לאדום בכל צד, שבשתיהן נזכרו מלכות שנהפכה, והקדים הנביא הפסוק עצמו שאמר על אדום "הנה כאריה יעלה מגאון הירדן אל נוה איתן כי ארגיעה אריצנו מעליה, ומי בחור אליה אפקד, כי מי כמוני ומי יועידני, ומי זה רועה אשר יעמוד לפני" (ירמיה מט, יט; וכן נ, מד). ואינני רואה צורך לפרש המליצה פעם שניה, כי היא התפרש ממה שדברנו למעלה. ואין הבדל בין שני הכתובים רק מלת "אריצם" שהוא לשון רבים, ואצל אדום נכתב "אריצנו" לשון יחיד. והטעם אצלי, כי על אדום נאמר "ולא יהיה שריד לבית עשו" (עובדיה א, יח), וטרם ההרגעה<sup class="footnote-marker">4</sup><i class="footnote">פירושו שיהיו נמאסים, כדלעיל</i> והמהפכה לא יִוָתֵר מהם עד אחד. ובעת ההרגעה ירוץ ממנה העם היושב בה שכבשו ארץ אדום. והוא האריה הנזכר בתחלת הכתוב שיעלה עליה. ועל זה אמר "אריצנו" בלשון יחיד כי הכנוי שָׁב על אריה הנזכר. ואין כן בחורבן בבל כי נשארו כשדים הרבה פליטים מן החרב שמָלך עליהם דריוש, כי לא גזר השם שלא ישאיר להם שריד. וכשיבוא עת ההרגעה ירוצו מעליה הפרסים ורבים מהכשדים גם זרע ישראל שהם עדיין בעת ההוא בבבל תחת יד מלך פרס מדי. ולפי שאין מלת "אריצם" שבפסוק שב על האריה הנזכר בתחלתו אבל שב על היושבים בארץ בעת ההיא אמר "אריצם" לשון רבים, כי רבים ששמעו הגזרה מפי הנביאים ירוצו מבבל למלט את נפשם מחרון אף ה'. וההבדל השני הוא מלת "נָוֶה" שהוא בכתוב זה (נא, מה) בלשון יחיד, ואצל אדום "נְוֵהֶם" (מט, כ). ואולי רומז על היכל מלך בבל היקר והמפואר שהתגאה עליו נבוכדנצר, כמו שכתוב בספר דניאל (ד, כו), ורמזו עליו קדמונינו ז"ל באמרם אסור לעמוד בהיכל של אותו הרשע. ואחר שהזכיר הכתוב שתי הגזרות, חזר ופירש "לכן שמעו עצת יי'" וגו', כמו שפרש בנבואת אדום. וטעם אחד בשתיהם ואין צורך לפרשו פעם שנית, והבן.

Window 7

"מי יעץ זאת על צור המעטירה, אשר סוחריה שרים, כִּנְעָנַיהָ נכבדי ארץ. יי' צבאות יְעָצָהּ לחלל גאון כל צבי, להקל כל נכבדי ארץ" (ישעיה כג, ח). אמר מי הסכים כן על צור המעטירה, לחלל יפיה ועשרה וכבודה. הלא היא היתה רוכלת כל העמים כמבואר בספר יחזקאל (כז, ג), ואליה הלכו האניות מכל הגוים מלאות מכל מיני סחורות המצויות בכל המדינות, ומכרו סחורותיהם בעיר צור, כי שם היו הסוחרים הגדולים עשירים ונכבדים ושמם הולך בכל הארץ. והיו ממדינות האחרות שולחים אניותיהם לצור לקנות שם הסחורות הרבות המובאות אליה מכל הארץ, ולהביא שם סחורה מארצם למוכרם לסוחרי צור. ואלה הסחורות היו נמכרות לאנשי מדינות אחרות, והיו כל המדינות צריכות אליה לענין הקנייה ולענין המכירה. ועל זה אמר "אשר סוחריה שרים, כנעניה נכבדי ארץ". ואם היתה מהוללה ונכבדה בעיני כל הגוים, יתמה מי מכולם יעץ עליה להשחיתה? ואמר "יי' צבאות יעץ" העצה הזאת, מטעם הכמוס עמו חתום באוצרותיו. והוא "לחלל גאון כל צבי", כלומר כן גזר בחכמתו לחלל גאון הארץ ההיא בעבור חטאותיה. וארץ ישראל קרויה "ארץ צבי", כמו "ובא בארץ הצבי" (דניאל יא, מא), "צבי היא לכל הארצות" (יחזקאל כ, ו) ודומיהם. וכן כתב בתורתו שנאמר "ושברתי את גאון עוזכם" (ויקרא כו, יט), "והשמותי אני את הארץ" (ויקרא כו, לב). וצור וצידון וכל גלילות פלשת הם בכלל ארץ ישראל מארץ כנען. ואעפ"י שיוצאי מצרים לא כבשום, הם עתידים להכבש בימי המשיח. גם נצטוו אז להורישם, כמו שכתוב בספר יהושע "מן השיחור אשר על פני מצרים ועד גבול עקרון צפונה, לכנעני תֵּחָשֵׁב, חמשת סרני פלשתים העזתי וגו' כל ארץ הכנעני מערה אשר לצידונים עד אפקה" (יהושע יג, ג-ד). וצידון היה מבני כנען שנאמר "את צידון בכורו" (דהי"א א, יג). וכן צור מגלילות פלשתים. וכן אמר לעתיד "וגם חמת תגבל בה, צור וצידון כי חכמה מאד" (זכריה ט, ב). כלומר שינחלום ישראל ותהיינה בתוך גבול הארץ הקדושה. ולפי שהיא בתוך נחלת צבי והוא ב"ה גזר כשיחטאו ישראל שיחלל נחלתם, על כן נגזרה גם על צור שתספה עתה בכל חטאותיה. ומטעם זה נכתבה הנבואה על צור אחרי זכרון חורבן ירושלים ויהודה. כי בפרשה שלפניה נבא על החורבן והיא פרשת "משא גיא חזיון" (ישעיה כ ב, א) [הסמיך] הנבואה על צור שגם היא תחרב חורבן החלטי. כי אם תשאר בגדולתה אחרי חורבן ארץ יהודה, תהיה מקצת ארץ כנען חרבה, ומקצתה בישובה, וזה נגד העצה העליונה שיעץ לחלל גאון כל צבי. ומטעם זה צידון תחרב, ולפי שהיא יושבת בארץ כנען, וכמו שאמר "יי' צוה אל כנען לשמיד מעוזניה" (כג, יא). פירוש. ה' צוה להשמיד את כל ארץ כנען, ולכן [נכללו] גם צור וצידון שהם מארץ כנען. ועל כן סמך ואמר "לא תוסיפי עוד לעלוז, המעושקה בתולת בת צידון כתים קומי עֲבוֹרִי גם שם לא ינוח לך" (כג, יב). פירוש מימים רבים שִׁחֲתְּ מַעֲשַׂיִךְ והארכתי לך. אבל עתה שחרבה יהודה וירושלים לא תוסיפי לעלוז בגבולך. וכן העיר "המעושקה בתולת בת צידון כתים קומי עבורי" (כג, יב) כי תצאי בגלות.
וראיתי בפירוש רש"י ז"ל שפירש ה' צוה אל כנען לשמיד מעוזניה "צור וצידון מִשֶׁל כנען כמו שנאמר 'את צידון בכורו'" ע"כ. ודבר ה' אמת בפיו. לא כדברי רד"ק ז"ל שפירש "לא יהיה זה פלא בעיניכם אם ה' צוה להחריב צור, כי כן צוה ונטה ידו על הים בטביעת פרעה ומצרים וכו' והוא שציוה להשמיד כל המעוזים ההם. וישראל במצותו וברצונו כבשו הכל, לא היתה קריה אשר שגבה מהם" ע"כ. ואיני רואה טעם להזכיר זה, וגם מי לא ידע כי הוא ב"ה לא יפלא ממנו דבר? והנה חורבן ירושלים קודם לחורבן צור, ועליה נאמר "לא האמינו כל מלכי ארץ וכל יושבי תבל כי יבוא צר ואויב בשערי ירושלים" (איכה ד, יב). ואם עיר ה' נחרבה, כל שכן שיאמינו כי תוכל צור ליהפך לאיים. ומה צורך להזכיר קדמוניות מכבישת ארץ כנען? וכבר אמרנו שכל "עצה" במשפט החכמה והתבונה, ועל כן לפי שרצה להוכיח טעם הגזרה, ושהוסכמה בתבונת השם ב"ה בארחות חכמתו כמו שכתוב בתורה, על כן תאר ההסכמה בתאר "עצה". כי הודיע ה' לנביאו שנגזרה הגזרה בהחלט, ושאיננה על תנאי. וכמו שקרה כי נחרבה צור גם צידון ביד נבוכדנצר, והוא שטף אותה והיתה לשריפת אש, כמפורש בספר יחזקאל<sup class="footnote-marker">1</sup><i class="footnote">פרק כח, פסוקים טז, יח</i> ולטעם זה הודיעו שכן יעץ, למען ידעו כי דבר אלהינו יקום לעולם. [וקיום] העצה הכתובה בתורה שכשיחטאו ישראל תהיה הארץ כולה לשממה בעבור חטאותיה ושממו עליה יושביה, וכמו שבארנו.

Window 8

"אומר עצתי תקום וכל חפצי אעשה" (ישעיה מו, י). פירוש. הכתוב הזה נכתב בנבואת ישעיה על בבל, ונבא כשתאבד מלכות בבל שיֵצאו ישראל מתחת ידם, ואמר "מגיד מראשית אחרית" (שם). ומקדים "אשר לא נעשו", כלומר אני ה' מגיד מראשית-דבר אחריתו מה יהיה. וכן אני מודיע מקדם מה נעשה בכל דור ודור, כי אני הוא היועץ והמסכים על כל הדברים, ואני מצוה שהענינים שהסכמתי עליהן יקומו. לא כדרך בני אדם שמסכימים, ואחרים יפרו עצתם; אבל עצתי תקום לעולם. גם בן אדם אם יעשה כעצתו, פעמים רבות לא ישיג חפצו ולא יצלח במעשהו על פי עצתו. ואני ה' "כל חפצי אעשה", כלומר כשאעשה כעצתי אשלים חפצי כאשר חפצתי. ולכן הגדתי עצתי על בבל מראשית, כי מי יתיצב כנגדה להנצל מגזרתו? וכבר בארנו זה למעלה.
"קורא ממזרח עיט, מארץ מרחק איש עצתי" (ישעיה מו, יא). פירוש. כמו שאני קורא ממזרח עיט והוא עוף השוכן במדבר, ודרכו לבוא על הפגרים והנבלות, שכתוב במראה בין הבתרים "וירד העיט על הפגרים" (בראשית טו, יא), והוא בא בקלות-רב ממזרח אל מקומות רחוקים, כן אני קורא מארץ מרחק איש שיעצתי והסכמתי עליו שיעשה רצוני בבבל. ורומז על כורש שיבוא קל חיש מארץ רחוק על בבל, והמשילוֹ לעיט הבא על הפגרים. והנה יושבי בבל תהיה נבלתם סרוחה, וחשובים לפניו ית' כפגרים מתים, ולכן היורד עליהם לכלותם נמשל לעיט. והוא המשל עצמו המפורש בתורה אצל ברית בין הבתרים שהמשיל המלכיות לפגרים, וישראל מתקיימים לעולם המשילם לתור וגוזל. ואמר "ואת הצפור לא בתר" (טו, י). וכן אומר רש"י ז"ל "רמז שיהיו ישראל קיימים לעולם".

Window 9

"האומרים ימהר יחישה מעשהו למען נראה, ותקרב ותבואה עצת קדוש ישראל ונדעה" (ישעיה ה, יט). פירוש. הנביא מוכיח אנשי העון ועקשי הלב, שהיו טוענים על דברי הנביאים המיעדים הפורענות בעבור חטאותיהם. וכשרואים רשעים מצליחים ואין הפורענות באה, חשבו מחשבות עון בלבם כדרך שאמר קהלת (ח, יא) "אשר אין נעשה פתגם מעשה הרעה מהרה, על כן מלא לב בני האדם בהם לעשות רע". כלומר לפי שגזרת הפורענות ותשלום על המעשים הרעים אינם באים מיד כשנעשה הרעה, לכן לב בני האדם בהם לעשות רע. לכן לב בני האדם מלא טענות שוא ומדוחים להסכים לעשות כחפץ היצר הרע הנטוע בה. כי מלת "לב" בלשוננו הקדוש על השכל והבינה בנפש כמבואר בבית הראשון (חדר ה חלון א), והוא כנוי לשכל ולבינה כשהולכים במעקשים כמו שבארנו פעמים רבות. ועל הכַּת הזאת דִבֶּר הנביא פה. ולכן החל "הוי מושכי העון בחבלי השוא, וכעבות העגלה חטאה" (ישעיה ה, יח). ומלת "עון" על הֵעָוּת השכל והבינה בטענותיהם, והוא בהפך מן "ישר". וגם זה בארנוהו. ומלת "חטא" על דרכי הציורים הנטועים בטבע הנפש, שיש בכל אחד מהן דבר והיפך-הדבר. והעושה הרעה דומה לחוטא מן הדרך הטוב. ומלת "שוא" על ההעדר והאפס שאיננו במציאות. וזה על מחשבת השכל והבינה כי הם חושבים ומציירים דברים שאין במציאות, כמו שבארנו בבית הראשון (חדר ז חלון ד). שאין בדרכי הבינה דבר והיפך-הדבר במציאות, אלא האחד אמת והשני שוא. כאילו תאמר שהם חושבים שאין השם ב"ה משגיח באדם או עזב את הארץ וכיוצא בזה, ועל ידי המחשבות האלו יסכים הלב לעשות רע תמיד. ואין כן החוטא. וכמו שבארנו למעלה בפירוש "אשר לא הלך בעצת רשעים ובדרך חטאים לא עמד" (חדר ב חלון יח). והנה הם מוסיפים כל עת חטא על חטא. ולכן אמר "הוי מושכי העון בחבלי השוא" (ישעיה ה, יח). כי הם מושכים בשכלם עונות בחבלים של שוא ותהו, מחשבות שאינן במציאות. וע"י כן "וכעבות העגלה חטאה", כי חוטאים חטא על חטא. ומפרש דבריו שהם אומרים "ימהר יחיש השם מעשהו שמודיע ע"י נביאיו למען נראה שכן הוא, כי על ידי שהוא מאריך ואינו עושה מהרה לִבֵּנוּ מלא לעשות רע". ועל כל פנים תקרב ותבוא "עצת קדוש ישראל" (ה, יט), כלומר הפורעניות והמעשים שהסכים עליו לעשותן. כי אחר שאינן על תנאי, ולפי דברי הנביאים יתקיימו בהחלט, מדוע אֶחֱרוּ לבוא? ואם תבאנה אז נדעה כי אמת בפי הנביאים. אבל עתה לא נוכל להבין ולהאמין כי יעץ כן עלינו. ולפני זה הוכיח כת משוקעי התאוה מושחתי הדעת בסכלות ובהוללות. ואחר זה הוכיח כת ה"חכמים-בעיניהם ונבונים נגד פניהם". וביניהם מוכיח לכַּת המסופקים אנשי העון. ותבין כי כל כתה רעה מחברתה. ולא אאריך יותר בזה, כי לא היתה הכונה רק לבאר מלת "עצה" הנזכר בכתוב שהיא על ההסכמה ההחלטית שהודיע השם ב"ה לנביאיו שהסכים על הפורעניות.
"רבות מחשבות בלב איש ועצת יי' היא תקום" (משלי יט, כא). פירוש. אין תועלת לבני אדם בדרכיהם בהיותם נלוזים מדרך החכמה, כי מאז הסכים השם ב"ה בעצה העליונה מעשה השכר להולכים בתמים, ופירעון העונש לרשעים; ואם ה' יעץ מי יפר. והנה האדם ההולך בדרכי יצרו וכל צורה יוליד בו מחשבה חזקה לעשות מעשה להיות לו להועיל לפי מחשבתו, על דרך משל שיחשוב לעשות כך או כך ואומר שעל ידי כן יעשיר. יצלח ויעלה לגדולה וכיוצא בזה והוא טועה, כי בהיותו נוהג בסכלות לא תצלח מעשהו. כי עצת ה' וכאשר הסכים השם ב"ה כן יהיה, טוב לטובים ורע לרעים. ולכן ראוי לך לקבל מצותיו וללכת בחכמה למען ייטב לך והארכת ימים. ועל כן בפסוק שלפניו כתוב "שמע עצה וקבל מוסר, למען תחכם באחריתך" (יט, כ). כלומר אין לך לבקש רק הַהֶרְגֵל בדרכי החכמה, ואם תחכם אז ינוחו ברכות עליך, כאשר יעץ ה' על חסידיו. ואם לא תעשה כן לא תצליח, כי על כל פנים "עצת יי' היא תקום". ועוד יתבאר בעז"ה בבית זה.
"עצת יי' לעולם תעמוד, מחשבות לבו לדור ודור" (תהלים לג, יא). פירוש. מה שמסכים עליו השם ב"ה לעשות, והן כלל גזרותיו לטוב ולרע, כל אחת מהן לעולם תעמוד כדרך "כי יי' צבאות יעץ, ומי יפר?" (ישעיה יד, כז). ובארנוהו למעלה (חלון ד). אבל מה שמסכימים עליו הגוים ברשעתם לא תעמוד. כדרך "עוצו עצה ותופר" (ישעיה ח, י) ובארנוהו למעלה (חדר ב חלון ט). ומה שאמר לפניו "יי' הפיר עצת גוים הניא מחשבות עמים" (תהלים לג, י) מבואר למעלה (חדר ג חלון ג).
"והמה לא ידעו מחשבות יי' ולא הבינו עצתו, כי קבצם כעמיר גורנה" (מיכה ד, יב). פירוש. העמים שיבואו אז למלחמה לא הבינו מה שהסכים השם ב"ה עליו בעצתו העליונה, כי כן הסכים<sup class="footnote-marker">1</sup><i class="footnote">הקב"ה</i> שיבואו כולם למלחמה, והוא עצמו טעם חכמת העצה. ולמען יקבצו כולם אל מקום אחד, כעמרים המקובצים שם, והם יפלו שם כולם, וגם הפסוק הזה יתבאר עוד בעז"ה.

Window 10

"עצות מרחוק אמונה אומן" (ישעיה כה, א). פירוש. העצות שיעצת מזמן רחוק והסכמת להפיל ממלכות הארץ, הם אמונה אומן נאמנים וקיימים. כי עתה ראינו כי עשית נפלאות הגדולות שיעצת עליהם לעשותם משנים קדמוניות. הפסוק הזה מדבר על לשון השבים לעתיד מן הגלות ורואים מעשה ה' הגדול והנורא שיעשה אז. וראשית הכתוב "יי' אלהי אתה ארוממך אודה שמך כי עשית פלא" (כה, א). כלומר הנביא שראה בחזיונו הקורות שיקרו לעתיד היו בעיניו כאילו הם עשוים כבר, וכאילו הוא מאנשי הדור העתיד-לבא שיראו בעיניהם צאת העצות לפועל. ויתנו תודה לה' וירוממוהו בקהל עם בעבור עשותו הנפלאות הגדולות שיעץ עליהם מזמן רחוק ביד עבדיו הנביאים הראשונים, ועל זה אמר "כי עשית פלא עצות מרחוק אמונה אומן". כי השם ב"ה הודיע מאז לנביאיו שעל כל פנים יעשה אתנו באחרית הימים ככל נפלאותיו, להאביד הגוים והממלכות ולהשיב הממלכה לישראל, כדרך "זאת העצה היעוצה על כל הארץ" (ישעיה יד, כו) ובארנוהו למעלה. וכן "לכן שמעו עצת יי' אשר יעץ אל אדום" (ירמיה מט, כ) וכאשר בארנו למעלה. והדור האחרון יודו לה' חסדו שמִלֵא את עצתו. ולכן סמך "כי שַׂמְתָּ מֵעִיר לגל קריה בְצוּרָה למפֵּלה, ארמון זרים מעיר, לעולם לא יִבָּנֶה" (כה, ב). וזה על חורבן [צוררינו מן] העמים כולם, והבן.
"מִהֲרוּ שכחו מעשיו לא חִכּוּ לעצתו" (תהלים קו, יג). פירוש. מלת "חִכּוּ" על ההמתנה בדרך הבטחון, כמו "וחכיתי ליי' המסתיר פניו מבית יעקב וקויתי לו" (ישעיה ח, יז). פירוש. אני ממתין על ישועת ה' המסתיר עתה פניו מבית יעקב. וההמתנה הזאת בארח חכמה ובטוב טעם, כי ידעתי כי הוא אֵל גומל טוב לעושי רצונו. ואם רגע באפו חיים ברצונו, והיא התקוה, כדרך "וכשכיר יקוה פָּעֳלוֹ" (איוב ז, ב). ורמזנו על זה למעלה (חדר ו חלון יד). ואיננו כפל ענין במלים שונות כדברי רד"ק ז"ל. וכן "לא חכו לעצתי". לא המתינו לעצת ה' שיעץ עליהם להושיעם. והגיד גודל סכלותם כי השם ב"ה נשבע שיהיה להם למושיע והם יהיו לו לעם, ושייטיב עמהם בכל הדרך אשר ילכו. והיא העצה ההחלטית שאיננה על תנאי, וכמו שעשה כי קרע להם את הים ושִׁקַע אויביהם בתוכו. והנה ראו את מעשה ה' הגדול והנורא, וְשֶׁמִלֵא עצתו שדִבֶּר ביד משה עבדו. וראיה, כי אז האמינו בו ושרו לפניו, כמו שכתוב "ויאמינו בעבדיו ישירו תהלתו" (תהלים קו, יב). והנה עשו שתים רעות. האחת, כי שכחו מעשיו הנפלאים והטובים שראו בעיניהם, שהן אות ומופת כי עצותיו אמונה אומן. והשני, כי לא חכו לעצתו, כי היו להם להמתין על ישועתו בארח חכמה ובטוב טעם, אחר שלא היו הנבואות על תנאי כי אם בעצה מוחלטת, ואם ה' יעץ, מי יפר? והם לא עשו כן, אלא כל פעם שחסרו דבר זמן מועט, מיד סרו מדרך ה' ורבו והלינו נגדו, וכמו שמספר והולך "ויתאוו תאוה במדבר, וינסו אֵל בישימון וגו' ויקנאו למשה וגו'. יעשו עגל בחורב וגו' וימאסו בארץ חמדה וגו' ויצמדו לבעל פעור וגו' ויקציפו על מי מריבה" (תהלים קו, יד-כח). סוף דבר תמצא מסיפורי התורה שכל פעם שחסרו דבר לא המתינו על ישועת ה' שֶׁדִבֶּר לתת להם כל הטוב, אך קצרה נפשם וְהֵלִינוּ ורבו, והבן. וראב"ע ז"ל אמר "לא חכו לעצתו, כי עצת השם היתה טובה להם שלא יאכלו בשר תאוה" ע"כ. ולא מצאתי העצה הזאת כתובה בתורה. ולא אמר להם לאכול בשר כי כן כתוב "איש איש אשר ישחט שור או כשב וכו' ואל פתח אהל מועד לא הביאו" (ויקרא יז, ג-ד) והמצוה שישחטו בפתח אהל מועד, לא שיאסור להם הבשר. ולא נענשו על תאותם רק בעבור שבאו בעלילות דברים ומאסו במן, ודברו תועה ולפירושו זה אין טעם למלת "לא חכו", ויאמר "לא שמעו עצתו". ולמה קרא ענין זה "עצה"? ורש"י ז"ל פירש "לא חכו לעצתו. לא קוו לו" ע"כ. ואם תסתכל מה שפירשנו תבין כי פירושו ישר.

Window 11

"ועצת מלאכיו ישלים" (ישעיה מד, כו). פירוש. הנביאים נקראים "מלאכים" כדרך "ויאמר חגי מלאך יי' במלאכות יי' לעם לאמר" (חגי א, יג). והנה הנביאים פה אחד נבאו על מפלת בבל ותשועת ישראל. כי הם מגידים לכם מה שיעצתי אני,<sup class="footnote-marker">1</sup><i class="footnote">אלו דבריו של הקב"ה</i> כי כן הסכמתי בהסכמה מוחלטת שתמשך אחריה המעשה. ותדעו כי אשלים העצה שהודיעו בנבואתם, כי בזמנו אעשה כאשר יעצתי. כמו שפסק ואמר "מקים דבר עבדו ועצת מלאכיו ישלים, האומר לירושלים תּוּשָׁב וּלְעָרֵי יהודה תבנינה וכו'. האומר לצולה חֳרָבִי ונהרותיך אוביש. האומר לכורש רועי וכל חפצי ישלים" (ישעיה מד, כו-כח). ואם תרצה תפרש "מלאכיו" שלוחיו. ורומז על כורש ואנשיו שהיו שלוחי השגחת השם למלאות גזירתו להחריב את בבל, ולתת רשיון לישראל לבנות את ירושלים. והודיע כי ימלא השם העצות שיסכימו עליהן כורש ואנשיו במלחמותיהם על בבל כדרך "וכל עצתך ימלא" (תהלים כ, ה), ובארנוהו למעלה. ונזכר "עצה" סתם כדרך הכלל שיסדנו כי סתם עניני עצה היא טובה להשגת המבוקש, ונכתב אצלו הענין ללמד על איזו מין עצה מדבר, שהוא על העצות בדרכי המלחמה להצליח, שאמר לאמר: (ישעיה מד, כו) "האומר לירושלים תושב ולערי יהודה תבנינה". ואם יהיה הפירוש כך יבוא הפסוק הזה במספר הכתובים שנזכר בהם לשון "עצה" אצל אדם, ובארנוהו למעלה.
"ידעתי כי יעץ אלהים להשחיתך, כי עשית זאת ולא שמעת לעצתי" (דהי"ב כה, טז). פירוש. אחר שהוכיח הנביא את אמציה בדבר ה' שיעזוב גילוליו, וענהו בגאוה "הליועץ למלך נתנוך? חדל לך למה יכוך?", ובארנו למעלה כי חָטָא אמציה חטאה גדולה בתשובתו, כי בתורה נאמר "והיה האיש אשר לא ישמע אל דברי אשר ידבר<sup class="footnote-marker">2</sup><i class="footnote">הנביא</i> בשמי אנכי אדרוש מעמו" (דברים יח, יט), והמלך השוה דברי הנביא לדברי אחד היועצים בדרך חכמה. וְסִפֵּר הכתוב "ויחדל הנביא", פירוש חדל מלדבר עוד ועשה כאשר צוהו המלך שאמר "חדל לך", ולכן נחשב חלילה כי מיראת המלך חדל מדבר עוד. והרי זה ככובש נבואתו. לכן פירש הכתוב "ויאמר ידעתי כי יעץ אלהים להשחיתך" (כה, טז), כלומר חדל להוכיחו, ואמר למלך אל תאמר בלבבך כי מיראתי אותך אני חדל מדבר אליך עוד, אבל ידעתי בנבואה שבאה עלי כי יעץ אלהים, והסכים הסכמה גמורה, להשחיתך על רוב חטאותיך. והשם צִוַנִי שלא אדבר עוד אליך. אך אעזבך לעשות מה שאתה חפץ כי נגזרה עליך ההשחתה. ואם תאמר ואם יעץ עלי להשחיתני מדוע באת אלי להוכיחני? דע כי כשבאתי אליך עדיין היתה הגזרה על תנאי, ואם הייתי משיב כהוגן "חטאתי ליי'" וכיוצא בזה היה השם מוחל לך עון העבודה זרה. אבל עכשיו הוספת פשע על עוניך לבעט בנבואה, וע"י כן נתמלאה סאתך, ונגזר עליך בעצה שתשחת. ועל זה אמר<sup class="footnote-marker">3</sup><i class="footnote">יש כאן שני ענינים שונים</i> "כי עשית זאת", כלומר שהשתחוית לגילולי אדום; "ולא שמעת לעצתי" (שם), כלומר ובעבור שלא שמעת למה שיעצתי אותך בנבואה, והבן. והנה כאשר יעץ השם כן היה לו, כי נתפש במלחמה ואחרי כן הרגוהו עבדיו כמפורש בכתוב. כי (תהלים לג, יא) "עצת יי' לעולם תעמוד". ורש"י ז"ל פירש דברי הכתוב לענין אחר. ובמה שפרשנו המליצה מתוכנת פה.

Window 12

"גדול העצה ורב העליליה אשר עיניך פקוחות על כל דרכי בני אדם לתת לאיש כדרכיו וכפרי מעלליו" (ירמיה לב, יט). פירוש. אתה ה' בעל העצה הטובה, [ומפני] זה אתה יועץ בגדולות ובנפלאות, כי אתה מסכים לעשות גדולות ונוראות. כל שומעי עצותיך יפלאו ויתמהו, כדרך "ולגדולתו אין חקר" (תהלים קמה, ג) ובארנוהו בבית השני (חדר יב חלון טו). ועל אמרת "גדול העצה" דומה למליצת "וגדל כח" (נחום א, ג) "וגדל חסד" (תהלים קמה, ח). וכן אתה ה' רב העליליות והמעשים, ומי יאמר לך מה תעשה? [לכן] כל עצותיך תקומנה כי תוכל למלאות עצתך כדרך "כי יי' צבאות יעץ, ומי יפר?" (ישעיה יד, כז) ומבואר למעלה. והזכיר הנביא התיאורים הללו במקום זה, לפי שצוהו השם ב"ה שיקנה השדה מאת חנמאל כמו שנזכר שם בפרשה (לב, ח). ובעת ההיא היו כשדים נלחמים על ירושלים, והיה בעיר החרב והרעב והדֶּבֶר, וכבר היתה כנתונה ביד הכשדים. ותמה הנביא איך יקנה עתה השדה, וזרים באים ואוכלים אותה? והנה ראה בעיניו כי נתקיימו הגזירות שגזר השם על ירושלים, כי עד הֵנָה חשב שנאמרו על תנאי, ושישובו [לשורש]<sup class="footnote-marker">1</sup><i class="footnote">אפשר שצריך לקרוא כאן: לטובה</i> ותתבטל הגזרה, כמו שאמר פעמים רבות בספרו. ואין כן בעת שבאתהו הנבואה שיקנה השדה שידע כי יעץ ה' להשחית את יהודה וירושלים. ולכן אמר "גדל העצה ורב העליליה", כלומר הנך גדל עצה גם רב העליליה להשלים חפץ עצתך, כאשר עינַי רואות שהכשדים קרובים לתפוש את העיר כאשר יעצת, וכמו שאמר בסוף דבריו "הנה הסוללות באו העיר ללכדה, והעיר נִתְנָה ביד הכשדים הנלחמים עליה מפני החרב והרעב והדבר – כלומר לפי מראה עיני יעצת בהחלט להחריב בת ירושלים, כי באו הסוללות. גם גָבְרוּ בעיר החרב והרעב והדבר, והרי העיר כנתנה ביד הכשדים, ועל זה ?אמר "ואשר דברת היה והנך רואה" (לב, כד), כלומר עתה התברר כי יעצת לעשות כן, ואין לחשוב עוד שנאמרו הגזרות על תנאי, ולא נעלם ממך מלחמת הכשדים על העיר, כי אתה משגיח ממכון שבתך ורואה תחת כל השמים, וא"כ למה צויתני לקנות השדה? ועל זה אמר "ואתה אמרת וגו' קנה לך השדה בכסף והעד עדים והעיר נתנה ביד הכשדים" (לב, כה), כלומר לפי מחשבתי כבר נתנה העיר ביד הכשדים. ויפה תמה הנביא והיה מחריש לדעת<sup class="footnote-marker">2</sup><i class="footnote">מליצה ע"פ בראשית כד, כא</i> אולי יעצהו ה' שבכל הצרה הזאת ירחם על יהודה וירושלים ולא יתנם ביד הכשדים? כי לא יפלא מה' דבר. והנביא היה מקוה לשמוע כן. אבל השם ב"ה ענהו שאל יפלא הדבר בעיניו, כי אעפ"י שתנתן העיר ביד הכשדים, עוד יבוא זמן שישובו ישראל ויקנו שדות בארץ. ולא היה זה נעלם מן הנביא, אבל לפי דעתו חשב כי בשוב ישראל מן הגלות לא יהיה עדיין חי, כי ימים רבים יעברו בינתים, והודיע השם ב"ה ענין הגאולה האחרונה ותחיית המתים, ושובם אל אחוזתם, ודי בזה.
"ויקרא שמו פלא יועץ אֵל גיבור אבי עד שר שלום" (ישעיה ט, ה). פירוש. הילד היולד לנו הוא המלך חזקיה יקרא שמו של הקב"ה "פלא יועץ אל גבור". והנה כתוב בבית הראשון (חדר ח חלון א) פירוש פסוק "ואין כמוך יי', גדול אתה וגדול שמך בגבורה" (ירמיה י, ו). ואמרנו כי מלת "שם" בלשון הקדוש מונח על הכח הנגלה הנודע, שבו יתואר בעל הכח ההוא בתאר מן התוארים. וכמו שיבין אחד ממנו מעט ממפעלותיו ומגדולותיו של יוצר הכל ית', כן יקראנו בשם. והנה בימי חזקיה נעשה הפלא הגדול שיצא מלאך יי' והכה במחנה אשור מאה ושמונים וחמשה אלף בלילה אחת (ישעיה לז, לו). כי השם ב"ה הסכים לשבור את אשור על הָרֵי ישראל. והיתה ההסכמה באופן נפלא למעלה מדרך הטבע. ולכן יקרא חזקיה שמו של הקב"ה "פלא יועץ" שמסכים לעשות נפלאות וכמו שהסכים כן יעשה, כי עמו הגבורה הבלתי בעל תכלית, ומי יפר עצתו? וכדרך "גדול העצה ורב העליליה", ועל זה יתארנו "אל גיבור" להשלים מועצותיו. וזה נגד מפלת אשור, ועל מה נקרא "אל גיבור". ועל ההצלה שעשה השם ב"ה לחזקיה ומלכות בית דוד והטובות שהטיב עמהם בימיו, יתארנו "אבי עד שר שלום", כלומר הוא ב"ה אב לעדי עד לכן הוא "שר שלום". כי כן אמר השם ב"ה על זרע בית דוד "אני אהיה לו לאב והוא יהיה לי לבן" (שמואל ב ז, יד). והמשורר אמר "הוא יקראני אבי אתה, אלי וצור ישועתי" (תהלים פט, כז). ו"שר שלום" הוא הנגיד אשר שלום והשקט בימיו, כי כן אמר<sup class="footnote-marker">3</sup><i class="footnote">חזקיה</i> "כי יהיה שלום ואמת בימי" (מל"ב כ, יט). וּקְרָאוֹ במקום זה "שר" בעבור אמרו "ותהי המשרה על שכמו" (ישעיה ט, ה) והוא השררות. ונתפרסם לחזקיה כי הוא ב"ה עודנו כאָב לזרע בית דוד. ולא הזכיר לשון מלכות בכתוב זה, מפני כבוד תארי השם ב"ה הנזכרים בכתוב.
אבל לא יתכן בעיני לפרש "שר שלום" תאר של השם ב"ה כי לא מצינו לשון שררה אצל השם ב"ה בכל המקרא, לפי שהשַׂר הוא תאר למי שיש לו נחלות במדינה וממשלה ידועה, והוא שר למלך. ולא יפול התאר הזה על האדון במדינה כולה שאין על גביו אדון מבני אדם. אך "שר שלום" תאר לחזקיה שהוא שר בארץ הקדושה, ועל גביו המלך של כל הארץ, כדרך "כי לי כל הארץ" (שמות יט, ה). ואין "ועל שר שרים יעמוד" (דניאל ח, כה) מוסב על השם ב"ה כמו שיתבאר במקומו בעז"ה. והנה הפירוש כמו שאמרנו, כי השם ב"ה "אבי עד של שר שלום" ותמיד הוא לו לאב וחומל עליו ומטיב עמו. וכן מורה טעם המקרא, כי המפסיק תחת [מלת] "גיבור", ו"אבי עד" סמוך בנגינה ל"שר שלום". ואמר "למרבה המשרה ולשלום אין קץ על כסא דוד ועל ממלכתו להכין אותה ולסעדה במשפט ובצדקה" (ט, ו). הפסוק הזה מפרש למה תֵּאֵר חזקיה בתאר "שר שלום". לפי שיקרא חזקיה בשם ה' "פלא יועץ אל גבור אבי עד" בעבור שהסיר מעליו עול מלך אשור, ושלום והשקט נתן לו, והגדיל שררותו ורבנותו. ועל זה "למרבה המשרה" כלומר הוא תֵּאֵר כן את השם ב"ה המרבה המשרה והנותן שלום אין קץ על כסא דוד ומלכותו. ולפי שקבל השררה והשלום מן השם ב"ה, כי לא במלחמה לקח השררה אלא מאת השם ב"ה שהשמיד שונאיו מפניו, והוא ישב בשלום, לכן נקרא חזקיה "שר שלום" במקום זה. ורש"י ז"ל פירש "ויקרא שמו" (ט, ה) על השם ב"ה, וכך הפירוש "ויקרא שמו, השם שהוא מפליא עצה ואל גבור ואבי עד, קרא שמו של חזקיהו 'שר שלום', כי שלום ואמת יהיה בימיו". וכן פירש רד"ק ז"ל. וראב"ע ז"ל פירש שכל אלה היו שמות הילד, ודבריו זרים, כאשר תראה בספרו. ועוד אמר רש"י ז"ל<sup class="footnote-marker">4</sup><i class="footnote">בפירושו על "למרבה המשרה", פסוק ו</i> אפשר כי שר שלום ג"כ משמותיו של הקב"ה. וענין "ויקרא שמו אינה לשם ממש אלא לשם גדולה ושררה כמו 'וּקְרָא שם בבית לחם' (רות ד, יא)" ע"כ. והוצרך לזה כי אם "שר שלום" ג"כ משמותיו של הקב"ה, לא נזכר השם שקרא לילד. [ועוד] על "למרבה המשרה", פירש למי יקרא השם השם הזה? למי שהוא מרבה משרה של הקב"ה על עצמו לירוא מפניו. וכן פירש על "ותהי המשרה על שכמו" (ט, ה).
כל הפירושים הללו רחוקים, כי היה לו לומר "ויקרא פלא יועץ אל גבור אבי עד שמו שר שלום". עכשיו שכתוב "ויקרא שמו פלא" וגו' אין לפרש רק כמו שבארנו והוא שהילד יקרא שמו של הקב"ה בכל התוארים הללו, להזכיר הגבורות והחסדים שנעשו עמו. ו"שר שלום" כמו "לשר שלום" וכמו שאמרנו. והבן. ובזה נשלם כל החדר הזה, כי קבצנו בו כל לשון "עצה" הסמוך אל השם ב"ה המונחים על ההסכמות העליונות הנודעות לנביאים בעניני ההנהגה לחסד ולמשפט. והתבארו כולם בטוב טעם ודעת, עפ"י הכללים שיסדנו עליהן.

Chamber 8



Window 1

<small>החדר השמיני ובו' י"ד חלונות יבאר כל לשון "עצה" המונח על המעשים שעשה השם ב"ה בשמים ובארץ. וכל לשון "עצה" המונח על החֻקים והמשפטים הכתובים בתורה. יביא כל הכתובים שהן נזכרים בהם. יבאר כולם כפי הכללים שהקדים. לשון "עצה" בהתפעל פעם אחת<sup class="footnote-marker">5</sup><i class="footnote">מוזכר במקרא רק פעם אחת</i> והוראתו הנאמנה.</small><br>נשאר לבאר הכתובים שנזכר בהם לשון "עצה" המונח על מעשה שמים וארץ וצאצאיהם; והמונחים על החֻקים והמשפטים שכוללים שתי התורות, התורה שבכתב ושבע"פ. וכבר אמרנו (חדר א חלון ו) הטעם הנכון כי ראוים המעשים והחֻקים לְהִתָּאֵר בתארי "עצות", ולא אשוב לבאר זה פעם שנית רק להציג הכתובים שהם נזכרים בהם. ואפרש תחלה אותן שהן על החֻקים והמשפטים. ואלו הן.
"הלא כתבתי לך שלשים במועצות ודעת" (משלי כב, כ). פירוש. לפניו אמר "הט אזנך ושמע דברי חכמים, ולבך תשית לדעתי" (כב, יז). ופרשנוהו בבית השני (חדר ד חלון יד) שצוה לשמוע חֻקי החכמה מן החכמים, גם אם הוא רב השכל ממלמדיו. כי החכמה לא תִּמָצֵא לאדם זולתי בשמיעה וקבלה. אבל הדברים העמוקים והנפלאות בסוד יראת ה' צריך האדם לקבל מפי הנבון ואיש הדעת שיבינהו במשל ובמליצה העמוקות והחתומות. ועל זה אמר "ולבך תשית לדעתי". ואלה העמוקות הם כלולות בדעת. וכמו שבארנו בבית הראשון (חדר א, חלונות א-ב), כי אין בעניניהם דבר והיפך-הדבר. ואמר לפרש "הלא כתבתי לך שלשים במועצות". הלא כתבתי בספר זה "שלשים" ודברים נכבדים בעניני החכמה, כי כל ספר משלי מלא מוסר-הַשְׂכֵּל להמתיק לבני האדם חֻקי חכמת השם, וכמו שכתוב בראשית משלי (א, ב) "לדעת חכמה ומוסר". ופרשנוהו בבית הראשון (תחילת פתיחת המחבר). ועל זה אמר "במועצות", כאומר נכבדות כתבתי לך בעניני המועצות האלהיות [אשר] יועץ בתורתו כך תעשה, וזה לא תעשה. כי בכל ענין מהם יש דרכים רבים, והשם ב"ה הסכים על דרך אחד מהם בחכמתו העליונה וצוה שינהגו בנו האדם על דרך זה מהם. כתבתי לך שלשים ונכבדות והם המדעות היקרות בסוד יראת ה' כבודו וגָדלו. ומלת "שלשים", כמו "ושלשים על כולו" (שמות יד, ז), וכן "השליש אשר המלך נשען על ידו" (מל"ב ז, ב), והם שרים נכבדים. וכן מאמרי הספר הזה נכבדים בחכמה. ולזה תאר מאמריו בתאר "נגידים", כמו "שִׁמְעוּ כי נגידים אדבר" (משלי ח, ו) והנָגִיד ידוע. ועוד אחשוב שבעבור כן תאר אותם במלת "שלשים", כי הוא למלך משנה גם שליש, כמו "במרכבת המשנה" (בראשית מא, מג), "משנה למלך" (אסתר י, ג), והמשנה נכבד מהשליש. והנה תורת ה' הוא המלך, כי פי המלך ה' צבאות דִבֵּר. וספר אלה הדברים כמו משנה, והוא מפרש דברי המלך, ולכן נקרא "משנה התורה", ובארנוהו בבית הראשון (חדר י חלון ח). ודברי הנביאים כמו שלשים המפרשים דברי המלך והמשנה. והמשנה אחד, והשלישים רבים, כמו "ושלישים על כולו" (שמות יד, ז), כי נביאים רבים הורו לישראל הדרך הישרה, ויבארו תעלומות התורה. ולפי שהספר הזה מלא מדברים נכבדים במועצות ודעת, על כן תִּלְמְדֶנוּ ותשית לבך לדעתי, ואז תקבל תועלת גדול לנפשך כמו שאמר בראש הספר "ישמע חכם ויוסיף לקח ונבון תחבולות יקנה" (משלי א, ה) ואמר "להודיעך קשט אמרי אמת, להשיב אמרים אמת לשולחיך" (משלי כב, כא), כלומר דברי התורה הן אמרי אמת, כדרך "תורת אמת היתה בפיהו" (מלאכי ב, ו), ובארנוהו בבית השני (חדר ד חלון יד), אבל הם עמוקות וקצרות, לא יֵרָאֶה תפארתם רק לבעלי האור והם אנשי הרוח העומדים בסוד ה' ולכן הם יפרשו תעלומות התורה וסודותיה, ויבינום לבני אדם, אז יִוָדַע להם תפארת התורה והמצוה. וזהו ה"קשט". ועל כן אמר שכתב השלשים האלו להודיע קשט אמרי התורה ושיוכל האדם להבין ולהשיב אמרים אמת לשולחיו, ומבואר למעלה. כך נראה בעיני, ולא אמרו כן מפרשי המקרא ז"ל.

Window 2

"בעצתך תנחני ואחר כבוד תקחני" (תהלים עג, כד). פירוש. המשורר האלוהי היה חכם גדול ונוהג בדרכי החכמה, כמו שאמר בתלונתו "אך ריק זכיתי לבבי וארחץ בנקיון כפי" (עג, יג). גם אמר "ואני תמיד עמך אחזת ביד ימיני" (עג, כג). כי ענין המזמור על תלונת "צדיק ורע לו, רשע וטוב לו", והודיע שאין דעתו משגת סוד משפטי השם ב"ה ודרכי הנהגתו את בריותיו. שכן אמר "ואחשבה לדעת זאת, עמל הוא בעיני" (עג, טז). והודיע עוד שבכל זאת לא סר ימין ושמאל ממצווֹת ה' ותורותיו, כי הוא תמיד עם השם לעשות כאשר צוהו. ומרוב הֶרְגֵלוֹ בדרך החכמה והיותו כובש את יצרו המצייר רע, הגיעתהו העזר האלוהי, הרוח הטובה המשלים חפץ לבבו הטוב, וכמו שבארנו הענין היקר הזה בבית הראשון (חדר ה חלון ד). וזהו שאמר "אחזת ביד ימיני", וימין הוא דרך החכמה, כדרך "כי מימיני בל אמוט" (תהלים טז, ח), "לב חכם לימינו" (קהלת י, ב), וגם זה בארנוהו. והנה בארנו שם כי דרכי החכמה [מתנגדים] לטבע יצר הלב, והמעשה קשה, כי צריך שיהיה הציור הטוב חזק מאד בלב שיוכל לעשות כדרכו ולא יתקפנו הציור הרע ההפוך ממנו. ואעפ"י שהלב משכיל ומאמין כי טוב לעשות בחכמה, הנה בְּהִמָשֵׁל הציור הרע קשה המעשה, וכמו ששנינו "ולא המדרש עיקר אלא המעשה" (אבות, א). ואמר שלמה "כי אדם אין צדיק בארץ אשר יעשה טוב ולא יחטא" (קהלת ז, כ). ואמר הטעם "רחוק מה שהיה, ועמוק עמוק מי ימצאנו" (קהלת ז, כד), ובארנוהו שם יפה. ועל כן בקשו כל החסידים והקדושים שֶׁיַנְחֵם השם ב"ה בדרך חכמה וישמרם מהלכד ע"י היצר, כדרך "יי' נחני בצדקתך" (תהלים ה, ט), "רוחך טובה תנחני בארץ מישור" (תהלים קמג, י) וכיוצא בהם. וכל זה בדרכי החכמה שיש בכולם שתי דרכים במציאות, והשם ב"ה הסכים בעצתו העליונה בדרך החכמה. ועל זה אמר "בעצתך תנחני", כלומר אנא ה' לפי שהייתי תמיד עמך ולא סרתי מיראתך, ולא חשבתי תועה על משפטיך. נגד אחיזתך בכח הימין אשר בי שלא יטו רגלי מן הדרך הישר, כן תנחני מעתה ועד עולם בדרך שיעצת עליו בתורתך. ומלבד שלא אכשל ממראה עיני בראותי "צדיק ורע לו, רשע וטוב לו". גם לא אכשל מיצר הרע הנלחם בי להדיחני מדרך החכמה שיעצת עליו.
וכבר בארנו שם כי החכם ההולך בדרכי החכמה ביראת ה' יזכה באחריתו להיות "חכם-לב", והיא סגולה נפלאה. והוא הרוח הקדש, רוח אלהים בחכמה בתבונה ובדעה. ובלשונות [כתבי] הקדש יתואר הרוח העליון בתאר "כבוד", כדרך "כבוד חכמים ינחלו" (משלי ג, לה) ובארנוהו למעלה. "ולפני כבוד ענוה" (משלי טו, לג). ומלת "תקחני" (תהלים עג, כד) על אספת נשמת הצדיק, והיא הלקיחה, כדרך "אך אלהים יפדה נפשי מיד שאול, כי יקחני סלה" (תהלים מט, טז). וכן כתוב אצל חנוך "ויתהלך חנוך את האלהים ואיננו, כי לקח אותו אלהים" (בראשית ה, כד). ויפה אמר ראב"ע ז"ל "מלת 'לקיחה' בלא דבר הוא התחברות נשמת הצדיק עם העליונים שאינם גוף ולא ימותו לעולם. על כן בדברי חנוך 'ויתהלך חנוך את האלהים וגו', שֶׁהִרְגִיל נפשו להתהלך עם המלאכים עד שֶׁלְקָחוֹ השם", ע"כ (על תהלים עג, כד). והנה בקש שינחהו בעצתו וירגילהו בחכמה עד שיזכה אל הכבוד, שתנוח עליו רוח אלהים ויהי חכם-לב ונבון דבר, והיא הסגולה האחרונה לנשמת האדם. ואחר היותו בעל הכבוד אז יקחנו מתחת השמש, לא קודם לכן, כי לא השלים חפץ נפשו העליונה עדיין תחת השמש שבעבורו נברא. לא שהוא מבקש חיי הבל לאכול ולשתות ולהתענג, אלא להשיג הכבוד בזכות מעשיו וצדקותיו. ו"תחת השמש" עולם המעשה. ואילו יזכה לכבוד בעודנו נער לא ישית לב עוד לחיי הבל, ואינו חש אם יִקָחֶנוּ אליו. זהו טעם הכתוב הזה הסתום בענינו. והתבאר מלת "בעצתך" על נכון. והנה הזכיר בשירו מועצות הרשעים המסכימים בדרכי היצר, וכנגדו אמר "עצת רשעים רחקה מני" (איוב כא, טז), אלא מבקש אני ממך שבעצתך תנחני.

Window 3

"אברך את יי' אשר יעצני, אף לילות יסרוני כליותי" (תהלים טז, ז). פירוש. המשורר החסיד הזכיר בשירו כי עצת הרשעים רחקה ממנו, וְחָפֵץ בחכמה לעשות כעצת הקדושים בשירי ה' כמו שאמר "לקדושים אשר בארץ המה ואדירי כל חפצי בם. ירבו עצבותם וגו' ובל אשא את שמותם על שפתי" (טז, ג-ד). והוא שמח בחכמה ואוהב דרכיה, כי היה חכם-לב. ולכן דָרַךְ אל ה' הטוב אשר יעץ מועצות טובות לבני אדם, ונתן להם התורה הקדושה ללכת בדרכיה. וכבר אמרנו כי יצר הלב מְנַגֵד לדרכי החכמה. והחכם שבחכמים, לפעמים ענן היצר יאפיל אור נגה החכמה שבלבו לפי שעה, וכמו שאמר "כי אדם אין צדיק אשר יעשה טוב ולא יחטא" (קהלת ז, כ). "רחוק מה שהיה ועמוק עמוק מי ימצאנו" (שם ז, כד) ורמזנו עליו למעלה (חלון ב). ואז צריך ליסר כחות נפשו ביראת ה' ומורא אפו וזעמו. וכן אמר "בדרך חכמה הוריתיך, הדרכתיך במעגלי יושר" (משלי ד, יא). "הַחֲזֵק במוסר אל תרף, נִצְרֶהָ כי היא חייך" (ד, יג), "וארח צדיקים כאור נגה" (ד, יח) ובארנוהו בבית השני (חדר ט חלון ה). ויתבאר יפה בספר "מעין גנים" בעז"ה. ועת עלות היצר מתואר בספרי הקדש בתאר [לילה] ואז צריך למוסר. כי אין אור וחכמת הלב מאיר בעת ההיא. ועל זה אמר "אף לילות יסרוני כליותי" (תהלים טז, ז). והכליות משכן העצה כמו שאמרו קדמונינו ז"ל (ברכות סא ע"א). ורומז כי בהסכמה החלטית הסכים<sup class="footnote-marker">1</sup><i class="footnote">אדם צדיק</i> להשתמר מעון ולעשות המצוה. ברוב העתים יעבוד את השם בשמחה ובטוב לב וילך באור החכמה. ואם לעתים רחוקים יהיה לילה ואפלת היצר, יְעֲנֶה את [הלב] ביראה ובמוסר השכל. ולכן סמך ואמר "שויתי יי' לנגדי תמיד" (תהלים טז, ח), וזהו מוסר יראת ה' גדלו [ויראת] עוזו ואפו. וע"י כן ילך תמיד בדרך הישר והטוב שאמר "כי מימיני בל אמוט" (שם), כלומר כל מגמתי לבל אמוט מימיני שהוא דרך החכמה שאחזתי בה, כדרך "אחזת ביד ימיני" (תהלים עג, כג) שמבואר למעלה. וזה אות כי היה חכם-לב, והיה לבו מצייר תמיד דרכי החכמה, זולתי לעתים רחוקים. ולפי שנעמו לו דרכי התורה והמצוה, והשיג ברוח קדשו הסגולה העליונה הגנוזה באוצרותיו, ברך את ה' על טובו ועל חסדו שנתן עצות טובות כאלו לבני אדם. וכדרך שתקנו קדמונינו ז"ל (ברכות יא ע"ב) לברך על דברי התורה "אשר בחר בנו מכל העמים ונתן לנו את תורתו". "אשר נתן לנו תורת אמת וחיי עולם נטע בתוכנו".<sup class="footnote-marker">2</sup><i class="footnote">ברכה אחרונה אחרי קריאת התורה בצבור</i> ואמרו (ברכות מח ע"ב) "על חיי שעה מברכין, על חיי עולם לא כל שכן?" ומי שמשיג הסגולה הזאת באמת הוא איש אוהב החכמה בטבע והעובד את השם בשמחה. אבל מי שאינו משיג אור התורה וסגולתה, אעפ"י שלומד אותה ומקיים מצותיה, הנו מוכן כל עת להיות נלכד ברשת יצרו הממתיק לעיני לבו דרכי העולם ותענוגותיו.
ועל דבר זה יאמרו קדמונינו ז"ל (בבא מציעא פה ע"א) בפסוק "מי האיש החכם ויבן את זאת, ואשר דִבֶּר פי יי' אליו ויגידה, על מה אבדה הארץ?" דבר זה שאלו לנביאים ולחכמים ולא פרשוהו עד שפרשוֹ הקב"ה בעצמו "ויאמר יי' על עזבם את תורתי" וגו' שלא ברכו בתורה תחלה" [עכ"ל]. והמאמר הזה הבהיל לב התלמידים, כי כמה פעמים נזכר טעם חורבן הארץ, בעבור עבודה זרה ועריות ושפיכת דמים ושאר העברות, ומה ענין ברכת התורה שאמרנו? היתכן שבעבור כן תאבד הארץ? והמקרא עצמו אומר "על עזבם את תורתי וגו' וילכו אחרי שרירות לבם ואחרי הבעלים אשר למדום אבותם" (ירמיה ט, יב). אבל ראו קדמונינו ז"ל שמזכיר הכתוב חכם ונביא שיגידו הדבר. ואחר כן "ויאמר יי'". ויותר מתמיה שאם הזכיר שהלכו אחרי הבעלים, מה טעם להזכיר עזיבת התורה? וידוע שכל המודה בעבודה זרה ככופר בכל התורה כולה.<sup class="footnote-marker">3</sup><i class="footnote">נדרים כה ע"א ("כל הכופר בע"ז כאילו מודה בכל התורה כולה")</i> לכן הודיעו בחכמתם כי נשאל מהחכמים ומנביאים טעם וסיבת בואם אל הגילולים והבעלים שהן שוא והבל [ואינה] שקול דעת האדם עד שבעבור כן נחרבה הארץ, ולא היו יכולין לפרשו, כי גם בעיניהם יפלא, יען היו ישראל תופשי התורה ויודעים מצותיה, כדרך "איך תאמרו חכמים אנחנו ותורת יי' אתנו" (ירמיה ח, ח) ואמר "ותופשי התורה לא ידעוני" (ירמיה ב, ח). אבל השם הבוחן לבות ורואה המחשבות הפנימיות פירש הדבר. והוא שהיתה תורתן מן השפה ולחוץ, ובלבם לא השכילו סגולתה ותפארתה ולא השיגו כי היא מקור החיים וכל הטובה. ולפי שלא השיגו מעלתה לא ברכו ולא הודו לאל-יועץ שנתן תורה נפלאה כזאת לבני אדם. ובעבור שלא אהבו התורה בלבם ולא עבדו את השם בשמחה ובטוב לב, גברו עליהם יצרם הרע והרֶשע, ונפלו בתכלית ההשחתות לעבוד את הבעלים, וזה שאמרו "שלא ברכו בתורה תחלה". לא כן דוד מלך ישראל החסיד [שבחכמים] שהיה אוהב חכמה, והיה מברך את ה' על מועצותיו הטובות שנתן לו, והוא ענין נפלא בפירוש הפסוק. הבינהו.

Window 4

"עצת עני תבישו, כי יי' מחסהו" (תהלים יד, ו). פירוש. מלת "עני" ברוב הפעמים תאר הצדיק שפל-הרוח. והוא קרוב בטעמו למלת ענו. ותמצא בכמה מקומות עניים וענוים, קרי וכתיב, כי הטעם קרוב בשתיהן, וכבר בארנו ענין הענוה בבית הראשון (חדר ב חלון ד), ותבין משם הכונה. והנה הצדיק מסכים הסכמה החלטית לקיים דרכי החכמה הצדיקים כמו שהן כתובים בתורה. גם אם יקרנו ריש וצרה לא יסור לבו מה' אבל יאמין כי אין טוב לאדם רק חכמה ויראת ה' לעשות מצותיו. וזה ההפך מן הרשע כי הוא מסכים בלבו הסכמה החלטית לעזוב התורה והמצוה בשרירות לבו הרע, כדרך "וממועצותיהם ישבעו" (משלי א, לא) ובארנוהו למעלה. ועל הרשעים סובב ענין המזמור שהחל, "אמר נבל בלבו אין אלהים, השחיתו התעיבו עלילה אין עושה טוב" (תהלים יד, א). והנה הרשעים נשענים על כחם ועל גבורתם ואומרים ידינו רמה, ולכן מסכימים לעשות כל התועבות. אבל העני חוסה בה' ולכן מואס בכל אשר תחת השמש ועושה המצוות. ועל זה אמר: "אַתֶּם הרשעים, תבישו עצת העני היועץ לשמור התורה והמצווֹת". בעבור כי עצתו נשענת על החסיון שהוא חוסה בה'. וזכור מה שבארנו למעלה בפירוש "מִשְׂאֵתוֹ יעצו להדיח ירצו כזב" (תהלים סב, ה) שהרשעים יועצים עצות רעות להדיח בני אדם מפחד האלהים; וכל רצונם בתשועת בשר וזרוע בני אדם. ואמר שם כי עצתם תהיה להבל. אבל העצה הנכונה היא לבטוח בה' ולשמור מצווֹתיו כמו שאמר "בטחו בו בכל עת, עָם שפכו לפניו לבבכם אלהים מחסה לנו סלה. אך הבל בני אדם" (תהלים סב, ט-י). וזוהי עצת העני הצדיק שהזכיר במזמור זה האומר "אלהים מחסה לנו". ותבין איך המליצות הולכות במעגל ישר. והנה ה"עצה" הנזכרת סתם ענינה עצה טובה בדרכי התורה והמצוה שיועץ לבני אדם לקיים המצווֹת, והבן.
"ותפרעו כל עצתי ותוכחתי לא אביתם" (משלי א, כה). פירוש. דע כי לשון "תוכחה" נופל על הברור המדעי בדרכי מופתי הבינה והמדע. והמופתים האלו הן על דברים שאין במציאותם דבר והפך-הדבר. והוא כלל הענינים הכלולים בסוד יראת ה' והשגחתו והנהגתו העליונה כמו שתבין מן המבואר בבית הראשון (חדר א, חלון ד) כשדברנו על ההבדל המבדיל בין מה שהוא תחת סוג החכמה ובין מה שהוא תחת סוג הבינה והמדע. גם בארנו שם שהענינים האלו מדוברים בשקול דעתו של אדם. ולא אוכל לפרש הכל כי בספר "מעין גנים" יתבארו שרש "ישר" ושרשי "כח" בעז"ה. והצעות רבות נציע שם לפרש הענין באר היטב. והנה על ידי כל מופת<sup class="footnote-marker">1</sup><i class="footnote">הוכחות</i> מדעי ינצח בעל הריב, ובעל כרחו יקבלנו. כי אין אחר המופת כלום, כי דרכי המדע והמושכלות הראשונה שהן יסודות המופתים נטועים על דרך אחד בשקול דעת כל אדם. לא כן עניני החכמה שיש בכל אחת מהן דבר והיפך-הדבר ואין בכח המדבר לברר חוקותיה במופתי הדעת, זולתי לקרב עניניהן ללב השומע בדברי מוסר-השכל ובטענות ישרות קרובות אל השכל. ובהיות השומע כסיל או לץ יריב ויתוכח עם החכם בטענות הפוכות כפי דרכו, לבטל ולהשיב על טענות החכם, וכמו שבארנו זה שם.
ודע כי מלת "פריעה" חקרתי ומצאתי הַנָחָתָה על המבטל ענין בטענות מהבילות. ולכן תמצאנו כתוב אצל מוסר, כמו "פורע מוסר מואס נפשו" (משלי טו, לב). "ריש וקלון פורע מוסר" (משלי יג, יח). וכן אצל חכמה, כמו "שמעו מוסר וַחֲכָמוּ ואל תפרעו" (משלי ח, לג), ואינו כתוב אצל תוכחת גם במקום אחד. והטעם לפי שחכמה ומוסר בלי מופתי הדעת, והכסיל יפרעם בטענותיו המעוותות. ואין כן התוכחת שאין בכח האדם לפרעה בטענות. וכל מה שיוכל הרשע לעשות הוא שיעיז פניו נגד מופתי החכמים ותוכחותיו בזדון וברצון,<sup class="footnote-marker">2</sup><i class="footnote">רצון עיור ועקש, ללא טעם הגיוני (שני לוחות הברית, ח"א, בית ה', פסקא מד)</i> לבלתי שמוע אליהם, "ואין טעם ברצון". ועל זה נופל מלת "אבה", כמו "ולא אבה סיחון" וגו' ואמר הטעם. "כי הקשה יי' אלהיך את רוחו ואמץ את לבבו" (דברים ב, ל), כלומר בקשיות לבו ורוחו בלי טעם וסברא "לא אבה". וכן "ולא אבה האיש ללון" (שופטים יט, י) וכיוצא בה. וממקומו בעז"ה יתבאר שרש זה בכל פרטיו. ועל כן אמר החכם "בני אם יפתוך חטאים אל תובא" (משלי א, י), כלומר אל תכנס עמהם בטענות ונצוחים פן יחזקו ממך בטענותיהם הרעים ותשמע להם. וזאת [היא] העצה, "אל תובא" כלומר בלי טעם וטענה. ומלת "עצה" על חֻקי החכמה כדרך הכלל שיסדנו. וזאת היא פירוש המליצה "יען קראתי ואין עונה וגו', ותפרעו כל עצתי" (משלי א, כה) כלומר נגד חֻקי החכמה שכתבתי בתורתי, והן מועצות טובות ונאמנות "אשר יעשה אותן האדם וחי בהם". הרביתם טענות מהבילות, שוא ודבר-כזב לבטל אותם ונועצתם ללכת בשרירות לבבכם הרע. ויותר קשה מזה כי תוכחתי החזקה במופתי הדעת להוכיח יראתי, כבודי וגדלי לא אביתם לשמוע בלי טעם וטענה. לכן "גם אני באידכם אשחק" וגו'. כי המעיז פנים נגד התוכחת אות שהוא רשע גמור. "העז איש רשע בפניו" (משלי כא, כט) בלי טענה וטעם כלל. והוא רע מאד מן הפורע עצה, מוסר וחכמה, כי הוא כמו מוטעה מדרכי לבו ומטענותיו וטוען כנגדם. ובספר "מעין גנים" יתבארו בעז"ה הכתובים הנכתבים לפני הפסוק הזה, והכתובים שלאחריהם. ותראה כמה נעימים ועמוקים מליצות המלך שלמה ע"ה, ואיך הם הולכים על סדר הכללים שיסדנו בהוראת שרשים "חכם ועצה מוסר ותוכחה" וכיוצא. ופה אין הכונה רק לפרש לשון "עצה" הנזכר בכתוב, והבן.

Window 5

"לא אבו לעצתי, נאצו כל תוכחתי" (משלי א, ל). פירוש. לא אבו שמוע לעצתי שיעצתי להם בתורתי, גם נאצו כל תוכחתי. והפסוק הזה נכתב באותה הפרשה עצמה. ולשון "עצה" שבשני הכתובים ענין אחד להם. והנה תשאל לאיזה טעם שנה המליצה ואמר "לא אבו לעצתי", ולמעלה אמר "ותפרעו כל עצתי". וכן שנה אצל תוכחת ואמר "נאצו", ולמעלה אמר "לא אביתם". וביותר יקשה לפרש מליצת הכתוב הזה כפי דרכנו הנכון שֶׁדָרַכְנוּ בפירוש "ותפרעו", כמו שיבין המשכיל. אבל תשמע דבר. דע כי בפסוק הכתוב לפניו אמר "תחת כי שנאו דעת ויראת יי' לא בחרו" (משלי א, כט), כלומר בגלל כן תבוא אידם ויום צרה ומצוקה, ויקראו ולא יענם ה' לפי ששנאו דעת. וזה שב על "ותוכחתי לא אביתם". כי התוכחות הם הענינים המתבררים במופתי הדעת כמבואר למעלה. ואלה האנשים שלא אבו שמוע התוכחות, אות היא שהם שונאי דעת, והוא פשע שאין כמוהו כמבואר למעלה. ונגד "ותפרעו כל עצתי" אמר "ויראת יי' לא בחרו". והענין נפלא מאד, כי המפריע עצת ה' בטענות של הבל, אעפ"י שיוכל להתנצל בעיקר הדבר שהוא מוטעה מלבו, ובארח שכלו ובינתו סותר לדרכי החכמה הנשגבים משכל האדם ומבינתו. הנה יסוד החכמה היא יראת ה' כמבואר בבית הראשון בארוכה. והירא את ה' ויודע כי הוא אדון העולם ועמו החכמה והכבוד, וששכל האדם ובינתו בַּמֶה הם נחשבים? בהכרח יקבל חֻקי החכמה כמו שחקקן השם ב"ה. ואמרנו שם שאעפ"י שהיראה עצמה אחת מנושאי ה"חכמה", ולכן יש בנפש כח הפוך ממנה, והוא האומץ והעזות; הנה סעיף אחד מן היראה נטוע בשקול הדעת, והסעיף הזה הוא יראת ה', והאדם מוכרח ממנה לירוא את ה', ואי אפשר לו בשום טענה שבעולם להעיז פניו בסעיף זה מן היראה. ושם בארנו דבר בטעמו. ולכן הפורע חכמה ומוסר בטענות השוא גם הוא שונא דעת. כי דעתו תכריחנו לקבל החכמה, לא בעבור שחוקותיה מוכרחים מן הדעת אבל בעבור יראת ה' שצוה על החֻקים האלו, ולכן הם עצות עליונות. ולכן הם רשעים גמורים כי "יראת יי' לא בחרו" (משלי א, ל). ואחר שהציע ההצעה הזאת חזר ואמר "לא אבו עצתי" (משלי א, ל), כלומר הרי תבינו כי הרשעים האלו<sup class="footnote-marker">1</sup><i class="footnote">אלו מהקבוצה הראשונה "תחת כי שנאו דעת, ויראת ה' לא בחרו" (פסוק כט)</i> הפורעים עצתי בטענותיהם, ולפי מחשבתם יתנצלו בדברי שקר שהם דוברים, כי אני ה' עֵד שהם אנשי משחית. ו"לא אבו לעצתי"<sup class="footnote-marker">2</sup><i class="footnote">הם בני הקבוצה השניה, שגם אין בפיהם שום טענה, אלא לא רוצים לדון בשום תוכחת (פסוק ל)</i> בלי שום טענה, כי מה יועילו כל טענותיהם? ובהכרח דעתם צריכין להודות כי רם ה' גדול ומהולל מאד ושעמו החכמה והתבונה. ואחר שהשוה רשעת הפורעים, לרשעת [אלו] אשר לא אבו בתוכחות, חזר והגדיל רשעת המסרבים לקבל התוכחות מעלה יתירה, ואומר "נאצו כל תוכחתי". ולשון "נאוץ" נופל על המעיז פנים לדבר דופי על המופתים המדעיים, ולהחזיק בהשחתותיו, כדרך שכתוב במחלוקת קרח "כי נאצו האנשים האלה את יי'" (במדבר טז, ל), וכמו "נאצו את קדוש ישראל" (ישעיה א, ד). וגם זה בארנוהו שם. גם רמזנו עליו בפירוש "רק בזדון יתן מַצָּה" (משלי יג, י), כלומר מלבד שאינם חפצים לשמוע התוכחות, אלא שהם מעיזים ודוברים סרה ודברי הֶשְׁחֵת הדעת להכחיש הידוע. ואין תועבה גדולה מזה, הבן היטב.

Window 6

"לי עצה ותושיה אני בינה לי גבורה" (משל ח, יד). פירוש. החכמה העליונה תתפלל "לי העצה הנכונה והישרה בכל דבר, להסכים בהחלט על דרך בין דרכים רבים". וממני נבעו העצות הנפלאות החֻקים והמשפטים הכתובים בתורה והנמסרים פה אל פה שהן מועצות טובות בסוד ונתיבות ה'. וכן ממני נבעו העצות הנפלאות והטובות כשנבראו שמים וארץ וצאצאיהם, שהסכים השם ב"ה לברוא כל אדם ובדין על מה שהוא עליו. אעפ"י שהיה ביכלתו הבלתי בעל תכלית לעשות הכל על תבנית אחר, הן בארך הן ברחב להגדיל או להקטין, וכן במדת הדברים במספרים ובמשקל ואיכותן וסגולותיהן. גם ממנו נובעים העצות הנפלאות בסוד ההנהגה העליונה להנהיג בריותיו שמסכים השם ב"ה על אומה כך ועל אומה אחרת כך. וכן עם כל אחד ואחד מבני אדם. סוף דבר כל ההסכמות העליונות שמסכים ית' לעשות בדרך ידוע מבין דרכים רבים, הן בנתיבות חכמתו העליונה הנשגבת מדעת בני אדם. ועוד יתבאר פסוק זה בבית זה בעז"ה.
"עמו חכמה וגבורה, לו עצה ותבונה" (איוב יב, יג). פירוש. עם השם ב"ה לבדו החכמה. והוא המחוקק חֻקי החכמה, וגוזר על המנהגים כולם. אבל האדם אין בידו לבחור<sup class="footnote-marker">1</sup><i class="footnote">אין האדם יודע מה המנהג המובחר והראוי ביותר לקיים, אם לא ידריכנו הבורא ית"ש</i> מנהגים כפי שכלו ובינתו, וכמו שבארנו בחדרי הבית הראשון. גם עמו הגבורה לעשות ככל אשר חפץ בשמים. ואל תחשוב חלילה שהוא מחוקק חֻקים בלי טעם רק ברצון, ושהוא עושה מעשה גבורותיו כחפצו בלי טעם. אך לו עצה ותבונה, כלומר לו ית"ש העצה וההסכמה ההחלטית במשפט חכמתו העליונה, ועל פי עצתו פועל גבורותיו. וכבר ידעת מתוך הכללים שיסדנו כי לא יפול לשון "עצה" רק על ההסכמה במשפט על דרך ידוע מבין דרכים רבים, ושבכל מקום שנכתב סתם ענינו עצה טובה וישרה בארח חכמה, וטובה להשיג המבוקש. וזה דרך משל להסביר האזן, כמו האדם החכם שאינו עושה מעשה בלי עצה קודמת במשפט לבו, כך כביכול אינו פועל מאומה זולתי בדרך עצתו העליונה שהיא במשפט החכמה. וכן לו התבונה שאין לה חקר ותכלית, ועל פיה חקק חֻקי החכמה בצדק במשפט ובמישרים, כדרך "אלהים הבין דרכה, והוא ידע את מקומה" (איוב כח, כג). ודרך הכתובים כשיזכירו שני דברים לפרש תחלה האחרון ואח"כ הראשון. וזה נפלא בכתוב הבינהו כי לא תמצאהו מפורש בספרי מפרשי המקרא ז"ל.
<b>חלון ז'</b>
"כי המרו אמרי אֵל ועצת עליון נאצו" (תהלים קז, יא). פירוש. בעבור כן ישבו בחושך וצלמות ואסירי עני וברזל, לפי שהמרו אמרי אֵל. והם הענינים הנטועים בדעת כל אדם. כי הוא ב"ה מלמד לאדם דעת, והחומס נפשו ועושה נגד שקול דעתו ממרה נגד האל. ולפי שנאצו עצת עליון, והם מועצות החכמה שיעץ השם ב"ה לבני אדם, כמו החֻקים והמשפטים הכתובים בתורה שיש בכל אחד מהן דבר והיפך-הדבר. והנשענים על משפטי השכל יתחלפו בהם בהסכמותיהם, זה יסכים לעשות כך וזה כך. והשם ב"ה לבדו יועץ עלינו, כדרך "לי עצה ותושיה" (משלי ח, יד), וכל מועצותיו בתבונה שאין לה חקר. והאנשים האלו לא לבד שהלכו במועצותיהם בשרירות לבם הרע, גם נאצו עצת עליון ודברו עליהם דברי לצון כי המה חכמים בעיניהם. וראיתי לראב"ע ז"ל שפירש "אמרי אֵל, הם פקודי הלב שהשם נְטָעָם בלב כל מְדַבֵּר", ע"כ. ויפה דבר.
"גם עדותיך שעשועי אנשי עצתי" (שם). פירוש. אני משתעשע ומתענג בעדותיך, כי יקרו בעיני מאד, ואני בוטח עליהן בכל לבי לעשות ככל אשר יורוני. וכבר יסדנו (חדר א חלון כא) כי תואר "יועץ" נופל על בעל העצה שאחרים שואלין ממנו הסכמות כדת מה יעשו. ודומה לזה גם חֻקי השם ב"ה שהם נותנים עצות והסכמות לבני אדם מה יעשו, כדרך "אברך את יי' אשר יעצני" (תהלים טז, ז) ובארנוהו למעלה (בחלון ב). ולכן אמר שהם אנשי עצתו, כי לפי עצתם יעשה מעשיו. והנה אמרנו (חלון יח) שאין היועץ מעתיק עצתו לנפש חברו, אבל השואל ישען על חכמת היועץ ויעשה כעצתו, בין יסכים גם הוא כהסכמתו בין לא יסכים. וכדרך זה צריך האדם להִשָׁעֵן על מצות השם ולעשות כאשר יעצוהו בין יבין טעם העצה ויסכים גם הוא כן בנפשו, בין לא יבין טעם העצה ולא יסכים בטבעו כן. וזהו שאמר המשורר ע"ה כי דברי השם ב"ה הם לו שעשועים ובוטח עליהן כי הם אנשי עצתו ונשען בהם בכל לבו לעשות ככל מה שיְצַוֵהוּ, והבן.

Window 7

"ועתה נכרת ברית לאלהינו להוציא כל נשים והנולד מהן בעצת אדני והחרדים במצות אלהינו, וכתורה יֵעָשֶׂה" (עזרא י, ג). פירוש. שכניה בן יחיאל אמר כי יכרתו ברית לה' להוציא הנשים הנכריות, גם הזרע הנולד מהן. ודע כי בדין תורה אסור להתחתן בכל העמים לקחת אשה נכרית בגיותן. והנושא נכרית עובר על לאו "ולא תתחתן בם" (דברים ז, ג), כי כן קבלו קדמונינו ז"ל (קידושין סח ע"ב) שהוא נאמר על כל עמי הארצות, נאסר החתון בכולם בגיותן. והנושא אותה חייב לגרשה מדין תורה, ואולם הנולד מן הנכרית לפי דין תורה איננו בנו לשום דבר, כמו שאמרו ז"ל (שם) בנך הבא מן הישראלית קרוי בנך, ולא בנך הנולד מן השפחה והנכרית. והנה התורה כתבה הטעם בעבור ע"ז שנאמר "כי יסיר את בנך מאחרי" (דברים ז, ד), וזה על גוי הנושא בת ישראל בגיותו. כי בנו הנולד מן הישראלית הוא ישראל לכל דברי ה', והוא יסיתהו לעבודה זרה. וסוד הדבר ידוע ליוצר הנפשות ית', והוא ב"ה יודע כי נפשות הנולדים מבנות עמי הארצות אינן מן המשך הטהור שיוצאות משָׁם נפשות זרע יעקב, וכבר כתבנו על זה בבית הראשון. ולכן גרושי הנשים הוא בדין תורה, אבל להוציא הנולד מהם איננו מפורש בתורה. ואפשר שהגדילו בביתו וילמדו תורה ומצוה מאבותיהם הישראלים, ולמה יוציאום ויגרשום? ומקצתם ירחמו עליהם בטבע כי יצאו מחלציהם. האמנם השם ב"ה יעץ וגזר כי הבן הנולד לישראל מן השפחה והנכרית אינו קרוי בנו, והוא ב"ה גדול העצה ויודע כי זה הבן [יכשל] בכל התועבות. ועל כן מי שהוא חרד לדבר ה', טוב שיגרשהו מהסתפח בנחלתו פן ישחית בניו הטובים הנולדים מזרע ישראל וילמדום ככל תועבותיו. ועל היסודות האלו תתפרש מליצת הכתוב הזה. אמר שיכרתו דברים להוציא כל הנשים הנכריות, וזהו כמשפט התורה. גם ראוי שיוציאו הזרע הנולד להם מן הנשים הנכריות, ויגרשום מנחלתם כפי עצת השם שהסכים שהבנים האלו אינם נחשבים בנים לאביהם, ושהן כעמי הארצות לכל דבר. וכעצת החרדים במצות אלהינו, כי החרדים הם המעמיקים בחכמת התורה לשמור מצווֹתיה בכל פרטיהן. ולפי שמבינים מדברי השם ב"ה כי אלו הבנים הם רעים וחטאים ומשחיתים יתר הבנים הטובים, הם מסכימים ג"כ לגרשם מביתם. ומלת "בעצת" תשמש לשתים, בעצת אדני ובעצת החרדים במצות אלהינו. ולכן בעל הטעמים הפסיק בתיבת "נשים", כי הוא מאמר בפני עצמו ודין תורה. [והפסיק מן] "'והנולד מהם' עד 'והחרדים'" וגו'. כי הוא מאמר אחר הנשען על עצת התורה והחכמה, ואם איננה מפורש ולא הזהיר בפירוש לגרש בני בת אל נכר. ושָׂם המפסיק הגדול תחת מלת "אלהינו", כי בו נחתמו שתי החלוקות שהזכיר שראוי לכרות ברית עליהן. ואח"כ אמר "וכתורה יעשה", כלומר לכל הפחות יעשה כדין המפורש בתורה. והוא להוציא הנשים הנכריות. ומי שמסרב, נכריח [אותו] בשוטים ובעקרבים לעשות כמו שכתוב בתורה. ולענין שילוח הנולד מהם השומע ישמע וטוב לו. והחדל יחדל<sup class="footnote-marker">1</sup><i class="footnote">מליצה ע"פ יחזקאל ג, כז. כלומר המסרב מלשמוע לדברי החכמים</i> וימצא רעה באחריתו, כי בניו אשר הוליד יהיו לצנינים בעיניו, כך נראה בעיני. וכן נראה מדברי הכתובים שמלבד שחשו שרי הגולה על עברם על דברי התורה לקחת נשים נכריות, גם פחדו על טעם הדבר המפורש בתורה שילמדו לעשות כתועבות הגוים האלה; והוא העיקר. וכן נאמר "כי לא נבדלו העם ישראל והכהנים והלוים מעמי הארצות, כתועבותיהם לכנעני החתי הפריזי היבוסי העמוני המואבי המצרי והאמורי. כי נשאו מבנותיהם להם ולבניהם, והתערבו זרע הקדש בעמי הארצות" (עזרא ט, א-ב), כלומר שהם מתערבים בעמי הארצות, וילמדו תועבות הכנעני ושאר האומות הרעות. ובניהם אשר יולדו להם שהן גויים גמורים ומזרע עמי הארצות, יתערבו אח"כ בזרע הקדש הנולדים בזרע הקדש הנולדים מבנות ישראל בקדושה, וישחיתו אלו את אלו. ועל כן יעץ האיש המעולה שכניה בן יחיאל להוציא הנשים גם הנולד להם, והודיע כי כן יעץ ה' בתורתו. וכן היא עצת החכמים הצדיקים החרדים לדבר ה'. ומי שיש לו בן מן הנכרית ובא להמלך בבית דין הגדול מה יעשה אם יקרב אם ירחק, ייעצוהו שיגרשהו מביתו ומנחלתו פן ישחית זרע הקדש. אעפ"י שאין כופין אותו לעשות כן בדין תורה. ורש"י ז"ל פירש "בעצת אדני, בעצתו וברצונו של הקב"ה. והחרדים במצות אלהינו, יראי שמים יוציאום. וכתורה יעשה. העושה המעשה הזה אשר יוציא בניו ואשתו הנכרים" ע"כ. ודבריו קשים, כי עזרא והשרים גזרו על הקהל כולו, ומה טעם להזכיר כי יראי שמים יוציאום? מי שהוא ירא את ה' אינו צריך לכפיית בית דין. גם לאיזו צורך הוסיף שהעושה כן עושה כמשפט התורה. והראב"ע ז"ל אמר "בעצת ה' לקרב אל קהל ה' או להרחיק. ולא מצאנו שהקריבו אחד מהם. ואולי הוציאום, שלא היו גיורות כרות המואביה. וחכמינו ז"ל אמרו בנו הוא לכל דבר חוץ מן הנולד מן השפחה ומן הנכרית. והוציאו האמות והבנים" ע"כ. ואני תמה כי לא היה אתם נביא ולא אורים ותומים שישאלו את פי ה' לקרב או לרחק, אך עשו בחכמתם והצדק אתם כמשפט התורה. ופירש [ראב"ע] עוד "והחרדים במצות אלהינו לבלתי התחתן בם יוציאו נשותיהם. וכתורה יעשה למי שאינו חרד כי נכריחנו להוציא" ע"כ. וגם זה קשה כי באמרוֹ "וכתורה יעשה" שיכריחום בבית דין, למה הזכיר ענין החרדים? ודי בהודיעו שיוציאו כולם נשותיהם. ואולם עם מה שפירשתי יצא כנגה צדקת מליצת הכתוב, והבן.

Window 8

"כי גוי אובד עצות המה, ואין בהם תבונה" (דברים לב, כח). בספרי נחלקו רבותינו ז"ל ר' יהודה ור' נחמיה. ר"י דורשו כלפי ישראל אבדו ישראל עצת ה' שנתנו להם, ואין עצה אלא תורה שנאמר "לי עצה ותושיה". וזה מופת גדול לדברינו הנ"ל בביאור מלת "עצה" סתם, שהיא לטובה.
"עצות" הם הסכמות החלטיות שהסכים השם ב"ה עליהן, שעל פיהן יעשה האדם וחי בהם. והביאו קדמונינו מפסוק "לי עצה ותושיה" (ספרי, האזינו, פסקא יז)<sup class="footnote-marker">1</sup><i class="footnote">זו לשונם: "כי גוי אובד עצות המה". ר' יהודה דורשם כלפי ישראל ר' נחמיה דורשם כלפי האומות. רבי יהודה דורשו כלפי ישראל. אבדו ישראל עצה טובה שנתנה להם ואין עצה אלא תורה שנאמר "לי עצה ותושיה"</i> והכונה תבין ממה שבארנו למעלה (בחלון ו') על פסוק זה. ולדעת ר' יהודה אוכל לפרש הפסוק לאמר: שיבוא עליהם הפורענות בעבור שהם מאבדים העצות הישרות, דרכי החכמה עליהם הסכים השם ב"ה בתורתו. וכבר רמזנו בבית הראשון כי החכמה יסוב לשכל ולבינה הנטועים בנפש. ובהיות החכמה תחלה בנפש אז ישכיל האדם ואז יבין. ואם אין חכמה בנפש לא יתוארו המצאותיו ותחבולותיו בתארי בינה והשכל. גם רמזנו שם כמה דברים המושגים בשכל ובבינה רב תבונות. ועיקרי הדברים הללו יתבארו בעז"ה בבית הרביעי<sup class="footnote-marker">2</sup><i class="footnote">מכאן שהיתה בתוכנית רבינו להרחיב בדברים נוספים, בבית הרביעי</i> ובספר "מעין גנים" עם כל ההצעות הצריכות לזה. ולכן אמר שהן אובדי עצות החכמה ועל כן "אין בהם תבונה". כי בהיותם נלוזים מן החכמה לא ישכילו, ולא יבינו, ובהכרח יחסרו מהפיק תבונות. ואחר כן פירש הרד"ק ואמר "ישכילו זאת. יבינו וישכילו זאת יבינו לאחריתם", כלומר אם לא היו אובדי עצות והיו עושים בחכמה, היו משכילים זאת [מה] שיפרש אח. כן. ואם היו משכילים היה דבר תבונה, והוא לדעת מה יהיה אחריתם אם יסורו מן התורה והעצה. ובאר הדבר שיהיו משכילים "איכה ירדוף אחד אלף" וגו' כלומר אין בדרך הטבע הנהוג שירדוף אחד מישראל אלף מן הגוים, כמו שקרה להם בהיותם צדיקים. וכמו שנאמר "ורדפו מכם חמשה מאה" (ויקרא כו, ח). אין זה אלא "צורם מכרם" כלומר תוקף שלהם מכרם, כי הם בוטחים בשוא ובתהו, כדרך "הן בעונותיכם נמכרתם" (ישעיה נ, א) "ויי' הסגירם". בעבור שֶׁשָׂמוּ צורם בתהו לכן מסרם ה' צור ישראל וקדושו ביד עבדיו הבוטחים. ואמר "כי לא כצורנו צורם", כלומר אין צורם ובטחונם כצורנו ובטחונינו, כי הם בוטחים באלילים וביכלתם להגן על עובדיהם והחוסים בהם. כי גם השמש והירח וכל צבא השמים לא ירעו ולא ייטיבו, ואין צריך לומר הפסילים והצלמים מעשה ידיהם. אבל צורנו הוא אדון כל הארץ, ה' שמו. ולפי שהלכו אחר ההבל והאלילים לכן בערה בם חמת ה' לדונם כרשעתם, ועל זה "ואויבינו פלילים", כלומר הם נתונים במשפט העליון, כמו "ופללו אלהים" (שמואל א ב, כה), "ונתן בפלילים" (שמות כא, כב). והנה אם היו ישראל שומרי עצות והולכים בחכמה, היו משכילים כל זה. והיו מבינים דבר מתוך דבר והוא שהצלחת ישראל בעבור החכמה והצדק, והיו מפיקים דבר תבונה, והוא שאם יעזבו תורת ה' יקרה להם הרעה ומצאום רעות רבות וצרות, כמו שקרו לאויביהם. וע"י כן היו משתמרים מחטוא. אבל לפי שהם "גוי אובד עצות", וחושבים הצלחתם למקרה לא יבינו אחריתם עד תצא כאש חמת ה'.
ולשיטת ר' נחמיה הדורש הפרשה כלפי האומות אמר. [לא קיימו] האומות שבע המצווֹת שנאמר להם, ואין בהם תבונה. אין בהם אחד שיסתכל ויאמר עכשיו אחד ממנו רודף אלף ושנים יניסו רבבה. ולימות המשיח אחד מישראל רודף אלף ושנים רבבה. וגם דרשתו עֵד נאמן על מה שיסדנו במלת "עצה". כי שבע מצווֹת בני נח הם עצת עליון, והדרכים שהסכים עליהם שֶׁשָׂם [לפניהם] שכפיהן ינהגו כל בני עולם זולתי ישראל. כי ארחות החכמה העליונה משתנים לעֻמת הנפשות המקבלים, כמו שבארנו בבית הראשון (חדר ו חלון א). עברו החֻקים האלו, סרו מדרך ה' אשר צוה להן, ולכן אין בהם תבונה כדרך שפרשנו בשיטת ר' יהודה. שאם תחסרנה מועצות החכמה, לא תשכיל ולא תבין הנפש ההיא, ובהעדר ההשכלה וההבנה לא תפיק תבונה.<sup class="footnote-marker">3</sup><i class="footnote">לדעת מה צפוי לה באחריתה</i> ופירש הדבר ואמר "לוּ חכמו ישכילו זאת יבינו לאחריתם" כלומר אם היו האומות שומרים העצות והולכים בדרך החכמה שצוה להם השם ב"ה, היו משכילים זאת, מבינים אחריתם מה יקרה להם את ימרדו בה'. וזהו שאמרו "איכה ירדוף אחד אלף" וגו', כלומר הדבר הזה היו משכילים איך אפשר שבטבע הנהוג ירדוף אחד ממנו<sup class="footnote-marker">4</sup><i class="footnote">מהגוים</i> אלף מישראל ושנים יניסו רבבה, כמו שקרה בעת רדת ישראל מגדולתו, "אם לא כי צורם מכרם" (דברים לב, ל). כלומר אין זה אלא מכרם לישראל בעונותיהם, כדרך "הן בעונותיכם נמכרתם" (ישעיה נ, א), "ויי' הסגירם", כלומר זה הצור הוא צור עולמים תקיף ובעל היכולת האמיתי, ה' אלהי האלהים ואדוני האדונים העושה נפלאות למעלה מן הטבע, כמו שעשה לישראל נפלאות לטובה כשהלכו בדרך הישר. כי אי אפשר לומר יראתנו<sup class="footnote-marker">5</sup><i class="footnote">"יראה" הוא כינוי לאליל של האומות (סנהדרין סג ע"ב)</i> הסגירם בידינו, אחר שאין ביכולת שר ומזל לשנות הטבע הנהוג, ומעולם לא ראינו ולא שמענו בינינו נפלאות כאלה. אבל ודאי מעשה ה' הגדול צור ישראל. "כי לא כצורנו צורם", כלומר הוא לבדו יכול על כל כאשר שמענו באזנינו הנפלאות שעשה בימי קדם. ואין הצור הזה שוה לצורינו, שאין באחד מהם יכולת לעשות רק כפי ממשלתו וכחו בטבע. וצור עולמים עושה נפלאות לבדו, ולכן עושה עתה נפלאות לרעת ישראל, כי "אויבינו פלילים", כלומר נשפטים באפו ובחמתו הגדול בעבור שסרו מדרך השם ב"ה. ואם ייטיבו ישראל מעשיהם ישתנה עליהם מדת הדין לרחמים, וישוב לעשות עמהם ככל נפלאותיו להטיב להם כימי קדם. וכמו שרמז ר' נחמיה "לימות המשיח אחד מישראל רודף אלף ממנו". אילו היו מבינים זה יכלו להפיק תבונה ישרה לדעת אחריתם, כלומר האומות ידעו שאם ימרדו בה' והיו לאָלָה לְשַׁמָּה ולחרפה וילמדו קל וחמר מישראל. אלא הם "גוי אובד עצות", ומכַּת ה"חכמים בעיניהם" ודוברים אולת גדולה ליחס הנמנע והפלא לגבורתם, כמו שאמר "פן יאמרו יבינו רמה ולא יי' פעל כל זאת" (דברים לב, כז). וכדרך חטאת סדום ועמורה שהכחישו בה' ובנפלאותיו. ועל זה אמר "כי מגפן סדום גפנם" (לב, לב). ולא אאריך יותר במקום זה, וכבר רמזנו בבית השני (חדר ה חלון א) באמת ובצדק, כי פירוש ר' נחמיה קרובה לפשט הכתוב, כמו שיתבאר בספר "מעין גנים" בעז"ה, כי שם נדבר עוד בכתובים אלו. וכאן הכונה להודיע כי לשון "עצה" הנזכר בכתוב הונח על מועצות החכמה שחקק השם ב"ה לבני אדם ללכת בהן, ואין בזה מחלוקת,<sup class="footnote-marker">6</sup><i class="footnote">כלומר פירוש זה מתאים גם לדברי ר' יהודה וגם לדברי ר' נחמיה</i> כי לדברי התנאים כך יתפרש. והבן כי חדשות הודעתיך. ומקרא אחד יוצא לכמה טעמים, ושתי הדרשות נכונות.

Window 9

"שמע עצה וקבל מוסר למען תחכם באחריתך" (משלי יט, כ). פירוש. שמע העצות הטובות הנתונות מפי עליון לבני אדם ללכת בהן, והן חֻקי שתי התורות, שבכתב ושבע"פ שהן כולם מועצות ישרות. וזה עם הלימוד והקשבת האוזן לדברי היועצים החכמים. וכן "קבל מוסר", והוא להשכיל ולהבין ביראת ה' להכריח כחות הנפש שיסורו אל משמעת העצה והחכמה. ואמר אם תעשה כן "תחכם באחריתך" כלומר תהיה נוהג בדרכי החכמה, כי תבא חכמה בלבך כמו טבע שני, היפך מִטֶבַע היצר הרע הנטוע בך מנעוריך, וכבר בארנו פירוש הפסוק הזה בבית השני (חדר ה, חלון ה), ולכן לא אאריך עוד.
"דרך אויל ישר בעיניו ושומע לעצה חכם" (משלי יב, טו). פירוש. "עצה" כמו "שמע עצה" (משלי יט, כ). והן המועצות שבשתי התורות והם צריכים לקבלה<sup class="footnote-marker">1</sup><i class="footnote">למסורת מהדורות הקודמים</i> כי החכמה לא תִוָלֵד בכח השכל והבינה הנטועים בנפש, כמו שבארנו פעמים רבות. ומלת "חכם" על הירא את ה' ונשען על חקות החכמה ללכת בהם, כמו שבארנו בבית הראשון (חדר א חלונות א-ב). ומלת "אויל" הפוך מזה לקצה האחר, כי הוא בוזה החכמה, כדרך "חכמה ומוסר אוילים בזו" (משלי א, ז). והנה החכם כשיסופק עוד דרך המעשה במנהג מן המנהגים לא ישען על לבו להחכימו לעצמו מה יעשה, כי יודע שאין העצה העליונה מסורה למשפט לב כל אדם. ולכן ילך אל היועץ החכם לקבל העצה העליונה לשמוע מה ידבר ועל פיו יעשה, כמו "כי יפלא ממך דבר וגו' ובאת אל הכהנים וגו' והודיעו לך את דבר המשפט" (דברים יז, ח-ט). והעושה כן הוא החכם באמת, כענין "איזהו חכם? הלומד מכל אדם" (אבות, א), ובארנוהו בבית הראשון (חדר ו חלון ג). ועל זה אמר "ושומע לעצה חכם". ומי שדרכי לבו ישרים בעיניו ואין לו ספק בהם הוא אויל גמור. ועל זה אמרו "דרך אויל ישר בעיניו" (משלי יב, טו). ויתר הדברים הצריכין פירוש בפסוק זה כתבנום בבית השני (חדר ד חלון ג).
"כי לא תאבד תורה מכהן ועצה מחכם ודבר מנביא" (ירמיה יח, יח). פירוש. מאמר זה: אמרו האנשים המבקשים נפש ירמיה הנביא ע"ה ואמרו שאינן צריכין לו, כי במותו לא תמות החכמה והנבואה עמו, כמו "לא תאבד תורה מכהן", ישארו כהנים רבים אשר יורו ליעקב, כמו תורת נגע צרעת ותורת הנזיר המיוחדים לכהנים וכיוצא בזה. ולא תאבד "עצה מחכם", כי ישארו אחריו חכמים רבים בתורה ויועצים במשפט מעשה התורה והחכמה, ויגידו לנו דבר עצה ועל פיהם נעשה. ולא תאבד "דבר מנביא" כי ישארו בנו נביאים אחרים שיגידו לנו דבר ה' בנבואה עתידות וכיוצא, ויתר הדברים כתבנו בבית השני (חדר ב חלון יא).
"ובִקשו חזון מנביא ותורה תאבד מכהן ועצה מזקנים" (יחזקאל ז, כו). פירוש. הפסוק הזה דומה לפסוק "כי לא תאבד" שבארנוהו למעלה. נבא שבזמן הגלות תחסרנה שלש הסגולות האלו "חזון מנביא" כמו "ודבר מנביא", כי בחזון ישמעו דבר ה', ותורה תאבד מכהן, כי מרוב הצרות ישכחו הכהנים תורתם, כדרך "בגוים אין תורה" (איכה ב, ט). וכן "שאל נא את הכהנים תורה" (חגי ב, יא) שאמר השם לחגי בגלות בבל. ועצה תאבד מזקנים, כמו "ועצה מחכם", כי ה"זקנים" מתּוֹאַרֵי החכמים, שמלבד חכמתם הם בעלי הנסיון, ובכל זאת תאבד עצתם במשפטי התורות והחכמה. ואם אין בהם חכמה לא יתוארו "זקנים" סתם, כמו "והדרת פני זקן" (ויקרא יט, לב). ואמרו ז"ל (קידושין לב ע"ב) "אין זקן אלא מי שקנה חכמה", ובארנוהו בבית הראשון. ואצל החזון לא הזכיר "תאבד", כי אין אבדה נופל רק על דבר שהיה ביד האדם, שזה יתכן על התורה והעצה, כי היו מורים ויועצים ושכחו תורתם ועצתם ונאבדה מידם. אבל הנבואה לא תחול כלל על איש בגלותנו, כדרך "ונסתם חזון".<sup class="footnote-marker">2</sup><i class="footnote">בסדר עולם (זוטא) כשמתו חגי זכריה ומלאכי פסקה נבואה מישראל</i> לכן סָתַם ואמר "ובקשו חזון מנביא" לדעת מה דבר ה' אליו, ולא ימצאו דבר, כי לא ינוח עליו הרוח בגלות.

Window 10

"מים עמוקים עצה בלב איש, ואיש תבונות ידלנה" (משלי כ, ה). פירוש "עצה", כמו "ושומע לעצה חכם" (שם יב, טו), כי לדעת משפט המעשה הישר בדרכי החכמה הנפלאים קשה מאד. והשם ב"ה הודיע המועצות בשתי התורות, ונתן בלב הישרים דעה בינה והשכל לדַמות דבר לדבר ולהוציא דבר מדבר עד שיעמדו על משפט ההלכה וההסכמה הנעלמת מעיני זולתם, כדרך "אז תבין צדק משפט ומישרים כל מעגל טוב" (משלי ב, ט) והוא ענין נפלא. ועוד יתבאר בבית השלישי בעז"ה.
ויפה המשיל העצה העמוקה בלב איש חכם שבחכמים למים עמוקים, שבתחתיתן פנינים וחפצים ואין רואה אותם. ומי יוכל להעלותם? זולתי הפקח הגדול הממציא תחבולות וקושר חבל בחבל וכיוצא להעלות בהן החפצים ממעמקיהם. וכן לענין העצה העמוקה בלב איש, אין מי יוכל לדלותה מלבו לראות מה היא, זולתי איש מלא תבונות, כי ירכיב תבונה לתבונה וענין לענין עד צאת לו תחבולה יקרה מביניהן לעמוד על העצה שבלב, ולדלותה להיות אות אמת. ועוד אפרש בבית השלישי בעז"ה על מה הנחת מלת "תבונה". ועוד אפרש בספר "מעין גנים" הנחת מלת "תחבולה" בעז"ה. אז יבקע כשחר אור האמת. ויאמר רש"י ז"ל "מים עמוקים עצה בלב איש. הלכה בלב חכם סתומה. ואיש תבונות ידלנה. ותלמיד נבון בא ודלה אותה ממעיו" ע"כ. ואין ספק כי דבריו לקוחים מדברי קדמונינו ז"ל שהבינו יותר המליצות, בִּין בדבר כי פירושו כולל מה שדברנו על זה. לא כמו שפירש ראב"ע ז"ל "כמים עמוקים שהם קרים וזכים ורגל לא תרפסם, כן החכמה והעצה שהיא בלב איש זַכָּה וברורה. ואיש אחר שהוא יודע התבונות ידלה העצה מלבו. כלומר ילמדה ממנו" ע"כ. מלבד שפירושו רחוק גם לא יתכן "ואיש תבונה". וכל אדם יוכל ללמדה, ומקרא מלא "שמע עצה וקבל מוסר למען תחכם באחריתך". ולמה [כתוב] "ידלנה" ולא "ילמדנה"? ורלב"ג ז"ל פירש כי "העצה בלב היא בכח<sup class="footnote-marker">1</sup><i class="footnote">פוטנציה, עוד לא בפועל</i> לא ישיג אותה בקלות אלא אחר חקירה הרבה, כי היא כמים העמוקים אשר יקשה להגיע אל מה שהוא בתחתיהם. ואולם איש תבונה ידלה העצה מלבו בטוב חקירתו והפלגתו בה" ע"כ. ואחר שנזכר פעמים "איש" נדע שכולו מדבר משני בני אדם. והנה פירושו נדחה [מפני זה]. וגם אם היא "בכח" איננה עצה, כי כל עצה הסכמה החלטית לעשות מעשה, ולפעמים התבונה<sup class="footnote-marker">2</sup><i class="footnote">כונתו: גם אם התבונה הרבה</i> הרבה לא תועיל לקחת עצה מלבו, כמו שתבין מן הכללים. והקדמנו למעלה (חלון ו', ח', ט'). הבן.
"אין חכמה ואין תבונה ואין עצה לנגד יי'" (משלי כא, ל). פירוש. כל מנהג ומעשה מפועל שהוא נגד צדקה, איננו חכמה, אפע"י שבעל המעשה עשהו בתחבולה גדולה. כי אין חכמה זולתי מה שתקן משה ב"ה לחכמה. וכן כל מה שיפיק האדם בשכלו ובבינתו נגד הכונה העליונה איננו תבונה, כי היסוד שבנו עליו השכל והבינה הוא שוא והבל. וכן כל מה שיסכים האדם לעשות נגד רצון השם ב"ה, אינו עצה. וכבר פירשנו פסוק זה בבית השני (חדר ט חלון ח). ואמרנו שם שאעפ"י שהרשעים מסכימים לעשות רע. ופעמים רבות חפצם בידם יצליח, כדרך "ועל עצת רשעים הופעת" המבואר למעלה (חדר ו). והנה היתה עצה גמורה והיא ע"י השם ב"ה. ואין הדבר כן. כי לולי שֶׁעֲזָבָם השם ב"ה לעשות לא היו יכולים להשלים חפצם, וכענין "מגלגלין חובה ע"י חייב" (סנהדרין ח ע"א). אבל אם ההסכמה נגד השם ב"ה ואינו חפץ שֶׁתֵּעָשֶׂה, אז תופר. ועל כן סמך ואמר "סוס מוכן ליום מלחמה וליי' התשועה" (משלי כא, לא), כי לא תועיל מעשה אדם מבלי ישועת ה'. ואם תשאל בכל זאת תתואר ההסכמה ההחלטית<sup class="footnote-marker">3</sup><i class="footnote">של הרשע</i> בתאר "עצה", שהרי גם אם תופר תתואר "עצה"<sup class="footnote-marker">4</sup><i class="footnote">סתם, בלי שם לוואי</i> שבעל העצה הסכים בהחלטת הכונה. ואין עצה שאיננה מועלת לאדם.<sup class="footnote-marker">5</sup><i class="footnote">כך יש לשאול. כי כיון שהעצה מועילה, מדוע לא נקרא לכך "עצה" סתם?</i> כי יפירנה או לא יצלח בעצתו. ולכן<sup class="footnote-marker">6</sup><i class="footnote">כאן רבינו מתחיל להשיב מדוע אין לכנות עצת הרשע "עצה" סתם. ולכאורה צ"ל כאן מלת "לכן" בלי ו'</i> איננה ראויה להתאר "עצה" סתם, כי כל "עצה" סתם היא הסכמה בדרכי ה' ושיצליח בה העושה. וכדרך [הכתוב] שחוזר על זה. אבל תתואר "עצה רעה ונמהרה". וכן נמצא מחכמת החכמים ותבונת הנבונים ועצת היועצים שהם כולם טובים<sup class="footnote-marker">7</sup><i class="footnote">עשוים להועיל ולהשיג תוצאה הרצויה להם</i> להצלחת האדם. וה' הגורם [ש]לא יועילו, כדרך "משיב חכמים אחור ודעתם יסכל" (ישעיה מד, כה) כמבואר בבית השני (חדר יא חלון א). וכדרך "ותורה תאבד מכהן ועצה מזקנים" שבארנוהו למעלה. כי דברי שלמה כוללים טעמים רבים באמת, אבל איננו על ההתחכמות וההתבוננות כדברי ראב"ע ז"ל, כי זה סותר יסודות הלשון שאין ההתחכמות נקראת "חכמה" סתם בכתבי הקדש. וכבר דברנו בענין הזה בבית הראשון (חדר א חלונות א-ב) והשני. והבן.

Window 11

"רוח חכמה ובינה, רוח עצה וגבורה" (ישעיה יא, ב). פירוש "רוח חכמה" בארנוהו בבית הראשון שהוא על גילוי ציורי החכמה בלב. ומלת "בינה" התבאר בבית הב'. ו"רוח עצה", שיהיה המשיח יועץ טוב בחכמה ובשאר הדברים. כי תהיינה הסכמותיו חזקות ולא יתהפך בעניניו, ותהיינה ישרות כמו שבארנו ותהיינה טובות להשגת המבוקש. גם תמלאנה מועצותיו בכל דבר, כי השם ב"ה יתן לו עוז וכח להשלים עצותיו, ועל זה מלת "גבורה". ותמצא תשעה עשר פסוקים בחדר זה שנזכר בכולם שם "עצה" סתם וכולם על מועצות החכמה החֻקים והמשפטים, שהן מועצות ישרות ונאמנות, וגם טובות מאד. כי העושה כפיהן יצליח בכל דרכיו הצלחה גמורה, כי השגחת השם ב"ה דבקה עם ההולכים בתמים העושים רצונו ית' וממלאים רצונו. ולכן נזכרים כולם סתם, ותבין שהם הולכים על סדר הכללים הרבים בענין זה למעלה (חדר א חלון יב). ואמת נכון הדבר מאד.
"מי זה מחשיך עצה בְמִלִין בלי דעת" (איוב לח, ב). פירוש. מי זה יאפיל אור העצה הישרה והטובה ברוב מלים ודבַר-שפתים בלי דעת? וזאת היא תוכחת השם ב"ה לאיוב, כי כשקרהו הצרות הטיח דברים רבים כלפי מעלה וטען טענות נגד יושר ההנהגה העליונה ועל הגזרות היורדות בארץ, רע לטובים וטוב לרעים כפי מחשבת האדם המסכל דרכי ה' ב"ה בחכמתו העליונה. ולפי האמת ישרים דרכי ה' וכל מעשיו בעצה עליונה אין טובה ממנה. "לי עצה ותושיה" לי עצה ותבונה שבארנו למעלה. וכדרך הכלל שכל "עצה" נופל על ההסכמה במשפט הלב. וכן כביכול פועל מעשיו בעצה, ועצתו בחכמה ובתבונה שאין להם חקר. ומלת "מלל" הנופל על אמרים ריקים היוצאים מפי המדבר בדרך העברה, כמו "ומלין לצד עלאה ימלל" (דניאל ז, כה), כלומר תיבות בלי דעת והשכל. "מי מלל לאברהם הניקה בנים שרה" (בראשית כא, ז), כלומר אפילו בדרך גוזמא ועל צד ההעברה לא היה אדם אומר לאברהם ששרה תניק בנים, [מפני] הזרות והפלא. ולכן מי זה מְלָאוֹ לבו להחשיך יושר עצתי במלין בלי דעת? ולא שָׂם על לבו כי עצתו<sup class="footnote-marker">1</sup><i class="footnote">של הקב"ה</i> נפלאה מדעת האדם, מי יביננה? ומי ידע [סודה] וטעמה? ולפי שאיוב עשה כן, הוכיחו השם ב"ה ושאל אותו על דברים נפלאים שהן נגד עיניו ואינו מבין סודם וענינם. וגם החוש יעיד עליהם, כי הם בסוד העצה העליונה הנשגבת מן החוש ומן השכל והבינה שבנפש, והבן.
"מי זה מעלים עצה בלי דעת" (איוב מב, ג). לפי דעתי כך פירוש הפסוק. איוב הודה לדברי השם שהוכיחוֹ "מי זה מחשיך עצה במלין בלי דעת" (איוב לח, ב). והתחרט עתה על שדִבֶּר נגד עצת ה'. ומלבד הודאתו עוד הגדיל אשמתו שגם רעה אחרת עשה. והוא שהעלים והסתיר העצה הטובה בלי דעת, כי ראוי לאדם [לספר] מלאכות ה' ולהודיע טוב טעם ודעת בדרכי ה' וארח עצתו, להודיע לבני אדם יושר חכמתו ועצתו העליונה, כדרך "וגדולתך אספרנה" (תהלים קמה, ו), "לכו בנים שמעו לי, יראת יי' אלמדכם" (תהלים לד, יב). ובכלל זה כל דברי הנביאים פה אחד מביעים ומגידים הדר העצה העליונה ויושר מעשה השם ב"ה. ואיוב העלים כבוד העצה העליונה, גם החשיכה במלים. ולכן התישב על שתיהן. ואמר כי מה שטען נגד העצה היה לפי שלא הבין האמת, ודבריו לא בהשכל. ומה שהעלים העצה לפי שהיא נפלאת מדעתו, ולא ידע ערכה. ועל זה אמר "לכן הגדתי ולא אבין, נפלאות ממני ולא אדע" (איוב מב, ג).<sup class="footnote-marker">2</sup><i class="footnote">הרי יש כאן וידוי על שני ענינים</i> כלומר כל מה שהגדתי היה [בלי דעת] והרי הם בטלים ומבוטלים. ומה שהעלמתי יושר [מלבי]<sup class="footnote-marker">3</sup><i class="footnote">מלה מטושטשת, ואולי יש לפענח "מעשיך"</i> לא בזדון אלא בעבור שהן נפלאות, כדרך "פליאה דעת ממני, נשגבה לא אוכל לה" (תהלים קלט, ו).
והנה איוב במחשבתו הראשונה טרם נגלה אליו ה' חשב כי פיו תבונות יגיד, וטענותיו מלאות בינה והשכל, ולכן מצאנו שאמר "אדבר והשיבני" (איוב יג, כב) כדרך שאומר האדם לזולתו "שמע דברי הישרים והנכוחים להבין, אם תוכל להשיב עליהן". גם אמר "פִּשְׁעִי וחטאתי הודיעני, למה פניך תסתיר?" (שם יג, כג-כד). וזה בלי דעת, כי החכם האמתי יודע שבינת האדם תסתתר מהתבונן בכמו אלה. גם יודע שדעת האדם חלושה מאד מהכיל דעת החכמה והעצה העליונה שאין לה חקר, כי נפלאות הם ונשגבות מדעת האדם. ועתה שנתבאר לו כל זה בנבואה, אמר "שמע נא ואנכי אדבר, אשאלך והודיעני. לשמע אזן שמעתיך, ועתה עיני ראתך. על כן אמאס ונחמתי על עפר ואפר" (איוב מב, ד-ו). פירוש. זה שהוצאתי מקדם מלין לאמר אליך "שמע נא ואנכי אדבר, אשאלך והודיעני" דברי פלאים בינה והשכל. גם מה שבקשתי ממך שתודיעני סוד עצתך, לפי שלא זכיתי לראות בעין-לבי מחזה שדי, ורק לְשֵׁמַע אזן שמעתיך, ע"י הקבלה<sup class="footnote-marker">4</sup><i class="footnote">דברי מסורת</i> ודברי חכמים. אבל עתה שזכיתי להביט בעין-לבי הודך והדרך, הנני מואס בראשונות, והרי הן כאינם. ומתחרט אני על מעשה ומחשבה [שאינם] באמת. כדרך "יי' יודע מחשבות אדם כי המה הבל" (תהלים צד, יא), כי הוא אדם עפר ואפר.
כך נראין בעיני הדברים. ובדברי מפרשי המקרא ז"ל ראיתי פירושים רבים, ואין המקראות מתיישבים בהם. ראב"ע זצ"ל (על איוב לח, ב) אמר "מי זה מחשיך, הענין רצית להחשיך עצתי, כמו להעלים ולהסתיר. ובמקום אמר 'מי זה מעלים'" ע"כ. וזה תימה כי אין ההעלמה במלין אלא בלי מלין. וכתב עוד (ראב"ע על איוב מב, ג) "ואחר שהגבורה והחכמה שלך היא, מי זה שיוכל להסתיר עצתך, אז יהיה בלי דעת. והטעם כי בלי דעת הייתי, שרציתי להסתיר עצתך בעולם" ע"כ. וזה דוחק. כי אין ספק שיש הבדל בין "מחשיך" ובין "מעלים". כי המחשיך עושה אור לחשך, והמעלים הוא שמסתיר האור שלא יאיר. וגם לרש"י ז"ל פירש "מחשיך" "מקלקל במלים", ימצאנו הקורא בספרו. ורמב"ן ז"ל רצה לפרש<sup class="footnote-marker">5</sup><i class="footnote">על איוב מב, ג</i> כי איוב התנצל שאיננו מחשיך העצה, אבל העלימה והסתירה. וזה רחוק כי איוב הודה על פשעיו, ובאמת דבר כמחשיך העצה כמו שהוכיחו השם ב"ה. ומה יוכל לומר עוד אחר שאמר "וְהִרְבָּה פְצָעַי חנם" (איוב ט, יז). "הטוב לך כי תעשוק?" (שם י, ג). ויאמר עוד הרמב"ן ז"ל "כי ה'עצה' נקרא הדבר הנעשה בחכמה ובתבונה והוא נעלם", ע"כ.
ואני שואל<sup class="footnote-marker">6</sup><i class="footnote">קושיא על פירוש הרמב"ן בזה</i> הנה אחיתופל נתן עצה והיה גלוי לאבשלום ולכל ישראל טעם העצה, כי אחיתופל הודיעם משפט לבו כמפורש בכתוב (שמואל ב טז, כא). גם חושי גלה לכל ישראל טעם עצתו (שמואל ב יז, יא-יג) והם מתוארים "עצות". סוף דבר לא אוכל לזוז מן הכללים שיסדנו על הנחת לשון "עצה" בתחלת הבית, כי הכתובים כולם יתפרשו בהם על נכון, כמו שסדרנום אחד אחד ואין יוצא מן הכלל.

Window 12

והכתובים שנזכר בהם לשון "עצה" על מעשה שמים וארץ וצאצאיהם, אלו הן. "מה יעצת ללא חכמה" (איוב כו , ג) פסוק זה פירשנו למעלה עם הכתובים שהן בנין בבנין הקל, וענינו מפיר העצה במעשה שמים וארץ, כמו שיראה הקורא ממה שבארנו שם, ואין צורך בהכפלת הדברים.
"גם זאת מעם יי' צבאות יצאה, הפליא עצה הגדיל תושיה" (ישעיה כח, כט). פירוש. החידה הזאת שהגדתי לכם מחרישת החורש וזריעת הזורע ותקון השדה, וחביטת הקצח והכמון במטה, ודישת הלחם בחרוץ (ישעיה כח, כג-כח) קבלתי בנבואה מעם ה' צבאות, לא מלבי דברתיה. כי יש בודה זאת. והנמשל ממנה ענינים נפלאים בחכמת בריאת שמים וארץ, ובחכמת נפש האדם. כי האדם כמו עולם קטן,<sup class="footnote-marker">1</sup><i class="footnote">רבנו בחיי, בראשית א, כז</i> ובנין נפשו וכוחותיה יש בה דוגמת הנמצאים בשמים ובארץ. ובחכמת השם ב"ה יצר הנפש כדמות העולם, להקיש מזה על זה ולהמשיל מאחד על השני למען יקחו מוסר ויחכמו. ולכן הוא ב"ה העושה גם שניהם הגיד לי החידה הזאת והנמשל אליה להודיע אותה לכם. כי הוא ב"ה הפליא עצה, כדרך "פלא יועץ" (ישעיה ט, ה). כלומר עצותיו נפלאות ונשגבות מדעת האדם, גם זה בתבונה שאין לה חקר. ועל פי מועצותיו והסכמותיו "הגדיל תושיה". ומלת "תושיה" על מעשה החכמה שעשה בשמים ובארץ. ויתבאר בבית זה בעז"ה כי כל "עצה" נופל על ההסכמה בדברים שנמשך מהן מעשה, וכדרך "לי עצה ותושיה" (משלי ח, יד). ואין הכונה פה לפרש החידה והנמשל אליה, אבל תמצאנו בעז"ה בספר "מעין גנים" ותעלוזנה כליותיך בדברי מישרים. ורק כיִּוַנְנוּ לרמוז כי מלת "עצה" הנזכר בפסוק זה רומז על מה שיעץ בחכמתו העליונה לעשות בבריאת שמים וארץ. והמעשה כפי העצה היא ה"תושיה". והיטב לפרש המתרגם ז"ל שתרגם "אף דא מן קדם יי' צבאות נפקא, דאתקין עלמא במחשבת דַעְתֵּה רבתא, אסגי עובָדֵי בראשית בְּסַגִי חוכמתֵה". פירוש. הפליא עצה על ציור המחשבה העליונה לתקן ולבנות העולם. ופירש "הגדיל תושיה" על המעשים הרבים שעשה במעשה בראשית שהם כולם בדרכי תעלומות חכמתו, יתברך ויתרומם לעדי עד. כי הכל למשל להסביר אוזן שומעת, כמו שבארנו פעמים רבות. ולכן השתמש המתרגם במלת "מחשבה" תחת מלת "עצה" הנזכר בכתוב. ותבין הכונה מן המבואר למעלה. והוסיף "דַעְתֵּה רבתא" לרמוז שעצותיו נשגבות משיקול דעת כל יצור, וזה אמת.
"ואיש עצתו יודיענו" (ישעיה מ, יג). פירוש. הנביא מדבר מבריאת שמים וארץ. ואמר "מי מדד בשעלו מים" וגו' (שם, מ, יב). והנה הוא ב"ה גדָל-העצה והכל מאתו, ועל כן אמר "מי תכן את רוח יי'" (מ, יג), כלומר שהודיעו דבר, ואיש עצתו יודיענו מה יעשה. כי הוא ב"ה יעץ על כל דבר ועשה כעצתו. וכן אמר רש"י ז"ל (ד"ה ואיש עצתו) "מי תכן את רוחו ומי איש עצתו אשר יודיענו להקב"ה עצה" ע"כ. ונזכר עצתו בכנוי<sup class="footnote-marker">2</sup><i class="footnote">אות ו' בסוף</i> כי סמוך אל "איש". מי היה איש עצתו שיודיענו דבר הן בעצה החכמה, הן בעצת מעשה תבונותיו וכיוצא. ולכן פירש הפסוק שלאחריו "את מי נועץ" וגו' ובארנוהו למעלה.
ועוד נמצא פסוק אחד שנזכר בו לשון "עצה" והעמדתיו באחרונה לפי שיש בו מחלוקת בין המפרשים והוא: "אשכילך ואורך בדרך זו תלך, איעצה עליך עיני" (תהלים לב, ח). לדעת רש"י איננו משרש "יעץ", ופירש "ארמוז לך בעיני מה תעשה. איעצה לשון קריצת עין, כמו 'עוצה עיניו לחשוב תהפוכות' בספר משלי" (טז, ל), ע"כ. ודקדוק תיבת "איעצה" זרה לפירוש זה. כי "עוצה עיניו" שנח הפ"א כמו בינה עשה. ובעתידים יאמר "אעשה". אבל "איעצה" מגזרת נחי פ"א יו"ד כמו איעצך, והה"א נוספת כמו "אדעה". גם יתבאר כי "עוצה עיניו" איננו לשון רמיזה אבל הוא כמו "עוצם עיניו", והוא ענין סתימה וכבישה. ולא נמצא בכל המקרא כדוגמתו "עוצה". גם לא מצינו מליצת קריצת ורמיזת עין על המנהיג הטוב והמלמד דעה והשכל. זולתי בענין תארי "איש און" "אדם בליעל קורץ בעיניו" או "ברגליו". אבל ראב"ע ז"ל פירש "לשון 'עצה"', כי כתב בפסוק "אל תהיו כסוס" (תהלים לב, ט), זאת היא העצה" ע"כ. כלומר על העצה הזאת כיון באמרו "איעצה עליך עיני" (לב, ח). ובפירוש הפסוק אמר "רָנֵי פלט תסובבני" (לב, ז), תחסר בי"ת מן רנה, ע"כ. כלומר "ברָנֵי פלט תסובבני", ואמר לשון קולות-מלאכים שאמלט מהם, יוכיחוני ויאמרו "אשכילך ואורך". ולדעתי אחרי שהזכיר התהלה "על זאת יתפלל כל חסיד אליך לעת מצוא" (לב, ו) הזכיר המענה בדרך נבואה, כאילו השם ב"ה יענה משמי קדשו לתפילת עבדו ויאמר "אשכילך ואורך בדרך זו תלך", כדרך "אך יתן ה' לך שכל ובינה, השם יברכך". וכן במקרא זה יבטיחהו השם שישכילהו ויורהו דרך זו ילך. ומלת "איעצה", אתן לך עצה, וזאת היא תשובה לשואל דבר עצה. [זהו פירוש] "איעצך" ו"איעצה" המבואר למעלה וכמו כל לשון "עצה" הבנויה בקל, וכדרך הכלל שיסדנו למעלה, כי המתפלל מבקש מן השם ב"ה עצה מה יעשה ובאיזה דרך ילך, כמו שסדרו אבותינו ז"ל<sup class="footnote-marker">3</sup><i class="footnote">תפילת ערבית, ברכת "השכיבנו"</i> "ותקננו בעצה טובה מלפניך". ועל זה יענה השם ב"ה "איעצה עליך עיני", כלומר אתן לך עצה טובה בהשגחתי עליך. ומלת "עליך" כמו למענך. או איעצה נפרד, כלומר אתן לך עצה כי עליך עיני, כלומר כי אני אשגיח עליך. וכן תרגמו מתרגם ספר תהלים "אשכלינך ואלפינך באורחא דנן תהך, אמלכינך ואשוי עלך לטבא עַיְנָי". ופסוק "אל תהיו כסוס כפרד" הנאמר אחריו איננה מפרש העצה שהזכיר, אך הוא דברי המשורר יוכיח את בני אדם.
והנה מבואר הענין ונשלם מה שכִיוַנְנוּ אליו, כי בארנו בחדרים כל לשונות של "עצה" הנמצאים בספרי הקדש ולא חסרנו זולתי פסוק אחד הנכתב בהתפילות<sup class="footnote-marker">4</sup><i class="footnote">ספר תהלים</i> ויתבאר בסמוך. ובארנו שלא נכתב לשון "עצה" בבנין הכבד<sup class="footnote-marker">5</sup><i class="footnote">פיעל</i> והנוסף<sup class="footnote-marker">6</sup><i class="footnote">התפעל</i> גם במקום אחד. אבל נבנים כולם בקל או בנפעל, וכדרך הכללים שיסדנו למעלה. והנה כמו שכל לשונות "עצה" הנזכרים בחדר זה כולם על מועצות החכמה החֻקים והמשפטים האלהיים, כמו כן נמצאים הרבה מהן בתוך הלשונות המבוארים בחדרים האחרים הנבנים בקל ובנפעל ובשם התאר "יועץ". אבל בחרתי להציג התאר לבד, והבנינים לבד. והשָׂם לבו יפרש הכל על הסדר. ובתוך הדברים רמזתי בכל אחד מהן באיזו מין עצה ידבר, כמו שימצא המסתכל בדברינו, ועיין בזה.

Window 13

ראוי להתבונן אם יתכן לומר לשון "עצה" בבנין התפעל. וכבר רמזנו בבית השני (חדר ח חלון י"ד) כי הוראות רבות יש שנוסד עליהם בהתפעל. ועתה נבחן אם נמצא הוראה אחת בהוראותיו שיפול עליו לשון "עצה". ונאמר כי הוראה אחת שיורה עליו הוא היות האדם הפועל והמקבל כאחד, ויהיה זה כשיקח עצה מנפשו לנפשו. והנה הוא פועל העצה כי מצאה בנפשו, אם מקבל העצה, כי עושה מעשהו על פי עצתו. מכל מקום לא יתכן לומר על ענין פלוני התיעץ, כי [אם] באמרנו פלוני נועץ לעשות כן, כי כבר יסדנו למעלה (חדר א חלון כ) שהונח לשון "עצה" בבנין נפעל, בין כשיסכים לעצמו מנפשו, בין כשיסכים מנפשו לזולתו. גם בארנו (חדר ה חלון א) במה יבדלו הלשונות הללו. והוא שלפעמים נזכר הנפעל סתם, ולפעמים נסמך למלת "אל", ופעמים למלת "עם", ופעמים למלת "את". ואלו המלות [מבארים] איך היתה עצת האיש הזה. ואין צורך להזכירה בהתפעל. וההוראה השניה שיורה עליו ההתפעל הוא על ההתאמצות הפנימי כמו "התהלך לפני". ויהיה זה בעבור שמתאמץ בשכלו ובבינתו על הדבר לשפוט במשפט הלב מה יעשה, ואין זה "מתיעץ" אלא "מתבונן", כמו שיתבאר בבית השלישי בעז"ה. כי כלל גדול יסדנו שאין לשון "עצה" נופל אלא על ההסכמה ההחלטית אחר משפט הלב. ואם תאמר שיפול על המתאמץ לעשות נגד משפט לבו ובלי הסכמת הנפש, אין זה עושה "בעצה" אלא "בלי עצה". כי כל לשון "עצה" על ההסכמה הפנימית. פעמים יסכים כפי נטית נפשו, ופעמים יסכים בעבור קבלוֹ העצה מבעל העצה המנוסה במועצותיו, וכמו שבארנו. ולכן אין דרך להניח לשון "עצה" בהתפעל אף כפי ההוראה השלישית שיורה עליו ההתפעל, והוא ההפוך מן העצה. וכדרך "הבה נתחכמה לו" (שמות א, י) שבארנו בבית השני (חדר יג, חלון יג), כמו "יש מתעשר ואין כל, מתרושש והון רב" (משלי יג, ז). וכן לענין העצה מתיעץ, כלומר פלוני מסכים לפי דעתו בהחלט לעשות כך, ובאמת אין הסכמתו הסכמה, כי לא תמשך מעשה מעצתו, כי הסכים על דבר שאין בכחו לעשותו. או שֶׁתּוּפַר עצתו ולא יניחוהו אחרים לעשות כהסכמתו, והסכמות כאלו נמצאים הרבה. אבל רחוק הדבר שישתמשו כתבי הקדש בבנין התפעל בלשון "עצה" על דרך זה, כי כבר יסדנו למעלה (חדר א חלון ב) שיונח לשון "עצה" על המסכים בהחלט ואעפ"י שלא השלים המעשה כפי עצתו אם נאנס מֵהַשְׁלִימָהּ. כי לפי שלֵב היועץ עומד בתקפו לעשות כעצתו, ולא נמנע רק מזולתו, יפה יתואר הסכמתו בתאר "עצה". ואיך נתאר ההסכמה הזו בלשון "מתיעץ", והוא נועץ ממש והסכים בהחלט. והוראת "מתיעץ" שלא הסכים. ועל כן לא תמצא לשון "עצה" בהתפעל בכל כתבי הקדש עומד לבדו, כי אין דרך להזכירו, רק על אופן אחד. והוא שאם יזכיר שפלוני ופלוני נועצו לעשות כך, והיתה הסכמתם בדבר שלא יוכלו לעשותו, ולא הזכיר [המקרא] שלא נתמלא עצתם, והקורא יחשוב שאולי יעשו ויצליחו בעצתם, מן הראוי שיזכיר גם ההתפעל ויאמר "התיעץ" להורות שבאמת אין הסכמת האיש הזה הסכמה גמורה, כי לא יצלח ולא הסכים על דבר שיוכל עשותו. ולמדנו שתים. שהיתה העצה בהחלט, כי לולי שנמנע המעשה מידו מכח זולתו החָזָק ממנו היה עושה כפי עצתו ההחלטית. ועל זה יזכיר מלת "נועץ". וכן למדנו שלא ישלים המעשה כפי עצתו. ואין צורך להזכיר עוד הפרת העצה, כי על זה יזכיר מלת "יתיעץ", וכבר מצאנוהו פעם אחת בדברי אסף,<sup class="footnote-marker">1</sup><i class="footnote">"ויתיעצו על צפוניך" (תהלים פג, ד)</i> ויתבאר לפנינו בעז"ה.
"על עמך יערימו סוד ויתיעצו על צפוניך" (תהלים פג, ד) פירוש. מלת "סוד" בארנוהו למעלה (חדר ג חלון ו). כי מונח על וַעַד בני אדם הנאספים יחד לְהִוָעֵץ על ענין זה. כמו "בסודם אל תבא נפשי" (בראשית מט, ו), "הפר מחשבות באין סוד" (משלי טו, כב). ומלת "יערימו" הונח על עָרְמַת המחשבה לשקול הדבר בפלס השכל והבינה שבלב. וזה צריך לומר כי אין עצה אלא אחר משפט הלב, כמו שבארנו פעמים רבות. ולשונות "ערמה" ו"תבונה" [בארנו] בספר "מעין גנים" בעז"ה. והענין שהמשורר האלוהי ראה ברוח הקדש כי העמים הרבים שהן אויבי ה' ומנאציו יקומו ויתנשאו להכחיד את ישראל מן [העולם], והודיע כי בשנאתם אותם עשו סוד וחכמיהם ונבוניהם להערים מה יסכימו לעשות עם ישראל. והזכיר עצתם באמרם "לכו ונכחידם מגוי ולא יזכר שם ישראל עוד" (פג, ה). ולפי שהעצה הזאת תחלוק על הכונה האלהית, ו"אין חכמה ואין תבונה ואין עצה לנגד יי'" (משלי כא, ל). הודיע המשורר הצדיק כי לא תצלח עצתם כי תופר ביד השם ב"ה. ולכן אמר "ויתיעצו על צפוניך" (פג, ד) בהתפעל, כאומר ידעתי שאין עצתם עצה גמורה, כי לא תצליח ולא יוכלו לעשות כן, לפי שהיא "על צפוניך". כי אתה נשבעת בשמך הגדול כי לא ישבות ישראל מהיות גוי לפניך,<sup class="footnote-marker">2</sup><i class="footnote">ירמיה לא, לה</i> כמו שבארנו למעלה. ואם היה נכתב לבד מלת "ויתיעצו" היינו יכולים לחשוב שלא הסכימו בהחלט לעשות כן. כי אם הסכימו, אעפ"י שתופר הסכמתם, לא תתואר כי אם מלשון "נועצו" כמו שכתבנו. אבל רשעת העמים האלו שהסכימו בהחלט אלא אם לא כי השם ב"ה ימנע מרשעים אורם<sup class="footnote-marker">3</sup><i class="footnote">איוב לח, טו</i> היו עושים כעצתם. ואמר עוד "כי נועצו לב יחדו עליך ברית יכרותו" (פג, ו), כלומר זה שאמרתי "ויתיעצו" הוא בעבור שאני מאמין באמונת לבי שתופר עצתם, לא בעבור רפיון הסכמתם כי הם "נועצו לב יחדו", כלומר לקחו עצה גמורה במשפט לבם והסכימו בהחלט לכלות את ישראל, והנטיה הרעה הזאת נמצאת בנפש כולם, ולכן "נועצו יחדו", כולם בהסכמה אחת, כי הם מִכַּת הרשעים הגמורים מכחישי אלוה. ועליך "ברית יכרותו" כדרך "יתיצבו מלכי ארץ ורוזנים נוסדו יחד על יי' ועל משיחו" (תהלים ב, ב). ולא באר בשירו כי תופר עצתם, כי אין צורך אחר שאמר "ויתיעצו". אבל התפלל אל השם שמלבד שתופר עצתם בלי ספק, גם ישיב גמולם על ראשם בעבור שנועצו עצה רעה מאד. וגלוי לפניו ב"ה שהם שהסכימו בהחלט כדרך "ואתה יי' ידעת את כל עצתם עלי למות" (ירמיה יט, כג), ובארנוהו למעלה (חלון יא). ועל זה אמר "עֲשֵׂה להם כְּמִדְיָן וכו' נשמדו בעין דאר היו דומן לאדמה וכו' שִׁיתֵּמוֹ כגלגל, כקש לפני רוח, כאש תבער יער וכו' כן תרדפם בסערך וכו' מַלֵא פניהם קלון וכו' וְיֵדְעוּ כי אתה ה' לבדך, עליון על כל הארץ" (פג, י-יט). כלומר כְּשֶׁתְּשַׁלֵם להם בדרך פלא והפלאה, אז ידעו כי אתה ה' לבדך עליון ואין מי שיוכל להתקומם נגדך. אבל אם לא תפרע מהן בכל נפלאותיך, אעפ"י שתופר עצתם לא יתקדש שמך הגדול ביניהם, כי יאמרו הרשעים "מִקְרֶה הוא לנו". והפרת עצתם ידענוה ממלת "ויתיעצו", ולכן לא התפלל [אסף] על זה, כי מה צורך? והמשורר האמין בהבטחת ה' ובשבועתו. והוצרך לומר "ויתיעצו" להעיד על נפשו, כי היא מאמנת בשבועת ה', ואיננה מתרעמת ח"ו ולא מפחדת מעצת הרשעים. ומה שצריך עוד לפירוש פסוקים אלו כתבנו למעלה. והנה בדברי הפירוש הנפלא הזה יתברר לך כי במקום הזה לבד היה נכון להזכיר ההתפעל, ואין חבר לענין זה בכל כתבי הקדש. על כן לא תמצא עוד לשון "עצה" בהתפעל בשום מקום. הבן מאד. ועתה נבוא בעז"ה לבאר בחדרים הסמוכים לשונות של "מחשבה" למיניהם. וה' יגמור בעדי.

Chamber 9



Window 1

<small>החדר התשיעי ובו י"ד חלונות יבאר בו כל לשון "מחשבה" המונח על ציור פנימי, וענינים שכליים ודמיונים שאין להם התלות עם דבר מעשה. וכולם הסמוכים אצל אדם כולם מחשבות טבעיות. כולם בנויין בקל. יביא כל הכתובים שהן נזכרים בהם ויפרש כולם כפי הכללים שהקדים.</small><br>הקדמנו לבאר היות לשון "מחשבה" נופל על ההארה הראשונה המתפשטת מאחד הציורים ברוח האדם, תהיה ההתפשטות מאיזו ציור שיהיה, בין טוב בין רע, בין אמת בין שקר, עניני חכמה מדע בינה והשכל וכל מלאכה. וכן מחשבת ציורי המדות, ומחשבות ציורי הכחות הפועלות בַּגְוִיָה וכיוצא. על כולם יונח בכתבי הקדש לשון "מחשבה". בין שיהיה באותו הענין דבר-מעשה במציאות, על דרך משל שחושב על כל דבר-מעשה, אעפ"י שהחושב אינו חפץ לעשות מעשה כפי המחשבה הזאת, בין שאין באותו הענין דבר-מעשה, על דרך משל שחושב על תבנית השמים והארץ וכיוצא, יפול על כולן לשון "מחשבה". ובהיות המחשבות נבדלים בבני אדם כהבדל הציורים המושלים בנפשם, וכל אחד מהן חושב מחשבות כפי טבע נפשו, על כן יבנו כלום בבנין הקל כמו שבארנו למעלה טעם כל דברי. ועתה אציגה פירוש כל הכתובים שנמצא בהם לשון "מחשבה" סמוך אצל אדם מעין זה.
"וַיִכָּתֵב ספר זכרון לפניו, ליראי יי' ולחושבי שמו" (מלאכי ג, טז). פירוש. יראי ה' הם החכמים, כי היראה יסוד לחכמה, ובארנוהו יפה בבית הראשון,<sup class="footnote-marker">1</sup><i class="footnote">עיין הבית השני, חדר יג חלון ב</i> והיראה יבוננה האדם בכח שכלו ובינתו, כדרך "אז תבין יראת יי'" (משלי ב, ה), כי בהתבונן האדם בגדולתו של יוצר בראשית ובמעשה גבורותיו, ידע כי השם ב"ה נשגב מדעת היצורים כולם; וילאו הלבבות לעמוד בסודו. גם מצותיו וחוקותיו שחקק לבני אדם הם נשגבים ונפלאים משִׂכְלָם ומבינתם. ויודעים שאם שהם נעלמים ממנו, הם חֻקים צדיקים ומשפטים ישרים, ולכן יעשו מצותיו ביראה ובאמונת הלב. ו"חושבי שמו" הם היודעים סוד השם הנכבד והנורא. וכבר בארנו למעלה (חלון יב) כי מלת "שֵׁם" הנחתו על כח נגלה המפרסם גדולת בעל הכח הנעלם ממנו, ובעבור הכח הנעלם יתואר בעל הכח בתאר מן התוארים. ולכן כשיָבין אחד ממנו מעשי ודרכי השם ב"ה גדולותיו וחסדיו, כן יקראהו בשם. ולא יוכל לעשות כן זולתו שלא ראה אור. גם בארנוהו בבית השני (חדר יב, חלון טו) בפירוש "גדול שמך בגבורה" (ירמיה י, ו). והנה כל שמותיו ית' מורים על מעשיו דרכיו ומנהגיו העליונים. על דרך משל אלהים דיין, אֵל גבור, שדי תקיף ומנצח, וכיוצא בזה. וכפי רוב מחשבת האדם במפעלות השם ובדרכיו ואורחותיו יוסיף לאהבו לכבדו ולהקדישו בקרבו. ובהיות מחשבות כאלו טבעיות באדם, אות היא שהוא מאנשי הטבע [הטוב] ושיצאו ציורי טבעו מן הכח אל הפועל, ומצמיחים בלבו מחשבות יקרות הללו, כי כל מחשבה יסודתה על ציור פנימי. ולכן אמר "והיו לי אמר יי' צבאות ליום אשר אני עושה סגולה, וחמלתי עליהם" (מלאכי ג, יז). כי החכמים והיודעים הם סגולת השם. ויוצא מזה כי לשון "מחשבה" הנזכר בפסוק זה נכתב על מחשבות מדעיות שאין להם התלות עם דבר מעשה. ואמר הנביא כי השם ב"ה משלם שכר טוב לבעלי המחשבות הטהורות, כמו שהוא משלם טוב ליראי ה' העושים המצווֹת והחֻקים. כי הצְפִיוֹת שצופה עין הלב [הטהור] בדרכי השם ב"ה יקר בעיני ה', נוסף על מעשה המצווֹת והתורות. ויאמר ראב"ע ז"ל "יראי ה' הם הצדיקים, ולחושבי שמו הם חכמי לב יודעי סוד השם הנשגב והנורא"<sup class="footnote-marker">2</sup><i class="footnote">שמא כוונת ראב"ע למה שהוא עצמו כתב על שמות ג, טו. עיין שם בביאורי הרב אשר וייזר, ב"תורת חיים", הוצ' מוסד הרב קוק</i> ע"כ .ויפה דבר.

Window 2

"מחשבות צדיקים משפט, תחבולות רשעים מרמה" (משלי יב, ה). פירוש. בעבור שבלב הצדיקים מושלים ציורי החכמה, לכן תהיינה מחשבותיהם משפט בארח שכל. גם ההארה הראשונה שתתפשט בלב, והיא המחשבה, ועל הרוב מצויה בה טעות ושגגה לפי שלא הובאה עדיין במאזני השכל והבינה, בכל זאת גם מחשבתם<sup class="footnote-marker">1</sup><i class="footnote">של הצדיקים</i> בכל ענין בארח משפט החכמה. והטעם שאמרנו שציוריהם מתוכנים במתכונת המשפט והישר, ויולידו מחשבות נכונות. ואין צריך לומר כשישכילו ויבינו בענין מן הענינים שימציאו ויגידו דברים ישרים ודעות נאמנות. וכבר רמזנו למעלה (חדר ג חלון ג) שה"תחבולה" אחרונה לשכל ולבינה ולתבונה, והיא המצאה חדשה נולדת מבין תמונות רבות. פעמים תהיה תחבולה של חכמה ודעת, ופעמים תחבולה של מרמה ורשע, כמו שיתבאר בספר "מעין גנים" בעז"ה. גם רמזנו כי מלת "מרמה" על המצאה גדולה של נכליות ומרמה. ועל זה אמר "ותחבולות רשעים מרמה", כלומר אין צריך לומר כי מחשבותיהם הבל ורֶשע כי נולדות מציוריהם הרעים המושלים בה, אבל גם כשיביאו מחשבותיהם על [אופני]<sup class="footnote-marker">2</sup><i class="footnote">מלה מטושטשת</i> שִׂכְלָם ובינתם, ויולידו המצאה חדשה תהיה ההמצאה תחבולה של מרמה. לפי שכח השכל והבינה הנטוע בם לא עזרום אל האמת והמשפט, כי הם עבדים ומשרתים לציוריהם הרעים. ומה שיחסר בכח הציור ישרתו המה למלאות חפץ הרשעה, כמו שבארנו בבית הראשון על נכון. ופסוק זה יתבאר עוד בספר "מעין גנים" בעז"ה. והנה לשון "מחשבה" שבפסוק על מחשבת הלב בלי מעשה, גם על דברים שאין בהם מעשה, וכשיגיעֵנו צורנו לפרש בעז"ה לשון "משפט" ידובר עוד בזה.
"הזאת חשבת למשפט? אמרת צדקי מאֵל" (איוב לה, ב). פירוש. איוב הִצְדִיק נפשו מאלהים, כמבואר בבית השני (חדר ג חלון ד), והיה חושב כי השם הִרְבָּה פצעיו חנם, ושמעליל עליו עלילות בשנאתו אותו. וחרה זה לאליהוא ואמר לו כמתמיה: האם הבאת מחשבה רעה והבל כזאת למשפט השכל הישר? כדרך "מחשבות צדיקים משפט" (משלי יב, ה) המבואר למעלה. והיא מחשבה רעה, דמיון כוזב והבל, לא מחשבה ישרה, וכמו שהוכיח במענהו כזב המחשבה הזאת. ולא תמה אליהוא על שעלה מחשבה כזאת על לב איוב, כי רבות מחשבות בלב איש הצומחות לפי שעה מציורי הבל דמיון וסכלות. והן כאפס בעיני בעל המחשבה עצמו, כי מֵבִין שהן מחשבת הבל. אך תמה על הַחֲזִיקוֹ במחשבה הרעה הזאת ויחשבה למשפט ברצון לבו. וזהו שאמר "הזאת חשבתי למשפט?", כלומר למחשבה ישרה כמשפט החכמה; והן מחשבות אנשי און, ואינן ראויות לאיש צדיק שכמותך. ולפי שתפס במחשבתו והרחיבה ברצון נכתבה בבנין הקל, וכדרך הכלל שיסדנו על זה (חדר ב חלון ח). ולפי שאין לבנין זה התלות עם דבר מעשה, תארה בלשון "מחשבה" לא בתאר "עצה", אעפ"י שחשב כן למשפט והסכים שכן הוא, והבן.

Window 3

"ולמה חשבת כזאת על עם אלהים?" (שמואל ב יד, יג). פירוש. מאמר זה אמרה האשה החכמה התקועית אל המלך דוד, ואנחנו בארנו דברי התקועית על נכון בבית השני (חדר יא, חלון ו). ואמרנו כי האשה בקשה לבחון הציור המושל בלב המלך בנדון כזה, ובתחבולתה אמרה כי היא יְרֵאָה מן השופטים שיהרגו את בנה או יתנו רשות לגואלי הדם להמיתו, לשמוע מה יענה המלך. וכשענה המלך בשבועה שיציל בנה מיד הבית דין, התברר לה כי המלך חושב כי השופטים יכולים לדונו ולהמיתו במשפט. וזה אות כי בלב המלך מושל ציור כזה. כי לולי כן היה עונה מה לך לירוא מעם אנשי החכמה? הם לא יעשו אתו רעה, כי בדין התורה אין עליו משפט מות. ועל זה תמהה האשה ואמרה "ולמה חשבת כזאת על עם האלהים?", כדרך "הזאת חשבת למשפט?" שבארנוהו למעלה (בחלון ב). וגם זה<sup class="footnote-marker">1</sup><i class="footnote">מלת "חשבת"</i> בקל בעבור היותו תופס במחשבה זאת ברצון לבו, והיא מחשבת ההמון אשר לא ידעו משפט התורה. ואמרה עוד "וּמִדַּבֵּר המלך הדבר הזה כְּאָשֵׁם לבלתי השיב המלך את נדחוֹ" (יד, יג), כלומר אחר שדברת בפיך והוצאת שם שמים על דבר זה, התברר לי כי אתה חושב כן באמת, והיא בעיניך מחשבת משפט. ובאמת עליך אשמה, כי היא מחשבה רעה וצמחה בלבך מן הציור המושל בך מענין אבשלום ואמנון. ועבירה גוררת עבירה שגם בנדון זה של בני אתה חושב כן. ומלבד זה אתה חושב וחושב כן על עם האלהים השופטים הצדיקים שגם הם חושבים כן, כי מִטֶבַע לב האדם שהמחשבה הישרה בעיניו יאמין כי כן חושבים כל ישרי לב. והבן. ויתר הדברים כתובים בבית השני.
"ורעת איש אחיו אל תחשבו בלבבכם" (זכריה ז, י). פירוש. מִטֶבַע ציורי לב האדם לנקום ולנטור כשיקרהו רעה מזולתו. וציור השנאה הנקימה והנטירה יולידו מחשבה הרעה, לזכור מה קרה לו וכיוצא. ועל זה אמר כי השם ב"ה חפץ מכם שאַל תחשבו בלבבכם על הרעה שקבלתם איש מאחיו, אבל תעשו לכם לב חדש ורוח חדשה לצייר מדת הסליחה והרחמים, ואז תחשבו מחשבות של סליחה ותעבירו זכרון הרעה מלבבכם. ולכן אמר "אל תחשבו" בקל, שאַל יחשבו ברצון להרחיב בלבד מחשבות הללו שהן מחשבות טבעיות לאשר לא לָמדו דרך ה'. ורד"ק ז"ל פירש "אל תחשבו איש רעת אחיו בלבבכם. אפילו המחשבה אסורה, כל שכן המעשה. ועוד שהמחשבה מביאה לידי מעשה, ואפילו לא יעשה מעשה אסור שנאמר (ויקרא יט, יז) 'לא תשנא את אחיך בלבבך'", ע"כ. ויפה דִבֶּר, כי הוא זדון מחשבות שאין אחריהן מעשה.
"ואיש את רעת רֵעֵהוּ אל תחשבו בלבבכם" (זכריה ח, יז), פירושו מבואר ממה שדברנו.

Window 4

"וַיִרְאֶהָ יהודה וַיַּחְשְׁבֶהָ לזונה כי כסתה פניה" (בראשית לח, טו). פירוש. קודם לכן הזכיר "ותכס בצעיף ותתעלף ותשב בפתח עינים אשר על דרך תמנתה" (לח, יד). ויראו לנו שעשתה שתי מעשים הפוכים זה מזה. האחד, שהתעלפה בצעיפה, וזה כדרך הנשים הצנועות שלא יסתכלו בה העוברים. והשני, שישבה בפתח עינים על הדרך וזה כדרך הזונות המפקירות עצמן לכל עובר. ובחכמה עשתה כן, כי קשה לומר שהצדקת הזאת כִּיוְנָה בעצה הראשונה שישכב יהודה עמה. ויותר קשה וכי היה יהודה הצדיק נחשב אצלה שבראותו זונה לקראתו יסור אליה לזנות עמה כאחד הרֵקים? וגדולה מזה איך לא יָרְאָה כי יעברו אנשים פוחזים ויזנו עמה באמרם אליה "הלא את יושבת בפתח עינים לזנות עם כל עובר עליך". על כן השכילה מעשה להתעטף בצעיפה ולשבת בפתח עינים, להיות למראה ולתמהון לכל עובר, ולא ידעו מה זה בהיות שני הענינים ההפוכים זה מזה. ואם יעמוד אחד העם ויסור אליה, תענה ותאמר "מה לי ולך? אני צנועה ומעולפת בצעיפי ויושבת פה להמתין על אחד מקרובי, על בעלי" וכיוצא. וכשיעבור יהודה ויראנה יתמה גם הוא. ואם יסור אליה אז תוכל לדבר עמה בְּשֵׁלָה, בגלל שֵׁלָה ומצות היבום, כי אל זה כִיוְנָה הצדקת הזאת, כמו שכתוב "כי ראתה כי גדל שלה והיא לא נִתְּנָה לו לאשה" (לח, יד). והיתה חֲפֵצָה להדבק בזרע הקדוש הזה. ואולי ראתה השתלשלות היחס ברוח הקדש כמו שאמר יהודה "צדקה ממני" (לח, כו) וכמו שארמוז לפנינו בעז"ה. ולכן המציאה לעשות כן לְדַבֵּר עמו על אודות הדבר הזה, מה שלא יכלה לעשות כן בבית אביה, גם לראות מה יקרה לה עם יהודה. וספר הכתוב שכאשר ראה אותה יהודה חשב אותה לזונה, כי אעפ"י שהיתה מעולפת בצעיף כדרך הנשים הצנועות היה רע בעיני יהודה שתשב אשה לבדה בפתח עינים על הדרך, ולפי מחשבתו דן אותה כזונה. וזולתו הן הרואים לא חשבוה לזונה לפי שכסתה פניה כדרך הנשים הכשרות ואין רע בעיניהם שתשב אשה בפתח עינים בפנים מכוסות. ולפי שהיתה המחשבה הזאת מדין המחשבות המתחלפות כפי הבדל דמיונֵי בני אדם לכן נכתב בבנין הקל, וכדרך הכלל שיסדנו על זה. וספר הכתוב שמיד סר יהודה אליה ואמר "הבה נא אבוא אליך" (לח, טז). וכששמעה תמר שאלת חמיה היה נפלא בעיניה מאד, כי ידעה שהוא איש ירא את ה' מאד.<sup class="footnote-marker">1</sup><i class="footnote">כאן שלש מלים מטושטשות</i> והסביר לה כי מֵה' יצא הדבר שאותו הזרע הקדוש שתצמח ממנו מלכות בית דוד תוליד מיהודה עצמו, לא מאחד מבניו אשר הוליד. ועל כן נשמעה לו והלכה [והסכימה] על זה. ואמרו קדמונינו "מלמד שרמז הקב"ה למלאך הממונה על התאוה ולא הניחו לעבור" (בראשית רבה פה, ח). להורות כי יהודה בצדקת לבבו לא היה סר אליה לולי כי מֵה' יצא הדבר. ולרמוז על כונתה הטובה שאלה ממנו לערבון, חותמו ומטהו ופתיליו (בראשית לח, יח) והן שלשה סימני המלוכה. החותם כדרך "ונחתם בטבעת המלך" (אסתר ג, יב). והמטה, "מטה לנשיא אחד" (במדבר יז, כא), "מטה עוזך ישלח יי'" (תהלים קי, ב). והפתילים הם לבושי המלכות כדרך "יביאו לבוש מלכות אשר לבש בו המלך" (אסתר ו, ח), "ותלבש אסתר מלכות" (אסתר ה, א). להורות כי היא [ידעה] מה יהיה אחרית דבר וּלְמַה היא מִתְכַּוֶנֶת. ולכן כשהוציאוה להישרף "שלחה אל חמיה לאמר 'לאיש אשר אלה לו, אנכי הרה'" (לח, כה). מלבד הפשט, רמזה שהיא הרה בבטנה ילד אשר אלה לו, והוא מלכות בית דוד שמלכותם קיים לעולם, וְחִלֵק ה' להם החותם והמטה והפתילים. ועל זה הוסיפה בדבריה "הכר נא למי החותמת והמטה והפתילים האלה?" (לח, כה). כאומרת "שים לבבך להבין למי ראויים שלש אלה? הלא לך אדוני, והזרע אשר יצא ממך שאני הרה ממנו, לו תהיינה כל אלה". אז הבין יהודה ונתברר לו כי נגלה לה יותר ממנו, כי מֵה' יצא הדבר להקים הזרע הנבחר מיהודה עצמו. ומטעם זה נתבלבל הדבר שלא היתה לשֵׁלָה לאשה. ועל זה נאמר "ויאמר יהודה: צדקה ממני, כי על כן לא נתתיה לְשֵׁלָה בני". פירושו, עתה ידעתי כי היא צדקה ממני, ויודעת וּמְבִינָה סוד הדבר בצדקתה, שלמען הקים זרע ממני לא נתתיה לשלה בני, וּמֵה' יצא הדבר, לא ברצוני ובבחירתי. והרמז הזה נפלא מאד והוא כדמות הפשט הגמור. ולולי זה למה אמר "צדקה ממני"? והוא לא ידע כי כלתו היא, ובשגגה עשה. והיא הכירו שהוא חמיה ועשתה בצדק. גם אם לא הכירו [??]<sup class="footnote-marker">2</sup><i class="footnote">מלה מטושטשת, אבל כוונתו לומר "לא היתה מזידה"</i> לזנות עם אחד העם. והוא דרך חדש בפירוש ענין זה הבינהו כי קצרתי במאוד, כי לא באתי הנה רק לפרש המליצות ולשון "מחשבה" הנזכר בכתוב, [וטעם] "כי כסתה פניה", טעם שלא הִכִּירָהּ.

Window 5

"וַיַּחְשְׁבֶהָ עֵלִי לשכורה" (שמואל א א, יג). פירש רש"י ז"ל "שלא היו רגילין להתפלל בלחש", ע"כ. ואני תמה על דבריו, כי קדמונינו ז"ל (ברכות לא ע"א) למדו מתפלת חנה שהמתפלל ישמיע קולו בתפלתו, שכן כתוב "וחנה היא מדברת על לבה רק שפתיה נעות וקולה לא ישמע" (שמואל א א, יג). ואיך נלמד מזה אם עלי הכהן חשבה מפני זה לשכורה? ויותר תמה אם כך הבין שאסור להגביה קולו למה לא עשו כן בדור ההוא? האם נעלם מעיני העדה משפט התפילה? ויותר מזה אמרו "המשמיע קולו בתפילתו הרי זה מקטני אמנה" (ברכות כד ע"ב). גם רד"ק ז"ל פירש כן בפסוק "ועלי שומר את פיה" (א, יב) "היה שומר ומעיין את פיה מה היתה זאת התפילה הארוכה, לא ישמע קולה רק שפתיה נעות ולפיכך היה חושב אותה כשכורה", ע"כ. ויאמר עוד בפסוק "עד מתי תשתכרין?" (א, יד) "עד מתי תַּראי עצמך כאילו את שיכורה, שאת מתנועעת בשפתי פיך ואין דבריך נשמעין. הסירי את יינך והתפקחי, כי את נראית כשכורה, ואין את עושה כשאר המתפללין שאומרים בקשתם בדרך שתוכל לשמוע. ואעפ"י שלפעמים המתפלל אומר דבריו בחשאי קצת, אפילו הכי צועק ומתפלל במקצת דבריו גם כן. ואת הרבית כל כך להתפלל ולא נשמע קולך. ומתוך זה נראה כי שכורה את", ע"כ. גם רלב"ג גם ר"י אברבנאל ז"ל אמרו כן. ואין דעתי נוחה מדבריהם וכמו שאמרנו. אבל יראה לי כי "ויחשבה עלי לשכורה" אינו שב על ראשית דברי הכתוב "וחנה היא מדברת על לבה" שבעבור כן חשבה לשכורה, אבל הכתוב הקדים לומר שדברה על לבה "רק שפתיה נעות וקולה לא ישמע", להורות שהתפללה כדרך המתפללין ולא השמיעה קולה בתפלתה. וללמד להורות שהתפילה בלחש, כי אם היתה מרימת קול לא היה עלי חושב אותה לשכורה בשומעו את דברי התפילה ורוב שיחה וכעסה, והיה מבין כי בקשיות רוחה וצערה היא שופכת שיח לפני אלהים.
ולכן הקדים "וקולה לא ישמע". ולפי שלא שמע עֵלִי דבריה חַשָּׁבָהּ לשכורה. וטעם הדבר לפי שהתפללה שלא בעונת התפילה, בשעה שאין בני אדם בוכים ומתפללים, כי היה זה כמפורסם בכתוב אחרי זמן האכילה והשתיה<sup class="footnote-marker">1</sup><i class="footnote">"ותקם חנה אחרי אכלה בשילה ואחרי שתה" (שמואל א א, ט). והנה בלי שהנצי"ב ראה דברי רבינו (שטרם נדפסו בחייו) ענה מעין תשובה זאת (העמק דבר, הרחב דבר, בראשית יח, כג)</i> ואין זה זמן התפילה לגשת במקדש ה' שָׂבֵעַ וּבִּרְוָיָה. ועל זה הקדים הכתוב "ותקם חנה אחרי אכלה בְּשִׁילֹה ואחרי שתה", כלומר אחר סעודת ומשתה אלקנה. ותמה עלי אם לבה כואב עליה, מדוע לא התפללה בבקר בבואה עם בעלה להשתחווֹת ולזבוח? אין זה אלא שהשתכרה בסעודתה, ובשכרותה עשתה כן. והוא לא ידע כי חנה לא אכלה ולא שתתה, גם קרה לה הצער אחרי שובה<sup class="footnote-marker">2</sup><i class="footnote">אותו בקר</i> מבית ה', כנזכר בכתוב שהרעימה צרתה (א, ו) על כי ה' סגר רחמה. ולכן הֶשִׁיבָה "לא אדוני, אשה קשת רוח אנכי. ויין ושכר לא שתיתי, ואשפוך את נפשי לפני יי'" (א, טו), כלומר לא סעדתי ושתיתי היום [שאשתכר], אבל קרה לי צער גדול ורוח-יגוני קשה, לא אוכל להסירה, כמו שבארנו בספר "יסוד עולם". והנני מצטערת ביום-טוב צער גדול, ואין לי תנחומים ומנוחה זולתי בשפכי את נפשי לפני ה' בתפילה. ועל כן התרתי לעצמי לבכות ולהתחנן לפניו ית' עתה. והנה חשב עלי את חנה שהיא שכורה בעבור שהתפללה בזמן השכרות ושהיתה בוכה ביום טוב. ואולי אחרים שהיו רואים ענינה היו חושבים שקרה לה מכשול וצער והיא צריכה לתפלה זו, והם חושבים אותה למצטערת ונאנחה. ולכן נזכר הקל.<sup class="footnote-marker">3</sup><i class="footnote">לשון "מחשבה" בנטיה קלה, כי מתחלפות ההבנות אצל אנשים שונים, ככלל שהניח רבינו</i> גם קדמונינו ז"ל (ברכות לא ע"ב) אמרו "'ויען עלי ויאמר לכי לשלום'. אמר ר"א מכאן לחושד את חברו בדבר שאין בו שצריך לפייסו. ולא עוד אלא צריך לברכו שנאמר 'ואלהי ישראל יתן את שלתך'". ע"כ. הורו כי היה חשד של חנה והיה לו לחשוב כי פגע בה דבר המצער, כך נראה בעיני. וכן דנו קדמונינו ז"ל ולכן למדו מדברי הכתוב הזה סדר התפילה, והבן.

Window 6

"והאמין ביי' וַיַּחְשְׁבֶהָ לו צדקה" (בראשית טו, ו). פירוש. אברהם האמין בה' כי יקים את דברו שהבטיחו "כה יהיה זרעך" ולא בקש אות ומופת, כי לא חשש פן נאמרה ההבטחה על תנאי כשיזדמן בהשתנות המקבל, כמבואר למעלה. אבל חשב כי עשֹׂה יעשה ה' הדבר הזה עמו, לפי שהלך בדרך צדקה ומשפט. וַיַּחְשְׁבֶהָ ה' לו בצדקה לתת לו בנים, כי אם ימנע ממנו פרי בטן, מה יהיה שכרו חלף עבודתו תחת השמש, ואיש אחֵר יירשנו? כמו שאמר "אדני אלהים מה תתן לי, ואנכי הולך ערירי" (טו, ב), כלומר כל מה שתתן לי איננו מתנה באמת יען אנכי הולך ערירי. ולכן חכם גדול כאברהם שנגלו לפניו ציורי הצדק והבין בדרכי ה' וצדקותיו, כדרך "מי חכם ויבן אלה, נבון וידעם, כי ישרים דרכי יי'" (הושע יד, י) שבארנוהו בבית השני (חדר ב חלון י), ידע אמונה אומן כי יעשה ה' האות הזה עמו, ועל זה אמר "ויחשבה לו צדקה". והוא טעם "והאמין ביי'", כלומר האמין בהבטחה זו ולא בקש שבועה ומופת על קיומה, לפי שחשב ההבטחה הזאת לצדקה מאת ה', ושראוי ית' לעשות כן כפי מדת צדקו. והוא ב"ה צדיק וישר ותמים פעלו, וכאשר גזר בארחות חכמתו העליונה שהיא צדק משפט ומישרים, כן יעשה בארץ. אבל בהבטחה שלאחריה מירושת הארץ לא הסתפק בהאמנה לבד אכל בקש מופת, ואמר "במה אדע כי אירשנה?". ויפה יתבאר בעז"ה בספר "באר מים חיים" כשנדבר על שרש "ידע" גזרותיו ובניניו. והנה חכם ונבון כאברהם אבינו האמין,<sup class="footnote-marker">1</sup><i class="footnote">בהבטחת הזרע</i> בעבור כי ציורי חכמתו הולידו מחשבות [בבטחונם] כי קיום ההבטחה הזאת היא בצדקת ה' העומדת לעד ולא תשתנה. ומי שאיננו חכם ונבון יירא כשמעוֹ הבטחה כזאת בלי שבועה, ויפחד פן תשתנה בהשתנות המקבל. ולכן אמר "ויחשבה" בקל מטעם המבואר מדברי הכלל שיסדנו על זה. ומדברינו תבין למה נאמר "ויחשבה לו צדקה" לפרש ולתת טעם למה האמין ולא בקש אות ומופת כמו שבקש על ההבטחה השניה מירושת הארץ. וזה ענין חדש בפירוש הפסוק, לא ראיתי למפרשי המקרא ז"ל. לבד זה מצאתי להרב ר"י אברבנאל ז"ל שכתב<sup class="footnote-marker">2</sup><i class="footnote">מהד' חורב, עמ'' 370</i> "אין פירוש 'צדקה' בדרך חסד כמו שכתב רמב"ן ז"ל, אלא שיתן לו האל זרע על כל פנים, להיותו צדקה ומשפט ומישרים שיתן לו בנים. כיון שהיה איש תם וישר ושהוציאו מארצו ע"י כך. כמו שכתוב 'ואעשך לגוי גדול' (בראשית יב, ב). ו"צדקה" היא כמו צדק. וכמוהו 'משפט וצדקה ביעקב אתה עשית' (תהלים צד, ד), 'ויהי דוד עושה משפט וצדקה לכל עמו'" (שמואל ב ח, טו). ע"כ. וכדין דבר.

Window 7

"יחד עלי יתלחשו כל שונאי, עלי יחשבו רעה לי" (תהלים מא, ח). פירוש. צרי ושונאי המבקרים אותי בחליי חושבים עלי רעה בטבע ציוריהם, ומפרש מחשבותם. "דבר בליעל יצוק בו, ואשר שכב לא יוסיף לקום" (מא, ט). פירוש הם אומרים לשואלים אותם "חלי קשה קבוע בו, ולא יקום ממשכבו". כי מִטֶבַע לב האדם להאמין בנקל הדבר שיתאוה אליו, כמו כן אויבי דוד שהיו מתאוים רעתו, כשראהו חולה האמינו וחשבו כי לא יקום מֵחָלְיוֹ. ואין כן אוהביו שהיו מְקַוִים טובתו היו מתנחמים וחושבים שאין חליו כבד, ושבמהרה ישלח השם דברו וירפאהו.<sup class="footnote-marker">1</sup><i class="footnote">מליצה ע"פ תהלים קז, כ</i> ועל כן נזכר<sup class="footnote-marker">2</sup><i class="footnote">מלת "יחשבו"</i> בקל. או תפרש "דבר בליעל יצוק בו" יזמת פלילים הם המציקים בו, ולכן "אשר שכב לא יוסיף לקום", כי יגוע בעונו. אלה מחשבות שונאי דוד האומרים לנפשו "אין ישועתה לו באלהים סלה" (תהלים ג, ג). לא כן יודעיו ואוהביו החושבים אותו לחסיד שבחסידים. ולשני הפרושים הוצרך מלת "יחשבו" בקל.
"והוא לא כן ידמה, ולבבו לא כן יחשוב" (ישעיה י, ז). פירוש. הנביא הודיע כי סנחריב הוא מטה-זעמו של הקב"ה, וְשָׂמֵהוּ גיבור ותקיף לשלול ולבוז העמים, כמו שאמר "הוי אשור שבט-אפי, ומטה הוא בידם זעמי" (י, ה). גם הצדיקים והחכמים שראו עניני סנחריב ידעו כי הצור למשפט יִסְדוֹ<sup class="footnote-marker">3</sup><i class="footnote">מליצה ע"פ חבקוק א, יב</i> ולהוכיח העמים. גם הוא עצמו היה ראוי לו שיחשוב כן, וליחֵס הגבורה לאלהי האלהים השוכן בציון. אבל הרשע הזה היה מִכַּת ה"חכמים-בעיניהם" הדוברים אולת ואומרים "ידינו רמה", כדרך "פן יאמרו ידינו רמה ולא יי' פעל כל זאת" (דברים לב, כז). ועל כן התנשא בלבבו גם על מעון הקודש, והשוה ציון וירושלים לערי העמים העובדים לאלילים. והוא דמיון שוא. גם חשב כי זרועו תעמוד לו להכרית הגוים כולם כחפצו, בין צדיק בין רשע. ועל הראשון אמר "והוא לא כן ידמה" (ישעיה י, ז) המלים "לא כן" כמו "כן בנות צלפחד דוברות" (במדבר כז, ז). "כן" הוא הנכון, והוא<sup class="footnote-marker">4</sup><i class="footnote">סנחריב</i> דימה שלא על נכון. ועל השני אמר "ולבבו לא כן יחשוב" (ישעיה י, ז), כלומר מחשבה זו גם היא לא נכונה. ואמר "כי להשמיד בלבבו ולהכרית גוים לא מעט" (י, ז) ובזה מפרש רעת מחשבתו, שאינו חושב שהוא ככלי אף ה' להעניש על ידו הרשעים, אבל מיחס הגבורה לזרועו. וברשעתו מבקש לעקור את הכל כצדיק כרשע. ואמר "הלא ככרמיש כַּלְנוֹ וגו' מירושלים ומשומרון, הלא כאשר עשיתי לשומרון ולאליליה כן אעשה לירושלים ולעצביה" (י, ט-י). וזה מפרש רוע דמיונו שאינו מאמין בה' השוכן בציון, ולכן מדמה ירושלים עיר הקדש לערי ממלכות הגוים. ובספר "מעין גנים" יתבאר שרש "דמה" בעז"ה, ופה קצרנו. גם בארנו בבית השני (חדר יב חלון טז) מענין סנחריב ורשעתו. ולפי שהוא וסיעתו החכמים-בעיניהם חשבו כן כפי טבע הרעים, והחכמים והצדיקים חשבו להיפך. וכמו שאמר "היתפאר הגרזן על החוצב בו?" (ז, טו), לכן נזכר בבנין הקל,<sup class="footnote-marker">5</sup><i class="footnote">כיון שיש מחשבות שונות בין האנשים, כי הצדיקים אינם חושבים כך</i> והבן.
"אל יחשָׁב לי אדוני עון" (שמואל ב יט, כ). פירוש. שמעי התנצל עצמו נגד דוד שכל מה שעשה היה בשגגה ובסכלות לא בזדון הלב, כי באמת היה טועה בענין דוד. וחשב כי ה' ישלם לו<sup class="footnote-marker">6</sup><i class="footnote">דוד</i> על פניו בעבור שהוא "איש הדמים" (שמואל ב טז, ז) ושלקח הממלכה מיד שאול ובניו שלא כדין ובחזקה. ואין ראוי לחסיד כמוהו שימיתהו בעבור זה, אם בתום לבבו קללו. וכפי מחשבתו היו מעשיו לשם שמים, ואין זה אלא חטאה ושגגה ולא עון והעזת הלב. והנה היה הדבר שקול לדון את שמעי לכף זכות ולהאמין בהתנצלותו או לדונו לכף חובה ולחשבו כמזיד ובעל עון. לכן אמר "אל יחשוב לי אדוני עון" בבנין הקל כלומר חסיד שכמותך המושל ביראת אלהים מִטֶבַע ציוריו הטובים לבלתי יחושב לי מה שעשיתי לעון כי אם לחטאת ושגגה. וכבר רמזנו עליו בבית השני (חדר א חלון ה), ובספר "באר מים חיים" על שרש "ידע" בעז"ה יתבאר היטב.

Window 8

"כדויד חשבו להם כלי שיר" (עמוס ו, ה). פירוש. הרשעים הללו מנגנים עלי נבל שירי עגבים וזנות. ומלבד מעשיהם הרעים הם גם כן אוילים וחושבים כי הם יודעי נגן כדָוִד נעים זמירות ישראל. ואינם מציירים כי שירי דוד הם מלאים שכל טוב וערבו ללב בני ישראל, ושיריהם מכעיסים יוצרם. והנה הצדיקים מואסים בשירים כאלו ושונאים קולם, וחושבים אותם לקול בוכים ועצבון. ולכן אמר "חשבו" בקל, כי הם בטבע ציורי לבם חושבים כן. להיפך ממחשבת החכמים.
"נבזה ולא חשבנוהו" (ישעיה נג, ג). פירוש. לעתיד יאמרו האומות שהיו ישראל בעת הגלות "נבזה וחדל אישים, איש מכאובות וידוע חולי" (נג, ג), ובעבור כי נשחת הודו היה לבוז בעינינו ולא חשבנוהו למאומה. והנה ישראל הם עם ה' וכבר נשבע להם שלא יחליפם ולא ימירם באומה אחרת. ודבר זה יודעים הם בדבר ה', ובכל צרתם ושפלותם הם חשובים יותר בעיני החכמים והצדיקים מן הגוים השלֵוים המושלים בארץ המתהללים בכבודם ובעשרם. כי עד נצח יהיו ישראל בנים למקום וצאן מרעיתו, ואין מעלה חשובה למעלה מזה. וגם מכאובם וְחָלָיָם שהם סובלים בגלות הוא לטוב להם, לצרפם וללבנם ולמרק עונותיהם למען הביא עליהם את כל הטובה אשר דבר להם. והגוים לא יאמינו כן, ולכן לא חשבוהו ומאסו בהם. ועל כן כשיראו לעתיד תשועת ישראל וכבודם יתוַדו על מחשבתם הרעה שצמחה מציור אולתם וסכלותם. ובעבור כן נכתב בקל להורות כי אנשים טובים שבכל דור ודור חשבו את ישראל לנכבדי בני אדם, ורק הם<sup class="footnote-marker">1</sup><i class="footnote">רשעי האומות. כיון יש כאן מחשבות מתחלפות, לכן נטית המלה בקל.</i> סכלו לחשוב כן, והבן.
"ואנחנו חשבנוהו נגוע, מֻכֶּה אלהים ומעונה" (ישעיה נג, ד). פירוש. עוד יאמרו העמים בעת ההיא "אכן חָלָיֵנוּ הוא נשא ומכאובינו הוא סבלם" (נג, ד), כלומר עתה שאנו רואים אמונת ישראל ועבודתו ותורתו אמת, והם בכל צרתם דבקו בה' אלהיהם ועבדוהו. ואנחנו תעינו מדרך אמת וישבנו בשלוה. אין זה אלא שהוא נשא החולאים שהיו ראויין לבוא עלינו בעבור רוע מעללינו, וסבל מכאובים שהיו ראוין לבוא עלינו. והנה סכלנו לחשוב בתחלה כשראינו חָלְיָם במכאובם בכל דור ודור שהוא נגוע וּמֻכֶּה אלהים ומעונה על רוב חטאתיו ומאס בם אלהים. ובחר בנו לתת לנו את הארץ לרשתה וכיוצא בזה. ולכן נכתב גם פה בקל לפי שיראו אז כי טעו במחשבתם שצמחה מציורי אולתם, ושמחשבת הצדיקים אמת.

Window 9

"הלהוכח מלים תחשובו" (איוב ו, כו). פירוש. איוב אמר לרעיו שטענותיהם אין בהם ממש. ומלת "מלים" מונח גם על דברים רֵקים יוצאים מפי המדבר בדרך העברה. "מי זה מחשיך עצה במלין בלי דעת" (איוב לח, ב). ורמזנו על זה למעלה (חדר ח חלון יב). ומלת "תוכחה" מונח על הדבור המדעי ונצוח המופתי,<sup class="footnote-marker">1</sup><i class="footnote">עם הוכחות הגיוניות</i> כמו "ותוכחתי לא אביתם" (משלי א, כה). על זה רמזנו למעלה (חלון ב). ועל זה אמר האתם חושבים לעשות מלין לתוכחת לנצחנו בהם? אין זה אלא מחשבת דמיון והבל. כי החכמים והיודעים שומעי מליכם חושבים אותם לדברי רוח, לא לתוכחות ברורות, ולכן נזכר בקל.
"גָרֵי ביתי ואמהותי לזר תחשבוני" (איוב יט, טו). פירוש. גם גָרֵי ביתי שרחמתי עליהם להושיבם בביתי והם אוכלי לחמי, כשראו רוב מכאובי וצרתי ושפלותי לא אמרו "יד יי' נגעה בו, ונשתתף בצערו לנחם אותו ולדבר על לבו, ונזכור לו חסדיו ורחמיו עמנו". אבל בגזרת השם ב"ה הִרְבָּה צערי שיהיו גָרֵי ביתי ואמהותיו מִכַּת הרשעים כפויי טובה. ולא לבד שלא יחשבוני אדון להם, אבל גם אינני שוה עמהם במחשבתם להיות כאחד מהם בביתי, כי לאיש זר ונכרי יחשבוני, וכאילו אין לי משפט ודבר בבית הזה. ולא לכם רעי לעשות כן, כי אתם מִכַּת אנשי חסד, שאינם מתהפכים מאוהבים לאויבים בעת צרה. אבל עליכם לרחם בעת צרה, כי יחשבו שמאת ה' היתה זאת עד ישוב לרחם עלינו ברחמיו וכרוב חסדיו. ועל זה אמר "חנוני חנוני אתם רעי, כי יד אלוה נגעה בי" (יט, כא).
"הן ידעתי מחשבותיכם" (איוב כא, כז). פירוש. שמעתי מה שאתם חושבים בדרוש זה. ודבר זה אמר איוב לרמוז שטען על מה [שהגידו]. והנה תאר דעתם בתאר "מחשבות" לפי שלא בדעת ידברו, לא הבינו ולא השכילו האמת לפרש דעת איוב. ולכן [זה] ככל מחשבה דמיון והבל העולה על רוח האדם והוא מחזיק במחשבותיו. ועוד יתבאר פסוק זה בספר "באר מים חיים" בעז"ה.
"הנני מעיר עליהם את מדי, אשר כסף לא יחשובו וזהב לא יחפצו בו" (ישעיה יג, יז). פירוש. הנני מעיר על בבל את מדי והם ירדפוהו, כמו שאמר "כל הנמצא יִּדָקֵר, וכל הנספה יפול בחרב. ועולליהם ירוטשו לעיניהם" (יג, טו-טז). והנה הכסף והזהב נחשבים בעיני כל אדם, והיה לו לומר "לא יֵחָשֵׁב להם" בבנין נפעל, כמו "כסף לא נחשב בימי שלמה למאומה" (מל"א י, כא). אבל אין הכתוב מדבר שאינם חושבים הזהב והכסף בטבע. אך אמר כי בטבע הנלחמים עם אחד הממלכות פעמים יתנו עיניהם בכסף ובזהב, כי עיקר מלחמתם לקנות הון ועושר, והנאספים אל ערי המבצר והנדחים במדינה יתנו כסף וזהב כֹפר נפשם, ותהיה להם נפשם לשלל. ופעמים תהיה המלחמה מפני שנאה, ובציור שנאתם לא ישקטו ולא ינוחו עד ישפכו דם שונאיהם כמים, ולא יאבו לקחת כֹפר. ומן המין הזה היתה המלחמה על בבל, כי השם יעיר עליהם את מדי שנואי-נפש בבל, ולא ילחמו אתם בעבור ציור החשק לחשוב לקחת אוצרותיהם הזהב והכסף, אך ילחמו אתם בציור השנאה הגדולה ואכזריות חימה, ויחשבו להשחית מנער ועד זקן טף ונשים. ולפי שיש נלחמים בעבור החמדה ומחשבתם לקחת כופר כסף וזהב לכן נזכר<sup class="footnote-marker">2</sup><i class="footnote">מלת מחשבה</i> בקל. ובפירוש רש"י ז"ל (יג, יז) "אין חוששין כי אם להרוג ולהנקם על כל הרעה אשר עשו מלכי בבל לכל העמים", ע"כ. ויפה פירש.
"יחשוב לתבן ברזל, לעץ רקבון נחושה" (איוב מא, יט). פירוש. פסוק זה אמר השם ב"ה לאיוב להודיעו ענין הלויתן אשר במים, שלרוב קושי התפעלותו וגבורתו חושב ברזל חנית וכידון לתבן. ואם ישיגהו הברזל יחשוב כי השיגהו תבן. וכן כשיוכה בנחשת יחשוב שהיה עץ רקבון. ויש להתבונן כי בהיות שאין לו רֵעַ בגבורה, והמחשבה הזאת לו לבדו, היה ראוי שיהיה בנפעל "יֵחָשֵׁב לו"? וכדרך הכלל שיסדנו על זה למעלה (חדר ב חלון ט). אבל צריך שתדע כי אעפ"י שנכתב זה אצל הלויתן יש כמוהו חיות ביבשה דומים אליו בענין זה שלא יפצעם הברזל והנחשת, בעבור שריון קשקשותיהם החזקים והקשים לא יעברום חרב וחנית, כמו שהעידו על החיה היוצאת מנהר נילוס אל היבשה, הנקראת קרוקאדיל,<sup class="footnote-marker">3</sup><i class="footnote">תנין, תמסח</i> ואין ספק כי יש עוד כדוגמתן בענין זה. ולכן נאמר "יחשוב" בקל כי הוא וחבריו חושבים בטבע גבורתם וחוזק קשקשותיהם הברזל לתבן והנחשת לעץ רקבון. ושאר החיות והבהמות הוא להיפך.<sup class="footnote-marker">4</sup><i class="footnote">כיון שיש מחשבות שונות בין הנבראים, לכן הוא בנטיה בקל</i> ואין כן "לקש נחשבו תותח" (מא, כא) ויתבאר בבית זה בעז"ה.
"יחשוב תהום לשיבה" (איוב מא, כד). פירש רלב"ג "הרואה יחשוב תהום לאיש שיבה מחוזק הלובן למיעוט המים הנשארים שם", ע"כ. וזהו מחשבה של דמיון. ואפשר לפרש שהרואה כי אזלו מים יחשוב התהום הנגלה לפי שעה לאיש שיבה שאפסו כחתיו ונקרחו שערות ראשו, כן אפסו מימי התהום. ואחרים הרואים כי הלויתן עבר במקום זה חושבים באמת שהוא העביר המים הרבים ממקומם. ולכן בנוי בקל.<sup class="footnote-marker">5</sup><i class="footnote">מפני חילופי מחשבות של החושבים</i> ורש"י ז"ל פירש "תהום חשוב לפניו בחולשה ותשות. לשיבה שהוא חלוש ותש", ע"כ. ואפשר שגם בדבר זה ידמו ללויתן שאר התנינים הגדולים אשר בים וחושבים גם הם תהום בתשות לשיבה, וראוי גם לפי פירוש זה להבנות בקל וכדרך שפרשנו אצל "יחשוב לתבן ברזל", אבל לא ידעתי לכון מה ענין חולשה ותשות לתהום.

Window 10

"און יחשוב על משכבו" (תהלים לו, ה). פירוש. בלילה כששוכב הרשע על מטתו, ואין אז עת לעשות רֶשע, יחשוב מחשבות און. והן מחשבות נבערות שהן נגד שקול הדעת בעניני האמונות והדעות, והן מחשבות טבע ציורי הרשעים הגמורים. והפוך מהם מחשבות הצדיקים, כדרך "ולחושבי שמו" (מלאכי ג, טז), "מחשבות צדיקים משפט" (משלי יב, ה), ולכן בנוי בקל.
"אלו האנשים החושבים און והיועצים עצת רע בעיר הזאת" (יחזקאל יא, ב). פירוש. אלו הם האנשים החושבים מחשבות און באמונות ובדעות בכל הענינים שאין להם התלות עם דבר מעשה, מחשבות שהן נגד שקול הדעת הנטועה באדם. גם הם יועצים ומסכימים עצות בציור רע, ומגידים להמון השואלים משפט דבר-מעשה הסכמתם הרעה. ויתר הדברים בארנום למעלה (חדר ג' חלון ט'). וגם זה בקל מטעם שבארנו.
"הוי חושבי און ופועלי רע" (מיכה ב, א). פירוש. הוי לאנשים החושבים מחשבות און באמונות ובדעות שהן נגד שקול הדעת. ובדברים המעשיים הם פועלים פעולתם הרעה כפי דרך הציור הרע המושל בלבם. ומלת "רע" על הציור הפנימי שהוא רע, כדרך "וסר מרע" (איוב א, א).
"ממך יצא חושב על יי' רעה, יועץ בליעל" (נחום א, יא). פירוש. ממך אשור יצא חושב על ה' רעה באמונות ובדעות, כי חרף אלהים חי, כמו שכתוב בספר מלכים.<sup class="footnote-marker">1</sup><i class="footnote">מלכים-ב יט, כב</i> והזכיר מלת "רעה" ולא "און", כמו "ונחמתי על הרעה אשר חשבתי לעשות לו" (ירמיה יח, ח), כי הרשע הזה מלבד שחשב מחשבות און באמונות ובדעות גם חשב לעשות רעה, ודמה בלבבו כי בכחו ועוצם ידו, יתגבר על עיר הקדש, שלא יצילנה השם מידו. וכן אמרו קדמונינו ז"ל (סנהדרין צד ע"ב) על "חשב רעה", חשב להחריב דירת מטה ומעלה. "כתוב אחד אומר 'ואבוא מרום קיצו' (ישעיה לז, כד) וכתוב אחד אומר 'ואבואה מלון קיצו' (מל"ב יט, כג). אמר אותו רשע, בתחלה אחריב דירה של מטה ואח"כ אחריב דירה של מעלה" ע"כ. וזהו מחשבה פנימית שיוכל לעשות רעה. גם הסכים על דבר בליעל לעשות מלחמה עם חזקיה מלך יהודה ולהחריב ירושלים. ולענין המלחמה צריך עצה במשפט הטבע כדרך "עצה וגבורה למלחמה" (מל"ב יח, כ) ועל זה אמר "יועץ בליעל". ובארנוהו למעלה.

Window 11

"עוצה עיניו לחשוב תהפוכות. קורץ שפתיו כִּלָה רעה" (משלי טז, ל). פירוש. בכתוב שלפניו נאמר "איש חמס יפתה רעהו, והוליכו בדרך לא טוב" (טז, כט). ועל הנחת תאר "איש חמס" רמזנו עליו בבית השני (חדר י חלון יז), ואמרנו שהנחתו על איש חומס נפשו בזדון, ומצייר בטבע נפשו-הרעה ציורי תהפוכות וענינים שהן נגד שקול הדעת. ואת ציורי המדע הטבעיים הנטועים בו כובש בחזקה בהיותן מתגלים מאליהן בלבו. ואמרנו שענין זה נוהג בו הן בציורי הדעות, הן בציורי המדות, הן בציורי הכחות שפועלות בגויה. גם הבאנו שם משל על זה קחנו משם. וכן על דרך משל שברשעתו חושב בטבע "אין אלהים שופטים" והכל טבע ומקרה. וכאשר יעלה מחשבת דעת הנטועה בה על לבו, והן כלל המושכלות הראשונות "שיש יוצר ועושה, דיין ושופט"; עושה חמס-לנפשו [וכופף] הציורים הטבעיים הטובים הללו למען [יחשוב] בתהפוכותיו, והן המחשבות הצומחות מתאוותיו ומרשעיותיו, הבָלִים ובדמיונות. והנה החמס הוא הזדון הגדול שאין למעלה הימנו, והן הרשעים הגמורים. וכבר בארנו זה שם. ואין די לרשעים כאלו בלכתם לבדם בדרכי מחשבות תהפוכותם, אבל לרוב רשעתם ושנאתם לדרכי הצדק והחכמה הן מחטיאי הרבים, וכל חפצם לחמוס נפשות זולתם כמו שחמסו נפשם. והם כת המסיתים והמדיחים בחלקלקות. ועל זה אמר "איש חמס יפתה רעהו", כלומר בחמסו יפתה רעהו שיעשה חמס לנפשו ויודיעהו תהפוכות, והוליכו בדרך לא טוב, בדרך שהוא הולך עליו, הן בדעות הן במידות הן במעשה הַגְוִיָה. ובא הכתוב השני לפרש מה הוא מדת איש חמס ומה ענינו. ואמר "עוצה עיניו לחשוב תהפוכות". ומלת "עוצה" כמו "ועוצם עיניו מראות ברע" (ישעיה לג, טו), והוא הכובש יצרו בחָזְקָה לבל יראה ברע. וזה<sup class="footnote-marker">1</sup><i class="footnote">איש חמס שנידוננו</i> להיפך עוצם עיני לבו [הרוצה] בטבע האמת בשקול הדעת, למען יחשוב תהפוכות ודברים המנגדים לשקול הדעת שעלו על לבו, מפני ציורי תאוותיו ורשעותיו. ותחת שהוא עצמו יודע שהן מחשבות הבל ודמיון כזב ושראוי לו לבטלם ולהסירם מלבו, יעשה להיפך וירחיב מחשבות אלו ברוחו וברצונו; ומחשבות הדעת יסיר מלבו. וזהו החמס הגמור. וכל זה במחשבת הלב. אבל כשיגיד תהפוכותיו לזולתו ויפתהו שיעשה כמוהו, זהו תכלית הרשעה והחמס, ועל זה אמר "קורץ שפתיו כִּלָה רעה". והנה [הוא] מדבר על הציור הפנימי והודע אותה לזולתו. ולפי שמחשבת התהפוכות הן טבעיות באיש-החמס לרוב הֶמְשֵׁל ציורי הרשעה בקרבו. גם יש בכל אדם בטבע ציורי המושכלות הראשונות ומחשבת דעת, לכן נכתב בקל<sup class="footnote-marker">2</sup><i class="footnote">כי יש אפשרות לחשוב דבר והיפוכו</i> "לחשוב", כי ברצון חושב תהפוכות ותופס במחשבות כאלו. וכבר הודענו דעת רש"י ז"ל במלת "עוצה", והשיבונו על דבריו.<sup class="footnote-marker">3</sup><i class="footnote">עיין מפתחותינו לפסוקים על משלי טז, ל</i> ועם המבואר פה נשלם הענין. וראב"ע ז"ל פירש "אוטם עיניו בעבור שלא ילך לבו אחר עיניו. בעבור שיחשוב תהפוכות כרצונו", ע"כ. ואעפ"י שפירושו רחוק, למדנו מדבריו שגם הוא מפרש "עוצה" כמו "עוצם עיניו מראות ברע". גם רלב"ג פירש כמוהו והוסיף "אח"כ הוציא מה שבמחשבתו אל הפועל בשֶׁחָתַּךְ שפתיו ופתח אותה לדבר הדברים בפיו, הנה דבורו השלים הרע, כי במה שחשב לא היה מגיע נזק לאנשים אם לא יוציאוהו בפיו", ע"כ. וממה שבארנו תתיישב המליצה על נכון, והבן.

Window 12

"הנה אנכי מביא רעה אל העם הזה, פרי מחשבותם" (ירמיה ו, יט). פירוש. לפי שהם חושבים מחשבות און על השם ועל חֻקי תורותיו, לכן אענישם על המחשבות הזרות האלו. וזהו "פרי מחשבותם", כלומר העונש שיקבלו הוא פרי מחשבותם. אבל רד"ק ז"ל כתב "אינו אומר שיענישם על המחשבה לבד אלא על מעשיהם שהן פרי מחשבותם. שהן חושבים שאין אני רואה מעשיהם לפיכך הולכים אחר לבם למלאות תאותם", ע"כ. ולפירושו יהיה לשון "מחשבה" הנזכר בכתוב זה ממין מחשבות בדברים מעשיים שיתבארו בבית זה בעז"ה. אמנם לא יתכנו דבריו בעיני, כי אין התוכחה על מעשיהם, אבל הוכיחם עתה על המחשבות הפנימיות שהיו חושבים מחשבות און, שכן מפורש בענין באמרו "כי על דברַי לא הקשיבו, ותורתי וימאסו בה" (ו, יט). והמליצה הזאת נופלת על כת מנאצי השם ובוזי דבריו, כי הם המואסים בתורת ה'. וכן אמר ישעיה על כת החכמים-בעיניהם "כי מאסו את תורת יי'" (ישעיה ה, כד), ובארנוהו בבית הראשון (חדר ו חלון יא). והן מחשבת אפיקורסות. והוצרך רד"ק ז"ל לומר מה שאמר לפי שהיה קשה בעיניו היות העונש חל על המחשבה לבד. והוא נגד מה שקבלנו מקדמונינו ז"ל (קידושין לט ע"ב) "מחשבה רעה אין הקב"ה מצרפה למעשה". ולא שָׂם לבו כי המחשבות שהזכיר הנביא הן מחשבות און ונאצה ואפיקורסות שהן מחשבת עבודה זרה, שאמרו עליהן (שם) שהרהורי עבודה זרה חל העונש עליהן. והדין נותן כן, כי המואס בלבו בדבר ה', או שמאמין שאין אלהים שופטים, או שמחלל שם שמים בסתר לבו, אעפ"י שיש בידו תורה ומעשים טובים, היתכן לומר שלא יענש? והוא רע מן האיש החושב מחשבת משפט וירא אלהיו בלבו, ועובר על העברות בתוקף היצר. ולא אאריך בענין זה, כי המסתכל בדברי החדרים האלו ימצא האמת. ולכן אין "פרי מחשבותם" על המעשה, אך על העונש, כמו "פרי מעלליהם יאכלו" (ישעיה ג, י). והמליציות דומות, והבן.
"תועבת יי' מחשבות רע, וטהורים אמרי נועם" (משלי טו, כו). פירוש. מלת "רע" תאר לאיש, לא למחשבה. וכבר רמזנו על זה בפסוק "והיועצים עצת רע" (יחזקאל יא, ב), כי אילו היה תאר למחשבה היה צריך לומר "רעה" וכמו "מחשבה" לשון נקבה. והענין מחשבת איש-רע בעל הציורים הרעים היא התועבה.
ולכן אעפ"י שלא יצאה לפועל ולמעשה, היא תועבת ה'. ומטעם זה לא אמר "תועבות יי' מחשבה רעה" לפי שגם על לב האיש הטוב והצדיק תעלינה מחשבות רעות ודמיונות לפי טבע כל אדם מבלי רצון האדם. אך האיש הטוב יודע שהן הבל ויסירם מלבו, ויחשוב ברצון מחשבות כפי ציוריו הטובים המושלים בלבו. וחלילה לומר על זה "תועבת יי'". אבל מחשבות איש רע יתעב ה' בעבור היותה נאמנה בעיניו. ומטעם זה לא אמר בסוף הפסוק "וטהורים <b>מחשבות</b> נועם"<sup class="footnote-marker">1</sup><i class="footnote">אלא כתוב "אמרי נועם"</i> אחר שאמרנו כי מחשבות האיש הטוב לעתים רעות. ואם היה אומר "וטהורים מחשבות טובות", לא היה מלמדנו דבר. אך אמר "וטהורים אמרי נועם" לפי דעתו על האיש הרע ידבר. אעפ"י שהוא<sup class="footnote-marker">2</sup><i class="footnote">האיש הטוב</i> בעל הציורים הרעים ואיננו גיבור לכבוש יצרו, וחושב מחשבת תאוה וחמדה, לא תאמר שגם תורתו וחכמתו תועבת ה'. אבל אם הוא בעל תורה וחכמה ומלמד תורה לעצמו ולאחרים, הנה דבריו היוצאים מפיו באמת ובצדק הם טהורים לפני ה'. ואל תאמר<sup class="footnote-marker">3</sup><i class="footnote">כלומר "אל תשאל"</i> הנה כתוב "ולרשע אמר אלהים מה לך לספר חֻקי? ותשא בריתי עלי פיך" (תהלים נ, טז). הבדל גדול יש בין הרשע השונא מוסר וחכמה, ובלבו מבזה דברי התורה היוצאים מפיו, לאיש רע האוהב חכמה ותורה, אלא שיצרו מושל עליו. ומלת "נועם" על החכמה, כמו "דרכיה דרכי נועם" (משלי ג, יז), ובארנוה בבית השני (חדר י חלון י). וזה פלא כי מחשבות ציוריו תועבה, ואמריו הנעימים טהורים, והבן. ובפירוש ראב"ע ז"ל "מחשבות רע, כלומר איש רע", ע"כ. ויפה דבר.

Window 13

"מחשבותיהם מחשבות און" (ישעיה נט, ז). פירוש. הזכיר תחלה המעשים "מעשיהם מעשי און. ופעל חמס בכפיהם. רגליהם לרע ירוצו וימהרו לשפוך דם נקי" (נט, ו-ז). ואח"כ אומר שגם המחשבות הפנימיות שאין להם התלות עם דבר-מעשה הם מחשבות און, כי הם חושבים תהפוכות בדעות ובאמונות, כדרך "פרי מחשבותם" המבואר למעלה (חלון יב).
"יעזוב רשע דרכו ואיש און מחשבותיו" (ישעיה נה, ז). פירוש. איש און יעזוב מחשבותיו שהוא חושב אותן ברצון. והן מחשבות הפוכות משקול הדעת בדעות ובאמונות, כמו "מחשבותיהם מחשבות און" (ישעיה נט, ז) המבואר בחלון זה. וקרוב לזה פירש רד"ק ז"ל. אבל רש"י ז"ל (פסוק ח) אמר "ויתפוש את מחשבותי לעשות הטוב בעיני" ע"כ. ולפי זה יהיה ענין מחשבות נתלות במעשה שיתבארו בבית זה. והראשון נכון.
"עד מתי תלין בקרבך מחשבות אונך" (ירמיה ד, יד). פירוש "מחשבות און" כמו השתים המבוארים בחלון זה. וכלומר מחשבות אונך קבועות בך ונאמנות בעיניך, ואינן מחשבות עוברות כדרך שבארנו למעלה בפסוק "תועבת יי' מחשבות רע", כי ציוריך רעים. ואם תשוב אל ה' ותסור מרע ותעשה לך לב חדש ורוח חדשה, ויתחזקו בלבך ציורי הדעת והצדק, אז לא יאריכו עוד בקרבך מחשבות אונך. כי אם יעברו על הלב רגע, תדע שהן מחשבות און והבל ותסירם מעל לבבך, ותחשוב ביראה ובחכמה. ולכן אמר תחלה "כבסי מרעה לבך ירושלים" (ד, יד), כלומר כבס וטהר לבבך מן הציורים הרעים המושלים בקרבו. ואחר זה אמר "עד מתי תלין בקרבך מחשבות אונך", כלומר יאריכו בקרבך בקביעות מחשבון און. כי מלת "תלין" היא מליצה נופלת על קיום הדבר ואורך-זמן עמידתו, וכן תרגמו יונתן ז"ל. גם רד"ק ז"ל פירש מלת "תלין": "תתמיד להיות בקרבך מחשבות עמל ואון".<sup class="footnote-marker">1</sup><i class="footnote">כתב ספר "ראשית חכמה" (שער הקדושה, פסקא כ) "אם בא לו הרהור עבירה ודחה אותו מלבו, אינו נחשב לו לעון הרהור". וכן כתב "פלא יועץ", ערך מחשבה. ועיין "תניא" (לקוטי אמרים) תחילת פרק כז</i>
"ואנכי מעשיהם ומחשבותיהם באה" (ישעיה סו, יח). פירוש. אני ה' נודעו לי מעשיהם הרעים, גם מחשבותיהם הרעות שחשבו מחשבות און באמונות ובדעות הכל "כמוס עמדי חתום באוצרותי" (דברים לב, לד). ו"לי נקם וְשִׁלֵם" (דברים לב, לה). כי באה עת ומועד "לקבץ את כל הגוים והלשונות" (ישעיה סו, יח) לְהִפָּרַע מהן כנזכר בענין.
"לב חורש מחשבות און" (משלי ו, יח), כמו "מחשבותיהם מחשבות און" (ישעיה נט, ז).<sup class="footnote-marker">2</sup><i class="footnote">שרבינו פירש לעיל בחלון זה</i> ועוד יתבאר הפסוק הזה בבית זה בעז"ה.
"יי' יודע מחשבות אדם כי המה הבל" (תהלים צד, יא). פירוש. השם ב"ה היודע האמת, הוא יודע כי מחשבות האדם הם הבל. כלומר מה שחושבים בלבם באמונות ובדעות, ובכלל הענינים הנשגבים בדרכי השם ונפלאותיו שהן מחשבות הבל און ודמיון. כי מחשבותיהם צומחות מציורי אולתם ורשעה, כמו שהוזכר למעלה מזה דברי "האומרים לא יראה יה ולא יבין אלהי יעקב" (תהלים צד, ז). והם מחשבות און, וּקְרָאָם כסילים ובוערים.<sup class="footnote-marker">3</sup><i class="footnote">תהלים צד, ח</i> ולכן אמר "מחשבות אדם", כי אם אין הלב נשען על תורת ה' ודברי החכמים, והולך בדרכי אולתו יחשוב אולת. כי הוא אדם עפר ואפר, בעל התאוה והרשעה והן יסודי מחשבותיו, ועל כן הם הבל כפי האמת. ואין כן מחשבות צדיקים, שהן במשפט החכמה שקבלו, וכדרך "ונחמתי על עפר ואפר" (איוב מב, ו) ובארנוהו למעלה (חדר ח חלון יב). ובפירוש הראב"ע ז"ל כתוב "ה' שהדעת מאתו, ידע כי כל מחשבות האדם הבל, כי אין כח לו להוציא לאור תעלומה". ויפה דבר.
"דברי מרמות יחשובון" (תהלים לה, כ). יתבאר עוד בבית זה בעז"ה.

Window 14

והכתובים שנזכר בהן לשון "מחשבה" על דברים מעשיים, והחושב מתהפך במחשבותיו הרבות ולא ידע כדת מה לעשות, תהיינה כל מחשבותיו בטלות ומבוטלות בעיניו, כי לא [יבחר] באחת מהן, אלו הן.
"הָפֵר מחשבות בְּאֵין סוד, וברוב יועצים תקום" (משלי טו, כב). כבר בארנו הפסוק הזה למעלה (חדר ג חלון ו), ואמרנו שאם אין האדם נועץ על דבר מעשה בסוד חכמים ויועצים, לא יבטח על משפט לבו. ואם יעלו מחשבות רבות על לבבו [ויסקור] כולם, שלא יתאמץ לעשות מעשה על פי אחת מן המחשבות והנה הם מחשבות עוברות, ולא יפול עליהן לשון "עצה". ויתר הדברים בארנו שם. וראב"ע ז"ל אמר "ענין 'סוד' עצה. [הָפֵר] שאחרים יפרו מחשבות החושבים, בעבור כי אין עצה. ובעבור יועצים תקום מחשבות הנועצים". ע"כ. ולא אבין מה זה הפרת המחשבה?<sup class="footnote-marker">1</sup><i class="footnote">רבינו מקשה מדוע המקרא נקט דוקא "מחשבה"?</i> וגם העצה תופר, כדרך "והפרתה לי את עצת אחיתופל" (שמואל ב טו, לד). ובארנוהו למעלה. גם אין "סוד" עצה. ובמקום אחד כתיב "מחשבות בעצה תכון" (משלי כ, יח), ויאמר ראב"ע<sup class="footnote-marker">2</sup><i class="footnote">על הקושיא "מחשבות" לשון רבים, ומלת "תכון" לשון יחיד</i> "כל אחת בעצה שֶׁיִוָעֵץ עם חברו יכון מה שחשב לעשות, ע"כ. ולמדנו שאם אין עצה לא תכון אך לא [הפר]. ולמה נכפלו שתי המליצות על ענין אחד? והאמת כמו שפרשנו. גם "מחשבות בעצה תכון" פרשנו למעלה (שם חלון א) על נכון.
"יי' הפיר עצת גוים, הניא מחשבות עמים" (תהלים לג, י). פירוש. כל אשר חפץ ה' כן יהיה, ו"עצת יי' לעולם תעמוד" (שם לג, יא). ואין מי יוכל להתקומם נגדו. כי אם נועצו הגוים יחדו עצה והסכמה החלטית עצת-בליעל לעשות מעשה לא חפץ בו אלהים, ותהיה עצתם נכונה להשגת מבוקשם הרעה, ה' יפר עצתם, כדרך "עֻצו עצה ותופר" (ישעיה ח, י), כי יבצר מהם את אשר יזמו לעשות. כמו שקרה בדור הפלגה שנועצו כל הגוים יחדו עצת-בליעל לבנות עיר ומגדל. והיתה הסכמתם נכונה להשגת מבוקשם הרעה, כמו שכתוב "זה החלם לעשות. ועתה לא יבצר מהם כל אשר יזמו לעשות" (בראשית יא, ו). והפיר השם עצתם בדרך פלא, כי בלל שפתם ולשונם כמו שכתוב בתורה. "הניא מחשבות עמים", כי כשיחשבו מחשבות על דבר מן הדברים כדת מה לעשות, ימאסו במחשבה הטובה להשגת מבוקשם, ותהיה מחשבה בטלה בעיניהם. ויבחרו באחרת שאין בה מועיל, או שלא יבחרו באחת מהן כדרך "הפר מחשבות" המבואר בחלון זה. ומלת "הניא" כמו "למה תניאון אל לב בני ישראל" (במדבר לב, ז) והיא הפרת מחשבה לְבַטְּלָה, והבן.
"מפר מחשבות ערומים, ולא תעשינה ידיהם תושיה" (איוב ה, יב). פירוש. הערומים הם בעלי העיון והמחשבה, והם לא יעשו מעשיהם במהרה ובחפזון. אך טרם יעשו דבר ישקלוהו בפלס חכמתם ותבונתם, ולכן תהיינו כל מעשיהם כפי מתכנת החכמה. והמעשה העשוי בחכמה מתואר "תושיה", כמו שיתבאר בבית זה בעז"ה. ואמר כי לעתים יפר השם ב"ה מחשבות הערומים, וכשיערימו בחכמתם לחשוב על-דבר מעשה כיצד יעשוהו, תהיינה מחשבותם הטובות להשגת מבוקשם כאין בעיניהם, ויבטלום לבלתי עשות כפיהם, וע"י כן לא תעשינה ידיהם התושיה שהוא המעשה בחכמה. ויהיה כן להענישם עבור פשעים קדומים, כדרך שבארנו בפסוק "לוכד חכמים בערמם" (איוב ה, יג), ובפסוק "מוליך יועצים שולל" (איוב יב, יז).
ועם זה נשלמה כונתנו שכיוננו לבאר בחדר זה, כי העמדנו בו כל לשון "מחשבה" בקל הסמוך אצל אדם, שהן על מחשבות פנימיות מבלי התלות בדבר מעשה. ותראה שקצתן הן מחשבות משפט וחכמה, והן מחשבות טבעיות של החכמים, וקצתן מחשבת סכלות שהן טבעיות לסכלים, וקצתן מחשבות דמיונות כוזבים, וקצתן מחשבת און ורשעה שהן טבעיות לפועלי און ולאנשי חמס ומרמה. וכמו שידענו כי לשון "מחשבה" נופל על כל האדם ציור בלב יהיה מאיזה ציור שיהיה. וכן הודענו בכל אחד מהן שהוא מסַך המחשבות המתחלפות כפי הבדל הנפשות ושמטעם זה בנויין בקל. וגם נתבאר מדברינו שלא יתכן להניח על אחד מהן לשון "עצה", לפי שכולם על מחשבת הלב בלי מעשה, ואין לשון "עצה" נופל אלא על הסכמת הלב לעשות מעשה מן המעשים כמו שבארנו, ונכון הכל.

Chamber 10



Window 1

<small>החדר העשירי ובו י"ח חלונות יבאר בו כל לשון "מחשבה" בבנין הקל המונח על הסכמה טבעית לעשות מעשה בלי הסכמת משפט הלב הסמוכים כולם אצל אדם. יביא כל הכתובים שהן נזכרים בהם, יפרש כולם כפי דרכי הכללים שהקדים.</small><br>החילונו לבאר למעלה מה ההבדל שבין לשון "עצה", ובין לשון "מחשבה" המונח על הסכמה לעשות מעשה. ואמרנו כי לשון "עצה" נופל על הסכמה על דרך ידוע מבין דרכים רבים, וההסכמה במשפט הלב השופט בין הדרכים ומסכים באחד מהן לעשות כמוהו. ולשון "מחשבה" נופל על הסכמה טבעית כפי הציור הגובר בלב. ועל פיו יעשה, מבלי משפט הלב והשכל לבחור ולבאר הנכון והבלתי נכון, [והבאנו] על זה משָׁלים. וכן הודענו שאעפ"י שיש עושה רעה בעצת הלב, כי כשעלה על לבו להרוג לאדם אחר אם יהרגהו בחרב ובחנית, או אם ישקהו סם המות בסתר, או יעליל עליו אל המלך, או ישרוף ביתו עליו וכיוצא בזה; ושפט בשכלו אם הדרך נכון להשגת המבוקש, ונועץ על דרך ידוע, והנה היה מעשהו בעצה. מכל מקום לא יזכירו על זה ספרי הקדש לשון "עצה" אם אין הכונה לגנותם בעבור הדרך שבחרו להם, רק על שורש לבם הרע ויצר הזונה אשר בקרבם החושב רע כל היום. ומה לנו אם בחרו להרגו בחרב או בחנית או בעלילה או בדרך אחר? וכולם משרש אחד, מפני ציור רֶשע לבבם. ולכן יזכירו על כל כיוצא בזה לשון "מחשבה" להורות שלא היו בם מחשבות טובות, מחשבת יראה וחכמה, ושלא היו צריכין לעצה אם ייטיבו ולא ירעו, אבל לבם מלא רע, וכל מחשבותם רק רעות. אבל כשיבואו כתבי הקדש לדבר על הדרך שבררו להם מִבֵּין דרכי הרעות שחשבו עליהן, ויהיה עיקר הכונה ללמדנו דבר, אז יְכַנוּ בחירתם הרעה והסכמתם בתאר "עצה".
ומה שראוי שיצורף לזה אודיעך עתה, לפי שלשון "מחשבה" נופל על הסכמה טבעית בלי משפט הלב, לכן נכתב אצלו מעשה הרשעים והפעולות המגונות, ולא תמצאהו כתוב על הסכמת החכמים והצדיקים. וטעם הדבר לפי ש"יצר לב האדם רע מנעוריו" (בראשית ח, כא), ובטבע נפשו להסכים למרשיעים ולא בדעת יעשה. כי היצר מתגבר על השכל הישר והבינה והדעת הנטועים בו, שאין בהסכמות כאלה סימן חכמה בדעת ומשפט. גם אם היה שקול בלבו כיצד ישלים חפץ הרעה, והיה צריך לתור בלבו להמציא המצאה ותחבולה ולברר הדבר הנֵאוֹת להשגת מבוקשו; הנה לא תֵּחָשֵׁב ההמצאה והתחבולה למשפט ולמעשה השכל. כי הכחות היקרות האלו נטועים באדם לפעול על הציורים הטבעיים ולהנהיגם במישרים כפי גזרת החכמה העליונה שמכונותיה צדק משפט ומישרים. ואם כה יעשו אז פועלים פעולת שכל בינה ודעת, כי משפטו משפט צדק. וכל הכחות המתנשאים ידכאום ויסתירום שלא יפעלו מאומה כי אם בדרך החכמה. אבל בהיות יצר הרע פועל ומתנשא כחפצו, והכחות היקרות נכנעות לו, והיצר ישתמש בהם להשלים מבוקשו הרעה, אז הם גם משרתים ליצר הזונה בטבעו, ולא תיוחס הפעולה ההיא לעצת הלב. כי היה יותר טוב אם האיש הזה היה נעדר השכל והבינה, כי אז לא היה בידו למלאות מבוקשו הרעה. ועל כן תיוחס הפעולה אל יצר הלב ומחשבותיו הרעות, כי הוא לבדו סבת הפעולה וההסכמה ההיא. ולכן יפול על כולם לשון "מחשבה" ולא לשון "עצה". זולתי כְּשֶׁיְכַוְנוּ כתבי הקדש להודיע דבר בדרך שבחרו. ואין כן לשון "עצה" הנופל על משפט הלב והסכמה בשכל, לכן נכתב תמיד אצל הסכמת החכמים והצדיקים. כי אין הסכמת החכמה לבד במחשבת יצר הלב זולתי בהצטרף כח השכל והבינה והדעת; כי אין מנהגי החכמה טבעיים בלבד. ואין המשפט וסדר המעשה נכון זולתי בארח שכל ובינה, לפי שצריך להתנהג בחכמה כפי העת והמקום, כמו שבארנו בבית הראשון (חדר א, חלונות א-ב). ואין זה בטבע הציור לבד, כי מה יועיל בִּמְשׁוֹל ציור הענוה בלב, אם לא ידע משפט ההנהגה בו, ולשקול בכל מעשה כיצד ינהג? ואם תשים לבבך למה שבארנו<sup class="footnote-marker">1</sup><i class="footnote">רוח חן, על חכמת שלמה, פרשה יב, פסקא יח, עמ' 199-205; ובמהד' "ספר המדות", שנת תשס"ב, עמ' קיט-קלב</i> בענין מלחמת שאול עם אגג תבין הכונה, כי אין טוב בעינַי לכפול הדברים שהודענו במקומותיהן.
וכן במשול ציור הרחמים והחנינה בלב, מה יועילו אם ירחם על הרשעים<sup class="footnote-marker">2</sup><i class="footnote">כלומר ישתמש במדת הרחמים שלא כמקומה הנכונה</i> שנאמר עליהן "ובערת הרע מקרבך" (דברים יג, ו). כללו של דבר אי אפשר שתהיה הסכמה בעניני החכמה זולתי במשפט השכל והבינה. והנה אם תשים עיניך על כלל הכתובים שבארנו בבית הזה שנזכר בהם לשון "עצה" תמצא שהרבה מהם סמוכים אל מעשים כפי מנהגי החכמה. ואני אסדרם לפניך אחר כן בקצרה. וכן ראוי שיפול לשון "עצה" על מעשה השם ב"ה בשמים ובארץ ועל תורותיו וחוקותיו הישרים, כי הם כולם בארח החכמה, צדק ומשפט ומישרים, ותמצא כי רבים מהם סמוכים אליהם. וכן ראוי שיפול לשון "עצה" על מעשים העשויים כפי חכמת הלמודים שאינם מבוררים במופתים כמו חכמת המלחמה ותחבולותיה וצריך משפט הלב בעניניהן, ואין ההסכמה בהן במחשבת יצר הלב לבד, זולתי במשפט הלב ובתקון דרך נאות בתחבולה כדרך "עצה וגבורה למלחמה" (מל"ב יח, כ), "כי בתחבולות תעשה לך מלחמה" (משלי כד, ו). וכן תמצא רבים מהן כתובים על עניני המלחמה. ואעפ"י שהנלחם רשע, וביצר לב הזונה עורך המלחמה לשלול שלל ולבוז בז, מיצר החמדה או מיצר השנאה והרשעה, בכל זאת מערכת המלחמה עצמה היא בעצה כפי דרכי חכמת המלחמה. ולכן כשיזכירו ספרי הקדש דבר מעניני המלחמות יזכירו עמם לשון "עצה", ולא ישגיחו על סבת המלחמה, כי נודע מספור המעשה אם הנלחם עושה מלחמה במשפט או ברשע.
ודע כי תאר "יועץ" שבארנוהו למעלה, תמצא ממנו אחד-עשרה מונחים על יועצים בחכמה ובמנהגים ישרים, ומהם שבעה מונחים על יועצים במלחמות ובמדיניות, ומהם חמשה מונחים על יועצי בליעל ורשע. ואל ימהר לבבך לומר אם יועצים רֶשע ובליעל כפי ציור הלב מדוע נכתב על דרכם שבחרו לשון "עצה". וזה סותר הכלל שבארנו בחלון זה למעלה. כבר אמרנו כי תואר "יועץ" נופל על האיש [המייעץ] וישאלו פיו על המעשים ועל פיו יעשו. והם האנשים המחטיאים את הרבים. והיתה כונת הכתוב להודיע [עליהם] בתאר "יועצים" לומר שהן האנשים [המייעצים] הדרך הרע. ואין דרכים רבים [להשיג] תחבולות של רֶשע איך ישיגו מבוקשם הרעה, ואי אפשר מבלי שיתארום בתאר "יועצים". אבל נכתב אצלם<sup class="footnote-marker">3</sup><i class="footnote">תאר לוואי</i> שהן יועצים רע או בליעל, ואין צורך להאריך יותר כי במקומותם בארנו בכל פסוק ופסוק הכונה הנכונה, חקור ותמצא.
ובלשונות של "עצה" הבנויים בבנין הקל תמצא שלשה מונחים על עצות של חכמה ומנהגים ישרים בדרכי התורה, והן עצת יתרו (שמות יח, יט), "ונדיב נדיבות יעץ" (ישעיה לב, ח) "ויועץ וחכם חרשים" (ישעיה ג, ג)<sup class="footnote-marker">4</sup><i class="footnote">אחרון זה העורך לספר מוסיף, כי חסר בטכסט דוגמא שלישית</i> כמו שרמזנו במקומם. וארבע עשר מהם מונחים על עצות במלחמות ובמדיניות ומנהגי המלוכה. ושתים מהם מונחים על סיפור עצת ה' במעשה שמים וארץ יסוד הנהגתו את בריותיו. והן "איעצך אשר יעשה העם הזה לעמך" (במדבר כד, יד) לפירוש השני שבארנו במקומו. "מה יעצת ללא חכמה" (איוב כו, ג). ויש מהן על עצות של רֶשע ובליעל. וגם באלה הזכיר לשון "עצה" מטעם המבואר, כי כבר בארנו שכל לשון "עצה" בקל על הגדת עצה מן היועץ לשואל על דבר עצה. והנה מגידי העצות הללו הם מחטיאי הרבים, מִכַּת הפושעים הגדולים כמו אלו שהן בתאר יועץ, והכתוב רוצה להודיענו זה. גם רצה להודיע במה בחרו. ומזה אמר "עמי זכור נא מה יעץ בלק" (מיכה ו, ה). רצה להודיע דבר בלעם וחסד ה' עמנו. לא שכיון להודיע שהיה יצר לב בלק רע, כי רבים קמו עלינו ולא נזכרו בפרשה. גם הודיע שהוא היה היועץ בדבר הזה, וע"י כן נבין כונת התורה. וכבר בארנו גם במקומו "הוא זִמוֹת יעץ" (ישעיה לב, ז). רצה להודיע שהוא מחטיא את הרבים. גם הודיע דרך עצתו "לחבל עניים" וגו'. וכמו שבארנו במקומו. "מִשְׂאֵתוֹ יעצו להדיח" (תהלים סב, ה), הודיע שהן מחטיאי הרבים. גם הודיע דרך עצתם שהיא להדיח לב העם מפחד השם ב"ה. ובארנוהו במקומו. "יעצת בשת לביתך" (חבקוק ב, י), הודיע שהחטיא את ביתו. גם הודיע דרך עצתו המרשעת, ובארנוהו במקומו.
ובאלה הבנויין בבנין נפעל תמצא חמשה מונחים על עצות של חכמה בדרכי מנהגי התורה, והן עצת חזקיהו בפסח שני (דהי"ב ל, ב), ועצת הקהל בחנוכת הבית (דהי"ב ל, כג), ועצת יהושפט (דהי"ב כ, כא). "ואת נועצים חכמה" (משלי יג, י). ועצת דוד להעלות ארון ה' (דהי"א יג, א-ג). ובארנום במקומם. ואחד מהם מונח על עצה במלאכת שמים וארץ "את מי נועץ" (ישעיה מ, יד). ושלש עשרה מהם מונחים על עצות במלחמות ובמדיניות ובדרכי המלוכה. ושלשה מהם מונחים על עצת רֶשע ובליעל. וגם בהן הזכיר לשון "עצה" מטעם ידוע. ומזה המין עצת ירבעם (מל"ב יב, כח), הודיע כי לא במחשבת ציור הלב הרע בחר לעשות אלילים, כי ירבעם ידע את ה' וטרם [שנמשח] היה מלא חכמה ותבונה.<sup class="footnote-marker">5</sup><i class="footnote">סנהדרין קב ע"א</i> ואין מופת גדול על זה ממה שבחר בו ה' וּמְשָׁחוֹ למלך על ישראל ע"י נביאו אחיה השילוני. ולכן היה הדבר שקול אצלו במשפט לבו, כי עלו על לבו מחשבת גאוה לעשות כל התועבות למען התחזק במלכותו. גם עלו על לבו מחשבת יראה וחכמה, והיה נבוך בלבו כדת מה לעשות. וגברה הנטיה הצפונה שרש גאותו ורום לבבו, ונועץ לעשות העגלים. ולולי שהעיד הכתוב שעשה זה בעצה היה נפלא בעינינו איך הקים השם למלך איש אשר לבבו רע וזונה לאלילים? ועתה ידענו כי גם הוא ידע כי ה' אמת וחותמו אמת. ועל כן כשמשל עליו הפחד והגאוה היה צריך לעצה, ולקח עצה רעה להחטיא נפשו ונפש עמו.
"כי אמרו אויבי לי ושומרי נפשי נועצו יחדו" (תהלים עא, י). הזכיר<sup class="footnote-marker">6</sup><i class="footnote">דוד המלך</i> לשון "עצה" להודיע שהסכימו כן בהחלט, ולולי כי השם הפיר עצתם, היו ממלאים אותה. כי אין "עצה" נופל אלא על הסכמה החלטית לעשות מעשה. ואם היה נכתב לשון "מחשבה", היינו יכולים לטעות שאם היה דבר מעשה בא לידיהם היה מתנחם, כי לא נזכר המעשה בכתוב. גם הודיע טעם לבבם למה בחרו עתה להרע עמו, וקודם לכן פחדו ממנו, ואמר "לאמר אלהים עֲזָבוֹ" (עא, יא), וזה עצת משפט לבם הרע, ולכן הוצרך להזכיר לשון "עצה" וכמו שכתבנו במקומו. "כי נועצו לב יחדו" (תהלים פג, ו), גם פה הזכיר לשון "עצה" מטעם המבואר להודיע שהסכימו<sup class="footnote-marker">7</sup><i class="footnote">אומות העולם להחריב את ישראל</i> בהחלט, ואיננה מחשבה לדבר, כי לא יכלו לעשות כעצתם. גם הודיע הדרך שבחרו שאין רע כמוהו, והוא למחות שם ישראל מעל הארץ, וכמבואר במקומו.
ותמצא בשם-דבר "עצה" חמשה מונחים על דבר-עצה במנהגים ישרים כפי החכמה. והן "להפר עצתם" (עזרא ד, ה). וכן עצת בוני היכל ה' (עזרא י, ג). "הביאי עצה" (ישעיה טז, ג) הנאמר על מואב. "כעצת השרים והזקנים" (עזרא י, ח). "ועצת שלום תהיה בין שניהם" (זכריה ו, יג). "ולא שמעת לעצתי" (דהי"ב כה, טז).
ומהן שלשים וארבעה מונחים על עצות בדרכי המלחמה ובמדיניות ועניני המלוכה. ושבעה עשר מהן מונחים על עצת רשע ובליעל. וגם באלה הזכיר לשון "עצה" לטעם ברור. ומזה תבין "ומתק רעהו מעצת נפש" (משלי כז, ט), כי לפי שלא הזכיר מלפניו או מלאחריו מעשה ופעולה, לא היה אפשר לכתוב מ"מחשבת נפש" הכולל מחשבה עוברת שאין עמה הסכמה. והכתוב רוצה להודיע כי מתק דברי רעהו יבטלו גם הסכמת נפש החזקה, ובארנוהו במקומו.
"אשר לא הלך בעצת רשעים" (תהלים א, א). גם זה כמוהו כי לא נזכר בענין על מה נועצו ומה עשו. ואם היה כתוב "במחשבת רשעים" היה מתפרש על מחשבת הלב בלי מעשה, וכונת המשורר על הפעולות הרעות שמסכימים עליהם הרשעים בכל עת לעשותם, ולכן נכתב לשון "עצה". כי אין לשון "עצה" נופל אלא על הסכמה בדברים מעשיים שנמשך ממנו המעשה. וגם הרשעים עוברים על כל התועבות בלי הסכמה טבעית מתגבורת היצר, כי הרשע הגמור מסכים בלבו כי אין רע בעשות התועבות, כדרך "אמר נבל בלבו אין אלהים" (תהלים יד, א). כבר אמרנו כי לשון "מחשבה" נופל על פעולה נמשכת מהסכמת היצר הגובר בלב. ולפי שהוא חוטא גם בלי תגבורת היצר הפליגו הנביאים לתאר הנהגתם הרעה בתאר "עצה", להודיע שכפי משפט לבם אין רע כלל לעשות המזמתה והיא ההסכמה הגמורה, כי לא תשתנה בעת מן העתים. ולא כן המסכימים בטבע יצרם<sup class="footnote-marker">8</sup><i class="footnote">ובלי משפט לבם</i> שאין הסכמתו עומדת בכל העתים. כי לעת שאין היצר מתגבר על לבו ימנע מחטוא, ולכן לא תמצא בכל המקרא כתוב "עצת הרשעים"<sup class="footnote-marker">9</sup><i class="footnote">עם אות ה"א הידיעה</i> וכיוצא אבל כתוב תמיד "עצת רשעים". כי הסכמת הרשע בעצה במשפט לבו, ואין כן הסכמת החוטא. וכבר עמדנו על זה לעיל. ואל יתבלבל עליך ענין זה.
ואם תשאל, אם כן מדוע נכתב על מעשה הרשעים הגמורים לשון "מחשבה" כמו "מחשבת המן בן המדתא" (אסתר ח, ה), "יתפשו במזִמוֹת זו חשבו" (תהלים י, ב) וכיוצא באלה שיתבאר בחדר זה בעז"ה. כי אין הדברים האלו אמורים רק אם נזכר ענין הרשע, ודברו על דרך כלל מבלי הזכיר דבר פרטי שנועץ עליו לעשותו, כמו "אשר לא הלך בעצת רשעים" שאין מהנזכר ענין כלל רק הכונה לתאר מדת הרשע מדת נפשו. תאר כל מדתו בלשון "עצה" להודיע כי כל מעשיו ורשעיותיו הם בעצה במשפט לבו ועושה גם בלי תאוה ותגבורת היצר. וכן יועץ כן לאחרים אעפ"י שהוא לא יהנה מזה, כי לפי שכלו אין רע במעשה התועבות. וכן "עצת רשעים רחקה מני" (איוב כא, טז). "ועל עצת רשעים הופעת" (איוב י, ג). "וילכו במועצות בשרירות לבם הרע" (ירמיה ז, כד). "ותלכו במועצותם" (מיכה ו, טז). "יפלו ממועצותיהם" (תהלים ה, יא). "והמה ימרו בעצתם" (תהלים קו, מג). "גם בעצתם הלך" (דהי"ב כב, ה). "ותשליכהו עצתו" (איוב יח, ז). כל אלו נכתבו על דרך כלל מבלי הזכיר מעשה ופעולה, רק רוצה לתאר ענינם ומדתם. על כן הוסיף להזכיר מלת "עצה" להורות שהן מסכימים הסכמה חזקה במשפט הלב, ובוחרים דרכם גם בלי תאוה. אבל כשיזכירו כתבי הקדש מעשים פרטים רעים שהסכימו עליהם הרשעים לעשות, שאין כונת הכתוב להודיע מדת הרשע וכלל עניניו רק רוע המעשה שבחרו בו לפי שעה, הנה כשתהיה הסכמה בציור הנפש הטבעי לבד, יזכירו עליו לשון "מחשבה". ואעפ"י שהרשע שקל בדעתו איך יעשה, אם להרוג אם להעליל, אם להבעיר בערה, ונוסף בלבו איזו דרך נכון להשגת מבוקשו, לא יתואר ב"עצה" מטעם המבואר בחלון זה. שלא תיוחס פעולה כזאת לעצת הלב, לפי שלא עלו מחשבות טובות על לבו, ההפוכות ממחשבותיו הרעות. כגון שבקש לחמוס עני ואביון, לא עלו על לבו מחשבת יראת אלהים לבלתי עשות כן. ולטעם זה נכתב על הסכמתם לשון "מחשבה" לגנות רוע לבבם שאין מחשבת פחד אלהים לנגד עיניהם ולא מחשבה טובה. אבל לבם מלא ממחשבת ציור רע אחד, והוא פונה לענפים רבים, אם להרוג, אם להזיק, אם להעליל וכיוצא. ואולם אין צורך להודיע אם הרשע מסכים במחשבת הלב ובעצה כי נכון לעשות כן אפילו בלי תגבורת היצר, כי אין ענין הכתוב להודיע זה, והוא נודע מעצמו כי כן מדת הרשעים הגמורים שאינן יראים את ה' וְיְבוֹנֵן חכמה ומוסר. אבל עיקר הכונה שאעפ"י שיש במעשה ההוא אכזריות גדולה והוא ענין רע שהוא נגד שקול הדעת הטבעי כמו החמסים, הנה לקשיות יצרם הרע לא עלה מחשבה הפוכה על לבם לטובה, ולא הצטרכו לשקול אם לעשות או לא, אלא עושים התועבה במחשבה אחת רעה העומדת בלבם בלי תהפוכות, והבן זה מאד. "לסתיר עצה" (ישעיה כט, טו). "ויבוש ישראל מעצתו" (הושע י, ו) גם אלה להודיע שהסכימו לעשות רע במשפט לבם, והתירו לעצמם לעשות כל התועבות. "את כל עצתם עלי למות" (ירמיה יח, כג). הוצרך לתאר זה ב"עצה" להודיע שהיו מסכימים בהחלט. ומבואר במקומו (חדר ששי, חלון א).
והסמוכים בלשון "עצה" אל השם, המורים כולם על הגזרות העליונות ההחלטיות כפי סוד דרכי החכמה העליונה נבדלים כולם מלשון "מחשבה" הסמוך אל השם, וכבר בארנו ההבדל המבדיל ביניהן, ופרשנו (בחדר השביעי) כל הנכתבים בלשון "עצה" בדרך הכללים שבארנו. ועוד נפרש בעז"ה הנכתבים בלשון "מחשבה" כפי הכללים שיסדנו. והם כולם עצות בדרכי החכמה, צדק משפט ומישרים והן עשרים כתובים.
וכן כל עצה המונח על חֻקי השם ב"ה ותורותיו ועל מעשיו בשמים ובארץ, כולם מצווֹת בדרכי החכמה והצדק, ולא יפול על אחד מהן לשון "מחשבה". והן עשרים וחמשה כתובים. הנה דברנו בקצרה כל לשונות של עצה הנכתבים בכתבי הקדש. והודענו כמה מהן [נוסדו] על עצות החכמה הנאמנה ומנהגיה. וכמה על חכמת המלחמה והמדיניות ועניני המלוכה. וכמה מהן על עצות ברֶשע ובליעל. ובארנו את הדברים, והבדלנו ביניהן ובין לשון "מחשבה" שהוא על ענינים שנמשך מהן מעשה. ואחרי הקדמנו ההצעות הנפלאות האלה הנני בא לבאר הכתובים שנכתב בהן לשון "מחשבה" בעניני המעשים, ולפרש אותן בעזרת צור ישראל.

Window 2

"בגאות רשע ידלק עני, יתפשו במזִמוֹת זו חשבו" (תהלים י, ב). פירוש. הרשע בגאותו ובגבה אפו ירדוף העני הצדיק. ולדעת ראב"ע ז"ל "טעם יתפשו הרשע שהוא הפקיד וחביריו עמו" ע"כ, כלומר יתפשו באותן המזימות אשר חשבו לתפוש העני בהן. ולדעת רש"י ז"ל טעם "יתפשו. נתפשים הם העניים במזימות שהרשעים חושבים עליהם". ע"כ. ולשני הפירושים נאמר כי אין הרשע שוקל בדעתו אם נכון לעשות כן. כי איננו חושב פן יראֶה ה' ורע בעיניו. גם אין בו מחשבת חנינה ורחמים עד שיצטרך לְהִוָעֵץ מה יעשה, אם ירדוף העני או לא. אבל הוא הסכים לרודפו במחשבת ציור הרשעה, כי היא חזקה בנפשו, ואין מחשבה הפוכה ממנה בנפשו. וציור הרשעה שבלבו יחשוב מחשבות אם לרודפו על דרך זה או להכאיבו על דרך אחר. ובין כך כל מחשבות לבו רק רע צומחות כולם משרש ציור הרשעה. ודוד עצמו באר כן בשירו. ואמר "כי הלל רשע על תאות נפשו" (י, ג), כלומר הרשע יהלל בהשיגו תאות נפשו ומזמתו אשר חשב. וזה אות כי דרכו נכון בעיניו, ואין בקרבו מחשבה צומחת מציור אחר הפוך מן הרשעה. כי אם היה נבוך בין מחשבות סותרות זו את זו לא היה מתהלל במעשהו. והיה דואג פן יקרנו רע, כדרך העושים על פי עצת נפשם שהם דואגים פן תהיה עצתם מכשלה להם, ובעבור שהם יודעים כי יש דרכים רבים בדבר ההוא ואין העצה בגבורת מופתי הדעת כמו שהודענו (חדר א חלון ו). ואין כן זה הרשע החושב רֶשע ופשע, שהוא בוטח במעשהו ויהלל בו. וזה אות שאין בו מחשבת פחד אלהים ויראתו. כי לפי מחשבתו אין ה' רואה, ועל זה אמר "רשע כגובה אפו בל ידרוש, אין אלהים כל מזִמוֹתיו" (י, ד). לפי דעתי כך הפירוש. מרוב גבה לבו והשענו על דעתו לא ידרוש ולא יחקור בלבו אם נכון לעשות כן או לא. ואינו מבקש עצה כי אין אלהים בכל מזִמוֹתיו, או כל מזִמוֹתיו אומרים אין אלהים. ולפי שאין בו פחד אלהים ואמונת הלב אומר "מי אדון לי?", ועושה כפי מגמת מחשבתו הרעה, כי אין מחשבה מנגדת אליה. הנה מבואר כי הוא מדבר מן העושה רשעה כפי מעלות מחשבותיו הצומחות מציור הרשעה שבלב מבלי דרישה וחקירה ועצת הלב, והבן. ומלת "מזמה" יתבאר בעז"ה בספר "באר מים חיים".

Window 3

"אשר יחשבו רעות בלב, כל יום יגורו מלחמות" (תהלים קמ, ג). פירוש. שמרני מן האנשים הרשעים החושבים רעות בלב, ומסכימים לעשות מזמה אשר חשבו, כי הם בעלי הציורים הרעים החזקים ואין בהם ממשלת שום ציור טוב. ולכן כל מחשבותם רק רע ולא יצטרכו לעצה מה יעשו. וכנגד המעשה הנמשך ממחשבתם אמר "כל היום יגורו מלחמות. שננו לשונם כמו נחש חמת עכשוב תחת שפתימו סלה" (קמ, ג-ד). ויש שתי כתי רשעים גמורים. האחד [הקונה] חכמה ומוסר, והוא ג"כ בעל הציורים הרעים להשחית ולהרשיע, והוא הרשע.<sup class="footnote-marker">1</sup><i class="footnote">רבינו כתב לעיל (חדר ששי חלון י"ג) שאם לפעמים באה לאדם מחשבת רע, ואפילו יחטא ב' וג' פעמים, אין זה מגדיר אותו "רשע" כי "אדם אין צדיק בארץ אשר לא יחטא". אבל כאן מדובר במי שקבועות בלבו מחשבות רעות ואינו נלחם נגדן.</i> והשני הוא איש חמס והוא העושה מעשים שהן ג"כ נגד שקול דעת עצמו, וכופף בחזקה ציורי דעתו, כמו "אל תקנא באיש חמס" (משלי ג, לא) שבארנוהו בבית השני (חדר עשירי, חלון יז), וכמו "עוצה עיניו לחשוב תהפוכות" (משלי טז, ל) המבואר למעלה. וזה רע יותר, כי הרשע לא ירשיע רק כפי טבע ציוריו הרעים. וכנגדן החל "חלצני יי' מאדם רע, מאיש חמסים תנצרני" (תהלים קמ, ב). תאר הרשע "אדם רע" בעבור שעושה כפי ציוריו הרעים ואין פחד אלהים לנגד עיניו, כדרך "יְרָא את יי' וסור מרע" (משלי ג, ז) שבארנוהו בבית השני (חדר עשירי חלון ה). והשני תאר "איש חמסים". והנה הזכיר עליהן לשון "מחשבה" בעבור שהם עושים מעשיהם כפי הסכמת יצרם הרע בלי פחד ובלי עצה, וכדרך "רשע כגובה אפו בלי ידרוש" המבואר למעלה, והבן.
"שמרני יי' מידי רשע, מאיש חמסים תנצרני, אשר חשבו לדחות פעמי" (תהלים קמ, ה). פסוק זה נכתב באותו המזמור. והרשע שהזכיר הוא איש רע הנכתב למעלה. והודיע שאיננו ההולך אחר יצרו ולבו מאמין בה' ובתורתו, כמו "תועבת יי' מחשבות רע, וטהורים אמרי נועם" (משלי טו, כו) המבואר למעלה (חדר ט חלון יב). אבל מדבר על הרשע, שהוא רע והולך אחר מחשבותיו הרעות, וכפי עצת לבו יכין לעשות כן כמו "אשר לא הלך בעצת רשעים" (תהלים א, א) המבואר במקומו. ובקש שישמרהו וינצרהו מהסכמת הרשע ואנשי החמס החושבים לדחות פעמיו, בלי פחד אלהים ועצת הלב. ודומה לפסוק "אשר חשבו רעות בלב" (תהלים קמ, ג) המבואר בחלון זה. והנה ההיפך מן הרשע הוא הצדיק, כדרך "מְאֵרַת יי' בבית רשע, ונוה צדיקים יברך" (משלי ג, לג) שבארנו בבית השני (חדר עשירי, חלון יח). וההיפך מאיש חמס הוא הישר, כי איש החמס כובש בחזקה ציורי הדעת והשכל המתגלים בטבע בלבו. והישר הוא המתאמץ להתבונן ביראת ה' ולהשכיל שכל טוב באמתת השם, כדרך "ולישרי לב שמחה" (תהלים צז, יא). ונאמר "ואת ישרים סודו" (משלי ג, לב). כי השם יאר פניו אל הישרים [לפרש להם] וילמדם דעה והשכל. והוא העזר האלוהי שדברנו עליו בבית הראשון (חדר ה חלון ג). ולכן חתם דבריו "אך צדיקים יודו לשמך, ישבו ישרים את פניך" (תהלים קמ, יד). "צדיקים" נגד "מידי רשע", ו"ישרים" נגד "איש חמסים". ואצל "ישרים" הזכיר מלת "פניך", והמשכיל יבין.

Window 4

"כי נטו עליך רעה, חשבו מזמה בל יוכלו" (תהלים כא, יב). פירוש. המשורר מדבר על כת הרשעים הגדולים, אויבי ה' ומשנאיו, כמו שאמר "תמצא ידך לכל אויביך, ימינך תמצא שונאיך. תשיתמו כתנור אש וגו' פִּרְיָמוֹ מארץ תְּאַבֵּד וזרעם מבני אדם" (תהלים כא, ט-יא). הודיע כי ימחה שמם מתחת השמים, ואמר הטעם "כי נטו עליך רעה" (כא, יב), כדרך "ממך יצא חושב על יי' רעה" (נחום א, יא), כביכול שבא לעשות רעה. וכבר בארנוהו למעלה, כמו עמלק וסנחריב והדומים להם מִכַּת החכמים-בעיניהם והרשעים בלבותם. וחלילה חלילה לחשוב שיוכל ילוד אשה להתקומם נגד השם ב"ה, ומי יתייצב נגדו? לכן פירש כי נטית הרעה שהזכיר איננה בפועל חלילה, אבל כפי מחשבתם. ועל זה אומר "חשבו מזמה בל יוכלו" (תהלים כא, יב), כלומר הם חשבו מזמה רעה, והסכימו בציור מחשבת לבם הרע לנטות על ה' רעה, אשר באמת לא יוכלו, כי מה יוכל האדם לעשות? ו"כל הגוים כאין נגדו" (ישעיה מ, יז). ואולם יחול העונש העצום על הרשעים האלו בעבור מזימתם הרעה, כי הם הסכימו הסכמה גמורה במחשבתם לעשות רעה. ולפי שאין פחד אלהים לנגד עיניהם ולא עלה על לבם מחשבת ציור טוב, על כן תאר הסכמתם בלשון "מחשבה". והנה קדמונינו ז"ל (גיטין נו ע"ב) דרשו זה גם על טיטוס הרשע שאמרו "וכסבור הרג את עצמו", והנה לפי מגמתו הרעה נטה רעה. ובאמת לא עשה כלום, והבן. והנה מזכיר בכולם לשון "מחשבה" בבנין הקל, בעבור היות המחשבות האלו מחשבות טבעיות בלב הרשעים הגמורים שהציורים הרעים מושלים בם בתוך [רשעותם], תוצאות מחשבות כאלה בטבע. ונהפוך מהם הצדיקים שיש בקרבם ציורי יראת ה' וחכמה והן תוצאות מחשבות טובות וישרות. וכדרך הכלל שיסדנו על זה.
"הוות תחשוב לשונך, כתער מלוטש עושה רמיה" (תהלים נב, ד). פירוש. אתה, דואג, כל מחשבותיך הם מחשבות הוות, כי בלבך מושלים ציורי הרשעה, ומהם תצמחנה מחשבותיך, ועל פי המחשבות האלו אתה מסכים לעשות. כי לולי שאתה הולך אחר מחשבות לבבך לא היית מלשין על כהני ה' ולא הרגתם. כי ידעת כי לא במרד ולא במעל נתן לו אחימלך. ולכן לא בעצת השכל הסכמת להלשין עליהם, אלא מתוך רֶשַׁע מרמה ושקר. ועל זה אמר "אהבת רע מטוב, שקר מִדַּבֵּר צדק סלה. אהבת כל דברי בלע, לשון מרמה" (תהלים נב, ה-ו). כלומר בלבך מושל הציור הרע להשחית ולהרשיע, ואתה אוהב ציור זה, לא ציור טוב. גם אהבתָּ ציור השקר המושל בלבך, לא ציור הצדק. ואתה אוהב בלע ומרמה, ועל פי מחשבת הרע והשקר עשית מה שעשית, לא בעצת השכל. ולא תוכל להתנצל כי טעית במשפט לבבך כשחקרת על הדבר למצוא מה תעשה. ואין רשע גדול מזה. וכדרך "רשע כגובה אפו בל ידרוש" (תהלים י, ד) בארנוהו למעלה. ולכן אמר "גם אֵל יתצך לנצח" (תהלים נב, ז). ויאמר ראב"ע ז"ל (פסוק ד) "הוות. אמר על הלשון 'תחשוב' בעבור כי הלשון כמו מליץ, ועל ידו תֵּרָאֶה המחשבה. וטעם 'הוות' דברים ההוים כפי מחשבותיך", עכ"ל. ולא ידעתי למה נדחק לומר כי "תחשוב" על הלשון. ואם בעבור שהיה קשה עליו מלת "עוֹשֶׂה" שהוא סימן הזכר, ומלת "לשון" נקבה, ולכן על "לשונך" אמר "תחשוב", ו"עושה רמיה" תאר לדואג. הנה לדעתי אין "עושה רמיה" תואר ל"לשון", אבל הוא תאר התער, ו"תער" זכר. וראיה, מלת "מלוטש".<sup class="footnote-marker">1</sup><i class="footnote">ולא "מלוטשת"</i> וכך הפירוש. אתה, דואג, חושב רעות, וכמו שבארנו. ועל פי מחשבותיך הסכמת לעשות מעשה להלשין על אחימלך וביתו. וכנגד זה אמר לשונך דומה לתער מלוטש אשר יגלח בו האדם. יעשה התער רמיה. ובמקום שיחתוך השער לבד, יחתוך גם הבשר עמו. והוא משל [מבוקש]<sup class="footnote-marker">2</sup><i class="footnote">כלומר משל נמרץ</i> לענין דואג. שֶׁדִּבֶר טוב על לב המלך שאול, כמרחם עליו להסיר דאבון לבו, ובדבריו אלה השחית בית אחימלך. ואל תתמה על מלת "רמיה" שיהיה תאר לתער, כי דוגמתו "נהפכו כקשת רמיה" (תהלים עח, נז). כי מלת "רמיה" נופלת גם על דבר שאין בו רוח חיים. ופירוש זה מתוקן. עתה ראיתי לרש"י ז"ל "עושה רמיה, חותך הבשר עם השֵׂעָר", ע"כ. ויפה פירש ותבין דבריו ממה שדברנו.

Window 5

"יעלו דברים על לבך וחשבת מחשבת רעה. ואמרת אעלה על ארץ פרזות וגו'. לשלול שלל ולבוז בז" (יחזקאל לח, י-יב). פירוש. לא בעצת הלב יעשה גוג. כי בעת ההיא כבר יהיו משפחות רבות מקובצות על אדמת ישראל, "כי מְזָרֶה ישראל יְקַבְּצֶנוּ" (ירמיה לא, ט). כי יעשה ה' עמהם נפלאות "כימי צאתך מארץ מצרים" (מיכה ז, טו). והעמים כשיראו כל זאת, יפול פחד אלהים עליהם, ולא יחשבו עוד לְהִלָחֵם אתם, כדרך שקרה ביציאת מצרים כשעברו ים סוף בדרך פלא, כי נפל פחד ישראל על כל הארצות. כמו שכתוב בשירת הים "שמעו עמים ירגזון, חיל אחז יושבי פלשת. אז נבהלו אלופי אדום, אילי מואב יאחזמו רעד, נמוגו כל יושבי כנען. תפול עליהם אימתה ופחד" (שמות טו, יד-טז). זולתי עמלק שבא ביד רמה לְהִלָחֵם עם ישראל, כי היה מִכַּת מנאצי השם ב"ה המכחישים נפלאותיו ומיחסים הכל למקרה, כדרך החכמים-בעיניהם, "אמר נבל בלבו אין אלהים" (תהלים יד, א). ושהוא ית"ש חכם ולכל הגוים ירצה להראות חכמתו גם לעיני כל העמים.<sup class="footnote-marker">1</sup><i class="footnote">ע"י מתן תורה בסיני, אשר לשם כך הוציא את ישראל ממצרים (שמות ג, יב)</i> והתורה רמזה על ענין זה וכתבה "ולא ירא אלהים" (דברים כה, יח), כלומר עמלק עשה מלחמה בלב רע, כי לא היה יראת אלהים ופחדו לנגד עיניו. ועל כן נחשב לו מעשהו לפשע גדול, ונשבע השם ב"ה לְהִפָּרַע ממנו ומזרעו לדור דור באותות ובמופתים, כמו שכתוב "ויאמר כי יד על כס יה, מלחמה ליי' בעמלק מדור דור" (שמות יז, טז). כי כן דרך ה' לשלם למנאציו ולצריו באותות ובמופתים למעלה מדרך הטבע הנהוג. והדרוש הנפלא הזה בארנוהו בספר "רוח חן",<sup class="footnote-marker">2</sup><i class="footnote">חכמת שלמה, פרשה יב, עמ' 190-196</i> גם בבית הראשון (חדר ו, חלון י) רמזנו עליו.
וכמעשה עמלק בצאתם ממצרים, כך יעשה גוג ועַמו לעתיד אחר צאתנו מגלותינו באותות ובמופתים ושבתנו על אדמתנו לבטח, בערי הפרזים ובכל המדינה, כי לא נירא ולא נפחד מפחד אויב. באשר אויבינו מסביב יפחדו מצוּר ישראל וקדושו הנכבד בנו לעיניהם, וידעו כי יד ה' עשתה זאת. אז יבקש גוג נשיא ראש משך ותובל להראות חכמתו וגבורתו לעיני כל העמים, ויעלה עלינו מארצות צפון<sup class="footnote-marker">3</sup><i class="footnote">יחזקאל לח, טו</i> לא משנאתו אותנו, כי אם לשלול שלל ולבוז בז, ולא יתן על לבו פחד אֵל המוציאנו מארצות אויבינו, ואשר עשה שפטים בכל הקמים עלינו, ויתר הנפלאות שיהיו נודעות בעת ההיא. כי בלבו ילעג על השמועות הנשמעות בארץ, על אותותיו ונפלאותיו. ויתחברו עמו גוים רבים מכחישי אלהים, בראותם אותו נוהג בגובה לב ובארח גדלות, ידבק גם לבם להאמין שאין [מקום] לישועת ישראל, כמו שכתוב "פרס כוש ופוט אִתָּם וגו' גומר וכל אגפיה, בית תוגרמה ירכתי צפון ואת כל אגפיו, עמים רבים אתך" (יחזקאל לח, ה-ו). כי השם ב"ה בוחן לבבות ויודע מי הן העמים הַשָׁבִים בכל לב ומאמינים עתה בו<sup class="footnote-marker">4</sup><i class="footnote">בהקב"ה</i> ובנפלאותיו, ומי מהם שאינן שָׁבִים בכל לב, ואינן נמנעים מלמרוד רק בעבור פחד הלב הטבעי בראותם תשועת ישראל העצומה. ומדרכי משפטו ית' לתת יד לפושעים, ולחזק לבבם הרע, למען יִשָׁפְטוּ כעלילותיהם. ולכן יעיר לב גוג נשיא ראש משך ותובל (לח, ב) ויחזק לבבו לעלות על ישראל לצבא, ועמו יעלו כל הפושעים, למען יפלו כולם על הרי ישראל, מקום הרֶשַׁע שמה המשפט. וכן עשה לפרעה במצרים, כי שלח את ישראל מארצו אחר שבא עליו מכת בכורות. ולפי מחשבת משה וישראל עתה שָׁב בכל הלב אל משה והאמין בו ובנפלאותיו, כי אמר "וברכתם גם אותי" (שמות יב, לב), והוא ענין נפלא פרשתיו בספר "רוח חן" (פרשה יח פסקא י"ג, עמ' 332). אבל הבוחן לבבות ראה כי עודנו מחזיק ברשעת לבבו, ואינו נותן כבוד להשם ב"ה, על כן חִזֵק לבבו הרע, שהיה מפחד פחד טבעי מרדוף אחר ישראל.<sup class="footnote-marker">5</sup><i class="footnote">הקב"ה העניק לפרעה אומץ לב, למען יתגבר על פחדו, למען יבוא ויפול בים סוף</i> ואז רדף אחריהם ונאבדו הוא וכל המונו בים. והשם ב"ה הודיע אז למשה ולישראל למען ידעו כי צדיק הוא בדרכיו ובמעשיו. גם הראה להם מופת<sup class="footnote-marker">6</sup><i class="footnote">הוכחה</i> שפרעה עודנו חושב רעה. והוא מה שֶׁצִוָם "וְיָשׁוּבוּ ויחנו לפני פי החירות" (שמות יד, ב) שהיתה התחבולה הזאת להראות לישראל רוע לב פרעה, כי מיד כשישמע ששבו אחור יאמר "אין אלהים בישראל". וכמו שכתוב "ואמר פרעה לבני ישראל נבוכים הם בארץ" (שם יד, ג). אני ה' יודע שכן דבורי פרעה ברשעתו. וזה אומר כי עודנו מחזיק בתהפוכותיו בכח.<sup class="footnote-marker">7</sup><i class="footnote">בפוטנציה, ביכולת אם כי לא נתגלה כלפי חוץ</i> אם יאמין בדרך אמת, ראוי לו שיחשוב מי יבין מחשבות השם העמוקות לדעת טעם גזרתו שגזר שישובו לפני פי החירות? ולפי שעודנו ברשעתו רק כי הֵרַךְ לבו בטבע, מרוב המצוקות שבאו עליו, הדין נותן שאני מחזק לבבו כאילו לא קרהו צרות מקדם, ואז ירדוף אחריכם כמבוקשו ואפרע ממנו ומחֵילו. ועל זה אמר "וחזקתי את לב פרעה ורדף אחריהם" (יד, ד). וספר שכן קרה, כי הגידו לפרעה כי ברח העם, כלומר שהם נבוכים ובורחים, ומיד האמין כי אין אלהים שופטים בארץ. ואמר "מה זאת עשינו? כי שִׁלַחְנוּ את ישראל מֵעֱבְדֵנוּ", כלומר מה היה לנו כי שלחנום? וממי פחדנו? ואז "ויחזק יי' את לב פרעה" וגו'.
והנה פרשנו זה בקצרה לְמָשָׁל על ענין גוג. כי גם גוג יכחיש נפלאות השם, ולכן יחזק לבבו שיעלה על אדמת ישראל, כי יצייר ברוח גוג ציור חמדה גדולה לשלול שלל ולבוז בז, כדרך שכתוב בנבואת זכריה כשהזכיר עלות גוים רבים בעת ההיא על ירושלים.<sup class="footnote-marker">8</sup><i class="footnote">זכריה יד, ב</i> הקדים ואמר "ויוצר רוח אדם בקרבו" (זכריה יב, א), כמו שפרשנו בספר "יסוד עולם". ואז יעלה גוג וילוו אתו שאר הפושעים, כי בראותם אותו עולה על ישראל באומץ לב יֶחֱזַק לבם גם הם. וכן מפורש בפרשה זו "ושובבתיך, ונתתי חחים בלחייך והוצאתי אותך ואת כל חילך" (יחזקאל לח, ד), הודיע כי הוא ב"ה יחזק לבבו לעלות על ישראל. והנה בהיות מעשה גוג על פי ציוריו הרעים לבד, ציור הגאוה והחמדה שיפתוהו להלחם אתם, ואין ציור הפוך כנגדם מתעורר בו שיחשוב למנוע מזה בעבור הנפלאות שעשה השם ב"ה עמהם, כי אין פחד אלהים לנגד עיניו. על כן אין הסכמתו בעצת הלב, רק במחשבת הציורים הרעים החזקים המושלים בלבו. ובעבור כן אמר "והיה ביום ההוא יעלו דברים על לבבך, וחשבת <b>מחשבת</b> רעה. ואמרת אעלה על ארץ פרזות" וגו' (יחזקאל לח, י-יא). לא אמר "והיה ביום ההוא יעלו מחשבות על לבבך, <b>ונועצת</b> לאמר אעלה על ארץ פרזות", כי לא יעלו מחשבות סותרות על לבבו אם יעלה או לא יעלה עד שיצטרך לעצה, אבל "יעלו דברים" על לבבו. והן הדברים ששמע מתשועת ישראל ואיך הם יושבים בארץ פרזות "בְּאֵין חומה ובריח ודלתים אין להם" (לח, יא). ושעושים מקנה וקנין, ויש להם קבוצת זהב וכסף. וכאשר יהרהר באלה אז יצטייר בו ציור הגאוה והחמדה, ויוליד הציור החזק הזה מחשבה רעה מאד. ועל פי המחשבה הזאת יסכים לאמר "אעלה על ארץ פרזות אבוא השוקטים יושבי לבטח וגו' לשלול שלל ולבוז בז" (לח, יא-יב), וכדרך "כי הקשה יי' אלהיך את רוחו ואמץ את לבבו למען תתו בידך" (דברים ב, ל). ואומץ הרוח הוא המחשבה החזקה המוסכמת בלב, כמו שבארנו. כי מאת ה' היה כן לְהִפָּרַע ממנו ומעמים רבים אשר אתו על רשעתם וחכמתם-בעיניהם, פרעון באותות ובמופתים למעלה מן הטבע כמו פרעון עמלק. וכן מפורש "ונשפטתי אתו בְּדֶבֶר ובדם וגשם שוטף ואבני אלגביש, אש וגפרית אמטיר עליו ועל אגפיו ועל עמים רבים אשר אתו" (יחזקאל לח, כב). וכבר בארנו טעם המשפטים האלו בספר "רוח חן"<sup class="footnote-marker">9</sup><i class="footnote">חכמת שלמה, פרשה ה פסקא כג, עמ' 84</i> כי ע"י כן מתקדש שמו הגדול ב"ה בעולם. וכן אמר "והתגדלתי והתקדשתי ונודעתי לעיני גוים רבים, וידעו כי אני יי'" (יחזקאל לח, כג). בארנו זה להוכיח יושר המליצה שהזכירה לשון "מחשבה", כדרך "חשבו מזמה בל יוכלו" (תהלים כא, יב). והבן.

Window 6

"ואתם חשבתם עלי רעה אלהים חשבה לטובה" (בראשית נ, כ). פירוש. יוסף ענה לאחיו, אמת כי אתם חשבתם עלי רעה, וכמו שאמרתם "כי רעה גמלוך" (נ, יז), אך הנני דן אתכם לזכות כי אלהים חשבה לטובה. ולא נכתב "אלהים הפכה לטובה" כמו שכתוב אצל בלעם "ויהפוך יי' אלהיך לך את הקללה לברכה" (דברים כג, ו). יש בזה דבר של טעם ושמע ענינו. האדם בחירי במעשיו ולכן הרשעים ירשיעו בטבע לבם ומחשבותיהם שהן רק רע כל היום. וְהָפוּךְ מזה הצדיקים. והרשע המסכים לעשות רע השם יפר עצתו, ולא ישלים המעשה, כמבואר למעלה. ופעמים יסבב השם ב"ה שמן הרעה תצא טובה. על דרך משל שהעליל על צדיק וגרשו מן המדינה, וברח הצדיק אל מדינה אחרת ושם עלה לגדולה. והנה נהפכה הרעה לטובה, ועם כל זה הרשע ענוש יענש, כי הוא הֵרַע לעשות. ויש שיהיה האדם מְסוּבָב בגזרת השם ב"ה לשנוא ולרדוף זולתו חנם, כי ה' אמר קלל.<sup class="footnote-marker">1</sup><i class="footnote">מליצה ע"פ שמואל ב טז, י</i> והרודף צדיק, ומעולם אהב צדקות.<sup class="footnote-marker">2</sup><i class="footnote">רבינו מתכוין כאן לאחיו של יוסף</i> ובדבר זה לבבו נהפך לאכזר, וזה אות כי מאת ה' היתה זאת ולכן אין עליו אשמה, כדרך שאול שרדף את דוד. והיה בחיר ה'<sup class="footnote-marker">3</sup><i class="footnote">כך אמר הקב"ה (ברכות יב ע"ב)</i> ואוהב חסד. ועתה נהפך לאכזר נגד איש צדיק ותם ונאמן ביתו. כי מאת ה' היה מְסוּבָב לעשות כן, והכל לטובת דוד, וכן בכל דור ודור יקרה כן. ולכן לא תמצא בתוך חטאות שאול<sup class="footnote-marker">4</sup><i class="footnote">שול נכשל באחת ועלתה לו (נתבטלה מלכותו) במה היא? במעשה דאגג – יומא כב ע"ב</i> שזכר לו הכתוב ענין רדיפתו את דוד חנם. וכדוגמת זה היתה חטאת אחי יוסף שרדפוהו חנם ולא שמעו בהתחננו אליהם.<sup class="footnote-marker">5</sup><i class="footnote">בראשית מב, כא</i> אם היו עושים כן בזדון בלי ספק היו ראוים לעונש נמרץ אעפ"י שנהפכה רעתם לטובה. ואולם הם היו שבטי יה, אהובי עליון, ומעולם לא נמצא בם שמץ דבר. על כן ראוי לדון אותם לזכות ולומר כי מאת השם ב"ה היו מְסוּבָבִים לעשות כן; ואיננה ממחשבת לבם, כי אם ממחשבת החכמה העליונה הנשגבת מִשִׁקוּל דעתנו. והנה השם לבדו בוחן לבות ויודע סבת מחשבת בני אדם אם הם בזדון או ע"י החכמה העליונה. והאדם יראה לעינים וה' יראה ללבב.<sup class="footnote-marker">6</sup><i class="footnote">שמואל א טז, כב</i> לכן הכל אצלנו ספק. ומוטל עלינו לדון הצדיק לזכות. וזאת היה מענה יוסף לאחיו "אל תירָאו, כי התחת אלהים אני? ואתם חשבתם עלי רעה, אלהים חשבה לטובה למען עֲשֹׂה כיום הזה להחיות עם רב" (בראשית נ, יט-כ). כלומר גם אם כדבריכם כן הוא שחשבתם עלי רעה, אל תיראו ממני, כי אינני אלהים הבוחן לבות לדעת כי בשלכם הרעה הזאת ושבזדון עשיתם כן, ולענוש אתכם בשביל זה. אבל אני דן אתכם לזכות, והוא שאתם חשבתם עלי רעה, אלהים עשה כן, לא שהפך רעתכם לטובה כדרך שמהפך עצת רשעים, אלא אלהים חשבה לטובה. כלומר תחלת המחשבה שצמחה בלבבכם היתה גזירה מאתו ית' להאציל על ידי כן ברכה.
הנה הודעתיך בפירוש הפסוק קושט אמרי אמת. ותבין כי נזכר לשון "מחשבה" בענין זה ואעפ"י שהיו האחים שוקלים בדעתם מה יעשו עם יוסף, בראשונה התנכלו להמיתו בידים, ואח"כ יעץ ראובן להשליכו הבורה, ואח"כ יעץ יהודה שימכרוהו לישמעאלים. סוף סוף היו כל מחשבותיהם רק רע, אין גם אחת בהם לטובה להשיבו אל אביו, ועל הסכמה כזאת לא יפול לשון "עצה", כמבואר למעלה. לפי שהיו כל ההסכמות מציור השנאה שהיתה להם עליו, ומן הציור הזה היו מפחדים עתה מיוסף, לא בעבור ה"עצה", כי העצה היתה לטובתו. כי ע"י הִמָכְרוֹ למצרים נעשה שר וגדול, ולכן הזכיר יוסף "מחשבתם" הרעה, להודיעם כי אין בלבו רע עליהם בעבור מחשבתם הרעה שצמחה מציור שנאתם, וכל שכן שלא יגמול להם רעה בעבור עצתם, והבן.

Window 7

"להעביר את רעת המן האגגי, ואת מחשבתו אשר חשב על היהודים לאבדם" (אסתר ח, ג). דע כי המן הסכים לאבד זרע היהודים, ועשה כהסכמתו, כי כתב ספרים לכל מדינות המלך אחשורוש לאבד את כל היהודים. ולולי ה' שהיה לנו להפיר עצתו היה ממלא חפצו חלילה. ועם כל זה לא יתואר הסכמתו בלשון "עצה", ולא תמצא בספר המגילה גם במקום אחד תאר "עצה". והטעם ברור מדברינו כי לא במשפט השכל הסכים, ולא דן בלבו בין מחשבות מנגדות הצומחות מציורים הפוכים זה מזה. כי הרשע הזה בקש לאבד אומה גדולה על לא-חמס בכפם, רק במחשבת לבו הרע. כי כל "יצר מחשבות לבו רק רע",<sup class="footnote-marker">1</sup><i class="footnote">מליצה ע"פ בראשית ו, ה</i> מחשבת ציור גאותו, כמפורש בכתוב דברי אסתר "יִכָּתֵב להשיב את הספרים <b>מחשבת</b> המן בן המדתא האגגי אשר כתב לאבד את היהודים אשר בכל מדינות המלך" (אסתר ח, ה). מחשבת יצר חמתו הקשה, מחשבת יצר שנאתו הגדולה על עַם ה', כי היה אגגי צורר היהודים. מחשבת יצר רשעתו וכן רבים. ומחשבות הציורים הרעים הללו עלו בקנה אחד להסכים על הרעה. והכתוב מעיד כן באמרו "וַיִמָּלֵא המן חמה" (ג, ה), כלומר נפש המן היתה מלאה חמס וכעס, לא עמד דבר כנגדו. לא עלה על לבו מחשבת ציור יראת אלהים ופחדו. לא עלה מחשבת ציור רחמים, וכדומה מן הציורים הטובים, כי היה רשע גמור. ובעבור כן לא היה צריך לְהִוָעֵץ במשפט הלב. כמו שנאמר "ויבקש המן להשמיד את כל היהודים" (ג, ו), כלומר נפשו אִוְתָה לעשות רע, לא בהשכל ולא בדעת.
ועודני צריך לפרש הפסוק הזה שהזכיר שתי דברים: "רעת המן האגגי", "ואת מחשבתו אשר חשב". וכפי המדומה הכל ענין אחד כי מחשבת האבדון היא עצמה הרעה. וראיתי להחכם הר' אליעזר ז"ל<sup class="footnote-marker">2</sup><i class="footnote">ר' אליעזר אשכנזי, בספרו "יוסף לקח" על מגילת אסתר</i> מפרש המגילה שהרגיש בשאלה זאת, ומה שהשיב כתוב על ספרו, ואני לדרכי אלך. דע כי הציור הפנימי בהיותו בארח רֶשע וכסל יתואר בתאר "רע", כמו כי יצר לב האדם רע. ומן הציור הרע צומחות המחשבות הרבות הרעות כמו שבארנו. והנה היה בלב המן הציור הרע הקשה, והוא ציור השנאה ששנא לישראל, כי היה אגגי צורר היהודים. ומן הציור הפנימי הזה צמחה מחשבת רעה, והוא להאבידם מעל הארץ. ואם היתה מחשבת האבדון צומחת מציור רע אחר, על דרך משל מציור הַבֶּהָלָה אל ההון, והיה חושב להשמידם לקחת את שללם, אעפ"י שבחזקת הציור היה ג"כ חושב ולהעליל עליהם בעלילות שקר למען האבידם, לא היה מתחכם להשפיל ולבזות אותם בעיני המלך ובעיני כל העמים ולשום אותם למשל ולשנינה כמו שעשה בשנאתו. רק שהיה חושב להעליל עליהם בעלילות שוא למען האבידם. ועתה שבשנאה עשה דבר בדברי לעג ולצון על מנהגיהם ודרכיהם ודתיהם, כמו שכתוב בספר המגילה,<sup class="footnote-marker">3</sup><i class="footnote">"ודתיהם שונות מכל עם" (אסתר ג, ח) עיין מגילה (יג ע"ב) "דלא אכלי מינן ולא נסבי מינן ולא מנסבי לן וכו' דאכלו ושתו ומבזו למלכות. ואפילו זבוב נופל בכוסו של אחד מהן זורקו ושותהו, ואם אדוני המלך נוגע בכוסו של אחד מהן, חובטו בקרקע ואינו שותהו" עכ"ל. ועיין על כך פרטים נוספים בתרגום שני לפסוק זה</i> וכן כתב לכל העמים והודיעם שהם שנואי המלך ותועבת בני אדם, כדרך "והיית לשַׁמָּה למשל ולשנינה בכל העמים" (דברים כח, לז). וראתה אסתר המלכה בחכמתה שאם תתחנן אל המלך לבד שיכתוב ספרים לבטל הגזרה לבלתי שלוח יד בהם, לא ימלטו ישראל מהיות לחרפה ולכלימה בעיני כל השרים ועמי הארצות, כי יאמרו המלך רך הלבב מרחם עליהם, לא בצדקתם וביושר לבבם; או באהבת המלכה אסתר שהיא מזרע היהודים. ועם זה תשאר ציור שנאת העמים עליהם וימשך מזה צרות רבות ורעות לישראל. ולכן השכילה אסתר בתחנוניה לבקש מן המלך שמלבד שיכתוב ספרים לבטל הגזרה, גם יתן רשיון לכתוב ספרים לטובת ישראל ולהודיע לכל עמי הארץ כי שקר ענה בם המן. ושכל מעשיו בשנאה בעבור שהוא אגגי צורר היהודים מזרע עמלק הרשע, ושבאמת ישראל עם קדוש, נכבדים וגדולים בעיני המלך, השרים והעמים. ועל ידי ספרים כאלה יעביר מלבו ומלב כל העמים ציור שנאתם עליהם שהיתה חזקה, כי האמינו לדברי המן. ויגדל כבוד ישראל בעיניהם. ועל זה אמר "ותתחנן לו להעביר את רעת המן האגגי, ואת מחשבתו אשר חשב על היהודים",<sup class="footnote-marker">4</sup><i class="footnote">כלומר שני ענינים שונים</i> כלומר בִּקְשָׁה שיכתוב ספרים, ובראשית דברי הספר יכתוב דברי כבוד וגדולה על ישראל שהם עַם נכבד וגדול. ובזה יעביר מלב העמים רעת המן האגגי, כלומר ציורי השנאה שנתן המן בלבם. לפי שהיה אגגי שונא ישראל בטבעו, ואחרית דבר הַמַפָּלָה שהיה לו בסוף,<sup class="footnote-marker">5</sup><i class="footnote">כלומר "בקדרה אשר בשלו, בה נתבשלו", אירע לו מה שחשב לעשות להם (רש"י על שמות יח, יא "כי בדבר אשר זדו עליהם". ומקורו במכילתא, אחד עשרה פסוקים)</i> ואת מחשבתו אשר חשב עליהם, והוא הגזרה שגזר להשמידם, כי זאת היא המחשבה שצמחה מציור רעתם. ובדרך זה יהיו הספרים כתובים בחן ובשכל טוב, כי בסור הסבה תסור המסובב. כי המן תלה טעם הגזרה בעבור שהם חרפת עַם ובזויי העמים, ובהיותם [מכובדים] נתבטלה הגזרה מעצמה. וספר הכתוב שהמלך הושיט לאסתר את שרביט הזהב, ואז קמה ועמדה לפני המלך ובארה דבריה, ויתבאר בסמוך, והבן.

Window 8

"ותאמר אם על המלך טוב, ואם מצאתי חן לפניו, וכשר הדבר לפני המלך וטובה אני בעיניו. יִכָּתֵב להשיב את הספרים מחשבת המן בן המדתא האגגי אשר כתב לאבד את היהודים אשר בכל מדינות המלך" (אסתר ח, ה). פירוש. הודיעה אסתר תוכן בקשתה ואמרה "אם על המלך טוב" שבחכמתו יחפוץ לעשות כן. גם "מצאתי חן בעיניו" שאני אשה משכלת חן ושכל טוב, והדבר שאני מבקשת "כשר" בעיני המלך שימצאנו ישר ונכון, ואני "טובה בעיניו" שבחכמה אני שואלת לא מפני שנאה ורשעה. איעצך לכתוב ספרים חדשים, וְיִכָּתֵב בהם להשיב אותם הספרים הראשונים מידי מקבליהם, והם הספרים שכתב המן וגזר לאבד את היהודים. לפי שהוא בן המדתא האגגי, ובשנאתו כתב כדברים האלה ושקר ענה בם. כי אם תכתוב ספרים אחרים ותעזוב הראשונים בידי העמים, אעפ"י שהאחרונים יבטלו, הראשונים לא ימלט עַמִי מהיות לחרפה ולשנינה בעיני העמים, מטעם שבארנו. אבל אם תגזור בספרים האחרונים שישיבו הספרים הראשונים לידי שלוחי המלך לפי שהם ספרי-פלסתר ודברי שקר ואין כבוד המלך להניחם, אז יאמינו כל יושבי תבל כי המן כתב כן מדעתו ובשנאה ובשקר. ואמרה אסתר "כי איככה אוכל וראיתי ברעה אשר ימצא את עַמִי, ואיככה אוכל וראיתי באבדן מולדתי" (ח, ו). בארה שתי הדברים. אם תניח הספרים הראשונים ולא תכתוב טוב על היהודים, אעפ"י שֶׁתִּבָּטֵל גזרת השמד והאבדון הכולל, לא ימלטו עַמִי מצרות רעות רבות. ואיככה אוכל וראיתי "ברעה אשר ימצא את עמי". ואין צריך לומר כי אם לא תכתוב לבטל הגזרה, "איככה אוכל וראיתי באבדן מולדתי". וכאשר הבין המלך כונת אסתר השיב: "הנה בית המן נתתי לאסתר, ואותו תלו על העץ על אשר שלח ידו ביהודים. ואתם כתבו על היהודים כטוב בעיניכם בשם המלך" (ח, ז). כלומר אני עשיתי מה שיכלתי לעשות כי בית המן נתתי לאסתר. גם צויתי לתלות את המן וכן עשו, והכל לפרסם כי לא טוב עשה ששלח ידו ביהודים. ואולם מה שאתם דואגים להעביר השנאה מלב העמים ולבטל הגזרה מכל וכל, מה אוכל לעשות? אם יש בידכם לרפאות המחלה הזאת, עֲשׂוּ כטוב בעיניכם, והרשות נתונה לכם לכתוב בשמי מה שתרצו לטוב על היהודים לבטל הגזרה, גם לגדל שמם בעיני העמים. כי אחשורוש היה דואג מן הספרים הראשונים, ואבדה עצתו במה יתקן את אשר עִוֵת. ולכן סמך על חכמות מרדכי ואסתר ובקש מהם שיכתבו הם כטוב בעיניהם. וכן עשו.
ומצאתי לראב"ע ז"ל בפסוק זה<sup class="footnote-marker">1</sup><i class="footnote">אסתר ח, ח</i> שכתב "יש לשאול למה כתב מרדכי להרוג שונאי היהודים, ורב לו ולהם שימלטו. דע כי חכם גדול היה. והנה אחשורוש אמר לו 'עֲשֵׂה כל מה שתוכל כדי למלט עַמך. כי הספרים הראשונים שכתב המן נכתבו בשמי ונחתמו בטבעתי, לא אוכל להשיבם'. כי כן דתי מדי ופרס. והעד בדברי דניאל שלא היה יכול דריוש להצילו. והנה הוצרך מרדכי לכתוב כן 'דְעוּ, שהמלך צוה להמן שהיה משנה למלך שיכתוב כתב בשם המלך. ונתן לו המלך טבעתו לחתום בה שיהרגו היהודים את אויביהם בשלשה עשר לחדש אדר. והנה המן הפך הדבר, שיהרגו [את] היהודים ביום הנזכר.<sup class="footnote-marker">2</sup><i class="footnote">קל מאד להבין מעשה ההיפוך. אם כותבים משפט: "יהודים יהרגו אויביהם", ובלי מלת היחס "את". האם מלת "יהודים" היא הנושא (הם יבצעו באחרים) או הנשוא (יבוצע בהם). כלומר אפשר להטעים את המשפט "יהודים, יהרגו אותם אויביהם". כך היפך הדבר המן בלשון עם ועם.</i> וכאשר ידע המלך מחשבתו הרעה תלהו על העץ על אשר שלח ידו ביהודים, היפך רצון המלך'. וזה פירוש 'ובבואה לפני המלך' כאשר אפרש. והנה העד הנאמן, שנתלה המן וצוה המלך להכתב ספרים אחרים ונחתמו בטבעתו כרצונו הראשון, וזהו 'ונהפוך הוא', ע"כ.<sup class="footnote-marker">3</sup><i class="footnote">עד כאן לשון ר"א אבן עזרא</i> ודברי טעם הם, השוים כדברינו. גם כתבו מרדכי ואסתר דברי כבוד וגדלות ואין בזה ספק. וכל זה להעביר רעת המן האגגי מלב העם. וראיה, "ורבים מעמי הארץ מתיהדים" (אסתר ח, יז). ועוד כתוב "וכל שרי המדינות וגו' מנשאים את היהודים" (ט, ג). ובהיות הספרים הראשונים ספרי פלסתר ושקר אין ספק כי לקחום הרצים והשיבום אל מרדכי שהוא משנה למלך והורם המכשול. ולא ידעתי למה אמר רש"י ז"ל בפסוק "הנה בית המן נתתי לאסתר ואותו תלו על העץ" (ח, ז). [זו לשונו:] "ומעתה הכל רואים שאני חפץ בכם, וכל מה שתאמרו יאמינו הכל שמאתי הוא. ולפיכך אין צריכין אתם להשיב הספרים, אלא כתבו ספרים אחרים כטוב בעיניכם", ע"כ. ואמר עוד "אין להשיב" (ח, ח) "אין נאה להשיבו ולעשות כתב המלך בזיוף", ע"כ. ולפי הסברא יותר מגונה למלך שיתחרט מן הקצה אל הקצה. ודברי ראב"ע ז"ל עיקר, ואין זה גנאי למלך אם משנהו פרש וכתב פלסתר נגד רצונו, וכשנודע לו תלה אותו שחיבר הספרים הראשונים, להסיר מכשול מעל ישראל כמו שבארנו, ונכון הכל.

Window 9

"כי המן בן המדתא האגגי צורר כל היהודים חשב על היהודים לאבדם, והפיל פור הוא הגורל להֻמָם ולאבדם" (אסתר ט, כד). מלת "חשב" בארנוהו כי לא בעצת הלב עשה אלא ברשעת יצרו הרע. ופסוק לפני זה כתוב "ואת אשר כתב מרדכי אליהם", שכתב אל היהודים. וענינו קשה כי מה טעם להוסיף ולומר "והפיל פור הוא הגורל להֻמם ולאבדם". וגם בשאלה זו הרגיש החכם ר' אליעזר אשכנזי בפירושו על המגילה.<sup class="footnote-marker">1</sup><i class="footnote">"יוסף לקח"</i> ובתשובת השאלה הלך בדרך רחוקה, והיא כתובה על ספרו. דע כי הבדל יש בין יועץ רע לחושב רע. והוא כי המסכים בעצת השכל לא ימהר לעשות מעשהו. והחושב רע ומסכים בתוקף מחשבת יצר הלב ימהר לעשות מעשהו. הענין נשען על המבואר כבר. והוא שהעצה איננה במופת הדעת אלא בהכרח נטיה צְפוּנָה,<sup class="footnote-marker">2</sup><i class="footnote">בלב</i> ולכן כשמסכים על דבר ידוע מִבֵּין דרכים רבים שנגלו בלבבו, הנה תמיד תשאר דאגה בלבו פן בחר שלא כדת ותהיה לו עצתו לפוקה, כי האדם יודע שהמכשול קרוב בדבר עצה. ועל כן אעפ"י שהסכים בהחלט לעשות כן הוא מתון בהוצאת העצה לפועל, מאריך<sup class="footnote-marker">3</sup><i class="footnote">שוהה</i> ומתמהמה כפי האפשר וכאשר יַרְשֶׁנוּ הזמן. אבל המסכים במחשבה, שלא נפלו דרכים הפוכים בלבו ולא היה צריך לשקול הענין בפלס לבו, אבל תוקף יצרו הביאתהו להסכים לעשות, הנה לבו מלא בהסכמת המעשה ולא יאחר להוציאה אל הפועל, כי לא בדעת יעשה. וכבר כתבנו (בחלון ג) כי המן האגגי "חושב רעה היה", לא "יועץ רעה", ומן הראוי שיהיה ממהר לעשות מעשהו. ולכן יפלא מאד מדוע אֵחַר שנה תמימה לעשות הרעה? כי כתוב "הפיל פור הוא הגורל וכו' מיום ליום, ומחדש לחדש שנים עשר הוא חדש אדר" (אסתר ג, ז). מה הניאו לעשות כן? ואיך לא ירא שבהאריך הימים תשתנה הענין כמנהג העולם שהוא מלא תמורות? למה לא ציוה בפתשגן כְתָבוֹ שבכל מדינה ומדינה כראותם הכתוב ישמידו את כל היהודים שביניהם ביום אחד מנער ועד זקן? והאמת כי הטלת הגורל מאת ה' היתה, למלט עַמוֹ מיד הצר הצורר הזה, והוא הניא את הרשע המן להפיל פור למען הביא עליו את הרעה. וחלילה חלילה אם היה מְצַוֶה שיהרגו בכל מדינה מיד. ועל ידי התמהמהו [נעשה] בינתים רפואה לישראל. ונודע עתה כי הטלת הגורל היתה יסוד תשועת ישראל. והנה המפורסם הוא כי ה' מושיע ישראל בעת צרה. ושהיה ההצלה ההיא על צד הפלא, לא במקרה ובדרך הטבע חלילה. ועל זה סובבים דברי מרדכי במכתבו אל היהודים. הודיעם כי ראוי להם לקיים ולקבל עליהם ימי הפורים האלה לעשותם בכל דור ודור להזכיר חסדי ה' הגדולים אשר עשה לישראל בעת ההיא. והזכיר עוצם הנס שאי אפשר [להכריתנו]. ואמר "כי המן בן המדתא האגגי צורר כל היהודים חשב על היהודים לאבדם", כלומר ידוע כי המן בן המדתא הוא מזרע אגג מפני [שנהרג על ידי] ישראל<sup class="footnote-marker">4</sup><i class="footnote">שנהרג ע"י שמואל הנביא (שמואל א טו, לב). המלים האלו בכתב-יד מכוסות ע"י טיפת דיו, והשלמנו ע"פ ההשערה</i> היה צורר כל היהודים בטבעו. לא לבד היהודים אשר בשושן עַם מרדכי לפי שלא השתחוה לו, אבל גם היה שונא כל יהודי מסוף העולם ועד סופו. ובתוקף יצר שנאתו חשב על היהודים לאבדם, והיה ראוי אליו למהר, והוא לא כן עשה אלא "והפיל פור הוא הגורל לְהֻמָם ולאבדם" וזה תימה גדולה. אכן מה' יצא דבר שיפיל [גורל] למען ימלטו ישראל בינתים, וכמו שקרה. כי בין כך התחננה אסתר לפני המלך ונהפכה הצרה לשמחה, כמו שאמר "ובבואה לפני המלך" (אסתר ט, כה). ובעבור עיקר הפלא והוא העֵד הפלת הפור. ועל זה אמר "על כן קרא לימים האלה פורים, על שם הפור" (ט, כו), כלומר "על כן" לפי שהפלת הפור היה נגד טבע הענין. וזה פירוש אמיתי ולולי הטעם הזה, מדוע קראוהו "פורים" על שם הפור? מה לנו אם המן הפיל פור להשמידנו או היה רוצה לעשותו בלי פור? למה לא קראוהו בשם אשר יורה על תשועת ישראל. אבל האמת כי עיקר חסד השם אתנו היה שהניא לב המן להפיל פור.
וראיתי לחכם ראב"ע זצ"ל שכתב (אסתר ג, ז) "יש אומרים כי בחר להשמיד את ישראל בחודש אדר כי בו נאסף אל עמו משה אדונינו, ולא ידע כי בו נולד. ואחרים אמרו בעבור חבור העליונים<sup class="footnote-marker">5</sup><i class="footnote">מערכת הכוכבים</i> במזל גדי שהוא שנים עשר, למזל דלי שהוא מזל ישראל. והנכון שכן יצא בגורלו כי מהשם משפטו, והשם האריך הזמן עד שיעשו ישראל תשובה וימלטו", ע"כ. מה שקדמונינו ז"ל אמרו (מגילה יג ע"ב) שבחר<sup class="footnote-marker">6</sup><i class="footnote">יש כאן פליטת הקולמוס של רבינו כי לשונם של חז"ל (מגילה יג ע"ב): "כיון שנפל פור בחודש אדר, שמח שמחה גדולה. אמר 'נפל לי פור בחודש שמת בו משה'. ולא היה יודע שבשבעה באדר מת ובשבעה באדר נולד". כלומר המן לא בחר בחודש אדר, אלא הגורל קבע לו. [וזה היה מאת הקב"ה]. ודרשנים אלו שראב"ע הביא אינם חז"ל.</i> בחדש אדר בעבור שמת בו משה, גם הם ידעו כי השם ב"ה הניא לבב הרשע הזה שיפיל גורל כדי שיארך הזמן, אך רצו לקרב הנס אל הטבע להודיע באיזו דרך עבר רוח עִוְעִים בקרבו שהסכים להפיל גורל, ואמרו שבחר להשמידם בחודש שקרה בו רע לישראל. וכאשר ראה שנפל גורלו על חדש אדר, ולא קרה לנו בו רע מפורסם, דנו קדמונינו ז"ל דעל דבר שמת בו משה רבינו בחר בחדש זה. והכל היה מהשם כי חדש אדר הוא החדש האחרון של שנים עשר חדש ויעשו ישראל תשובה וימלטו, והבן.

Window 10

"ובבואה לפני המלך אמר עם הספר ישוב מחשבתו הרעה אשר חשב על היהודים על ראשו ותלו אותו ואת בניו על העץ" (אסתר ט, כה). פירוש. אחר שכתב מהפלת הפור, הודיע שטרם הגיע זמן הגזירה, באה אסתר אל המלך לגלות אזנו מה שכתב המן על היהודים לְהֻמָם ולאבדם. ואמר המלך עם הספר שיכתבו מרדכי ואסתר בשם המלך אל כל המדינות ישוב מחשבת המן הרעה על ראשו, כי יפרסמו בספרים האחרונים כי שקר ענה בישראל וְשֶׁהִטְעָה את המלך אחשורוש, כי הוא צוה לכתוב שֶׁיְאֲבְּדוּ היהודים את שונאיהם, והמן החליף הדבר וצוה שֶׁיְאֲבְּדוּ את ישראל. ועם זה ישיב מרדכי מחשבתו הרעה על ראש המן ועמו, כי יצוה שינקמו היהודים משונאיהם באותו היום. וצוה גם לפרסם הדבר יותר ולהראות "גלוי לכל העמים" (ח, יג) את אשר עִוֵת המן על המלך. וצוה אחשורוש שמיד יתלו את המן ואת בניו על העץ. וכמו שבארנו למעלה, ורמז אליו ראב"ע זצ"ל.
"אין עוד תהלת מואב בחשבון, חשבו עליה רעה, לכו ונכריתנה מגוי" (ירמיה מח, ב). פירוש. שכשילכדו האויבים את חשבון, יסכימו להכריתה מגוי, ויחשבו מחשבה רעה להרוג כל יושביה לבלתי השאיר לה שריד. וזה בתוקף יצר שנאתם עליה ובתוקף יצר אכזריותם, לא בעצת הלב. כי הָעִיר כבר נלכדה והיתה למס, ולאיזה טעם יכריתוה מגוי? אבל הוא במחשבת יצר לב נבוכדנצר הרע, לכן לא יהיה הדבר בשקול אצלם אם יְחַיוּם או לא, ולא יצטרכו ל"עצה".
"והמה חושבים לעשות לי רעה" (נחמיה ו, ב). פירוש. ידעתי את נפשות האנשים האלה כי כל יצר מחשבות לבם רק לעשות לי רעה. ולכן אעפ"י שהם מבקשים ממני שאלך אליהם, ושידברו עמדי דברים טובים, כמו שאמרו "לכה ונועדה" (ו, ב), לא חפצתי ללכת שם כי הם אנשים רעים וכל מחשבתם לעשות לי רעה, כי אין בם מחשבת טוב, ולכן לא נכתב בזה לשון "עצה".

Window 11

"אתה והיהודים חושבים למרוד" (נחמיה ו, ו). פירוש. אין בכם מחשבת אמונה, כי אין הדבר שקול אצלכם אם תָּפֵרוּ ברית או לא, וּלְהִוָעֵץ עצה בשכל כדת מה לעשות, אבל הסכמתם הסכמה חזקה בתוקף יצרכם הקשה למרוד במלך ולהסיר עולו מעליכם. כמו [עסקכם] מבנין החומה, ושהעמיד נביאים בירושלים לאמר "מלך ביהודה". ועל הרוב המרידה לא תצלח והיא מסוכנת, לכן כתב לו סנבלט "לכה ונועצה יחדו", כלומר באהבתי אותך אני מזהירך שתתחבר עמדי לקחת עצה בשכל ולשקול כל הדרכים עד יצא לנו העצה הישרה, וכבר רמזנו דבר בפסוק זה (חדר ה חלון ח).
"החושבים להשכיח את שמי בחלומותם" (ירמיה כג, כז). פירוש. מוכיח נביאי השקר ואמר שכולם מנבאים שקר מיצר רע אחד. והוא כי יצר רעתם גברה עד להשחית להשכיח את עמי שמי כדרך האפיקורסים ומשנאי ה'. והציור הרע הזה הצמיח בקרבם מחשבה רעה שינבאו בשקר ויאמינו העם בדבריהם, וידיחום מעל ה'. והודיע בזה שיסוד של כולם אחד, ואין בהם שנוי הציורים, עד שתאמרו זה מנבא בשקר להרויח מאומה, ויסוד מחשבתו של זה יצר התאוה, וזה כדי להתגדל ולהתפאר לעיני העם ויסוד מחשבתו הכבוד המדומה. אבל מחשבת כולם צומחת מיסוד-נופל להשכיח שם ה' מן ישראל. על כן אמר בעונשם "הנני על הנביאים נאֻם ה' מגנבי דברַי, דברי איש מאת רעהו. הנני על הנביאים נאום יי' הלוקחים לשונם וינאמו נאום. הנני על נביאי חלומות שקר" (כג, ל-לב). כלומר כולם ילכדו ויכשלו ברעתם, כי הם בעלי ציור ומחשבות אחדים, בלי דעה ושכל ועצה, והבן.
"יבושו ויכלמו מבקשי רעתי וכו' חושבי רעתי" (תהלים לה, ד). פירוש. מִנְהָגָם עמדי לא בדעת ולא בהשכל ולא בעצה, כי להטיב לא ידעו. אבל כל מחשבותם להרע עמדי, ואחר מחשבותיהם הם הולכים הצומחים מיצר רעתם.

Window 12

"כי עלי חשבו מחשבות, נשחיתה עץ בלחמו ונכרתנו מארץ חיים, ושמו לא יזכר עוד" (ירמיה יא, יט). פירוש. ירמיה צועק על אנשי ענתות שהם חושבים עליו מחשבות רעות, לא בדעת ולא בהשכל ולא בעצה, אלא ברשעת לבבם להכריתו מן העולם. ושואל, מה היא מחשבתם? והוא "נשחיתה עץ בלחמו". ותרגם המתרגם "נִרְמֵי סמא דמותא במיכליה". ומלת "נשחיתה" קשה לפי זה, שהיה לו לומר "נָשִׂימָה" או "נשליכה". גם שיהיה מלת "עץ" על סם ממית לא מצינו לו חבר במקרא. ורד"ק ז"ל פירש כדעת המתרגם ז"ל והוסיף שֶׁ"מִלַת "נשחיתה" במקום "נשִׂימה", כי התשומה הזאת היתה השחתה" ע"כ. ודבריו רחוקים. ואמר עוד "עץ פירושו עץ מות, כלומר עץ שהוא סם המות, וכן 'ויורהו יי' עץ' (שמות טו, כה) אמרו שהוא עץ מר. והיה נס בתוך נס" ע"כ. וגם זה רחוק, כי לא אמרו ז"ל שהיה עץ מות, אלא עץ פרי והפך המר למתוק, וזה נכון. אבל סם המות בלשון עברי "מות", כמו "ויאמרו מות בסיר" (מל"ב ד, מ). ופירוש הכתוב לדעתי כך הוא. אנשי ענתות היו מבקשים להרוג את ירמיה בעבור דברו בשם ה', ודבר באזניהם מוסר ותוכחה דעה והשכל. וכן נאמר בפירוש "לכן כה אמר יי' על אנשי ענתות המבקשים את נפשך לאמר לא תנבא בשם יי' ולא תמות בידינו" (יא, כא). למדנו שבעבור נבואתו בקשו להרגו, וזה עון פלילי מאד, ושילום רעה תחת טובה, כי הוא מבקש להחיות נפשם באור החיים על ידי שישמעו לתוכחותיו בחכמה ובדעת. והם מבקשים להמית נפשו בעבור זה? למה הדבר דומה? לאילן עושה פירות טובים, ובא בן בליעל והשחית האילן, ושאלוהו מדוע עשית כן? וענה בעבור שמצמיח פירות. כמו כן אנשי ענתות האומרים שהם מבקשים להשחית נפש הנביא בעבור שהוא מטיב להם, דהרי חכמתו להחיות נפשם. וזהו המשל שהביא הנביא באמרו "נשחיתה עץ בלחמו", כלומר אנשי ענתות חושבים להשחית עץ בעבור שנותן לחם, ואות בי"ת "בלחמו" בי"ת הסיבה וכדומה לו רבים במקרא. כמו "באהבתו אותה" (בראשית כט, כ), בסיבת אהבתו. והמשל נכבד מאד. כי החכמה נמשלת ללחם, כמו שבארנו בבית הראשון (חדר חמישי חלון ו)<sup class="footnote-marker">1</sup><i class="footnote">וכן שם בתחילת הספר, הכוונה החמשית, והכוונה העשירית</i>. ומלת "לחם, כולל כל מאכל, כמו "בלשאצר מלכא עבד לחם רב" (דניאל ה, א), ונופל גם על פירות האילן. והנה אין תועבה יותר גדולה מזאת, וכמו שאמר במקום אחר "הישולם רעה תחת טובה" (ירמיה יח, כ). ולכן התמרמר הנביא מאד עליהם והודיע בפסוק זה כי לולי שהשם גלה לו סודם שהם מבקשים להרגו בעבור נבואתו, לא היה פשע כזה עולה על לבו כלל. כי איך יחשוב שישחיתו עץ בעבור לחמו? ומטעם זה נזכר לשון "מחשבה", כי לא היה ענינם בדעת והשכל [שיתכן] על הסכמתם לשון "עצה". גם לפי דעת המתרגם ז"ל שבחרו להמיתו בסם המות, לא יתכן על זה לשון "עצה". כי הכונה להודיענו שהם מבקשים להמיתו יהיה איך שיהיה, ולא נזכר בפסוק זה מחשבות "רעות", כי אין צורך להזכירו, בעבור שפרט מה שחשבו, והבן.
"לכו ונחשבה על ירמיה מחשבות" (ירמיה יח, יח). פירוש. ירמיה צועק על רשעים דורש רעתו, שהם חושבים עליו מחשבות רעות לא בדעת ובהשכל ובעצה. אבל מסכימים להרגו בתוקף יצר רשעתם ובאֵין פחד אלהים לנגד עיניהם לשקול הדבר בפלס דעתם. רגילים הם במחשבות רעות ואינן טורחים במחשבותיהם רק למצוא [אופנים] יצליחו ברשעתם; ובחרו להם להכותו בלשונם הרע, כמו שנאמר "לכו ונכהו בלשון" (יח, יח), כלומר שיעלילו עליו בלשונם אל המלך, והמלך ימיתהו. וצעק הנביא "הישולם תחת טובה רעה? וגו' זכור, עָמְדִי לפניך לדבר עליהם טובה, להשיב חמתך מהם" (יח, כ). פירוש מה גדלה חטאתם שבחרו ברעה שהם עושים. כי אני בלשוני הצלתים ואשא עליהם תפלה להשיב חמתך, והם מבקשים להמיתני בלשון. וזה הפירוש נכון. לא כדברי רד"ק ז"ל שאמר שהכתוב רומז על סם המות שרצו להשקותו. והנה למעלה דבר על הטעם למה בקשו להמיתו שהוא בעבור נבואתו, וכנגדו אמרו "נשחיתה עץ בלחמו". ובכתוב הזה מדבר על מין אחר של רעה שבחרו להמיתו בה, והוא בלשון הרע. והמליצות מתאימות מכל צד. ונכון שנזכר בזה לשון "מחשבה".

Window 13

"ואמרו נואש, כי אחרי מחשבותינו נלך" (ירמיה יח, יב). פירוש. לא נשמע לדברי הנביאים ולא נעשה כעצת יועצים וחכמים. אבל נלך לעשות אחרי מחשבותינו כפי העולה על רוחנו, מחשבות רעות הצומחות מן הציורים הרעים החזקים בנפשותם.
"ההולכים הדרך לא טוב, אחר מחשבותיהם" (ישעיה סה, ב), פירוש. שהם הולכים בדרכים לא טובים, ועושים כל העבירות, כפי מחשבותיהם הרעות הצומחות מציוריהם הרעים, ואינן שומעין לדברי הנביאים ולעצת החכמים.
"עלי כל מחשבותם לרע" (תהלים נו, ו). פירוש. ציוריהם רעים מאד, וכל המחשבות הצומחות מהם הם לרע לי, לעשות לי רעות. ואין בהם מחשבה, שֵׂכֶל ותבונה ואינן עושים בעצה, אלא כפי מחשבת יצרם הקשה.
"כל מחשבותם עלי" (איכה ג, סא). פירוש. הם חושבים תמיד עלי, כלומר להרע עמדי. כי אחרי מחשבותיהם הם הולכים, והמחשבה הטבעית רעה. בעבור [חמדתם] שהוא היצר הנטוע בלב שנאמר עליו "כי יצר לב האדם רע מנעוריו" (בראשית ח, כא), ולכן אין צורך להזכיר שהם חושבים רע.
"כל מחשבותם לי" (איכה ג, ס). גם זה כמוהו, כי מדבר מן האנשים הפושעים ההולכים אחר מחשבותיהם בלי עצת לב.

Window 14

"ושאול חשב להפיל את דוד ביד פלשתים" (שמואל א יח, כה). פירוש. [אמר] שאול במחשבתו להפיל דוד ביד פלשתים ולא עשה כן בעצה ובהשכל, אלא במחשבת יצר שנאתו וקנאתו את דוד. ואם תאמר שעשה שאול כן בעצה, כי יָרֵא-אלהים להמיתו בידו ונועץ לשלחו למלחמה וירד ונספה, ולא יהיה עליו אשמה, דע כי טועה אתה. כי אם היה דוד מת ביד פלשתים חלילה, היה החטא על ראש שאול כמו שאפרש. ולפי שמבלי "עצה" עשה כן אמר הכתוב "ושאול חשב" להורות כי בתוקף המחשבה הסכים ולא בעצת השכל. כי ידע שאול כי לא נכון לעשות כן כפי התורה. ולמעלה מזה סִפֵּר הכתוב שבקש שאול להתחתן אל דוד "ואמר שאול אל דוד, הנה בתי הגדולה מרב אותה אתן לך לאשה. אך הֱיֵה לי לְבֶן-חיל והלחם מלחמות יי'. ושאול אמר אל תהי ידי בו ותהי בו יד פלשתים" (שמואל א יח, יז). וזה כדמות עצה. וכן אמת כי תחלה חפץ לשלוח ידו בו, והטיל עליו החנית פעמיים, ועתה ירא והתחרט מזה. ונועץ להתחתן אליו ולשומו שר צבא ובמלחמה ירד ונספה ולא תהיה עליו אשמה, "כי כזה וכזה תאכל החרב" (ע"פ שמואל ב יא, כה). ובעבור כן לא אמר "ושאל חשב אל תהי ידי בו", אלא "ושאול אמר" להורות כי בהשכל אמר כן. ומכל מקום לא אמר שאול נועץ, כי באמת לא הסכים שאול בהחלט ש"אַל תהי ידו בו", כי ראינו שאחר כן בקש פעמים רבות להרגו בידים כמו בענין זה "ושאול חשב להפיל את דוד ביד פלשתים" (שמואל א יח, כה). וזה איננו כמו המאמר הראשון "ושאול אמר אל תהי ידי בו, ותהי בו יד פלשתים" (יח, יז). כי הראשון מדבר במלחמת מצוה כמו שאמר "אך הֱיֵה לי לְבֶן-חיל וְהִלָחֶם מלחמת יי'" (שמואל א יח, יז). והוא אם יבואו פלשתים לפשוט בערי ישראל וזאת היא מלחמת ה' ומצוה גדולה להציל עם ה' וארצו מיד הערלים, ואין רע אם ימות במלחמה כזאת, כדרכי הצבאות. אבל הכתוב הזה מדבר במלחמת חנם, כי להביא לו מאה ערלות פלשתים, והיה צריך עוד ללכת לארצם כדי להביא. ואם עשה זאת היה נחשב לשאול כאילו הֲרָגוֹ בידו, ושאול לא חשש לזה, כי במחשבת יצר שנאתו הסכים לעשת כן, לא בעצת השכל. ולכן אמר הכתוב "ושאול <b>חשב</b> להפיל את דוד ביד פלשתים", ומלת להפיל הוא פעל הנוסף<sup class="footnote-marker">1</sup><i class="footnote">הפעיל</i> וענינו שהוא יפילהו על ידי אחרים בידי פלשתים. והנה הוא עשה בזדון, כי כבר חזר ממאמרו הראשון והתחיל לחשוב מחשבת רעה, ולכן בכתוב הראשון נאמר "וּתְּהִי בו יד פלשתים", שענינו המקרה, כדרך "או במלחמה ירד ונספה" (שמואל א כו, י), והבן.
"מחשבות חרוץ אך לְמוֹתָר, וכל אץ אך למחסור" (משלי כא, ה). פירוש מלת "חרוץ" שם תואר ומונח על מי שציוריו הפנימיים חרוצים ומונהגים כפי קצב החכמה. ובהיות הציור מתוקן, תהיה המחשבה הצומחת ממנה טובה, ובעשותו מעשה כפי מחשבתו יצליח בה. ועל כן אמר "מחשבות חרוץ אך למוֹתָר", כלומר מה שמסכים ועושה יש לו בו יתרון, ואעפ"י שנראה שהן למחסור. על דרך משל, החכמה להגביל כח התאוה ושלא ייגע האדם ולאסוף ולכנוס, כדרך "אל תיגע להעשיר מבינתך חדל" (משלי כג, ד). וחושב הכסיל כי ענין זה למחסור, ואין הדבר כן. כי החושב מחשבות חרוצות בחכמה, השגחת השם דבקה בו ויש לו יתרון. והפוך מזה איש אץ ונבהל להשתדל ולהתיגע ברוב תאותו הפורצת גבולי החכמה, להמשיך ולאסוף ולכנוס לא ירויח בהשתדלותו אך כל מחשבותיו למחסור לו. וכבר בארנו בבית הראשון (חדר א, חלונות א-ב) ענינים אלו בדברנו על תאר "חכם" ושם "חכמה" הכתובים בספר קהלת, ואין טוב לכפול הדברים. ויאמר רש"י ז"ל "מחשבות חרוץ. אדם ישר המתהלך באמת ובמשפט חרוץ. אך למוֹתָר. להצלחה ולרוח באות" ע"כ. ודברי טעם הם. והנה תֵּאֵר הסכמות החרוץ בתאר "מחשבה", בעבור שמדבר על מנהגים ידועים לבעל החכמה שאינו צריך לעצת השכל להסכים על דרך מִבֵּין דרכים רבים, וכדרך שבארנו. והן מחשבות ציורי החכמה, וכדרך "מחשבות צדיקים משפט" (משלי יב, ה) ובארנוהו למעלה. והוא הדין כשמסכים בעצה בענינים העמוקים ג"כ, הם לו ליתרון. וכדרך "וַיִוָעֵץ אל העם ויעמֵד משוררים" (דהי"ב כב, א) ובארנוהו במקומו. ורלב"ג ז"ל אמר "מחשבות החרוץ והזריז אשר כולם מוגבלות ונגזרות מתחלת הענין, כשיתחיל בפעולה הם כולם ליתרון ולתוספות טוב, כי יתנהג בעניניו לפי מה שראוי, ולזה יגיעו התכליות אשר הוא פונה אליהם. וכל מי שהוא ממהר לעשות פעולותיו בזולת חקירה והתישבות אם ראוי הוא שיעשה אם לא, ואיך ראוי שיעשם, הנה לא יגיע לו מהם כי אם חסרון, לא יתרון ותוספות טוב" ע"כ. דבריו אמת אבל אינן מטעם הכתוב. ותוכל להבין מזה אם תגיע בעז"ה בספר "מעין גנים", ויצא לך שהרב דבר על הערמה והתשוטטות המחשבה על המעשה טרם יעשה. ואם היה הכתוב מכוון לזה היה לו לומר "מחשבת ערום אך למוֹתָר", והבן.

Window 15

"גֹל אל יי' מעשיך ויכונו מחשבותיך" (משלי טז, ג). פירוש. כבר בארנו בבית הראשון (חדר א חלונות א-ב) שיש בכל ענין של חכמה שתי דרכים, ימין ושמאל, ישר ומעוקל, בעבור היות האדם בעלי הציורים והפוכי-הציורים. וכן המחשבות הצומחות מן הציורים אלו נגד אלו. גם כל ציור יוליד מחשבות למינהו. ואם יקרה לאדם דבר-מעשה תעלינה מחשבות רבות על לבו. ולא ידע משפט המעשה כדרך "הָפֵר מחשבת באֵין סוד" (משלי טו, כב). ומי הוא זה היכול לְהִוָעֵץ מנפשו על נכון לדעת לעשות מעשהו במשפט החכמה, או בעניני העולם שיצליח בהסכמתו? כי לעשות בכל דבר בחכמה צריך שיהיה "החכם שבחכמים ומבין דבר". ולהצליח בעניני העולם נעלם מלב כל חכמי לב לקחת הסכמה ברורה שיוכל לסמוך עליו, וכמו שבארנו למעלה. ומה יעשו ההמון מבני אדם? ובהיותו מוכרח [להחליט] על דרך אחד מבין רבים, יהיה תמיד ההסכמה כפי המחשבה החזקה, בת הציור החזק המושל בנפש. ולא בעבור כן הסכמתו נכונה כי ישרה בעיניו. אפשר שהיא תועבת ה' וגם לא יצליח בה. לכן יעץ המלך שלמה "גֹל אל יי' מעשיך", כלומר אין לך רק להסכים בלב שלם לעשות מעשיך ביראת ה', ושלא תעשה קטנה או גדולה זולתי מה שהוא רצון האֵל, ואז יכונו מחשבותיך. כלומר אעפ"י שאינך יודע איזו מן המחשבות טובה ורצויה לפניו ית' ובאיזו מחשבה תצליח, הנה בעבור שאתה מכוין במעשיך לשמים, [יעיר השם] בנפשך המחשבה הנכונה כפי החכמה, ועל פיה תהיה ממשלתה ותסכים לעשות ותצליח. וזה יקרה לך בכל מעשיך שתסכים בכל ענין בחכמה כפי העת והמקום. ואל הענין הנפלא הזה שנו קדמונינו "וכל מעשיך יהיו לשם שמים" (אבות, ב). לא אמרו "וכל מחשבותיך יהיו לשם שמים", כי לא יתכן להזהיר על זה מטעם שכתבתי, כי רבות מחשבות בלב איש ומי יודע אם הם ישרות לפניו ית'? אבל העיקר שיכוין לעשות המעשה לשם שמים, ואז יתן ה' מחשבה מתוכנת בחכמה ועל פיה יעשה ויצליח. ועתה רְאֵה כי הכתוב שלפניו אומר "כל דרך איש ישר בעיניו, ותוכן רוחות יי'" (משלי כא, ב). הודיע כי כל דרך איש, והוא הציור המושל בנפשו שעל פיו יחשוב מחשבות ויעשה מעשיו הישר בעיניו, בעבור חזקת הציור ונטית רצונו אליו; ועל הרוב איננו זך וישר בעיני ה'. אבל שיהיה דרך איש זך באמת ומתוקן בחכמה ושיצליח בו, לזה צריך השגחת ה' ב"ה, שיעיר ברוחו מחשבה זכה וטהורה. ועל זה אמר "ותוכן רוחות יי'". כי הוא ב"ה מתכן רוח בני אדם שתהיה ישרה, שתתפשט בה הארת מחשבת ציור החכמה. ועתה פירש למי יעשה ה' כן? ואמר "גֹל אל יי' מעשיך", כלומר אחר שידעתם שאין זַכּוּת הדרך כפי ראות עיני האדם, אל תאמר במה אדע אם דרכֵי מחשבותי זכים ומתוכנים אם לא? כי אין לך אלא לגול מעשיך אל ה' ולעשות הכל לשם שמים, ואז תבטח כי יכונו מחשבותיך. כי "אלהי הרוחות לכל בשר" (במדבר טז, כב) ה', וְיְתַּכֵּן רוחך ומחשבותיך. וזה פירוש נאמן ובנוי על אמתת המליצות הקדושות.
ולא בחרתי בדברי ראב"ע ז"ל שאמר "כל דרך איש ישר בעיניו רואה השם, והוא תוכן לבות לעשות רצונו, על כן ידענו. ו'עיניו' רמז לשכלו" ע"כ. הנה חשב כי "זך בעיניו" תאר הצדיק. ואני אומר מליצת "זך בעיניו" רעה,<sup class="footnote-marker">1</sup><i class="footnote">כלומר מובן הפסוק שזה שלילי ופגום</i> והוראתה שאיננה זך בעיני השם ב"ה ובעיני יראיו וחסידיו, כמו מליצת "חכם-בעיניו" שפרשנוה יפה בבית הראשון (חדר ששי, חלון י), אלא ש"חכם-בעיניו" נופל על כת המנאצים. ו"זך בעיניו" על המוטעים והסכלים. גם לדבריו חסר הגזרה בכתוב, ויאמר "כל דרך איש זך בעיניו רואה ה'" או "ירצה ה'" וכיוצא בזה. גם וי"ו של "ותוכן" לא יתכן לפירוש זה כלל.
ויאמר עוד [ראב"ע] "גול אל יי' (משלי טז, ג). "עם המוזהר ידבר, כלומר הודיעהו דרכיו. כי הכל יפעל השם למען הזך, ויתן שאלתו ויעשה חפצו באשר ישאל. וכאשר תגול אליו ימלא משאלותיך", ע"כ. ואין פירוש זה מענין המקרא. ודומה לזה מצינו "כל דרך איש ישר בעיניו ותוכן לבות יי'" (משלי כא, ב). ואומר אני כי ישר בעיניו לרעה,<sup class="footnote-marker">2</sup><i class="footnote">הוא כינוי לשלילי ופגום</i> ומורה שאינו ישר בעיני ה', כדרך "איש כל הישר בעיניו יעשה" (שופטים יז, ו), כי מה שהוא ישר לשכל האדם לא בעבור זה הוא ישר בעיני השם ב"ה. ומי שהוא ישר באמת הוא מַתַּת אלהים, ואות כי השגחת השם ב"ה דבקה בו, כי תוכן לבות ה'. וכבר הודעתיך כי מלת "לב" נופל על מסלות השכל והבינה. ועל זה נופל מלת "ישר", כמו שנבאר במקומו בעז"ה. והנה ידבר על הדעת והאמונות. ופסוק "זך בעיניו" על המדות והמעשים, ולכן הזכיר מלת "דרך" הנופל על המנהגים. הָבֵן כי תורת ה' ומליצותיה תמימות. וגם שם אמר ראב"ע על "כל דרך איש ישר בעיניו" רואה השם והוא תוכן לבות לעשות רצונו, ועל כן ידענו. ו"עיניו" רמז לשכלו, ע"כ. ואין הדבר כן אלא כמו שבארנו. ועוד יתבאר כתובים אלו במקומותיהם בעז"ה, ולא הבאתים פה רק לחזק האמת.

Window 16

"וכל יצר מחשבות מבין" (דהי"א כח, ט). פירוש. מלבד שיודע המחשבה שבלב, גם הוא מבין יצר המחשבה. והיצר הוא הציור הפנימי והכח הנטוע בנפש שממנו תוצאות המחשבה. ואין כן האדם שאיננו מבין יצר המחשבה, ולכן כשיראה רעהו עושה מעשה טוב או שמודיעו הסכמת מחשבתו לעשות דבר טוב יחשבהו לצדיק. ופעמים רבות בעבור זה המעשה או ההסכמה [המבשר] טוב יהיה נתעב לפני השם ב"ה בעבור רוע יצר המחשבה, הגלויה לפניו ית'. כי הוא מבין גם היצר שממנו יצאה המחשבה. ואתן לך משל, כשאנו רואים איש מלוה לעני בשעת דחקו. נשפוט בשכלנו כי המלוה צדיק וחונן דלים. וכן כשיודיע כי הסכים להלווֹת לעני זה, יחשב בעינינו לצדיק בעבור מחשבתו הטובה. ואפשר כי השם ב"ה רואה שזה המלוה רשע ואכזרי, ושמחשבתו המדומה "טובה" יצאה מיצר רע מאד, כי יוזם לעשות נבָלה גדולה, והוא צריך לזולתו שיעזרהו למלאות רשעתו. וכאשר נפלא בעיניו למצוא איש יעזרהו להשגת מבוקשו, הסכים להלווֹת לעני זה שהוא במצור ובמצוק, לגנוב את לבבו ולהטותו אליו שיהיה סר אל משמעתו, ושיעזרהו שיגיע לתכלית שהוא פונה אליו. והאדם יראה לעינים, וחושב כי מחשבתו יצאה מציור החנינה הטוב. והשם יראה ללבב, ומבין כי המחשבה יצאה מציור הרֶשע והרע. ואי אפשר לאדם לדעת במופתי הבינה תוצאות מחשבות של זולתו. ולכן אמר כי השם ב"ה מבין באמת יצר המחשבות. ומזה הטעם הזכיר לפניו "כי כל לבבות דורש יי'" (דהי"א כח, ט). והציורים כולם נטועים בלב, ועל כן מבין ממשלת הציורים ומקורות המחשבות. וכראות השם כי המחשבה יצאה מציור רע, אעפ"י שהמחשבה טובה וכעין משל שהמשלנו שהלוה לעני מעות בשעת דחקו. גם אם העני המקבל מֵאֵן לעזרו או מת בינתיים או נשתנה מחשבת המלוה והתחרט מעשות הנבלה, או מצא איש אחר והניח העני הזה; וגם לא יצאה שום רעה מן ההלואה שהלוהו, בכל זאת לא יגמלהו יי' טוב בעבור מעשהו לפי שהיה מוצָא המחשבה מציור רע. וכן בכל דבר ודבר. ועל כן צוהו "ועבדהו בלב שלם ובנפש חפצה" (כח, ט), הכל לשם שמים ומאהבת ה'.
וכאשר נגיע בעז"ה לפרש ישרש "בִּין" וכל לשון "תבונה" אז תבין למה נזכר בכתוב זה (דהי"א כח, ט) מלת "מבין" ולא מלת "יודע", וישמח לבבך בדבר מישרים. ולשון "מחשבה" בכתוב זה גם על מחשבות היוצאות לידי מעשה, כמו שתראה מדברי המָשָׁל. ולא נזכר "עצה" כי הוא מדבר על הסכמות טבעיות על פי ממשלת הציורים לטוב או לרע, מבלי היותו נבוך ומבלי הצורך למשפט השכל ולעצה, כדרך שפרשנו בפסוק "מחשבות חרוץ". והוא הדין למסכים בעצה, מבין השם ב"ה מאיזו ציור נעלם יצאה העצה, וזה מובן מאליו. ודע כי מלבד שאין בכח האדם להבין יצר מחשבות זולתו, גם איננו מבין בכל הענינים יצר מחשבת לבו,<sup class="footnote-marker">1</sup><i class="footnote">של עצמו</i> וכשחושב ומסכים על הטובה מחזיק טובה לעצמו, ומסכל<sup class="footnote-marker">2</sup><i class="footnote">כלומר אינו מבין</i> שלפעמים יצר מחשבתו רע. וחשב טובה מגאוה צפוּנה, או מכבוד מדומה וכיוצא בזה. ולכן אמר "ועבדהו בלב שלם", גם "דע את אלהי אביך" (שם) ולא אאריך יותר, והבן.
"וכל יצר מחשבות לבו רק רע כל היום" (בראשית ו, ה). פירוש. אנשי הדור הרע ההוא עשו כל התועבות בפועל, גנוב רצוח ונאוף וכיוצא. ועליהן אמר בראש הכתוב "וירא יי' כי רבה רעת האדם בארץ". אחר כן הודיע שגם המעשים הטובים שעשו לא היו טובים באמת, לפי שהסכמתם על הטוב יצאה תמיד מציור רע המושל בלב. על דרך משל אם היה אחד מהן עוזר לרעהו, חונן דלים, מציל עשוק מיד עושק, שהן ענינים הנראים טובים לעיני האדם, ראה השם ב"ה הדורש כל לבבות כי יצר מחשבתם רק רע, וכדרך המשל שמשלנו על זה למעלה. ועל זה אמר "וכל יצר מחשבות לבו רק רע כל היום", ולא אמר "וכל מחשבות לבו רק רע",<sup class="footnote-marker">3</sup><i class="footnote">בלי מלת "יצר"</i> לפי שהיו ג"כ חושבים מחשבות טובות כמו שבארנו. אך יצר מחשבתם היה רק רע, ולפי שהשם ב"ה מבין יצר המחשבה היה כל עניניהם בין רע בין טוב נתעב לפניו ית', ונחתם גזר דינם, והבן.

Window 17

 "שמרה זאת לעולם ליצר מחשבות לבב עמך והכן לבבם אליך" (דהי"א כט, יח). פירוש. סִפֵּר הכתוב כי המלך דוד התנדב ביום ההוא נדבה גדולה לבנין המקדש, ובקש מן השרים שיתנדבו גם הם, שכן כתוב "ומי מתנדב למלאות ידו היום ליי'" (כט, ה). ואז התנדבו השרים גם הם נדבה גדולה, והמלך ידע בנפשו כי מחשבת נדבתו טובה וישרה. בעבור שהתנדב מאהבת ה' ולכבודו הגדול, ויצאה מחשבתו מציור יראת ה' ואהבתו, אבל לא יכול לדעת יצר מחשבת השרים. כי אעפ"י שהיה המעשה טוב, אולי יצאה מחשבתו מיצר בלתי הגון? כי אפשר שלמען מצוא חן בעיני המלך המבקש מהם שיתנדבו עשו מה שעשו, ובלבם צר להם על פזור ממונם, או מיצר הגאוה חשבו להתנדב, להראות עשרם וכבודם. ומי יוכל להבין זה זולתי השם ב"ה לבדו כמו שפרשנו למעלה. אמנם המלך ראה אות שהתנדבו מיצר טוב, כי היו השרים שמחים שמחה גדולה על התנדבם. וזה אות כי התנדבו בלב שלם לשם ה', וכדרך "ולישרי לב שמחה" (תהלים צז, יא). והכתוב מעיד על זה שאמר "וישמחו העם על התנדבם, כי בלב שלם התנדבו לה' וגם המלך דויד שמח שמחה גדולה" (כט, ט). ולעמת זה העריך דוד תפילתו לה', כי כן אמר "וידעתי אלהי כי אתה בוחן לבב, ומישרים תרצה. אני ביושר לבבי התנדבתי כל אלה, ועתה עַמְךָ הנמצאו פה ראיתי בשמחה להתנדב לך" (כט, יז). פירוש. רבון העולמים אינך צריך לנדבת בני אדם, "כי ממך הכל ומידך נתנו לך" (כט, יד), ואינך מבקש רק יושר לבבו. ולכן אם הוא מתנדב במחשבת יצר רע מפני גאוה וכבוד מדומה וכיוצא, לא ייטב בעיניך. ועל זה אמר "וידעתי אלהי כי אתה בוחן לבב" (כט, יז), להבין יצר מחשבת האדם, "ומישרים תרצה". לא שאתה רוצה בכסף וזהב שהוא מתנדב. והנני יודע בעצמי שהתנדבתי ביושר לבבי, מיצר הטוב לשם ה', אבל נדבת השרים האוּכַל להבין אם היתה במישרים אם לא? הלא כל זה יפלא ממני. אך זאת ראיתי שהיו שמחים בהתנדבם. ואני שופט מזה שהתנדבו גם הם מיצר טוב. ועל זה אמר "אני ביושר לבבי וגו' וְעַמְךָ הנמצאו פה ראיתי בשמחה להתנדב לך". ואומר עוד "יי' אלהי אברהם יצחק וישראל אבותינו שמרה זאת לעולם ליצר מחשבות לבב עמך והכן לבבם אליך" (כט, יח). כלומר אחר שהתנדבו בשמחה ובמישרים, נא שמור להם זכות וצדקת הנדבה הזאת עד עולם, בעבור יצר מחשבות לבב עמך שהיתה במישרים, לא בעבור מחשבת לבבם להתנדב, כי אינך צריך לנדבתם. כדאי היא זכות המצוה הזאת שעשו בכל לב ובכל נפש שתטיב עמהם לעולם, וכפי ששנו קדמונינו ז"ל על זה "העושה מצוה אחת מטיבין לו ומאריכין לו ונוחל את הארץ" (קידושין לט ע"ב). ויפה פירשנוהו בפירוש למסכת אבות.<sup class="footnote-marker">1</sup><i class="footnote">יין לבנון, פרק ד משנה יא, "העושה מצוה אחת", מהד' תשס"ג עמ' 305</i> גם התפלל על העתיד שיכין לבבם אליו כדרך "גֹל אל יי' מעשיך ויכונו מחשבותיך" (משלי טז, ג) המבואר למעלה. כלומר שֶׁיְתַּכֵּן ציורי לבבם שיהיו מציירים בכל עת ובכל דבר ביראת ה' וכמשפט חכמתו. וכענין שאמרו (אבות ד משנה ב) "שכר מצוה מצוה", וגם זה פרשנו בפירוש מסכת אבות.<sup class="footnote-marker">2</sup><i class="footnote">יין לבנון, פרק ד משנה ב, מהד' תשס"ג עמ' 275</i> ובהיות יצר הלב מתוקן, תהיינה המחשבות והמעשים רצויים לפני ה' ית'. והנה נזכר לשון "מחשבה" בעבור דַבְּרוֹ על הסכמות טבעיות מבלי משפט השכל בין דרכים רבים, וכדרך "מחשבות צדיקים משפט" (משלי יב, ה); והוא הדין להסכמות בעצת השכל אחרי החקירה בין הדרכים הרבים. והבן.

Window 18

"וחשב עליכם מחשבה" (ירמיה יח, יא). פירוש. הודיע הנביא כי נבוכדנצר חשב מחשבה רעה להשמיד ולהרוג יושבי קדר וממלכות חצור, אחר שיכבשם במלחמה, כי הוא מלך רשע ואכזר "להרוג גוים ולא יחמול" (חבקוק א, יז) כמו שבארנו למעלה. ובעבור היותו מסכים ברעה בטבע מחשבת יצר לבבו הרע על כן נזכר בלשון "מחשבה". ואולי יחשבו יושבי קדר וחצור כי לא יצליח נבוכדנצר ויערוך מלחמה בבלי דעת, ושהם יחזקו [נגדו] בעבור כי יקחו עצה בהשכל ודעת במלחמתם וכדרך "עצה וגבורה למלחמה"<sup class="footnote-marker">1</sup><i class="footnote">מלכים-ב יח, כ</i> שבארנוהו למעלה. ואין כן נבוכדנצר שאיננו רק חושב רעה, לכן הקדים "כי יעץ עליכם נבוכדנצר עצה",<sup class="footnote-marker">2</sup><i class="footnote">על פי ירמיה מט, ל</i> כלומר דעו כי להעריך מלחמה אִתְּכֶם הוא יועץ גדול מכם, ועושה עניניו בהשכל ובטוב-טעם ולא תוכלו לו. ומטעם זה נוספה מלת "עצה" להורות שהסכמתו טובה להצלחה. ובארנוהו למעלה. ואולם כאשר תהיו נצוחים לא יחמול עליכם כי הוא חושב עליכם מחשבה רעה להשמידכם, ולכן צִוָם שימלטו על נפשם ואמר "נוסו נודו מאד" (ירמיה מט, ל).
"רבות מחשבות בלב איש ועצת יי' היא תקום" (משלי יט, כא). פירוש. לב האדם בעל הציורים כולם וכל ציור יוליד מחשבות בטבעו, ועל פי המחשבות האלה יסכים האדם לעשות מעשיו בכל דבר ודבר. והוסיף כי אין הסכמת האדם יוצאת לפועל אם אין השם ב"ה רוצה בה. כי "עצת ה' היא תקום", כלומר מה שהסכים השם ב"ה עליו שיהיה, כן יקום הדבר. ואין יכול לבטלה ולעשות בהיפוך מעצתו, והרחבנו בזה למעלה. והנה גם עצת האדם לא תקום בהיותה נגד עצת ה', כדרך "יי' הפיר עצת גוים" (תהלים לג, י). אבל הזכיר הסכמת "מחשבה" בעבור שהיא חזקה יותר מהסכמת עצה, ויוצאת לפועל תחילה, כמו שבארנו למעלה בענין המן, ואם<sup class="footnote-marker">3</sup><i class="footnote">למרות שלא תקום</i> היא לא תקום. ואצל השם ב"ה הזכיר "עצה" כדרך הכלל שכל לשון "עצה" הסמוך אל השם ב"ה נופל על גזרה גזורה בהחלט, לא תשוב עוד. ולכן לא הזכיר "מחשבה" כדרך הכלל שיסדנו שמחשבות השם ב"ה על תנאי ולפעמים לא תקום כי תשתנה בארח חכמה בהשתנות המקבל. וטעם שני בכתוב זה הודיע כי "רבות מחשבות בלב איש" בכל דבר מעשה. ולפעמים יסכים במחשבה חלושה נגד מחשבת הציור החזק, כי עצת ה' היא תקום. וכאשר חפץ השם כן יהיה ולכן הוא ב"ה נותן בו רוח להסכים לעשות כאשר גזר, וכדרך "ותוכן רוחות יי'" (משלי טז, ב), וכדרך "ויכונו מחשבותיך" (טז, ג) ובארנום למעלה. והכל אמת.
ועם זה גמרנו ענין החדר הזה, כי הבאנו בו כל הכתובים שנזכר בהם לשון "מחשבה" אצל אדם הנופל על הסכמה החלטית לעשות דבר מן הדברים. והראנו בכל פסוק למה לא נזכר בו לשון "עצה" בטעמים מספיקים ונכוחים על פי הכללים שהקדמנו. גם התבאר שכל הפסוקים שהזכרנו היו ראוין להבנות בקל בעבור היותן כולם מחשבות נתלות ברצון האדם והם כפי בחירתו, ואם ירצו יחשבו על דרך אחר, אם יהפכו מצב לבבם. [ויראה] המתבונן שכל לשון "מחשבה" בבנין הקל בדברים המעשיים כולם לרעה, אין גם אחד מהם הכתוב אצל הסכמה טובה לעשות מעשה טוב. והדעת נותן כן, כי בהיות "יצר לב האדם רע מנעוריו" (בראשית ח, כא), הנה מחשבותיו הטבעיים כולם ממקור בו יצרתם, או מרֶשע או משנאה, מקנאה, מאכזריות וכיוצא. אבל במחשבות הטובות המתוכנות לא יעלו על הלב זולתי בהיות האדם [שֵׂכֶל מבין] וצדיק והסכמותיו בענינים המעשיים ראויות להתאר בעצה או בדעת או באמירה וכיוצא. ולכן כל הסכמה רעה במחשבת המקבל יצר רע יתואר בלשון "מחשבה". זהו מה שרצינו לבאר בחדר זה.

Chamber 11



Window 1

<small>החדר האחד-עשרה ובו ששה חלונות יבארו כל לשון "מחשבה" הסמוך אל השם ב"ה. ושהן כולם על הסכמות עליונות [בדרכי] החכמה העליונה וכולן על תנאי. מביא כל הכתובים שהן כתובים בהם ומפרש כולם ע"פ הכללים שהקדים.</small><br>הנה בארנו (חדר ב' חלון ו') במקומו ההבדל העצמי המבדיל בין לשונות של "עצה" הסמוכים אל השם ב"ה ובין לשונות של "מחשבה" הסמוכים אליו ית'. ואמרנו כי ההסכמות העליונות כְּשֶׁיִוָדְעוּ לנביאים בנבואותיהם מבלי הודיעם שתחולנה הגזרות הרעות והטובות על כל פנים, לא יתארום בתארי ה"עצה", כי כל לשון "עצה" על הסכמה שאחריה המעשה. וההסכמות האלה אפשר שלא תמשך אחריהן מעשה, בעבור שנאמרו על תנאי אם יאריך המקבל במצבו שהיה בעת הגזרה. אבל כשישתנה מרע לטוב או מטוב לרע תשתנה הגזרה לעומתו כמו כן, והכל בסוד ארחות החכמה העליונה, מבלי שינוי רצון<sup class="footnote-marker">1</sup><i class="footnote">לא שהקב"ה משנה את רצונו, אלא המקבלים שינו את מצבם ולכן הגזירה תתבטל</i> חלילה וכמו שרמזנו על זה במקומו. ותארו הסכמות כאלו בלשונות של "מחשבה". והקדמתי זה בקצרה להיות לעיניים לחדר זה שבו נציג כל הכתובים שסמוכים בהן לשון "מחשבה" אצל השם ב"ה ואלמדך שכולם יתפרשו על נכון ויורו על אמתת הכללים שהקדמנו בעז"ה, ואלו הן.
"אולי ישמעו וישובו איש מדרכו הרעה, ונחמתי אל הרעה אשר אנכי חושב לעשות להם מפני רוע מעלליהם. ואמרת אליהם כה אמר יי', אם לא תשמעו אלי ללכת בתורתִי וגו'. ונתתי את הבית הזה כשילה" (ירמיה כו, ג-ו). מפורש בדברי הנביא שיעד לה הפורענות על תנאי אם לא ישמעו, אבל אם ישמעו ינחם ה' על הרעה. ולפי שהעלים ה' מלב נביאו דרכי בחירתם, באתהו נבואה זו בלשון "מחשבה", כי איך יאמר "אשר אנכי יועץ" שהוא על גזרה החלטית שאחריה המעשה בפועל, ויהיה המאמר סותר עצמו? אבל "חושב" נופל על הסכמה בדרכי החכמה מדבר שכן יקרה לעושה כך, ובתנאי אם לא יחפוץ לשוב. וכן "חושב" שיקרה להיפך למי שישוב מדרכו הרעה, ושתיהן המצאות חזקות. אבל שתיהן תנאי שמסופקות לנו בהתעלם ממנו אופן בחירתנו, והבן.
"אולי ישמעו בית יהודה את כל הרעה אשר אנכי חושב לעשות להם, למען ישובו איש מדרכו הרעה וסלחתי לעונם ולחטאתם" (ירמיה לו, ג). גם בכתוב זה הודיע שהגזרה על תנאי אם לא ישובו והוצרך לומר "אשר אנכי חושב". והכלל, כל הנאמר בלשון זה ענינו כמודיע דרכי ה' לבני אדם. כלומר דעו כי מדרכי חכמת ה' ומחשבותיו להעניש ולְהִפָּרַע מאנשים החוטאים חטאים כמו שאתם עושים. ומזה נשמע שאם לא ישובו ייעץ ה' להענישם, כי מחשבת ה' תקום ולא תשתנה זולתי בהשתנות המקבל וכמבואר.

Window 2

"הנה אנכי יוצר עליכם רעה, וחושב עליכם מחשבה. שובו נא איש מדרכו הרעה והיטיבו דרכיכם ומעלליכם" (ירמיה יח, יא). פירוש. לפי שהשמיע השם ב"ה דברו לנביא בבית יוצר-החֶרֶשׂ כמו שכתוב בפרשה, והראהו מלאכת היוצר על האבנים, שהיה [נשחת] הכלי שעשה תחת ידו, ושם יעשה מן החמר כלי אחֵר כאשר ישר בעיניו. ואמר לו בנבואה "הנה כחומר ביד היוצר כן אתם בידי בית ישראל" (יח, ה), כלומר כמו שהיוצר עושה כלים מכלים שונים, הכל כפי שיסבול החמר, וכפי דרכי חכמת היוצר כן בני אדם ביד ה' כי נוהג עמהם כפי הכנתם, והכל בחכמה. אם הם בעלי דרכים ומעללים טובים [ימשול] החכמה העליונה להטיב עמהם. ואם הם רעים, משורת החכמה להרע עמהם. ולכן אעפ"י שעד הנה היו בטובה, הנה כאשר הרבו לפשוע תחול עליהם הרעה, כפי הכנתם. ועל זה אמר "הנה אנכי יוצר עליכם רעה" (יח, יא), וזה דוגמא למשל היוצר שהזכיר. וכמו שהיוצר משַׁנה החמר מכלי אל כלי, כן הדוגמא בישראל אם ישובו מאולתם, תשתנה עליהם ארחות החכמה העליונה מרעה לטובה. ועל זה אמר "וחושב עליכם מחשבה", כלומר אני משגיח עליכם בארחות חכמתי. והרשות בידכם אם תשמעו אלי תהיה מחשבתי עליכם לטובה, ואם לא תשמעו להיפך. על כן אמר "שובו נא איש מדרכו הרעה" וגו' כדרך שאמר בתורה "ובחרת בחיים" (דברים ל, יט). ומבואר הדבר שנאמרה הנבואה על תנאי, ומטעם זה נזכר לשון "מחשבה".
"רגע אדבר על גוי ועל ממלכה לנתוש ולנתוץ ולהאביד. ושב הגוי ההוא מרעתו אשר דברתי עליו ונחמתי על הרעה אשר חשבתי לעשות לו. ורגע אדבר על גוי ועל ממלכה לבנות ולנטוע. ועשה הרעה בעיני לבלתי שמוע בקולי, ונחמתי על הטובה אשר אמרתי להיטיב אותו" (ירמיה יח ז-י). המאמר הזה עד נאמן על הכלל אשר יסדנו, והוא שהגזרות העליונות הנודעות בנבואה לנביאים כולם על תנאי אם לא ישתנה מצב המקבל מטוב לרע או מרע לטוב; זולתי כשיודיע השם ב"ה להם ש"יעץ" על הטובה או על הרעה. והיא ההסכמה ההחלטית שתחול על כל פנים. אבל אם יעלים מהם "עצתו" יהיה המאמר על תנאי. ויתואר בלשון "מחשבה". ומטעם זה אמר "ונחמתי על הרעה אשר חשבתי לעשות לו". אכן קדמונינו ז"ל העתיקו שהנבואה הטובה תחול על כל פנים. וכן אמרו "מעולם לא יצא מדה טובה מפי הקב"ה אפילו על תנאי וחזר בו"<sup class="footnote-marker">1</sup><i class="footnote">עיין שבת נה ע"א, ושם אין המלים "אפילו על תנאי"</i>. גם בדברי ירמיה לחנניה בן עזור שאמר "הנביא אשר ינבא לשלום, בבוא דבר הנביא יִוָּדַע הנביא אשר שְׁלָחוֹ יי' באמת" (ירמיה כח, ט) אמרו ז"ל (רמב"ם, הל' יסודי התורה, פרק י ה"ד, ומקורו בירושלמי, סנהדרין פי"א ה"ה) אמר ירמיה, אני מנבא פורענות אם לא יבוא, איני שקרן שהקב"ה נחם על הרעה. אבל אתה שאתה מנבא לשלום, אם לא יבוא דברך, שקרן אתה. ולפי הנראה דבריהם סותרים דברי הכתוב שאמר "ונחמתי על הטובה אשר אמרתי להטיב אותו" (ירמיה יח, י). אבל אינו כן, כי הכתוב הזה מדבר על "מחשבות" השם בה בארח חכמתו העליונה לטוב ולרע בינו לבין עצמו, והם משתנים כפי מצב המקבלים. וקדמונינו ז"ל דברו על הנבואות הבאות על הנביאים. ובהם יש הבדל שכשהקב"ה מיעד טובה תחול על כל פנים. וזהו דרך כבוד שלמעלה, כי טוב ה' ורב חסד ומקיים הבטחתו. ואם לא יקיים יאמרו הרשעים מבלתי יכולת ה', כמו שטען אדוננו משה ע"ה במדבר (במדבר יד, טז). ולכן אמרו "מעולם לא יצא דבור מפי הקב"ה לטובה וחזר בו" (שבת נה ע"א), שהוא דבר ה' לנביאים, אבל כשמיעד רעה בנבואה חוזר [בו] כמו באנשי נינוה. "ורגע אדבר" איננו הדבור לנביא, כמו "ויאמר יי' אמחה את האדם" (בראשית ו, ז) שלא היה דבור לנביא. ואין צורך לדברי רד"ק ז"ל שאמר (יח, ט) "'לבנות ולנטוע', שכבר עשה כן. וכאשר יעשו הרע לא תעמוד הטובה". ע"כ. ואין לשון הכתוב [סובל] הפירוש הזה. ומה שנסתייע מלשון הכתובים שאמר אצל הרעה "חשבתי", ואצל הטובה "אמרתי", אין להבדל זה יסוד. כי "אמירה" ו"מחשבה" שתיהן בלי מעשה. וראיה, "וינחם יי' על הרעה אשר דבר לעשות לעמו" (שמות לב, יד). הנה לא עשה ואמר "דבר לעשות". ואולם ההבדל המבדיל ביניהן אם יעזרני השם ב"ה אחקור עליו במקומו כשנגיע לפרש שרשי "אמר" "דבר" וכיוצא, אבל פה אין הכונה רק להבדיל בין שרש "יעץ" לשרש "חשב".
אך ראוי [להסביר] שאצל הרעה אמר "ושב הגוי ההוא מרעתו". הודיע שאם ישוב מן הרעה שנפל בו, ינחם השם על הרעה אשר חשב לעשות לו, אעפ"י שלא יתקן אשר עות ע"י מעשים טובים חדשים. ואצל הטובה אמר "ועשה הרעה בעיני לבלתי שמוע בקולי". הודיע שמלבד ששב מן הדרך הטובה שבעבורה נגזר עליו הטובה גם החל לעשות רעה. וכשהוכיחום הנביאים לא אבו שמוע בקולו, אז ינחם על הטובה. להורות כי מדה טובה מרובה וגדולה, ולכן הזכיר שם בפרשה שכן עשו ישראל. מלבד שסרו מדרך ה', גם עשו הרע וקטרו לבעלים, וכדרך "כי שתים רעות עשה עמי" (ירמיה ב, יג), שעל כן נחם ה' על הטובה אשר אמר לעשות להם. ובאופן זה מן הרע אפשר שגם מן הטובה חוזר אפילו הגיד לנביאים, כי נראה לכל ששאר המקבלים ראויין לטובה. ודברי קדמונינו ז"ל על עזבם הטובה לבד, ואז אפילו על תנאי אינו חוזר, והבן.

Window 3

"כי אנכי ידעתי את המחשבות אשר אנכי חושב עליכם נאום יי', מחשבות שלום ולא לרעה, לתת לכם אחרית ותקוה" (ירמיה כט, יא). דע כי הנבואה הזאת נאמרה ג"כ על תנאי אם ישובו אל השם בכל לב. ואם היו עולי הגולה עושים כן, היתה גאולתם שלמה, והיה השם ב"ה מקבץ נפוצותיהם מארבע כנפות הארץ. גם היו חוזרים למקומם כל הטובות אשר דִבֶּר ה' על ישראל, כמו השכינה והנבואה ואורים ותומים וכיוצא. אבל ישראל חטאו ולא הִטָּהַרוּ מעונותיהם, על כן כל ימי בית שני היו בצוק העתים. גם לקץ שבועים שבעים<sup class="footnote-marker">1</sup><i class="footnote">"שבועים שבעים נחתך על עמך ועל עיר קדשך, לכלא הפשע ולהתם חטאת ולכפר עון ולהביא צדק עולמים" (דניאל ט, כד)</i> נחרב העיר והקֹדש פעם שניה, וזהו שאמר "וקראתם אותי והלכתם והתפללתם אלי, ושמעתי אליכם. ובקשתם אותי ומצאתם, כי תדרשוני בכל לבבכם" (ירמיה כט, יב-יג). ואין הכתובים הללו הבטחות שיהיה כן, כי בעונותיהם לא עשו כן ולא דרשו השם בכל לבבם. אבל ענין הכתובים למצוה ולתנאי, כלומר תעשו כן. כי מעין הדבר הזה אפקוד אתכם לקץ שבעים שנה, להביאכם פעם שניה אל אדמת ישראל, לתת לכם מנוחה כדי שיהיה לבבכם פנוי להתפלל אלי ולדרוש אותי בכל לבבכם. ואם תעשו ככה אז אקים את דברִי הטוב אשר אני חושב עליכם, להיטיב עמכם כאשר הטיבותי עם אבותיכם ולהשיב שבותיכם לעיניכם, כמו שאמר "ונמצאתי לכם נאום יי' ושבתי את שבותכם, וקבצתי אתכם מכל הגוים ומכל המקומות" (כט, יד). שמענו כי אם היו שבים בתשובה שלמה היתה גאולתם גאולת עולם. ולפי שלא קיימו התנאי ולא שבו,<sup class="footnote-marker">2</sup><i class="footnote">בתשובה</i> לא נתקיימה בהם מחשבת השם ב"ה הטובה, ובאו בצוק העתים ובגלות שניה. ולפי שמיעד על תנאי נזכר לשון "מחשבה" ולא לשון "עצה". ובספר זכריה הזכיר את הנבואה הזאת, ושם מפורש יותר התנאי, כי כשהשלים לספר טובות הבית השני חתם דבריו באמרו "והיה אם שמוע תשמעון בקול יי' אלהיכם" (זכריה ו, טו). הא למדת שנאמרה נבואת הטובה על תנאי.
"אשרי אדם לא יחשוב יי' לו עון ואין ברוחו רמיה" (תהלים לב, ב). פירוש מלת "עון" יתבאר במקומו והוא נופל על הֵעָוּת הלב והוא השכל והבינה הנטועים בנפש והוא ההופך ישר למעקשים; ומי שאינו עושה כן אשריו. ועליו אמר "אשרי אדם לא יחשוב יי' לו עון", כלומר שאיננו נעוה לב, ואין לעומתו מחשבה עליונה להענישו בעבור עונו. וכבר רמזנו (חדר ג' חלון ט') על מלת "עון" בבית זה קחנו משם. ועל כן בסוף הפסוק "ואין ברוחו רמיה". ומלת "רמיה" נופל על תחבולת השכל בארח רע, וזה פירוש "לא יחשוב יי' לו עון" לפי שלא עולה על רוח לבו רמיה. ובעבור שהוא ישר לב השם נוהג עמו בחסד. ויהיה אור ושמחה בנוהו, כדרך "אור זרוע לצדיק ולישרי לב שמחה" (תהלים צז, יא). וכמו כן חתם מזמור זה "שמחו ביי' וגילו צדיקים והרנינו כל ישרי לב" (לב, יא). ולכן אשריו כי נכון לבו ואינו מפחד מעונש. ויש אחֵר שעלה על רוחו רמיה וכבר חטא והעוה, והנה צריך לפחד ולדאוג מן הפורענות, כי לעומת עונו ה' יחשב לו מחשבת עונש על עונו. אך יוכל לתקן את אשר עות בתשובה, ואז לא תחול עליו מחשבת הגזרה, כי השם ב"ה "נושא עון ופשע וחטאה" ככתוב בתורה (שמות לד, ז). ועל זה אמר "חַטָּאתִי אודיעך וַעֲוֹנִי לא כסיתי, אמרתי אודה עֲלֵי פשעי ליי', ואתה נשאת עון חטאתי סלה" (לב, ה). הודיעו שאיננו מִכַּת המאושרים,<sup class="footnote-marker">3</sup><i class="footnote">אינו מכת השמחים במצבם, אלא הוא דואג על עונותיו</i> אבל כבר חטא והעוה והוא דואג מן הפורענות. ועל כן הסכים לשוב בתשובה ולהתוַדות לפני ה', ואז ישא עון חטאתו. ולפי שמחשבת עונש העון תשתנה בהשתנות המקבל, כי כשישוב מעונו יסלח לו ה', על כן נזכר בלשון "מחשבה". ואולם טוב מזה ואשריו אם ה' לא יחשוב לו עון כלל, והוא איש ישר לבב, והבן.

Window 4

"כי לא מחשבותי מחשבותיכם, ולא דרכיכם דרכי, נאם יי'" (ישעיה נה, ח). אמר ראב"ע זצ"ל "אתם חשבתם שאגמול לכם רע אעפ"י שתשובו אלי. על כן לא מחשבותי מחשבותיכם, כי במחשבותי להטיב לכם. וככה לא דרכיכם דרכי, כי דְרָכַי ישרים הם" ע"כ. וכבר רמזנו שמלת "דרך" נופל על ארח קבועה בחכמה, כמו שתאמר מדת החסד, מדת החנינה, מדת הרחמים וכיוצא. ומלת "מחשבה" נופל על פרטי הענינים המסתעפים מכל דרך ודרך, ומבואר בבית זה (חדר שני חלון א). והנה לפי פירוש הרב ז"ל יהיה ענין הכתוב מאמר אחד, שעל כן מחשבותי לא כמחשבותיכם, לפי שאין דרכיכם דרכי. ואני התבוננתי בפירוש הפסוק [יש] שני מאמרים, ועתה אפרש. הנביא מוכיח שתי כתות רעות, כת הרשעים וכת אנשי און, שכן אמר "יעזוב רשע דרכו, ואיש און מחשבותיו" (תהלים נה, ז). ומלת "רשע" נופל על בעל הציורים הרעים, ועל פיהן מסכים להרשיע. וציורים המושלים בלבו כולם הפוכים מציורי החכמה. וכבר רמזנו עליו (חדר י' חלונות ב-ג) בבית זה. ותאר "איש און" בדעות ובאמונות, בדברים שאין בהם מעשה, וגם על זה רמזנו למעלה. והנה יסוד רשעת ה"רשע" בעבור דרכיו הפנימיים. על דרך משל, שמושל בלבו מדת הגאוה, מדת הכעס, מדת האכזריות, מדת העזות וכיוצא באלו שמסתעפים מהן כל הרשעיות. אבל יסוד רוע "איש האון" איננו בנוי על הדרכים והציורים הפנימיים, כי הוא חושב מחשבות נגד שִׁקול הדעת שאין להם יסוד בנפש שיסמכו עליו, כי כל מחשבותיו ענינים שכליים ואם<sup class="footnote-marker">1</sup><i class="footnote">ואעפ"כ</i> הוא תועה מדרך השכל. וכבר הודיע סדר זה עצמו הנביא מלאכי (ב, יז), כי הזכיר ג"כ בספרו דברי אנשי און, וְסִפֵּר שאומרים "כל עושה רע טוב בעיני יי' ובהם הוא חפץ, או איה אלהי המשפט?". וְסִפֵּר עוד שאמרו "שוא עבוד אלהים, ומה בצע כי שמרנו משמרתו? וכי הלכנו קדורנית מפני יי' צבאות. ועתה אנחנו מאשרים זדים, גם נבנו עושה רשעה, גם בחנו אלהים וימלטו" (ג, יד-טו). ואלה הם דברי אנשי האון שבראותם רשעים יפרחו ויציצו כל פועלי און, וצדיקים ישיגו יגון ואנחה; יחשבו על ה' תועה וידברו סרה: "עולם של הפקר הוא, ואין יי' רואה". או שהוא משַׁנה מדרך לדרך חלילה, פעם אוהב צדיקים, פעם אוהב רשעים.<sup class="footnote-marker">2</sup><i class="footnote">עד כאן דבורי אנשי און</i> יתברך ויתרומם עילוי רב מזה, כי הוא ב"ה איננו בעל שנוי מרע לטוב, ומטוב לרע כדרך האדם שמחשבותיו משתנות בכל עת ובכל רגע. אבל שופט כל הארץ כל דרכיו משפט, הכל בארחות החכמה, והם קבועים לעד לעולם. ולא אאריך כי היטב בארנוהו בבית הראשון. והתשובה הזאת עצמה השיב הנביא על דבריהם ואמר "הנני שולח מלאכי וגו' וקרבתי עליכם למשפט" (מלאכי ג, א-ה), כלומר לא כמו שאתם סבורים שנשתנו דרכַי, אלא אני אני הוא, ומה שגזרתי עליו מראשית כן אעשה. ואמר בפירוש "כי אני יי' לא שניתי" (ג, ו), הודיע שאינו משתנה מרצון לרצון, ומה שאהב מקדם יאהב לעד, וכן מה ששנא מקדם ישנא לעולם. ויפה אמר רש"י ז"ל "אעפ"י שאני מאריך אפי, לא שינה דעתי עלי מבראשונה לאהוב את הרע ולשנוא את הטוב" ע"כ. והודיע הנביא כי יבוא יום לה', ובו יראו בעיניהם שכר הצדיקים ופורענות הרשעים. והעריך על זה פרשה בפני עצמה, ואמר בה "ושבתם וראיתם בין צדיק לרשע" (ג, יח).
והנה דבר ה' אמת בפי כל נביאיו, כי הנביא ישעיה ע"ה באר פה ג"כ ענין זה, אלא שהוא בסגנון אחר, כי אין שני נביאים מתנבאים בסגנון אחד<sup class="footnote-marker">3</sup><i class="footnote">סנהדרין פט ע"א</i> לעולם. כי אחר שהודיע ענין הטובות שישיגו ישראל באחרית הימים, וראה בנבואה כי יִמָצְאוּ בכל דור ודור אנשים רשעים בוזי חכמה ומוסר, ובעבור רוב פשעיהם הם מתיאשים מן הרחמים, והיאוש הזה גורם שאינן שבים בתשובה. והטעם שהן מתיאשים לפי שלבם מלא רע והוללות, ומושלים בו ציורי רֶשַׁע כמו השנאה והקנאה והאכזריות וכיוצא. ולכן לא יאמינו בטוב ה', ושדרכיו ית' רחמים וחסד וחנינה, ושהוא אֵל טוב וסלח, כי כדמות הציור המושל בלב כן יבין בזולתו. ורמזנו על זה בבית השני (חדר יא, חלון ב)<sup class="footnote-marker">4</sup><i class="footnote">וכן הזכיר שם בחדר ב חלון ו'</i> אצל האשה התקועית, ויתבאר יותר בבית הד' בעז"ה.<sup class="footnote-marker">5</sup><i class="footnote">כאן הזכיר רבינו כי בדעתו עוד לכתוב בית רביעי, בספרו זה</i> וכן ראה בנבואתו הכת השניה שהן אנשי און, והם החושבים נגד שקול הדעת בדעות ובאמונות. וכשיראו צרת הצדיקים ושַׁלְוַת הרשעים, יחשבו תועה שהוא ב"ה משתנה ממחשבה למחשבה וכמבואר. ולכן עָרַךְ תוכחתו נגד שתיהן, ל"רשע" אמר "יעזוב רשע דרכו" (ישעיה נה, ז), כלומר שיעשה תשובה, ויעזוב דרכו הרע ולא ירשיע עוד, כמו שאמרנו למעלה שיסוד רשעת הרשע בנוי על דרכיו הפנימיים המושלים בלבו. ול"איש האון" אמר "ואיש און מחשבותיו", כלומר שיעזוב מחשבותיו הנשחתות ויהיה איש אמונים. וכמו שאמרנו למעלה שאין רוע איש האון בנוי על דרכים פנימיים, אלא במחשבות הרוח לפי שכלו התועה. אחר כן אמר "וישוב אל יי' וירחמהו, ואל אלהינו כי ירבה לסלוח" (ישעיה נה, ז). וזה [נאמר] לשתי הכתות שיאמינו כי דרכי ה' טובים, ואם ישובו ירחם עליהם ויסלח להם. ובא בכתוב שלאחריו לפרש דבריו, והחל באחרון לאמר "כי לא מחשבותי מחשבותיכם", והוא נגד מחשבות "איש און" החושב כי השם ב"ה משתנה ממחשבה למחשבה ח"ו. אמר שאין הדבר כן כי לא אדם הוא להתנחם,<sup class="footnote-marker">6</sup><i class="footnote">ע"פ שמואל א טו, כט</i> כי מחשבות השם ב"ה בארחות החכמה קבועות לעד לעולם, והוא אוהב טוב ושונא רע גם עתה כמקדם. ונגד ה"רשע" אמר "ולא דרכיכם דרכי נאום יי'". כלומר איננו נוהג כמנהגי בני אדם שיצר לבו רק רע, נוקם ונוטר בעל חמה ואכזר. אבל דרכי ומדותי נשגבות עד להפליא ואני רחום וחנון ורב חסד כמו שנזכר בתורה ובספרי הנביאים. ועל כן הנני מצוך שתשוב אלי בתשובה ואז טוב לך.

Window 5

"כי גבהו שמים מארץ כן גבהו דרכי מדרכיכם ומחשבותי ממחשבותיכם" (ישעיה נה, ט). פירוש. פן יאמר "איש האון" אם אמת הדבר שמחשבות השם ב"ה עומדות לעד ואיננו משתנה מרצון לרצון, למה יקרה עתה לצדיקים כמקרה הרשעים, ולרשעים כמעשה הצדיקים? כאשר עינינו רואות בימי גלותינו המר הזה. ופן יאמר ה"רשע" איככה אוכל להאמין שהשם ב"ה יסלח לאשר הִרְבָּה להרשיע כמוני? על זה השיב השמרו לכם להשוות<sup class="footnote-marker">1</sup><i class="footnote">צ"ל מלהשוות</i> ולהדמות דרכי השם ומחשבותיו לדרכי ומחשבות האדם. והחל באחרון ואמר "כי גבהו שמים מארץ כן גבהו דרכי מדרכיכם", כלומר אין השָׁווּת ודמיון כלל בין דרכי ומחשבות השם ב"ה לדרכי ומחשבות האדם. ומה שאנו אומרים "דרך ה', מחשבות ה'", למשל נאמרו הדברים, להסביר אזן שומעת. אבל כפי האמת לא יקבצם סוג אחד ומין אחד. והנני ממשיל לכם ענין זה כפי יכולת האדם עם דבר נראה לעינים, והוא ענין שמים וארץ. הנכם רואים בעיניכם את השמים ואת הארץ שניהם נמצאים ונבראים. הביטו כמה גבהו שמים מארץ, ואיני מדבר על גבה המקום והמדה, אלא גבה המעלה והרום, כמו "ירום ונשא וגבה" (ישעיה נב, יג). וכאשר נתבונן בזה נמצא שני הבדלים עצומים המבדילים בין עצם השמים לעצם הארץ שהן כדמות שתי ההבדלים העצמיים שיבדלו בהן דרכי ומחשבות השם ב"ה לדרכי ומחשבות האדם. ההבדל הראשון הוא כי עצם השמים טהור ומאיר ונבדל בעצמו מעצם הארץ החשוך והעב והמזוהם. וכדמות זה יבדלו דרכי השם ב"ה מדרכי האדם. כי דרכי ה' ישרים וטהורים נבדלים מכל רע, כי טוב וסלח רב חסד רחום וחנון ואמת וכיוצא. ודרכי האדם חשוכים ומזוהמים, כדרך "כי יצר לב האדם רע מנעוריו" (בראשית ח, כא). וההבדל השני הוא כי עצם השמים וחלקיו כל מאורי אור עומדים לעד ולא ישתנו, כדרך "ויעמידם לעד לעולם, חק נתן ולא יעבור" (תהלים קמח, ו). וכדרך שתקנו ז"ל "חק וזמן נתן להם שלא ישנו את תפקידם" (ברכת חידוש הירח). ונבדלים בזה מעצם הארץ שהוא משתנה בפרטיו, "דור הולך ודור בא" (קהלת א, ד) גשם ועוצר, ברכה ומארה, טוב ורע וכיוצא. וכדמות זה יבדלו מחשבות השם ב"ה ממחשבות האדם. כי מחשבות השם ב"ה עומדים לעד ולא ישתנו, ומחשבות האדם המה מהבל יחד<sup class="footnote-marker">2</sup><i class="footnote">מליצה ע"פ תהלים סב, י</i> ומשתנות מרצון לרצון, מטוב לרע, ומרע לטוב בלי טעם ובלי חכמה. ואם נרמוז שני הבדלים עצמיים כאלו בשמים ובארץ הנבראים שניהן, ומחומר קורצו יחד; ומה תחשבו על ה' הנשגב משִׁקוּל דעת כל יצור? ואיך תהבילו הבל גדול להדמות ולהשוות בצד-מה דרכיו ומחשבותיו לדרכי ומחשבות האדם? ולכן ראוי לכם לדעת כי מאד עמקו מחשבותַי ומאד גבהו דרכַי ואינן מובנים לבינת אדם כלל. ודי לכם אם תאמינו כי צדיק וישר אנכי בדרכַי ובמחשבותַי, ושאני טוב לשבים אֵלַי ואוהב מעשה צדיקים, ושונא מעשה הרשעים, הכל כמו שכתבתי בתורתי.
"כי כאשר ירד הגשם והשלג מן השמים, ושמה לא ישוב כי אם הרוָה את הארץ והולידה והצמיחה ונתן זרע לזורע ולחם לאוכל. כן יהיה דברי אשר יצא מפי לא ישוב אלי ריקם, כי אם עשה את אשר חפצתי והצליח אשר שלחתיו" (ישעיה נה, י-יא). פירוש. אחר שהמשיל כבוד ורוממות [בוראנו]<sup class="footnote-marker">3</sup><i class="footnote">המלה מטושטשת וכתבנו לפי השערה</i> ומחשבותיו לכבוד השמים נגד הארץ, הזכיר עוד לומר: אתם יודעים מעלת השמים כי הם מורידים הגשם והשלג על הארץ, וע"י כן יש זרע לזורע ולחם לאוכל. ואם יעצרו השמים יִגְוַע כל בשר יחד על הארץ. כן אנכי ה' אַחֲיֶה את כל הנמצאים מראשית עד אחרית, שהשמים יתנו רביבים ולא ישובו אליהם ואינן מקבלים מאומה מן הארץ. כן גבהו דרכי מדרכיכם, כי האדם ההולך בדרכים טובות יקבל ברכה מן השם ב"ה. אבל הוא ב"ה נוהג בדרכיו הטובים בנדבה גמורה, כי אינו צריך לזולתו והכל שלו. והמשל נכבד, כי הארץ כל מה שתתן תשוב אליה, כדרך "הכל היה מן העפר והכל שב אל העפר" (קהלת ג, כ), אם טוב ואם רע. וכן האדם כל דרכיו [וארחותיו] שָׁבִים אליו אם טוב ואם רע, כדרך "אם חכמת חכמת לך, ולצת לבדך תשא" (משלי ט, יב). וכמו שהשמים פועלים פעולתם ודאי כי הגשם כשירד ירוה את הארץ והולידה והצמיחה, ואי אפשר שירדו ותעדר הפעולה הזאת; כן גבהו דרכיו ית' מדרכנו. כי כל אשר חפץ וכל אשר יצוה כן יקום וכן יהיה. ואין כן הארץ שלא תוכל לפעול מאומה זולתי ע"י משטר חקות השמים, וכן האדם אי אפשר שישלים דרכיו וחפציו זולתי בחפץ השם ב"ה. ולכן אם הוא ב"ה מחיה את המציאות כולו, ובכחו עושה כחפצו בשמים ובארץ דרכיו נשגבים וטובים, ומחשבותיו עומדות לעד בלי שנוי, תצא התולדה שהוא ב"ה לעד אוהב צדיקים ושונא מעשה הרשעים, ויתן שכר טוב לצדיקים ויפרע מן הרשעים שלא שבו בתשובה. וכן יהיה כאשר יגיע הזמן. ועל זה אמר "כי בשמחה תצאו ובשלום תובלון" (ישעיה נה, יב), כלומר עוד יבוא העת שאמלא דברי אשר דברתי ביד עבדי הנביאים כולם, כי לא ישוב דברי ריקם, וכל אשר אמרתי כן יהיה. גם אחת דברתי ולא אשנה.
ואולם מה שהפצתי אתכם בגוים וסבלתם בגלות רעות רבות, הכל כפי ארחות חכמתי העליונה. וכאשר כתבתי לכם בתורתי מאז, כי העידותי בכם את השמים ואת הארץ<sup class="footnote-marker">4</sup><i class="footnote">דברים ח, יט-כ</i> כי אבוד תאבדון ושאסתיר פני מכם בעבור עונותיכם. ואם תשובו וקראתם אותי ותשמרו חקותי ומצותי, אז אגאל אתכם. כי לעמת השתנות מצבכם תשתנה לעומתו המחשבה העליונה בארח חכמה, והנה הגאולה והטובה בידכם. ועל זה אמר "כה אמר יי', שמרו משפט צדקה כי קרובה ישועתי לבוא וצדקתי להגלות" (ישעיה נו, א). כלומר מה תצעקו? ומה תחשבו רעה אל ה'? והוא עודנו חפץ חסד לבית ישראל, רק אם תשמרו משפט ותעשו צדקה, כי אלהֵי משפט ה' ואין משוא פנים לפנים. ולפי שמדבר נגד הרשעים ואנשי און, והודיעם שישובו וישתנו הגזרות העליונות לעומתם, על כן הוצרך להשתמש בפרשה זו בלשונות של "מחשבה", והבן.

Window 6

"וחשב מחשבות לבלתי ידח ממנו נדח" (שמואל ב יד, יד). פירוש. המאמר הזה אמרה האשה התקועית לדוד. ובארנוהו בבית השני (חדר יא, חלונות ב-ה). ורק נבאר הצריך לעניננו, והוא שהודיעם שאין נכון לשפוך דם האדם במשפט אם אין הדין מחייב כן על כל פנים, כי השם חפץ חיים, למען יאריך האדם תחת השמש לשוב בתשובה. ולכן הִרְבָּה מצוות ודקדוקים הרבה בדיני נפשות כדי [לחקור]<sup class="footnote-marker">1</sup><i class="footnote">מלה מטושטשת, וכתבנו לפי ההשערה</i> אם אין המות טוב להם. ולכונה זו צריך שני עדים והתראה וחקירות ודרישות הרבה וכדומה. ואם כפי ארחות החכמה העליונה ימות, יסבב השם ב"ה שיהיו עדים והתראה וכיוצא כדי שיתגלגל הדבר ויומת במשפט. ואם רואה השם שאין המות טוב לו יסבב שלא יהיו עדים מעידים עליו כדין, למען הַצִילוֹ. ועל כן אמרה למלך שלא נכון דרכו להרוג את [אבשלום] או בְנָהּ המכה את אחיו לפי שבדין תורה פטור, וכן מדיני המלוכה כמו שבארנו שם. ולפי שיש סיבות רבות [בענין] לחיים ולמות, ומתהפכות כפי דרכי חכמת השם ב"ה, לכן תארה כולם בשם "מחשבות". והודיעה כי השם ב"ה חשב מחשבות ומסבב הסיבות לבלתי ידח ממנו נדח טרם זמנו. והנה אעפ"י שהם מצווֹת בתורה לא תארום בלשון "עצה" כמו שבארנו בבית זה, לפי שהיתה כונתה להודיע שהמצווֹת הכתובות בתורה בענינים אלו זה לעומת זה כפי המחשבה שחשב השם ב"ה מקדם, כפי דרכי חכמתו. ועל כן במקום אחד ציוה "מות יומת הרוצח" (במדבר לה, טז), ובמקום אחר ציוה "והצילו העדה" (לה, כה). וציוה על ערי המקלט מפני גואל הדם, וציוה "על פי שני עדים וכו' יקום דבר" (דברים יט, טו). וציוה על הדרישה ועל החקירה, וכל זה "לבלתי ידח ממנו נדח".
"והמה לא ידעו מחשבות יי' ולא הבינו עצתו" (מיכה ד, יב). כבר פרשנו בקצרה מקרא זה למעלה (חדר ב, חלון ט) ועתה נרחיב בביאורו. הנה בארנו בבית השני (חדר א חלון ד) שאין על חֻקי החכמה מופתי הדעת, ולא יבינום זולתי השם ב"ה לבדו שהוא אדון החכמה וממנו נאצלה. ואלו החֻקים הנפלאים הן הן המחשבות העליונות כמו שבארנו פעמים רבות, וכל מחשבותיו ית' עומדות לעד לעולם, וכמשפטם נוהג עם בריותיו. וברחמיו ית' הודיע דרכיו לישראל, כמו שאמר המשורר האלוהי "יודיע דרכיו למשה לישראל עלילותיו. רחום וחנון ה' ארך אפים ורב חסד" (תהלים קג, ז-ח). יש מחשבות הרחמים והחנינה לטובים, ויש מחשבות ודרכים הפוכים מאלו, כמו שכתוב "אל קנוא ונוקם יי', נוקם יי' ובעל חימה, נוקם יי' לצריו ונוטר הוא לאויביו" (נחום א, ב). ואלו הן מחשבות דין ועונש לרעים. והנה ישראל יודעים דרכיו ית', אעפ"י שאינן מבינים סוד הדברים במופתי הבינה, לפי שסודן נעלם מעין כל חי. אבל הרשעים ובוזי החכמה אינן יודעים דרכי ה', ולא יאמינו שהוא ב"ה נוהג עולמו בחכמה, טוב לטובים ורע לרעים, וכמו שאמר "פן יאמרו ידינו רמה ולא יי' פעל כל זאת" (דברים לב, כז), ואמר "לוּ חכמו ישכילו זאת" (לב, כט), ובארנוהו בבית השני (חדר חמישי חלון א). ואולם אעפ"י שסוד מחשבות החכמה העליונה נשגבה מבינת האדם, הנה הפעולות והגזרות היורדות מן השמים לטוב ולרע, היודעים דרכיו ב"דעת אלהים" ובאמונת הלב, יבינו על מה הָטְּבְּעוּ אדני המפעלות הללו או רובן, וכדרך שבארנו בבית הראשון בְּדַּבְּרֵנוּ על סוד דרכי ההנהגה העליונה. על דרך משל...
[עד כאן הגיע כתב היד בחלק זה של הספר].