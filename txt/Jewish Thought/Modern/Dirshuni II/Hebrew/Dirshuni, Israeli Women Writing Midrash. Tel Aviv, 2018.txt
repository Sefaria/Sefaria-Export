Dirshuni II
דרשוני כרך ב
Dirshuni, Israeli Women Writing Midrash. Tel Aviv, 2018
https://www.nli.org.il/he/books/NNL_ALEPH002706203/NLI

דרשוני כרך ב

נשורר שיר לכבוד נשים לומדות תורה

<small>יעל לוין</small>
<b>נְשׁוֹרֵר שִׁיר לִכְבוֹד נָשִׁים לוֹמְדוֹת תּוֹרָה,<br>שִׁמְעִי וְשִׂמְחִי צִיּוֹן וְתָּגֵלְנָה בְּנוֹת יְהוּדָה<br>בְּמַקְהֲלוֹת רִבְבוֹת עַם בָּרְכוּ יָ־הּ.</b>
עַל הַר סִינַי שְׁכִינָה יָרְדָה,<br>קָדְמוּ נָשִׁים לַאֲנָשִׁים תְּחִלָּה,<br><b>'כֹּה תאֹמַר לְבֵית יַעֲקֹב'</b> (שמות יט, ג).
בּמְחֹלַת מַחֲנָיִם מִרְיָם שׁוֹרְרָה,<br>תּוֹרָה וּמִצְווֹת הִנְחִילָה נְבִיאָה,<br><b>'אֵשֶׁת חַיִל מִי יִמְצָא'</b> (משלי לא, י).
מַחְלָה נֹעָה חָגְלָה מִלְכָּה וְתִרְצָה,<br>חַכְמָנִיּוֹת דַּרְשָׁנִיּוֹת תָּבְעוּ נַחֲלָה,<br><b>'רַבּוֹת בָּנוֹת עָשׂוּ חָיִל'</b> (משלי לא, כט).
דְּבוֹרָה אֶת יִשְׂרָאֵל שָׁפְטָה,<br>וְתוֹרָה בָּרַבִּים מְלַמֶּדֶת הָיְתָה,<br><b>'וִיהַלְּלוּהָ בַשְּׁעָרִים מַעֲשֶׂיהָ'</b> (משלי לא, לא).
בְּרוּרְיָה הֲלָכוֹת לָמְדָה וְהוֹרְתָה,<br>מֵאָחִיהָ יָפֶה הִיא אָמְרָה,<br><b>'פִּיהָ פָּתְחָה בְחָכְמָה'</b> (משלי לא, כו).
<b>נְשׁוֹרֵר שִׁיר לִכְבוֹד נָשִׁים לוֹמְדוֹת תּוֹרָה,<br>יִשְׂמַח יִשְׂרָאֵל בְּנָשִׁים לוֹמְדוֹת תּוֹרָה,<br>בְּכָל דּוֹר וָדוֹר וּבְכָל זְמַן וְעִדָּן,<br>עֹז וְהָדָר לְבוּשָׁן וְתוֹרַת חֶסֶד עַל לְשׁוֹנָן.</b>
בַּת הַגּאָוֹן בְּמִקְרָא וּבְתַלְמוּד בְּקִיאָה,<br>מֵאֲחוֹרֵי פַּרְגּוֹד הַבַּחוּרִים הוֹרְתָה,<br>'מְקוֹר חָכְמָה' חִדּוּשִׁים חִדְּשָׁה.
חֲכָמָה, יְדוּעָה וּמְשַׂכֶּלֶת דּוֹלְצָא,<br>אִסּוּר וְהֶתֵּר יוֹדַעַת הָיְתָה,<br>בִּמְּקוֹמוֹת הַרְבֵּה נָשִׁים לִמְּדָה.
הָרַבָּנִית הַדַּרְשָׁנִית הָאִשָּׁה הַחֲשׁוּבָה,<br>רִבְקָה טִיקְטִינֶר בְּיִידִישׁ כָּתְבָה,<br>סֵפֶר הַמּוּסָר 'מֵינֶקֶת רִבְקָה'.
יְחִידָה בְּדוֹרָהּ בַּתּוֹרָה חַוָּה,<br>פֵּרוּשִׁים לְמִדְרָשִׁים וּלְפִיּוּטִים יִסְּדָה,<br>'חַוֹּת יָאִיר' לִכְבוֹדָהּ כֻּנָּה.
בּילה אֵשֵֶׁת הַ'פְּרִישָׁה וּדְרִישָׁה',<br>בְּדִבְרֵי תּוֹרָה נָשְׂאָה וְנָתְנָה,<br>בְּהִלְכוֹת נִדָּה כְּבַעֲלֵי הַהוֹרָאָה.
<b>נְשׁוֹרֵר שִׁיר לִכְבוֹד נָשִׁים לוֹמְדוֹת תּוֹרָה,<br>יִשְׂמַח יִשְׂרָאֵל בְּנָשִׁים לוֹמְדוֹת תּוֹרָה,<br>בְּכָל דּוֹר וָדוֹר וּבְכָל זְמַן וְעִדָּן,<br>עֹז וְהָדָר לְבוּשָׁן וְתוֹרַת חֶסֶד עַל לְשׁוֹנָן.</b>
הָרַבָּנִית אָסְנַת 'תַּנָּאִית' נִקְרְאָה,<br>רֹאשׁ הַיְּשִׁיבָה בְּמוֹצוֹל הָיְתָה,<br>בִּמְלֶאכֶת שָׁמַיִם בִּלְבַד עָסְקָה.
פְרִיחָא בַּת אַבְרָהָם בַּר אֲדִיבָה,<br>'רַבָּנִית', גְּדוֹלָה בַּתּוֹרָה וּקְדוֹשָׁה,<br>פִּיּוּטִים וְשִׁירֵי בַּקָּשָׁה נִסְּחָה.
פּערעלע שַׁפִּירָא לַמְדָנִית מֻפְלָגָה,<br>בַּת הַמַּגִּיד מִקּוֹזְנִיץ בַּעֲלַת מַדְרֵגָה,<br>כְּאַדְמוֹ"ר הִתְנַהֲגָה וְטַלִּית לָבְשָׁה.
רָחֵל מוֹרְפּוּרְגוֹ הַמְשׁוֹרֶרֶת הָעִבְרִיָּה,<br>בְּנַעֲרוּתָהּ תַּלְמוּד וּמַחְשָׁבָה לָמְדָה,<br>תְּפִלַּת 'מִי שֶׁבֵּרַךְ' אַף חִבְּרָה.
פָרְחָה שָׂשׂוֹן הַמְּצֻיֶּנֶת בְּתוֹרָתָהּ,<br>עִם ר' יוֹסֵף חַיִּים הִתְכַּתְּבָה,<br>בְּבֵית הַמִּדְרָשׁ לְרַבָּנִים דְּרָשָׁה נָשְׂאָה.
<b>נְשׁוֹרֵר שִׁיר לִכְבוֹד נָשִׁים לוֹמְדוֹת תּוֹרָה,<br>יִשְׂמַח יִשְׂרָאֵל בְּנָשִׁים לוֹמְדוֹת תּוֹרָה,<br>בְּכָל דּוֹר וָדוֹר וּבְכָל זְמַן וְעִדָּן,<br>עֹז וְהָדָר לְבוּשָׁן וְתוֹרַת חֶסֶד עַל לְשׁוֹנָן.</b>
<small><b>שמעי ושמחי ציון ותגלנה בנות יהודה</b> – ראו תהלים מח, יב; צז, ח. <b>על הר סיני שכינה ירדה</b> – ראו מכילתא דרבי שמעון בן יוחאי [אפשטיין־מלמד], יט, כ, עמ' 145-144.  <b>קדמו נשים לאנשים תחלה, 'כה תאמר לבית יעקב'</b> – מכילתא דרבי ישמעאל [הורוביץ],  יתרו, מסכתא דבחדש, פרשה ב, עמ' 207 .<b>מרים</b> – מחזור סוכות, שמיני עצרת ושמחת תורה [גולדשמידט־פרנקל], ירושלים תשמ"א, עמ' 194 ;יעל לוין, 'הוראת התורה על ידי מרים', <b>הצופה</b>, ט"ז במרחשוון תשס"ב, סופרים וספרים, עמ' 11–12 .<b>מחל  נעה חגלה מלכה ותרצה</b> (בנות צלפחד) – ראו במדבר כו, לג; כז, א; לו, יא; יהושע יז, ג; בבלי, בבא בתרא קיט, ע"ב–קכ, ע"א. <b>דבורה</b> – ראו סדר אליהו רבה [איש שלום[, י, עמ' 50 ;בבלי, מגילה יד, ע"א. <b>ברוריה</b> – ראו בבלי, פסחים סב, ע"ב; תוספתא [צוקרמנדל], כלים, בבא קמא, ד, 17,עמ' 573–574 .<b>עז והדר לבושן ותורת חסד על לשונן – </b>ראו משלי לא, כה–כו; מכילתא דרבי שמעון בן יוחאי [אפשטיין־מלמד], טו, ב, עמ' 77 . <b>בת הגאון</b> (בתו של גאון בבל ר' שמואל בן עלי, המאה השתים־עשרה) – ראו <b>סבוב הרב רבי פתחיה מרעגנשפורג</b>, חלק ראשון [גרינהוט], פרנקפורט אם מיין 1905,עמ' 9–10 ;<b>דיואן רבי אלעזר בן יעקב הבבלי</b> [ברודי], סימן ו, עמ' ז־ט. <b>דולצא</b> (אשת ר' אלעזר מוורמייזא, בעל הרוקח, נהרגה בליל כ"ב בכסלו תתקנ"ז, 1196) –  ראו יצחק מיזליש, <b>שירת הרוקח</b>, ירושלים תשנ"ג, עמ' 226–232 .<b>רבקה טיקטינר</b> (נפטרה בשנת שס"ה, 1605) –  ראו חנא שמרוק, <b>ספרות יידיש בפולין</b>, ירושלים תשמ"א, עמ' 56–69, 101–102 ;יעל לוין, <b>שמחת תורה ל יד לרבקה טיקטינר</b>, ירושלים תשס"ה. <b>חוה</b> (בכרך, [שמ"ה–תי"ב; 1585–1652], סבתו של ר' יאיר חיים בכרך, בעל שו"ת 'חות יאיר') – ראו יעל לוין, '"מפי הרבנית מאורילאש" – נשים מפרשות פיוטים', <b>קולך</b>, 73 (תשס"ד), עמ' 3–4 .<b>בילה</b> (פאלק, המאות השש־עשרה והשבע־עשרה לערך, אשת ר' יהושע פאלק כ"ץ, מחבר ה'פרישה ודרישה' לטור שולחן ערוך) – ר' יוסף פאלק, הקדמה ל'פרישה ודרישה' לטור יורה דעה. <b>הרבנית אסנת</b> (מזרחי לבית ברזאני, המאה השבע־עשרה לערך) – ראו אורי מלמד ורינה לוין מלמד, 'הרבנית אסנת: ראש הישיבה בכורדיסתאן', <b>פעמים</b>, 82 (תש"ס), עמ' 163–178 .<b>פריחא</b> (בת יוסף, המאה השמונה־ עשרה) – ראו יוסף שיטרית, 'פיוטי פריחא בת יוסף ותעודה חדשה על חייה ומותה', <b>דחק</b>, א (תשע"א), עמ' 36–42 .פערעלע שפירא (נפטרה בשנת תר"ט; 1848) – ראו אברהם יצחק ברומברג, <b>מגדולי התורה והחסידות</b>, ספר יח, ירושלים תשכ"א, עמ' פא־פו, קפב. <b>רחל מורפורגו</b> (תק"ן–תרל"א; 1790–1871) – ראו רחל מורפורגו, <b>עוגב רחל</b> [יצחק חיים קסטיליוני], קראקא תר"ן, והביוגרפיה מאת קסטיליוני, שם, עמ' 5–9 .<b>פרחה ששון</b> (תרי"ז–תרצ"ו; 1856–1936) – ראו אברהם בן־יעקב, <b>פרקים בתולדות יהודי בבל</b>, א, ירושלים תשמ"ט, עמ' 115–135 ;ב, עמ' 419–457</small>
<small>להערות נוספות לפיוט זה ראו יעל לוין, 'נשורר שיר לכבוד נ שים לומדות תורה: שיר על נשים למדניות ומקורותיו', <b>מבוע</b>, נ (תשס"ט), עמ' 78–92.</small>

פתח דבר

<small>תמר ביאלה</small>
<small>'אמר רבי בירי כמה כרכורי כרכורים הקדוש ברוך הוא מתאוה לשמוע שיחתן של צדקניות...' (ירושלמי, סוטה פרק ז, הלכה א)</small>
בשמחה גדולה יוצא לדרך הכרך השני של <b>דרשוני: מדרשי נשים</b>, המפעל שנחמה וינגרטן־מינץ ואני יזמנו לפני יותר מעשור, כשגילינו, כל אחת בנפרד, שחרש־חרש מתפתחת לה תופעה חדשה בעולם הרוח היהודי: נשים כותבות תורה שבעל פה, בסגנון הדומה למדרשי האגדה של חז"ל. כל אחת מאתנו הבחינה בכך שנשים אשר מבלות שנים ארוכות בבתי מדרש שונים, מרגישות צורך לבטא ולהנכיח בעולם הרוח היהודי גם את ניסיונות החיים הנשיים שלהן, את התובנות הקיומיות והפרספקטיבות התיאולוגיות שלהן. הכלים הספרותיים המסורתיים שנרכשו בלימוד הבית־מדרשי מאפשרים להן להציע פרשנות משלהן לכתבי הקודש, בשפת מדרשי חז"ל ומדרשי הקבלה, ולבטא, כחז"ל בשעתם, את קולן בסוגיות פוליטיות־אתיות חשובות.
משהתוודענו נחמה ואני זו לזו, החלטנו להוציא לאור את מדרשי הנשים שהיו ברשותנו, ולהזמין נשים נוספות לשלוח ידן בכתיבת מדרשים. ביקשנו לכנסם באנתולוגיה חדשה שתצטרף לארון הספרים היהודי ותוסיף לו את הקולות הנשיים שכה חסרים בו. בשנת 2009 יצא לאור הכרך הראשון של <b>דרשוני</b> בהוצאת 'ידיעות ספרים' והסוכנות היהודית, וזכה כצפוי לקבלת פנים אמביוולנטית.
מחד גיסא, זכה הספר לקבלה נלהבת במוסדות מגוונים ללימוד תורה, שהניחו אותו, להפתעתנו, במדפי ספרי המדרש לצד המדרשים המסורתיים ולא במדפים של ספרות מודרנית. מיד עם צאתו, החל הספר להילמד בבתי מדרש של זרמים שונים, בבתי ספר לרבנות, במוסדות חינוך שונים ובמוסדות אקדמיים. התגובות שזרמו אלינו במשך השנים גילו לנו, לשמחתנו, עד כמה רחב ומגוון קהל האנשים שנחשפו אליו. קוראים ולומדים שיתפו אותנו בנסיבות שבהן נחשפו לספר או למדרשים שונים בו, ובהזדמנויות שבהן לימדו 'מקורות' ממנו. המכירות עלו על המצופה, הודפסו כמה מהדורות וזרם חדש של מדרשי נשים החל לזרום לעברנו.
מאידך גיסא, ובאופן לא מפתיע, זכה הספר במחוזות מסוימים לגינוי כדברי תפלות ודופי. חלק מביקורות הספרים ראו בו את 'תחילת הסוף' ואף פורסם נגדו 'פסק הלכה' באתר 'מורשת' המורה למי שקיבלה במתנה את הספר להשליכו במהירות לפח! תגובת הבהלה ותחושת האיום מן הספר לא ריפו את ידינו; הנשים הממשיכות להתאמץ בלימוד התורה בבתי המדרש השונים, ואלה החותרות לתפקידי הוראה ופסיקה, היוו השראה עבורנו והעצימו את התשוקה להרחיב את מעגל הלימוד.
מוסדות חינוך תורניים, קהילות שונות וגופים מכל הזרמים לחינוך מבוגרים, בארץ ובארצות הברית, פנו אלינו בבקשה שנלמד אותם מדרשים מ<b>דרשוני</b>. התגובות הנלהבות שיקפו לנו עד כמה מדויקת הייתה ההבחנה שהגיעה העת 'להרחיב את המדפים'; ואיזה צמא קיים בציבור היום לשמוע את תורתן של נשים. הבנו שהאחריות שנטלנו על עצמנו להנכיח קולות אלה למעשה רק החלה.
עוד בטרם גיבשנו לעצמנו תכנית המשך, הפכנו, נחמה ואני, לכתובת לכותבות המדרשים, הוותיקות והחדשות, ובמהרה הבנו שדרשוני הוא ככל הנראה פרויקט שילווה אותנו ככל שנמצא כוחות להמשיך לעודד נשים לכתיבת מדרשים, לסייע בעריכתם ולאפשר את פרסומם בכרכים נוספים.
בשל אילוצים שונים נחמה נאלצה לפרוש מעריכת כרך זה ואני המשכתי לערוך את המדרשים בעזרתן הרגישה והמקצועית של ד"ר תמר קדרי, מהמסלול ללימודי מדרש ואגדה במכון שכטר ללימודי היהדות, והדס אחיטוב עורכת הלשון, שסייעו לנו כבר בכרך הראשון.
<b>'להנחיל לאוהבי יש ואוצרותיהם אמלא' (משלי ח, כא) — מה מייחד את דרשוני כרך ב?</b>
המדרשים בכרך זה ממשיכים את המגמות שכבר הסתמנו בכרך הראשון כסוגיות המעסיקות נשים יהודיות ישראליות בימינו: יחסי הכוח בין גברים ונשים בבית ובמרחב הציבורי; קשיי ההתנהלות מול הממסד הרבני, בייחוד מול בתי הדין בעניין סירוב גט; משטור המיניות; יחסי הורים וילדים; המכשולים בדרך ללימוד תורה; העונג הכרוך בלימודה ועוד.
לסוגיות אלה הצטרפו בכרך זה נושאים שלא טופלו בכרך הראשון: הכאב ואי־הצדק הכרוכים במעמדם של הממזרים; קשיים שהרבנות הראשית מערימה בתהליך גיור נשים; הייסורים והעוולות המלווים את תופעת גילוי העריות; המצוקה סביב רווקות מאוחרת; תופעת האימהות היחידנית; תהליך הקבלה לקהילה של זוגיות לסבית; וכן סוגיות תיאולוגיות שונות, כמו תיאולוגיה לאחר השואה ועוד.
תת־סוגה מדרשית שכבר הופיעה בכרך הראשון והולכת ומתפתחת בכרך זה, הם 'מדרשי קבלה' שכתבו נשים השקועות בספרות הקבלה. נשים אלה מבטאות, באמצעות שימוש בדימויים קבליים והתייחסות לסוגיות שחכמי הקבלה והחסידות התייחסו אליהן, את הבחנותיהן הקיומיות ביחס למציאות, ובתוך כך מצביעות על הכיוון לתיקונה.
החלוקה לשערים השונים נועדה להקל על המחפשים מדרש בתחום מסוים, אך היא כמובן אינה ממצה כלל ועיקר. כביאליק ורבניצקי בשעתם, עורכי ספר האגדה, ביקשתי להתאים בין קולות שונים העוסקים בתחומים דומים, תוך שמירת רציפות ספרי המקרא, אך גם תוך התייחסות לתוכני המדרשים, כך שיתקבל מעין 'לימוד בית מדרשי' בין קולות נשיים שונים העוסקים באותה סוגיה.
<b>'ותן חלקנו בתורתך' – על תהליך העריכה</b>
עריכת המדרשים ב<b>דרשוני</b> איננה אקדמית במהותה; מדובר בעיקר בתהליך יצירתי, פרי לימוד התורה של הכותבות, ומאוחר יותר, פרי ההפריה ההדדית שנעשתה בין הכותבות לביני, בדרך כלל באמצעות הדואר האלקטרוני.
לעומת האנרגיה הרבה שהושקעה בעריכת הכרך הראשון בניסיון לברר לעצמנו מהו 'מדרש' מודרני; והשכנוע הפנימי הרב שנזקקנו לו על מנת להרגיש שמה שאנו עושות הוא טוב וראוי – כרך זה מתאפיין בביטחון עצמי רב יותר ומטבע הדברים גם תהליך מיון המדרשים היה פשוט יותר.
קנה המידה המרכזי לקבלת יצירה מדרשית היה ההערכה שהרעיונות בה הם מקוריים, מרתקים ומשקפים סוגיה המטרידה את בנות ובני הדור, וזאת גם אם  הרעיון, הקריאה הפרשנית או המגמה אינם מקובלים עליי באופן אישי<sup>1</sup>.<i class="footnote">בשני הכרכים של דרשוני מופיעים מדרשים אחדים שאיני מזדהה עם המגמה הקיומית/ האתית/ התיאולוגית שהם מבטאים, או עם כיוון קריאת המקורות שהם מציעים. אך כלל נקוט בידי: כל עוד המדרש נעשה בצורה מדויקת, על פי כללי הסוגה, ומבטא עניין שחשוב מאוד לכותבת להנכיח במרחב הציבורי, איני רואה זכות לעצמי לצנזר קול אותנטי זה מהקוראים. בעריכת הכרך הראשון השלמה וקבלה זו עלו לי בדמים, ואילו הפעם השלמתי עם עיקרון זה מראש.</i>
תפקידי כעורכת היה לסייע לכותבות להביע את רעיונותיהן בלשון חז"ל ובמבנה התואם את הסוגה המדרשית – הסתמכות ראויה על פסוקים, דיוק, ביסוס האסמכתות בהערות ושאיפה לכתיבה מהודקת. בדקתי אם המבנה שבחרה הכותבת אכן מסייע לבטא את הרעיון או מסרבל ומערפל את המסר; ביררתי את טיב הסימוכין; הצעתי לעתים מילים חלופיות או פסוקי תמיכה אחרים, וביקשתי מהכותבת, לפי הצורך, לחדד ולדייק מקומות מעורפלים או להנהיר מקומות סתומים הדורשים ידע מוקדם מעל הסביר. לעתים חשתי במהלך העריכה שהמדרש אינו ממצה את הרעיון, והצעתי לכותבת להוסיף מקורות אחרים הדנים באותה סוגיה מזווית אחרת, או כיווני פיתוח והעמקה נוספים.
כפי שמדרשי חז"ל אינם אחידים בסגנון וברמת התחכום, כך גם המדרשים המוגשים לפניכם נעים בין סגנונות שונים ורמת תחכום שונה במאמץ הנדרש לפענוח הטקסט. חלק מהמדרשים נזקקו לעריכה קלה בלבד וחלקם לתהליכי עריכה ארוכים של למידה משותפת. כל הכותבות גילו מידה עצומה של סבלנות, מסירות, וכמובן התרגשות, ואני אסירת תודה על נכונותן להפקיד בידיי את יצירתן. ממדרש למדרש התוודעתי לעושר התובנות העולה מניסיונות חיים של נשים בסוגיות שבהן דנו. לא רק שנשים חוות אחרת ושופטות אחרת את הנסיבות, אלא אף בתוך עצמן עולים לעתים קולות שונים ומנוגדים ביחס לאותה סוגיה נחקרת. הופתעתי לא פעם לגלות עד כמה שונה ממני הפרספקטיבה של הכותבת, עד כמה זרה לי החוויה שלה, השיפוטיות שלה, ובמילים אחרות — עד כמה המחלוקת והקולות השונים הם לב לבו של לימוד התורה.
את הכרך הראשון ליוו בתחילתו כמה מומחים למדרש ולעריכה, ובראשם ד"ר תמר קדרי וד"ר ענת שפירא שקראו את המדרשים בעין מקצועית. בכרך זה המשיכה אתנו ד"ר קדרי, שהשקיעה שעות רבות בעריכה מקצועית מדוקדקת, ותרמה מהידע הבלום והעין הטובה שלה בלא כל תמורה חומרית. היא בדקה את המבנה הצורני של המדרש, הציעה סוגיות מקבילות של חז"ל; העירה על התוכן; וכמובן בדקה את מראי המקומות והציעה מקורות קדומים או מתאימים.
את הערותיה בחנו, הכותבות ואני, בתשומת לב. את חלקן קיבלנו ואת חלקן דחינו, וכל טעות או חיסרון שיש במדרשים ובהערות השוליים, הם באחריותי בלבד.
בסיומו של תהליך העריכה עליי להודות כי גם אם לעתים הוא היה מורט עצבים, היה זה בעיקר עונג צרוף. חשתי כי התיאור המופיע בשיר השירים רבה (א, ב) 'בשעה שהיו חורזים בדברי תורה... והאש מתלהטת סביבותיהם, והיו הדברים שמחים כנתינתן מסיני' — התקיים בי ממש. פגישתי הראשונה עם חלק מהמדרשים הייתה בעבורי חוויה דתית אקסטטית, חוויה של התגלות ושל הבהובי גאולה.
יחד עם זאת, חלק מהמדרשים הציפו אותי ברגשות שלא ציפיתי ולא רציתי להרגיש. כלפי חלק מהקוראות הרגשתי אחריות רגשית רבה. הפגיעוּת שהמדרשים חושפים, התכנים הקשים לעתים, הצעקות והבקשות, סחררו אותי. העריכה קשרה ביני לבין הכותבות, שאת רובן איני מכירה מקרוב, ברבדים כה עמוקים עד שאני מרגישה שנכרתה בינינו ברית.
תודה שזכיתי.
<b>'ואל תיטוש תורת אמך' — חזון לעתיד</b>
בשנים האחרונות מאז פרסום <b>דרשוני</b> נשאלתי שוב ושוב האם הכרך הבא יכלול גם מדרשים הנכתבים על ידי גברים. חברים, קרובי משפחה וקוראים הקשו עליי וטענו שגאולה פמיניסטית אמיתית תתרחש כאשר גם גברים יוכלו לבטא תפיסת עולם שוויונית בכתיבה דתית, ואני מסכימה עמם. הגדיל לעשות חבר ילדות שלי, אור מרגלית, ששלח לי טיוטה של ספר נהדר שכתב וכינה בשם <b>קרא הגבר: חידושים על מסכת תלמוד תורה שבספר 'דרשוני'.</b> הספר מעוצב כדף תלמודי ומכיל את פרשנותו הגברית למדרשים מהכרך הראשון של <b>דרשוני</b> העוסקים בלימוד תורה. בחרתי להמשיך לפרסם בינתיים מדרשי נשים בלבד, משום שמניסיוני, עודנו מצויים בתקופה שבה נשים רבות חוששות להתבטא בלשון דתית ובמרחב הדתי, וזקוקות לעידוד רב ול'פינוי מקום' במיוחד בעבורן, כדי להיות נוכחות.
לא פעם נשאלתי: האם ישנה 'רבותא נשית' במדרשי הנשים? האם יש חידוש בקולות הנשיים על פני שאר הקולות האנושיים כפי שמופיעים בתרבותנו עד כה? הספק בדבר כרסם גם בי, אולם עם הזמן, ככל שהתוודעתי למגוון החידושים שהמדרשים הנשיים מציעים, השתכנעתי ש'רבותא' ייחודית כזו אכן קיימת ועל כן יש להתאמץ ולהציע לנשים מרחב להנכיח אותה.
בסיום עריכת הקובץ השני של <b>דרשוני</b>, אני מתפללת שנמצא כוחות, בחומר וברוח, להמשיך ולהיות גם בשנים הקרובות כתובת לנשים ישראליות הכותבות מדרשים, ונוציא כרכים נוספים בסדרה. לבי תפילה שמדרשי נשים יהפכו לסוגה מוכרת ורווחת, ושאפשרות הכתיבה תהיה זמינה ליותר ויותר נשים, כדי שנוכל לזכות ליהנות מתורתן היקרה.

מעשה בראשית ודורות ראשונים

שני מלכים בכתר אחד

<big><strong>שני מלכים בכתר אחד</strong></big><br><small>עדי בלוט</small>
<small>רבי שמעון בן פזי רמי [=הקשה]. כתיב: 'וַיַּעַשׂ אֱלֹהִים אֶת שְׁנֵי הַמְּאֹרֹת הַגְּדֹלִים' (בראשית א, טז), וכתיב 'אֶת הַמָּאוֹר הַגָּדֹל... וְאֶת הַמָּאוֹר הַקָּטֹן'. אמרה ירח לפני הקב"ה: רבש"ע, אפשר לשני מלכים שישתמשו בכתר אחד? אמר לה: לכי ומעטי את עצמך! אמרה לפניו: רבש"ע, הואיל ואמרתי לפניך דבר הגון אמעיט את עצמי?! אמר לה, לכי ומשול ביום ובלילה. אמרה ליה: מאי רבותיה דשרגא בטיהרא מאי אהני?! [=מה גדולתו של נר בצהריים מה מועיל?!]. אמר לה: זיל, לימנו בך ישראל ימים ושנים [=לכי, שיִמנו בך ישראל ימים ושנים]. אמרה ליה: יומא נמי אי אפשר דלא מנו ביה תקופותא [=השמש גם כן אי אפשר שלא ימנו בו תקופות], דכתיב 'והיו לאתת ולמועדים ולימים ושנים' (בראשית א, יד). זיל ליקרו צדיקי בשמיך [=לכי, שייקראו צדיקים בשמך]: יעקב הקטן, שמואל הקטן, דוד הקטן. חזייה דלא קא מיתבא דעתה [=ראה שאין מתיישבת דעתה]. אמר הקב"ה: הביאו כפרה עלי, שמיעטתי את הירח. והיינו דאמר [=וזה שאמר] ר"ש בן לקיש: מה נשתנה שעיר של ראש חדש, שנאמר בו 'לה'' (במדבר כח, טו)? אמר הקב"ה: שעיר זה יהא כפרה על שמיעטתי את הירח (בבלי, חולין ס, ע"ב)</small>
אמרה האשה לפני הקדוש ברוך הוא: ריבונו של עולם, אפשר לשני מלכים שישתמשו בכתר אחד? אמר לה: לכי ומעטי את עצמך, 'ואל אישך תשוקתך והוא ימשל בך!' (בראשית ג, טז).
אמרה לפניו: ריבונו של עולם, הואיל ואמרתי לפניך דבר הגון, אמעיט את עצמי וימשלו בי?! אמר לה, לכי ומשלי על ביתך, שנאמר: 'חכמות נשים בנתה ביתה' (משלי יד, א), אמרה ליה: מאי רבותיה? שהרי גם האיש מושל בביתו, שנאמר: 'להיות כל איש שרר בביתו' (אסתר א, כב) ואמרו רבותינו על הפסוק: 'פשיטא! אפילו קרחה בביתיה פרדשכא ליהוי' ואף אני קרויה 'ביתו', שנאמר: 'ביתו זו אשתו'.
אמר לה: לכי ובזכות שכמותך ייגאלו ישראל, כשם שדרש רב עוירא: 'בשכר נשים צדקניות נגאלו אבותינו ממצרים', ובזכותן עתידין ישראל להיגאל, כדאיתא בילקוט רות: 'ואין הדורות נגאלין אלא בשכר נשים צדקניות שיש בדור'. אמרה ליה: ומאי רבותיה? שהרי גם בזכות מצוות דם פסח ודם מילה עתידין ישראל להיגאל, כדאיתא בילקוט שמעוני: 'אמר הקדוש ברוך הוא בזכות דם פסח ודם מילה תגאלו ממצרים, ובזכותם אתם עתידים להיגאל בסוף מלכות רביעית'.
אמר לה: לכי, וייקראו צדיקים בלשונך, לשון נקבה, שנאמר: 'ותכל דוד' (שמואל ב' יג, לט) וכן 'ראה זה מצאתי אמרה קהלת' (קהלת ז, כז).
חזייה דלא קא מיתבא דעתה, אמר הקדוש ברוך הוא: הביאו כפרה עליי שמיעטתי את האשה והמשלתי עליה את בעלה. והיינו דאמר רבי שמעון בן לקיש: 'מה נשתנה שעיר של ראש חודש שנאמר בו (במדבר כח, טו) "לַה''' (במדבר כח, טו)? – אמר הקדוש ברוך הוא, שעיר זה יהא כפרה על שמיעטתי את הנשים ונתתים לממשלת בעליהן. נתן להן הקדוש ברוך הוא שכרן בעולם הזה, שהן משמרות ראשי חודשים יותר מן האנשים, ונתן להם שכר לעולם הבא שהן עתידות להתחדש כראשי חודשים.
<small><b>פשיטא! אפילו קרחה בביתיה פרדשכא ליהוי</b> – תרגום: 'פשוט הוא! אפילו האורג [הנחשב למקצוע בזוי], בביתו הוא פקיד נעלה' (בבלי, מגילה יב, ע"ב). <b>ביתו זו אשתו</b> – משנה, יומא א, א. <b>בשכר נשים צדקניות נגאלו אבותינו</b> – בבלי, סוטה יא, ע"ב. <b>ואין הדורות נגאלין אלא בשכר נשים צדקניות</b> – ילקוט שמעוני, רות רמז, תר"ו. <b>בזכות דם המילה ודם הפסח</b> – ילקוט שמעוני, יחזקאל רמז, שנ"ד. <b>נתן להן הקדוש ברוך הוא שכרן בעולם הזה...</b> – על פי פרקי דרבי אליעזר, מה.</small>

בשר אחד

<big><strong>בשר אחד</strong></big><br><small>תמר ביאלה</small>
<small>על כן יעזב  איש את אביו ואת אמו ודבק באשתו והיו לבשר אחד (בראשית ב, כד)</small>
על כן יעזב איש את אביו ואת אמו' – לא נאמר אלא על האיש. ואשה מה עליה? האם תעזוב אף היא את אביה ואת אִמהּ על מנת שתדבק באישהּ?<br>מחלוקת בית ברוריה ובית אמא שלום.<br>בית ברוריה אומרות: עוזבת. בתורתה של ברוריה כתוב 'על כן יעזבו איש ואשה וגו''. הא מילתא דאמרי אינשי, רק הנפרד מהוריו עצמאי יהיה לנפשו ובשל להקים בית חדש בעולמו. אלא שדיברה תורת משה בלשון בני אדם, אלו הזכרים.
דבר אחר, עוזבת אשה בית הוריה לבית בעלה והוא לה כאביה. כשיושבת בבית אביה הוא מתיר נדריה; משיושבת בביתה, בעלה מתיר אותם לה, ולעולם מָרוּת איש עליה.
ועוד הוסיפו, שמשנישאת לבעלה, נפרדת היא לא רק מהוריה אלא אף מדבֵקוּת באלוהיה, כמו שלמדנו שפטרה הבורא ממצוות עשה שהזמן גרמן כדי להיות לה שלום עם בעלה.
ובית אמא שלום אומרות: אינה עוזבת. לא בכדי לא נאמר 'על כן תעזוב אשה', שלימדונו אמותינו שאין אדם צריך לעזוב אמו ואביו בבואו להקים בית חדש, שרק הדבקים בהוריהם יודעים היאך להידבק בבני זוגם ובילדיהם. ובית חדש המשכו של בית ישן הוא – ואין זה יוצא מפני זה.
דבר אחר, דווקא באשה לא נאמר 'תעזוב' את אביה ואמהּ, שאותה אשה ראשונה, אם כל חי, ידעה קשר של כוח וחִיוּת שבבסיס כל הנמצא, אותו הכוח המדבק הכול בכול, שהיא נבראה מן הצלע וידעה שהיות חלק והיות תלויה – אין בזה משום פגם אלא כך דרכו של עולם. ולימדה סוד גדול זה את האדם עד שזה קרא: 'זאת הפעם עצם מעצמי ובשר מבשרי לזאת יקרא אשה כי מאיש לקחה זאת' (בראשית ב, כג).
ועוד הוסיפו, שלא עוד אלא שרק בנישואין שיש בהם המשך לבית אבא ואמא, יש לאשה חופש ואף רצון, שלמדנו: 'האשה בזמן שהיא בבית בעלה, שחט עליה בעלה ושחט עליה אביה – תאכל משל בעלה. הלכה רגל ראשון לעשות בבית אביה, שחט עליה אביה ושחט עליה בעלה – תאכל במקום שהיא רוצה'.
ולא עוד אלא שעזיבת אב ואם יש בה משום פגיעה והחלשה של הנפש, כמו שראינו ברות שדבקה בנעמי: 'ותאמר רות אל תפגעי בי לעזבך לשוב מאחריך' (רות א, טז), וכמו שנאמר: 'מקוה ישראל ה' כל עזביך יבשו וסורי בארץ יכתבו כי עזבו מקור מים חיים את ה'' (ירמיהו יז, יג).
<small><b>בתורתה של ברוריה כתוב</b> – ראו רבקה לוביץ, 'חוה, אדם ועץ הדעת', <b>דרשוני: מדרשי נשים</b>, תל אביב 2009,עמ' 28 .<b>הא מילתא דאמרי אינשי</b> – תרגום: זה הדבר שאומרים אנשים. <b>אלא שדיברה תורת משה בלשון בני אדם, אלו הזכרים</b> – ראו רבקה לוביץ, 'ואל אישך תשוקתך', שם, עמ' 30 .<b>כמו שלמדנו שפטרה הבורא ממצוות עשה שהזמן גרמן</b> – ספר אבודרהם, 'ברכת המצות ומשפטיהם', ד"ה 'כל ישראל': 'והטעם שנפטרו הנשים מהמצות עשה שהזמן גרמא לפי שהאשה משועבדת לבעלה לעשות צרכיו. ואם היתה מחויבת במצות עשה שהזמן גרמא, אפשר שבשעת עשיית המצוה יצוה אותה הבעל לעשות מצותו, ואם תעשה מצות הבורא ותניח מצותו אוי לה מבעלה, ואם תעשה מצותו ותניח מצות הבורא אוי לה מיוצרה, לפיכך פטרה הבורא ממצוותיו כדי להיות לה שלום עם בעלה'. <b>האשה בזמן שהיא בבית בעלה</b> – משנה, פסחים ח, א.</small>

גן עדן

<big><strong>גן עדן</strong></big><br><small>עדי בלוט</small>
<small>דרש רבי שמלאי: לְמה הוולד דומה במעי אמו? לפנקס שמקופל ומונח. ידיו על שתי צדעיו, שתי אציליו על ב' ארכובותיו, וב' עקביו על ב' עגבותיו, וראשו מונח לו בין ברכיו, ופיו סתום וטבורו פתוח, ואוכל ממה שאמו אוכלת ושותה ממה שאמו שותה, ואינו מוציא רעי שמא יהרוג את אמו. וכיוון שיצא לאוויר העולם, נפתח הסתום ונסתם הפתוח, שאלמלא כן אינו יכול לחיות אפילו שעה אחת. ונר דלוק לו על ראשו וצופה ומביט מסוף העולם ועד סופו, ואין לך ימים שאדם שרוי בטובה יותר מאותן הימים, ומלמדין אותו כל התורה כולה ... וכיון שבא לאויר העולם – בא מלאך וסטרו על פיו ומשכחו כל התורה כולה, שנאמר (בראשית ד, ז) 'לפתח חטאת רבץ' ואינו יוצא משם עד שמשביעין אותו שנאמר (ישעיהו מה, כג) 'כי לי תכרע כל ברך תשבע כל לשון' (בבלי, נידה ל, ע"ב)</small>
דרשו בבית המדרש: למה היו דומים אדם וחווה בגן עדן? לוולד במעי אמו. מה הוולד אוכל ושותה מאמו, אף הם היו אוכלים ושותים מיוצרם, שנאמר, 'הנה נתתי לכם את כל עשב זרע זרע אשר על פני כל הארץ ואת כל העץ' וגו' (בראשית ד, כט) ונר דלוק להם מעל ראשם שנאמר, 'נר ה' נשמת אדם' (משלי כ, כז). ואין לך אדם אלא אדם הראשון שבראו זכר ונקבה, שנאמר: 'זכר ונקבה בראם ויברך אתם ויקרא את שמם אדם' (בראשית ה, ב) וצופים ומביטים מסוף העולם ועד סופו, והקדוש ברוך הוא מלמדם כל התורה כולה שנאמר, 'וינחהו בגן עדן לעבדה ולשמרה' (בראשית ב, טו) ולא נאמר 'לְעָבְדָהּ וּלְשָׁמְרָהּ' אלא לעסוק בדברי תורה ולשמור את מצוותיה. ואין לך ימים שאדם וחווה שרויים היו בטובה יותר מאותן הימים.
כיוון שחטאו, נפתח הסתום ונסתם הפתוח. נפתח הסתום – שנפתחה דעתם שהייתה סתומה, שנאמר: 'ותפקחנה עיני שניהם וידעו כי עירמם הם' (בראשית ג, ז). נסתם הפתוח – שנסתם זיכרונם, שבא מלאך וסטרם על פיותיהם והשכיחם כל התורה כולה וגירשם הקדוש ברוך הוא מגן העדן וישכן את המלאך בפתח הגן לשמור עליו לבל ישובו לשם, שנאמר, 'ויגרש את האדם וישכן מקדם לגן עדן את הכרבים ואת להט החרב המתהפכת' (בראשית ג, כד).
ולא זכרו אדם וחווה את גן העדן, ולא זכרו את התורה אשר למדו, ולא זכרו כי היו שווים זה לזה, ולא זכרו כי היו שניהם אחד.
<small><b>ולא נאמר לְעָבְדָהּ וּלְשָׁמְרָהּ אלא לעסוק בדברי תורה ולשמור את מצוותיה</b> – על פי פרקי דרבי אליעזר, חורב יא.</small>

ואל אישך תשוקתך

<big><strong>ואל אישך תשוקתך</strong></big><br><small>עדי בלוט</small>
<small>'תקראי אישי ולא תקראי לי עוד בעלי' (הושע ב, יח)<br>רש"י: 'אישי – לשון אישות וחיבת נעורים<br>בעלי – לשון אדנות ומורא'</small>
<small>ואל אישך תשוקתך והוא ימשל בך (בראשית ג, טז)</small>
משברא הקדוש ברוך הוא את האשה, שווה לאיש ברא אותה, שנאמר 'זכר ונקבה ברא אתם' (בראשית א, כז). ואילו משחטאה, הענישהּ הקדוש ברוך הוא שלא תהא עוד שווה לאיש, שנאמר 'והוא ימשל בך' (בראשית ג, טז).
וְאֶל אִישֵׁךְ תְּשׁוּקָתֵךְ' מאי? אם תאמר לא עונש הוא, אם כך מה ראה הכתוב למנותו כאן? ואם תאמר בכלל עונש הוא, מה עונש יש בתשוקה? והלוא מצינו שהקדוש ברוך הוא עצמו משתוקק אל ישראל שנאמר 'אני לדודי ועלי תשוקתו' (שיר השירים ז, יא).
וְאֶל אִישֵׁךְ תְּשׁוּקָתֵךְ' – 'בעלך' אין כתיב כאן אלא 'אִישֵׁךְ'. ביקש הכתוב לומר שעונשה של האשה יהא בתשוקתה ל'אישהּ', לאותו זמן שבו היה אישהּ שוֶוה לה. שלא כמו העבדים החפצים לחסות תחת בעלוּת אדונם, תשתוקק האשה דווקא להשתחרר מאדנותו של בעלה ולהופכו ל'אִישָׁהּ'. אולם 'בעלה' ימשול בה והיא תעשה כל רצונו, עד ששנו חכמים, 'אין לך אשה כשרה בנשים אלא אשה שהיא עושה רצון בעלה'.
ובעת הזאת, משהולכת ושבה האשה למעמדה השווה לאיש, יקרב אף הקץ. ואין לך קץ מגולה מזה, שנאמר 'והיה ביום ההוא נאם ה' תקראי אישי ולא תקראי לי עוד בעלי' (הושע ב, יח).
<small><b>אין לך אשה כשרה</b> – סדר אליהו רבה, פרשה י. יקרב אף הקץ. <b>ואין לך קץ מגולה מזה</b> – על פי בבלי, סנהדרין צח, ע"א, וראו רש"י שם.</small>

מדרש מנוחה

<big><strong>מדרש מנוחה</strong></big><br><small>יערה ענבר</small>
<small>ונפש כי תקריב קרבן מנחה לה' סלת יהיה קרבנו ויצק עליה שמן<br>ונתן עליה לבנה (ויקרא ב, א)</small>
ודע, כי זה הקורבן אות ברית הוא, עוד טרם הקשת. שהקשת יצאה לעולם לאחר המבול, והמנחה נהגתה לפניו.
לא ה'צדיק' ולא ה'תמים' ולא ה'בדורותיו' קירבו בין האל ובין נוח; העצב קירבם. שהיה נוח מנחם מעצבון הידיים, שנאמר, 'ויחי למך שתים ושמנים שנה ומאת שנה ויולד בן. ויקרא את שמו נח לאמר זה ינחמנו ממעשנו ומעצבון ידינו מן האדמה אשר אררה ה'' (בראשית ה, כח–כט), והיה האלוהים ניחם ומתעצב אל לבו, שנאמר: 'וירא ה' כי רבה רעת האדם בארץ וכל יצר מחשבת לבו רק רע כל היום. וינחם ה' כי עשה את האדם בארץ ויתעצב אל לבו' (בראשית ו, ה–ו).
והיה זה מנחם מעצבון וזה ניחם ומתעצב, עד כי נמשכו זה אל זה וגזרו זה על זה גזרה שווה, והפך עצבונו של זה מתעצב בעצבונו של זה ונחמתו של זה מונחית אל ניחומי חרטתו של זה, 'ונח מצא חן בעיני ה'' (בראשית ו, ח).
וכשגילה אלוהים את סודו לאשר מצא חן בעיניו, הצפין בפקודת הטלטול את פקודת השלווה. וכשגילה אלוהים את סודו לאשר מצא חן בעיניו, טמן בהינף האלה את ביטול הסכין. מי שאוזן ערה לו ישמע את הצופן, כמוס ברוגעו בתוך שצף הקצף:
ויאמר אלהים לנח קץ כל בשר בא לפני' (בראשית ו, יג) – או אז ניצת בו קורבן המנחה, שקורבן המנחה קץ בבשרים, ובכל זאת עולה לפניו; שקורבן המנחה קץ בבשרים, ובגלל זאת עולה לפניו; שקורבן המנחה קץ בבשרים, ולוחש לנוח: הנה, גם בלי גוף חי שנבקע יכולה ללהוט אש מחברת, הנה גם בלי מבול שימחק תוכל לרצד הסליחה.
בטרם מקדש ובטרם מזבח, טעם אלוהים טעם סולת וּבללה בשמן, שהסולת כשבלולה בשמן – את להט החרב המתהפכת מרגיעה, ולהטו של חמס כלול בו. זהו שאמר ר' שמעון בר יוחאי בזוהר הקדוש: 'אלו הם "להט החרב המתהפכת וגו'". משום שכולם נתמנו על דרכיהם של בני אדם, על אלו שעוברים על מצוות התורה, ועל זה הכל סלת בלולה בשמן, למשוך שמן המשחה ממקום עליון למטה, ויתברכו כולם כאחד, מאותו שמן משחה קדוש'.
ולאחר הבלילה, במבול הסוער, אזי – 'ונתן עליה לבנה' (ויקרא ב, א), שהצבע הלבן מן הגוונים כולם כלול, וזה סוד הקשת, שמנחה למנוחה, ואינה עוד ניחמה, אינה מתחרטת, שלמה היא. ונוח מביט בה, ומנחיל סוד קורבן המנחה.
לא מן החי יבוא קורבן המנחה, שאמרנו: קורבן המנחה קץ בבשרים; לא מן החי יבוא קורבן המנחה, כי מעִם החיוּת.
כשטולטלנו אנו, כולנו, אל מחוץ לתיבה, הביטו אלוהים ונוח זה בזה, ומשכו חוט של עצב דק מן הדק, ועִטרוּנוּ. זה החוט בו נקשור מרכיבי המנחה, כשנבוא, עצובים ומקווים, להקריב.
וכשם שחילץ אלוהינו מתוך עצבונו את הטלטול, שקולו זעקה וקורא לשינוי – כך נחלֵץ מתוכנו את קול המנוחה, שסמוי ממירב הקולות הוא, וניתן בו לפוש.
ואמר הכתוב, 'מנחה תמיד מחציתה בבקר ומחציתה בערב' (ויקרא ו, יג), שיודע אדם מנוחה אמיתית מהי רק בשחר חייו ובערבם. בין לבין אחוז ודרוך הוא, ואם נשען ביניהם – אך לרגעים יפקיר את גופו לרפיון.
לרפיון נזדקק כשנבוא, מנחה בידינו, מניחים את עצמנו, להיות שוב מוּנְחים.
<small><b>זהו שאמר ר' שמען בר יוחאי בזוהר הקדוש</b> – זוהר חלק ג, יב, ע"ב: 'הני אינון "להט החרב המתהפכת" (בראשית ג, כד), בגין דכולהו אתמנן על ארחייהו דבני נשא, על אינון דעברין על פקודי אורייתא, ועל דא כולא סלת בלולה בשמן, לאמשכא משח רבות מאתר עילאה לתתא ויתברכון כלהו כחדא מההוא משח רבות קודשא'.</small>

אימהות ואבות

רכושם אשר רכשו

<big><strong>רכושם אשר רכשו</strong></big><br><small>רבקה לוביץ</small>
<small>ויקח אברם את שרי אשתו ואת לוט בן אחיו ואת כל רכושם אשר רכשו ואת הנפש אשר עשו בחרן (בראשית יב, ה)</small>
מניין שאברהם ושרה היו שולטים בנכסיהון שווה בשווה? שנאמר, 'וְאֶת כָּל רְכוּשָׁם אֲשֶׁר רָכָשׁוּ'. יכול נכסיה של שרה נרשמו על שם אברהם, שֶמה שקונָה אשה קונֶה בעלה? תלמוד לומר 'רכוּשָם', של שניהם. יכול נרשמו הנכסים על שם שניהם אך אברהם בלבד נתן ידו במסחר ובמקנה? תלמוד לומר 'אֲשֶׁר רָכָשׁוּ' – ששניהם נתנו ידם במסחר ובמקנה.
שאלו בבית מדרשה של ברוריה: שמא הפסוק לא על שרה בא ללמד, אלא על לוט בן אחיו של אברהם, שנאמר 'ויקח אברם את שרי אשתו ואת לוט בן אחיו ואת כל רכושם אשר רכשו' (בראשית יב, ה)? ועוד נאמר, 'וגם ללוט ההלך את אברם היה צאן ובקר ואהלים. ולא נשא אתם הארץ לשבת יחדו כי היה רכושם רב' (בראשית יג, ה–ו)?
ענו להן נשים חכמות: מה דרשו חכמינו '"ואת הנפש אשר עשו בחרן" (בראשית יב, ה) – אברהם היה מגייר את האנשים ושרה מגיירת את הנשים'; כך יש לדרוש: 'ואת כל רכושם אשר רכשו' (שם) – אברהם היה רוכש נכסים ושרה הייתה רוכשת נכסים ונרשמו על שם שניהם.
אמרה תלמידה אחת: אם כך, שרה אשת חיל הייתה ועליה נאמר 'טעמה כי טוב סחרה לא יכבה בלילה נרה' (משלי לא, יח).
אמרה תלמידה אחרת: אדרבה ואדרבה. שרה אמנו אשת אוהלים הייתה, שנאמר, 'וימהר אברהם האהלה אל שרה' (בראשית יח, ו) ונאמר, 'ויאמרו אליו איה שרה אשתך ויאמר הנה באהל' (בראשית יח, ט) ונאמר 'ושרה שמעת פתח האהל' (בראשית יח, י) ונאמר, 'ויבאה יצחק האהלה שרה אמו' (בראשית כד, סז), והייתה נותנת ידה בקמח ובמים, ואברהם בלבד היה נותן ידו במסחר ובמקנה. אלא שסיכמו ביניהם בהסכם ובחוזה, שכל הרכוש אשר ירכוש אברהם וכל המקנה אשר יקנה אברהם יהיו של שניהם, וישלטו בנכסיהון שווה בשווה. אם כן למה נאמר 'אֲשֶׁר רָכָשׁוּ'? ללמדך שהייתה לה זכות לשרה לרכוש נכסים ולקנות מקנה.
<small><b>מה דרשו חכמינו 'ואת הנפש'</b> – בראשית רבה פד, ד. <b>שרה אשת חיל הייתה</b> – המדרש בתנחומא בובר, חיי שרה, סימן ג, דורש את כל המזמור של אשת חיל על שרה.</small>

מדרשי עקדה

<big><strong>מדרשי עקדה</strong></big><br><small>בלהה קריצר אריכא</small>
<small>וישכם אברהם בבקר ויחבש את חמרו ויקח את שני נעריו אתו (בראשית כב, ג)</small>
אל תקרי 'נְעָרָיו' אלא 'נְעוּרָיו' – שניעורו באברהם שני קולות:<br>קול אחד אומר 'הנני'!<br>וקול אחר אומר 'ויצחק מה? האם אף הוא יאמר הנני? ושרה, אף היא תאמר כן?<br>אם מבקש אתה לנסותני נסה, אך אל תשלח ידך אל הנער!'<br>והקול הראשון חוזר ואומר 'הנני'.<br>והקול השני אומר 'הנני לדורות. שילמדו ישראל ממעשיי. ואם זובח אני את הנער, יזבחו ישראל בכל הדורות את ילדיהם. יזבחו למולך, למרי, למלחמה, לעיקשות הדעת'.<br>והקול הראשון חוזר ואומר 'הנני'.<br>'וילכו שניהם יחדו' (בראשית כב, ח).
דבר אחר,<br>אל תקרי 'וַיַּחֲבֹשׁ' אלא 'ויכבוש'. ואין 'חֲמֹרוֹ' אלא 'רחמיו', שהיה אברהם הולך וכובש דמעותיו אך אלה היו בוקעות מעיניו, ועולות עד ריבונו של עולם ואומרות לפניו, 'ראה עבדך אברהם, ראה שפלותו לפניך. ראה שאינו מבקש רחמים עליו ועל בנו כפי שעשה על סדום, מתוך אמונתו בך. אנא בטל גזרתך'.
<small>ויבן שם אברהם את המזבח ויערך את העצים (שם, כב, ט)</small>
ומלאכי מעלה התקבצו כתות כתות. אלה אומרים 'ישחט' ואלה אומרים 'לא ישחט'.<br>אלה אומרים 'נסהו' ואלה אומרים 'רחמנו'.<br>'ויעקד את יצחק בנו וישם אתו על המזבח ממעל לעצים' (שם) וקולות מלאכי מרום הולכים וגוברים, ודמעות אברהם שורפות, ושרפים וחיות הקודש ברעש גדול מתנשאים, ומלאכי השרת סופקים כנפיהם.<br>ורק מלאך אחד מקטני המלאכים קם,<br>ויפרוש מעם כיסא הכבוד<br>ויקרא וַיֹּאמֶר, 'אַבְרָהָם אַבְרָהָם'!<br>אמרו, על זאת נאמר, 'מקים דבר עבדו ועצת מלאכיו ישלים' (ישעיה מד, כו).<br>ויש אומרים, על זאת נאמר, 'כי מלאכיו יצוה לך לשמרך בכל דרכיך' (תהלים צא, יא).
<small><b>שהיה אברהם הולך וכובש דמעותיו</b> – ראו בראשית רבה נו, י: 'כבשתי רחמיי לעשות רצונך'. <b>ומלאכי מעלה התקבצו כתות כתות</b> – ראו בראשית רבה נו, ח: 'וישלח אברהם את ידו... והיו המלאכים מתקבצין כתות כתות למעלן'. <b>דמעות אברהם שורפות</b> – ראו בראשית רבה נו, י: 'הוא שולח יד ליטול את הסכין ועיניו מורידות דמעות'.</small>

והיכן הייתה שרה?

<big><strong>והיכן הייתה שרה?</strong></big><br><small>תמר ביאלה</small>
<small>וישכם אברהם בבקר ויחבש את חמרו ויקח את שני נעריו אתו ואת יצחק בנו ויבקע עצי עלה ויקם וילך אל המקום אשר אמר לו האלהים (בראשית כב, ג)</small>
והיכן הייתה שרה בשעה שחבש אברהם את החמור ולקח את הנערים, ואת יצחק בנם, ואת עצי עולה שביקע, ורק שֹה לא לקח עמם?
אמרה איזבל: שרה, בעצה אחת עם אברהם הייתה, וביקשה אף היא שלא לחשוֹך את בנה, את יחידה, אשר אהבה, שאברהם ושרה יראי אלוהים היו, והיה אברהם מגייר את האנשים ושרה מגיירת את הנשים.
ודינה אמרה: שרה, באוהל הייתה ולא ידעה בצאתם, שמששבה מארמונו של אבימלך אמר לה בעלה 'כל כבודה בת מלך פנימה' (תהלים מה, יד) והייתה נחבאת בפנים האוהל ולא מתבוננת עוד בבני אדם.
אמרה האשה הגדולה משונם: שרה מיהרה בעקבות אברהם לעצור בעדו מלשחוט את בנם, אבל שופטים ושוטרים שעמדו בשער מנעו זאת ממנה, שנאמר 'מצאני השמרים הסבבים בעיר הכוני פצעוני נשאו את רדידי מעלי שמרי החמות' (שיר השירים ה, ז) עד ששבה האוהלה והמיתה עצמה בו.
באה הגר ואמרה: לא ביקשה שרה אחר אברהם בעלה ואחר יצחק בנם כלל וידע הקדוש ברוך הוא שכך יהיה. כשראה הקדוש ברוך הוא שביקשה לשלח את בנו הראשון של אברהם המדברה ולא חמלה, חשש שמא לא תחמול גם על בנה שלה, על יחידה. על כן דייק הקדוש ברוך הוא לאברהם, 'ויאמר קח נא את בנך' – 'בנך' ולא 'בנכם'. וביותר שהבטיח לו: 'כי ביצחק יקרא לך זרע' (בראשית כא, יב), 'ללך' ולא לה.
ותנות אמרה: לא כך היו הדברים, אלא שרה, נביאה הייתה, שסכתה ברוח הקודש, וראתה שעתידים אבות להקריב ילדיהם, ועתידים כוהנים גדולים שבאותו הדור להתבונן מרחוק ולא להתיר אותם הנדרים והאמונות, וראתה כיצד מבין תרויהון יאבדו אותם עלובים מהעולם ולא ידעה כיצד תגן על אותם הילדים ושתקה. וטעתה בדבר, שהרי אמר הקדוש ברוך הוא לאברהם 'כל אשר תאמר אליך שרה שמע בקלה' (שם). אך לא אמר אותן המילים לה...
<small><b>והיה אברהם מגייר את האנשים ושרה מגיירת את הנשים</b> – על פי בראשית רבה לט סימן יד. <b>ותנות</b> – ראו רבקה לוביץ, 'מדרשי בת יפתח', בתוך נחמה וינגרטן־מינץ ותמר ביאלה (עורכות), <b>דרשוני: מדרשי נשים</b>, א, תל אביב 2009,עמ' 100 .תנות היא דמות בדיונית, נשמתה של בת יפתח, הנדרשת מן הפסוק: 'מימים ימימה תלכנה בנות ישראל לתנות, לבת יפת ה גלעדי' (שופטים יא, מ). דמותה משמשת כמתווכת בין בנות ישראל והשכינה: 'ומה עושה? יושבת במרומים, ושומעת סיפוריהן של בנות ישראל אשר בארץ, ואחר יושבת אצל השכינה ומְתַנָּה באוזניה צרותיהן, מתפללת בעבורן ומלמדת עליהן זכות'. <b>שסכתה ברוח הקודש</b> – בבלי, מגילה יד, ע"א. <b>כיצד מבין תרויהון [= מבין שניהם] יאבדו</b> – ראו תנחומא בחוקותי ה: 'כן את מוצא ביפתח הגלעדי. מפני שלא היה בן תורה, אבד את בתו...כל כך למה? כדי שילמדו כל הנודרים, הלכות נדרים וקונמות, שלא לנהוג טעות בנדרים. "והנה בתו יצאת לקראתו, ויהי כראותו אותה ויקרע את בגדיו ויאמר אהה בתי וגו', ואנכי פציתי פי אל ה' ולא אוכל לשוב" (שופטים יא, לד–לה). והלוא פנחס היה שם, והוא אומר לא אוכל לשוב?! אלא פנחס אמר: אני כהן גדול ואיך אלך אצל עם הארץ? יפתח אמר: אני ראש שופטי ישראל ראש הקצינים, אשפיל עצמי ואלך אצל הדיוט?! מבין תרויהון אבדת ההיא עלובתא מן עלמא. ושניהם נתחייבו בדמיה. פנחס, נסתלקה ממנו רוח הקדש. יפתח. נתפזרו עצמותיו, שכן כתיב: "ויקבר בערי גלעד"' (שם, יב, ז).</small>

באר מים חיים

<big><strong>באר מים חיים</strong></big><br><small>רחל וולפיש</small>
<small>וישב יצחק ויחפר את בארת המים... וימצאו שם באר מים חיים (בראשית כו, יח–יט)</small>
וישב אברהם אל נעריו ויקמו וילכו יחדו אל באר שבע' (בראשית כב, יט)<br>יצחק לאן הלך?<br>הלך לבאר לחי רואי, שנאמר 'ויצחק בא מבוא באר לחי ראי' (בראשית כד, סב)<br>היה יצחק הולך ובורח, ותמה על אביו ועל אמו ועל אלוהיו, וכיצד קרה שנעקד, ומה ראו על ככה ומה הגיע אליו. הלך לו אל המדבר, בארץ לא עבר בה איש ולא ישב אדם שם.<br>אמרו: איש לא עבר בה, אבל אשה עברה בה, היא הגר, ובאר לחי רואי היא בארה של הגר.<br>עמד יצחק על אותה הבאר עד שבא לפניו זכרו של ישמעאל, שהיה מצחק עמו כשהיה תינוק, ובא אליו זכרה של הגר, שהייתה מהלכת וחמת מים על שכמה.<br>ישב יצחק עם הגר וישמעאל, בכה עמם וכעס עמם ימים רבים.<br>פעם אחת היה עומד על פי הבאר, וירא והנה אל חי רואה אותו, והנה אל חי שומע קולו באשר הוא שם.<br>ויתנחם יצחק.<br>ויקום וייקח את הגר והשיבה אל אביו, שנאמר 'ויסף אברהם ויקח אשה ושמה קטורה' (בראשית כה, א) וקטורה היא הגר, שהיה עולה בכייה כקטורת שעל גבי המזבח.<br>ויקום וייקח את ישמעאל והשיבהו אל אביו, שנאמר 'ויקברו אתו יצחק וישמעאל בניו אל מערת המכפלה' (בראשית כה, ט).<br>'והשיב לב אבות על בנים' (מלאכי ג, כד).<br>ואחרי כן שב יצחק לאותה הבאר וישב בה, שנאמר 'ויהי אחרי מות אברהם ויברך אלהים את יצחק בנו וישב יצחק עם באר לחי ראי' (בראשית כה, יא).<br>על כן נאמר עליו שהיה חופר בארות סתומות ומוציא מהן מים חיים.
<small><b>ויצחק לאן הלך</b> – שאלה זו מופיעה גם בבראשית רבה [תיאודור־אלבק] פרשה נו, יא: 'יצחק איכן הוא?'. <b>ומה ראו על ככה ומה הגיע אליו </b>– על פי אסתר ט, כו: 'ומה ראו על ככה ומה הגיע אליהם'. <b>הלך לו אל המדבר, בארץ לא עבר בה איש</b> – על פי ירמיהו ב, ו: 'המוליך אתנו במדבר בארץ ערבה ושוחה בארץ ציה וצלמות בארץ לא עבר בה איש ולא ישב אדם שם'. <b>באר לחי רואי היא בארה של הגר</b> – ראו בראשית טז. <b>וייקח את הגר והשיבה אל אביו</b> – בראשית רבה סא, ד: 'ויצחק בא מבוא ...' ולאיכן הלך? לבאר לחי ראי, הלך להביא את הגר, אותה שישבה על הבאר ואמרה לחי העולמים: ראה בעלבוני'. <b>וקטורה היא הגר</b> – בראשית רבה סא, ד: 'ושמה קטורה, רב אמר זו הגר ... שמקוטרת מצות ומעשים טובים'.</small>

צעיפה של רבקה

<big><strong>צעיפה של רבקה</strong></big><br><small>רבקה לוביץ</small>
<small>ותשא רבקה את עיניה ותרא את יצחק ותפל מעל הגמל. ותאמר אל העבד מי האיש הלזה ההלך בשדה לקראתנו ויאמר העבד הוא  אדני ותקח הצעיף ותתכס (בראשית כד, סד–סה)</small>
בבית מדרשה של ברוריה אמרו: מניין שהנפש מחלשת את הגוף? מרבקה. שנאמר 'ותרא את יצחק ותפל מעל הגמל'. בשעה שראתה רבקה את יצחק ניטלטלה נפשה, נחלש גופה ונפלה לארץ.<br>וממה ניטלטלה נפשה?
אחת אמרה: מצער ואכזבה. שמשראתה את יצחק אמרה בלבה: הלזה עזבתי את בית הוריי? הלזה הלכתי דרך ת"ק פרסה ובאתי לארץ חדשה ונוכרייה? ועוד שנתמלאה חשש ופחד, כי ידעה שהלילה תימסר לאיש זה שהוא זר לה. ואמרו: אל תקרי 'הלזה' אלא הלה זר. לפיכך נחלש גופה ונפלה.
ואחרת אמרה: משמחה גדולה. שמשראתה את יצחק אמרה בלבה: לזה עזבתי את בית הוריי! לזה הלכתי דרך ת"ק פרסה ובאתי לארץ חדשה ונוכרייה! ונתמלאה רוך ועדנה מפני שידעה שעתידה היא הלילה ליכנס לחופתה. לפיכך נחלש גופה ונפלה.
אמרו חברותיהן: בין כה ובין כה ביקשה רבקה להתכסות בצעיף לחזק נפשה, שנאמר, 'מי האיש הלזה ויאמר העבד הוא אדני ותקח הצעיף ותתכס'.
ואותו צעיף מוכן ומזומן היה לרבקה מששת ימי בראשית. שאמרו: ארבעה דברים מוכנים ומזומנים להן לנשים מששת ימי בראשית, ואלו הן: צעיף רבקה לכיסוי, תוף מרים לשירה, יתד יעל להרוג בו אויב ודמעת רחל לבכי. ויש אומרות: אף תקוות חוט השני של רחב להציל בו הנפש.<br>אמרו: כל הרוצ ה לבוא וליקח מהם באה ונוטלת, ואין הם חסרים לעולם.

מדרש עתירה

<big><strong>מדרש עתירה</strong></big><br><small>תמר ביאלה</small>
<small>ויעתר יצחק לנכח אשתו כי עקרה הוא ויעתר לו ה' ותהר רבקה אשתו (בראשית כה, כא)</small>
שתקן היה יצחק ומאז שאמר 'אבי... הנה האש והעצים ואיה השה לעלה' (בראשית כב, ז), לא דיבר עוד, עד אותו היום.<br>משעמד אותו הצדיק נוכח אשתו כי עקרה היא ופנה לקדוש ברוך הוא, לא באה בפיו אלא עתירה, שנאמר 'ויעתר יצחק'. שעד אותה שעה לא נאמרה בעולם לשון עתירה.<br>ומאי עתירה?
בבית מדרשה של ברוריה נחלקו בדבר:<br>יש אומרות – עתירה אינה אלא בקשה שקשה לאומרה ואי־אפשר לפה לפרשה. ביקש יצחק בלא מילים, שהמילים נתלעלעו בפיו מחמת שלא עמד מלפניו יתברך מאז אותו היום שהיה עקוד על גב המזבח, הוא זועק וביד אביו מאכלת.
וזה שכתוב 'וַיִּעָתֶר לוֹ ה'' – אל תקרי 'וַיִּעָתֶר' אלא 'וַיֶּעְתַּר' – אף הקדוש ברוך הוא היה מבקש מיצחק באותה השעה דבר בלא מילים. ומה ביקש ממנו? שיסלח כי בנסותו את האב, פגע בנפש בנו.
ויש אומרות – עתירה היא שנענה האחד לזולתו. אל תקרי 'וַיֶּעְתַּר יִצְחָק לְנֹכַח אִשְׁתּוֹ' אלא 'וַיִעָתֶר'. נענה יצחק לנוכח אשתו, לתוכחה שבפיה, שהיא רוצה ממנו זרע והוא נמנע מתת לה, שהיה שרוי בפחד מתמיד, 'פחד יצחק' (בראשית לא, מב).  וכשעמד לנוכח אשתו כי עקרה היא, התגבר על פחדו ועל עלבונו ועל בדידותו, ונעתר לה להביא זרע לעולם.
וזה שכתוב 'וַיִּעָתֶר לוֹ ה'' – שנענה גם הקדוש ברוך הוא לזולתו, ליצחק, והואיל לתת לו זרע אף שפחד גם הוא. פחד הקדוש ברוך הוא שלא למד יצחק מה שלמד אביו, ויבוא לעקוד בבוא היום את זרעו שלו. ואחרות אמרו, פחד הקדוש ברוך הוא שלא למד יצחק אותו הלימוד שביקש הקדוש ברוך הוא ללמד את אברהם, ויבוא ללמד את זרעו אחריו שלא לשמוע דברי אלוהים חיים.
נמנו וגמרו, חידש יצחק עתירה בעולם, ש'עתירה' לשון רתיעה יש בה, ותער יש בה שעומד בעינו. ואף על פי כן, בכוחה להביא לידי סליחה ולידי חיבור ולידי הולדה.
<small><b>בקשה שקשה לאומרה ואי־אפשר לפה לפרשה</b> – ראו בראשית רבה כב, ח.</small>

ותלך רבקה לדרוש בצפת; מדרש מקום

<big><strong>ותלך רבקה לדרוש בצפת; מדרש מקום</strong></big><br><small>שרה פרידלנד בן ארזה</small>
<small>'ויתרצצו הבנים בקרבה' (בראשית כה, כב) ר' יוחנן וריש לקיש. ר' יוחנן אמר: זה רץ להרוג את זה, וזה רץ להרוג את זה. ריש לקיש אמר: זה מתיר ציוויו של זה וזה מתיר ציוויו של זה ...<br>בשעה שהיתה [רבקה] עומדת על בתי כנסיות ובתי מדרשות, יעקב מפרכס לצאת ... ובשעה שהיתה עוברת על בתי עבודת כוכבים, עֵשו רץ ומפרכס לצאת ... 'ותאמר אם כן למה זה אנכי' (שם). רבי יצחק אמר: מלמד שהיתה אמנו רבקה מחזרת על פתחיהן של נשים ואומרת להן: הגיע לכם הצער הזה בימיכם? אם כך הוא צערו של בנים והלואי לא עיברתי ... ותלך לדרש את ה'' (שם) – וכי בתי כנסיות ובתי מדרשות היו באותן הימים, והלא לא הלכה אלא למדרש של שם ועבר? אלא ללמדך שכל מי שהוא מקביל פני זקן, כמקביל פני שכינה (בראשית רבה סג, ו)</small>

<small>התצלום מתוך: מנחם מיכלסון, יהודה סלומון, משה מילנר, <b>מקומות קדושים וקברי צדיקים בארץ ישראל</b>, תל אביב תשנ"ו, עמ' 1</small>
<b>א. העַלְמה</b>
רבקה אמנו בת ערל הייתה ואחות ערל הייתה וממקום עֲרלוּת באה. כפולה ומכופלת הייתה עורלתה, וכתיב בה: 'ותלך לדרש את ה'' (בראשית כה, כב) –  אתמהה.
יש אומרים, פעמיים נשרו עורלותיה – בשעה שנפלה מעל הגמל, ובשעה שהעתיר עליה אישהּ. בשעה שנפלה מעל הגמל, נבתקה סתימתה אחת. כיוון שנפערה, בּושה, וכיוון שנשתוחחה ונכלמה, מיד כתיב בה: 'ותקח הצעיף ותתכס' (שם, כד, סה).
ובשעה שהעתיר עליה אישהּ, נסתלקה ממנה עורלתה שנייה, וסרה עקרותה. הדא הוא דכתיב 'ויעתר יצחק לה'... ויעתר לו ה'', מיד – 'ותהר רבקה אשתו' (שם, כה, כא).<br>ויש אומרות: באמת לא הייתה אמנו רבקה ערֵלה מימיה.
צאי ולמדי, עוד בארם נהריים הייתה שואבת משפעם של מים תחתונים, דולה תהומות ומשקה לעבד אברהם ולגמליו; ומיָמיה לא נסתמה אותה עין באבן, ולא כיסתה אותה עורלה כלל.
ועוד: הרי כבת שלוש אמרה: 'אֵלֵךְ' (שם, כד, נח), ודרשו בה גזרה שווה מרות, שאמרה: 'כי אל אשר תלכי אלך וגו'... ואלהיך אלהי' (רות א, טז). מלמד שלא נסתמה בעורלה מיָמיה.
שמעה רבקה אלו אומרים: ערֵלה הייתה ונבתקה, ואלו אומרות: לא הייתה ערֵלה מימיה, ולא הייתה יודעת מה בה. לפיכך נקראה 'הַעָלְמָה' (בראשית כד, מג) –  שהיעלם ניתן בה.
• <small>המדרש נכתב במהלך ביקורים חוזרים ב'מערת שם ועבר' הנמצאת במרכז צפת, ומכונה גם 'בית המדרש של שם ועבר'. על פי המסורת, שמקורה כנראה במסורות ערביות הקושרות את יעקב למערה זו, במערה זו למדו ואף נקברו שם בן נח ונינו עבר. מסורת קבורתו של התנא שמעון בן עזאי במערה זו, שבה טמונים על פי המסורת המקובלת גם ר' דוסא בן הרכינס ור' נחמיה, מופיעה כבר ברשימת קברות צדיקים מהמאה ה־ 14 (על פי צבי אילן, <b>קברי צדיקים בארץ ישראל,</b> ירושלים 1997,עמ' 351 ; צבי גילת, <b>קברי צדיקים,</b> תל אביב תשס"ה, עמ' 114–115)</small>
<small><b>בת ערל הייתה ואחות ערל הייתה וממקום ע רלות באה</b> – בראשית רבה סג, ד: '"בת בתואל הארמי" מה תלמוד לומר "אחות לבן הארמי"? אלא בא ללמדך: אביה רמאי ואחיה רמאי ואף אנשי מקומה כן. והצדקת הזו שהיא יוצאה מביניהם למה היא דומה? לשושנה בין החוחים'. <b>לא נסתמה אותה עין באבן</b> – שלא כבאר שבה פגש יעקב את רחל בראשית כט, ב. <b>ולא כיסתה אותה עורלה כלל</b> – דימוי האבן לעורלה עולה מצירוף של הנבואה בדברים ל, ו: 'מל ה' אלהיך את לבבך ואת לבב זרעך' – עם התממשותה בדברי יחזקאל יא, יט: 'והסרתי לב האבן מבשרם ונתתי להם לב בשר' (וראו גם שם, לו, כו). <b>העלמה, שהיעלם ניתן בה</b> – מעין זה ראו בבלי, סוטה יב, ע"ב.</small>
<b>ב. ותלך לדרוש את ה'</b>
ויתרצצו הבנים בקרבה' (בראשית כה, כב) – אמרו: בִּינות שאינן מתיישבות זו עם זו התרוצצו בה, ולא ידעה אִמנו רבקה אם יש בקרבה אם אין.
ויש אומרים: בנאים התרוצצו בקרבה, ובידיהם יתדות ומקבות וקורנסים, והיו מכים בהם זה בקדקודו של זה, והפכו כלי בנייה שבידיהם לכלי משחית, וביקשו לרוצץ זה את גולגלתו של זה.
הייתה כרסה מְחשבת לפקוע ולבה מסוכסך, עד שתבעה: 'אם כן למה זה אנכי' (שם).
יצאה רבקה לחזר על פתחיהן של נשים שוולד יחיד בקרבן, והייתה שואלת אותן: הגיע לכן הצער הזה? הגיע לכן הצער הזה? ולא ידעה שום אשה בצער הזה כלום.
אמרה: לצפת אסע, למערת בית מדרשם של שם ועֵבר, ששניים הם ויושבים בנִקבה, כנִּקבה שבי. אולי יעלה בידם ליישב דעתי ורחמי.
נטהרה רבקה ונתקדשה, ועלתה הרים וירדה גבעות. והייתה כרסה מיטלטלת בין שיניה בין הרי הגליל. ומשעלה עמוד השחר של יום השישי – עמדה בצפת.
<small><b>ולא ידעה אמנו רבקה אם יש בקרבה אם אין</b> – בראשית רבה סג, ו: 'ריש לקיש אמר: זה מתיר ציוויו של זה, וזה מתיר ציוויו של זה'. <b>בנאים שונים התרוצצו בקרבה</b> – ראו דרשת 'בנייך'־'בונייך' בבבלי, ברכות סד, ע"א. <b>וביקשו לרוצץ זה את גולגלתו של זה</b> – מדרש תהלים נח: 'שהיה [עשיו] מרצץ עם אחיו במעי אמו'. וראו רש"י על אתר. <b>ועלתה הרים וירדה גבעות</b> – כך נאמר על יצחק בדרכו לעקדה. ראו קהלת רבה ט, ז. על הדמיון בין הליכת רבקה להליכת יצחק, ראו פרקי דרבי אליעזר, לא: 'ולאחר עשרים שנה לקח יצחק את רבקה והלך להר המוריה למקום שנעקד שם'.</small>
<b>ג. מה בְּרי ומה בַּר בטני</b>
נשאה עיניה וראתה במרחק מערה אחת, ששקט רך מקיף לה כעכנא צחור שזנבו בפיו. קרבה אל פתחה, הטתה אוזנה והנה קול בדממה. והקול קול דינים קשים. משסרה לשמוע, ראתה כתוב על פתח המערה: "בית המדרש של שם ועֵבר והתנאים הקדושים..." ועוד תיבות שלא עלה בידה לקוראן, שהיו כתובות בדימוע. ואמרי ליה: דוק עשן שהיה מיתמר מן המקום הסתירן מעיניה.
נשלה נעליה מעל רגליה ונשקה רגבי אדמת קודש.
אז עלו מכרסה שני קולות בדיבור אחד: קול אחד תיבה ברורה ותמימה אחת – 'אנכי'. וקול אחר – 'למהזהאנכיהאִםזהאנכיהאִםהאִםהאִםםם'. וגבר קול 'אנכי' על קול 'הֲאִם'.
ביקשה לפנות משם, מיד געש לעומתו קול שני וגבר עליו.
פתחה רבקה פיה והייתה מצווחת ומתלשת שערותיה: "מַה בְּרִי וּמַה בַּר בִּטְנִי, אנה אלך, ולשכנו של מי אדרוש? מי אנכי כי אלך, ואנה מפניי אברח?"
<small><b>כעכנא [=כנחש] צחור שזנבו בפיו</b> – ראו בבלי, בבא קמא קיז, ע"א; בבא מציעא פד, ע"ב–פה, ע"א. <b>כתובות בדימוע</b> – את האמור בבבלי, בבא בתרא טו, ע"א: 'עד כאן [=עד שמונת הפסוקים האחרונים בתורה, המספרים על מות משה] הקב"ה אומר, ומשה אומר וכותב. מכאן ואילך הקב"ה אומר, ומשה כותב בדמע' פירש הגר"א כדימוע, היינו, בערבוביה ובאופן סתום (ראו קול אליהו, וזאת הברכה). <b>ואמרי ליה: דוק עשן שהיה מיתמר מן המקום</b> – על עשן העולה מקברו של מי שדרכו בעייתית בעיני חכמים, ראו בבלי, חגיגה טו, ע"ב. <b>שני קולות בדיבור אחד</b> – ראו בבלי, ראש השנה כז, ע"א. <b>מה ברי ומה בר בטני</b> – משלי לא, ב. <b>אנה אלך... ואנה מפניי אברח?</b> – על פי תהלים קלט, ז. <b>ולשכנו של מי אדרוש?</b> – על פי דברים יב, ה. <b>מי אנכי כי אלך</b> – שמות ג, יא.</small>
<b>ד. ערירי במערה</b>
ובתוך המערה קול רעש גדול אדיר וחזק. וברעש אש, ובאש שֵׁם ובאש עֵבֶר, שהיו ישובים בדינו של בן עזאי. שבאותו היום נסתלק בן עזאי מן העולם ההוא, שהרי נכנס בפרדס ולא יצא הימנו בשלום ומת; ובאותה שעה הובאה לפניהם גווייתו לקברו אצלם.
אמר שֵׁם: עֵבֶר ניני, הבה נעשה לבן עזאי שם עם ר' דוסא בן הרכינס ועם ר' נחמיה הספונים עמנו, ונקבור אותו בינותינו.
אמר עֵבֶר: כל תלמידי חכמים נושאים אשה ומבקשים להעמיד תולדות, ובא זה מן העֵבר האחר. כשם שאין מקומו בעולמם של בני תמותה, כך אין מקומו בינינו.
שוב אמר לו שם זקנו: והרי גדול השקדנים הוא, עד שהבטיחה לו בת רבי עקיבא שתתקדש לו, ואם יסתלק גם מבינינו מאיכן נמצא כמותו?! ועוד אמר: בן עזאי, מיראי ה' היה ומחושבי שמו. לפיכך לחש לו ה' סודו באוזניו, והודיעו כל מה שהיה צריך לידע. והנה שֵׁם עשה לו בחידושיו, שהם הם תולדותיו. ועל שכמותו אמר הנביא: 'ונתתי להם בביתי ובחומתי יד ושם טוב מבנים ומבנות שם עולם אתן לו' (ישעיהו נו, ה), ואנו ננעל פתח מערתנו בפניו?!
ענה עֵבר כנגדו ואמר: שֵׁם קשישא, והרי עַבָר אזהרתו של רבי עקיבא, ואצל אבני שיש טהור – יש מוצק – אמר 'מים מים', בבואות דבבואות בלבד, עד שנטרד מן העולם ההוא ובא אצלנו. נתן עֵבר פניו העזים בבן עזאי, והיתה עֶברתו קשה יותר מדאי.
והיו ממשיכים לחדד זה את זה בלהב וברוח ובאש, שכך היו נוהגין לחלוק בכול: שֵׁם מבקש להגדיל שמו הגדול של הקדוש ברוך הוא ולקיימו בחסד בכל בריותיו, ועבר – דרכו בעֶברה ובדין המבדיל בין הטמא ובין הטהור, בין הקודש ובין החול, בין מקומו של מקום למקומות שאינו בהם, כביכול.
אז שקעה אל בין נקיקי המערה המיית 'אנכי' חרישית.
<small><b>נכנס בפרדס ולא יצא הימנו בשלום ומת</b> – בבלי, חגיגה יד, ע"ב: 'ארבעה נכנסו בפרדס ... בן עזאי הציץ ומת'. <b>ובא זה מן העבר האחר</b> – שלא נשא אשה. ראו תוספתא יבמות ח, ה: 'בן עזאי אומר: כל מי שאינו עוסק בפרייה ורבייה – הרי זה שופך דמים, ומבטל את הדמות, שנאמר "כי בצלם אלהים עשה את האדם", וכתיב "ואתם פרו ורבו" וגו'. אמר לו ר' אלעזר בן עזריה: נאין דברים כשהן יוצאין מפי עושיהן. יש נאה דורש ואין נאה מקיים, נאה מקיים ואין נאה דורש. בן עזאי נאה דורש ואין נאה מקיים. אמר לו: מה אעשה, חשקה נפשי בתורה, ויתקיים העולם באחרים'. שהבטיחה לו בת <b>רבי עקיבא שתתקדש לו</b> – בבלי, כתובות סג, ע"א. <b>גדול השקדנים ... מאיכן נמצא כמותו?! </b>– משנה, סוטה ט, טו. <b>מיראי ה' היה ומחושבי שמו</b> – מלאכי ג, טז. <b>לחש לו ה' סודו באוזניו, והודיעו כל מה שהיה צריך לידע</b> – ראו בבלי, סוטה ד, ע"ב. <b>עבר אזהרתו של רבי עקיבא, ואצל אבני שיש טהור ... אמר 'מים מים', עד שנטרד מן העולם ההוא</b> – בבלי, חגיגה יד, ע"ב.</small>
<b>ה. הרָה במערה</b>
מששמעו שם ועֵבר קול 'אנכי', עמדו מדינו של בן עזאי, והציצו החוצה. ירדה להם קרן אחת מן האורה שנגנזה לצדיקים לעתיד לבוא וסימאה עיני בשר ודין שלהן והיו צופין בה. נדמתה להם כמין כרס של אשה, ושני נרות בתוכה, והם מהִלים על ראשיהם של שני ולדות, והיו הנרות והוולדות משתעשעים אלו באלו. מיד זכרו שאף הם שרויים בטובה כירחי קדם ברחמה של מערה. והיו לבותיהם מרחשים זה לזה: חידודין חידודין המתחדדים בינינו – רחמים ואהבה בתחילתן, ורחמים ואהבה בסופן, שהרי נרה של מערתנו – ואמרי ליה: נרה של צפת – מהל עלינו בסוד אלוה.
עם שיצתה שמשו של יום השישי מנרתיקה ונפקחו עיני בשר שלהם ונזדרזו ויצאו מנקבתם לטבול במקווה האר"י לקבל פני שבת כלה מלכתא, עלו משם ונסתפגו ולבשו כלי לבן ונתעטפו בטליתותיהם ועשו מה שעשו.
ירדה חמה בין בדי אילנות, ועלו העולמות כולם. הייתה חמדת כניסתה של שבת דבקה בחמדתה של צפת, ועל שתיהן הייתה נסוכה חמדת האור שראו באותה כרס. באותה שעה ובאותו מקום ובאותה אורה ידעו שֵׁם ועֵבר כי שפה אחת ודברים אחדים בפיהם, ושתקום כל הדרך עד שחזרו למערתם.
יצאה לקראתם אשת חיל הרה. שמעוה שואלת: מלאכי השלום, הֲתברכו 'אנכי' לשלום? הֲתברכו 'הֲאִם' שבּי לשלום?
אז יצא דיבור אחד מפיות שניהם: 'שני גוים בבטנך ושני לאמים ממעיך יפרדו ולאם מלאם יאמץ ורב יעבד צעיר' (בראשית כה, כג).
ובאותה שעה הייתה בת קולם מזמרת כנגדם בצלילים עיליים חרישיים: 'לא ישא גוי אל גוי חרב ולא ילמדו עוד מלחמה' (ישעיהו ב, ד).
נשאו שֵׁם ועֵבר פניהם אליה, ושמו לה שלום.
זלג קולם החם על האדמה וזלגה בת קולם, ונתרגשו רגבים תחתיהם ונזדעזעו מעט. ראו לפניהם מעיין חמין נובע, ובצדו בור שהיה מוכן וכרוי ומזומן לר' שמעון בן עזאי מששת ימי בראשית. התבוננו זה בזה פנים בפנים ופנו לטהר את גופו של בן עזאי במים חיים, מים נוקבין, וטמנוהו בבור.
אמרו: היא היא העין שממנה שאבה רבקה בנעוריה. ובחסדה ובדמעותיה נתגלגלה אותה עין מחרונה של חרן אל דורשי צפונות הצפונים בצפת.
אז הבינו שֵׁם ועֵבר כי פי אַיִן מגרונם דיבר.<br>אותה שעה ידעה רבקה בבוניה, שכלי משחית שבידיהם – מהם ובהם בינתה.<br>וידעה יש בקרבה יש גם אין.<br>'וימלאו ימיה ... והנה תומם בבטנה' (בראשית כה, כד). אל תקרי תוֹמִם אלא תמים, שכבר אמרו חכמים במקום אחר: 'תומים – שמשלימין את דבריהן'.
<small><b>האורה שנגנזה לצדיקים לעתיד לבוא</b> – ראו בבלי, חגיגה יב, ע"א; בראשית רבה ג, ו; ושם, יא, ב. <b>נרות ... מה לים על ראשיהם של שני ולדות ... שרויים בטובה כירחי קדם ברחמה ... מהל עלינו בסוד אלוה </b>– בבלי, נדה ל, ע"ב: 'למה הולד דומה במעי אמו? לפנקס שמקופל ומונח ... ונר דלוק לו על ראשו וצופה ומביט מסוף העולם ועד סופו, שנאמר 'בהלו נרו עלי ראשי לאורו אלך חשך' ... ואין לך ימים שאדם שרוי בטובה יותר מאותן הימים, שנאמר 'מי יתנני כירחי קדם כימי אלוה ישמרני'. ... ומלמדין אותו כל התורה כולה, שנאמר 'ויורני ויאמר לי יתמך דברי לבך שמור מצותי וחיה', ואומר: 'בסוד אלוה עלי אהלי' ...'. <b>חידודין חידודין המתחדדים בינינו – רחמים ואהבה בתחילתן, ורחמים ואהבה בסופן </b>– בבלי, קידושין ל, ע"ב: 'אפילו האב ובנו הרב ותלמידו שעוסקין בתורה בשער אחד נעשים אויבים זה את זה, ואינם זזים משם עד שנעשים אוהבים זה את זה, שנאמר 'את והב בסוּפה'. אל תקרי בסוּפה אלא בסופהּ'. <b>שבת כלה מלכתא</b> – כך כונתה השבת על ידי התנאים שקיבלוה בגליל. ראו בבלי, בבא קמא לב, ע"ב; וכן שם, שבת קיט, ע"א. <b>אשת חיל ... מלאכי השלום התברכוני</b> – מקובלי צפת במאה הט"ז ובראשם האר"י הנהיגו סדר קבלת שבת הפותח בטבילה במקווה ופנייה אל השבת כאל השכינה וכנסת ישראל. אז הונהגה אמירת מזמור 'אשת חיל' (משלי לא, י–לא) וכנראה גם שירת 'שלום עליכם'. <b>אין </b>– מושג קבלי שמשמעו בחינה באלוהות שהיא כה נסתרת ועליונה עד שנתפסת בתודעה האנושית כאין (ספירת כתר). ראו למשל: יורם יעקבסון, <b>תורתה של החסידות</b>, תל אביב 1985,עמ' 20 .אווירא דצפת הוליד בשם ועבר הקדמונים מושגים קבליים... <b>יש בקרבה יש גם אין</b> – ראו זוהר, בשלח סד, ע"ב על שמות יז, ז. <b>תומים – שמשלימין את דבריהן</b> – בבלי, יומא עג, ע"ב: 'למה נקרא שמן "אורים ותומים"? "אורים" – שמאירין את דבריהן. "תומים" – שמשלימין את דבריהן'.</small>

למה אשכַּל גם שניכם יום אחד?

<big><strong>למה אשכַּל גם שניכם יום אחד?</strong></big><br><small>יעל לוין</small>
לעולם יהא אדם זהיר בדיבורו ואל יפתח פיו לשטן, שברית כרותה לשפתיים.<br>שלאחר שבירך יצחק אבינו את בניו, ביקש עשיו להרוג את יעקב אחיו, ויוגד הדבר לרבקה אמנו ברוח הקודש. השיאה רבקה עצה ליעקב שיברח חָרָנָה עד שוך חמת אחיו, באומרה: 'למה אשכל גם שניכם יום אחד' (בראשית כז, מה), ונתקיימה נבואתה זו של רבקה בבניה ובצאצאיה אחריה.
בבניה של רבקה כיצד?<br>בשעה שבאו לקבור את יעקב אבינו במערת המכפלה, היה עשיו מעכב את הקבורה ואומר שהקבר שלו הוא. ביקש מבני יעקב שייתנו לו את שטר מכירת חלקו ליעקב. אמרו לו: 'השטר בארץ מצרים, ונפתלי, שהוא קל כאיילה, ילך להביאו'. היה שם חושים בן דן, והיו אוזניו כבדות משמוע. שאל: 'מה אירע?' אמרו לו שעשיו מעכב את הקבורה עד שיבוא נפתלי ממצרים. אמר להם: 'ועד שיבוא נפתלי יהא סבי מוטל בביזיון?' לקח אלה והכה את עשיו על ראשו וימות. באותה שעה נתקיימה נבואת רבקה שאמרה: 'למה אשכל גם שניכם יום אחד'. ואף על פי שמיתתם לא הייתה ביום אחד, קבורתם – ביום אחד הייתה.
ומה ראתה רבקה לומר: 'למה אשכל <b>גם שניכם</b> יום אחד?' לפי שאברהם ונמרוד מתו ביום אחד, אותו היום שבו שט עשיו וביזה את הבכורה. בדרכו לצוד ציד ראה את נמרוד לבוש בגדי אדם הראשון. חמד עשיו אותו הלבוש והרגו. שב עשיו מן השדה עייף, וראה שפניו של יעקב מפוחמות. אמר לו: 'מה אתה עושה?' אמר לו יעקב: 'אינך יודע שמת אברהם זקננו, ואני עושה תבשילים להברות את יצחק אבינו בסעודת אבלים'.
בצאצאיה של רבקה כיצד?<br>שכּן מצינו שנדב ואביהוא, בני אהרן הכהן ואלישבע בת עמינדב אם הכהונה, מתו שניהם ביום אחד, ביום חנוכת המשכן, בראש חודש ניסן, בשנה השנית לצאת בני ישראל ממצרים, בהקריבם אש זרה.
ואהרן דור חמישי לרבקה אמנו. רבקה ילדה את יעקב, ויעקב אבינו הוליד את לוי, ולוי הוליד את קהת, וקהת הוליד את עמרם, ועמרם הוליד את מרים, אהרן ומשה.
ואלישבע בת עמינדב דור שביעי לרבקה אמנו. רבקה ילדה את יעקב, ויעקב אבינו הוליד את יהודה, ויהודה הוליד את פרץ, ופרץ הוליד את חצרון, וחצרון הוליד את רם, ורם הוליד את עמינדב, ועמינדב הוליד את נחשון ואת אלישבע.
אמרו חכמים: אלישבע בת עמינדב ראתה באותו היום שמחות לרוב: אהרן אישהּ כהן גדול ונביא ומלובש אבני הָאֵפוֹד; משה אחי בעלה מלך ונביא; שני בניה סגני כהונה; ואחיה נחשון, ראש נשיאי ישראל, היה המקריב באותו היום. ונכנסו נדב ואביהוא להקריב קורבן, ותצא אש מלפני ה' ותאכל אותם, ונהפכה השמחה לאבל, והתאבלו אהרן ואלישבע על שני בניהם. ועל אלישבע אומר הכתוב: 'מי זאת עלה מן המדבר כתימרות עשן' (שיר השירים ג, ו).
ועוד מצינו כי במלחמת ישראל נגד פלשתים באֲפֵק נלקח ארון האלוהים ושני בני עלי הכהן, חפני ופינחס, מתו ביום אחד. ועלי הכהן ששפט את ישראל ארבעים שנה, בשומעו ביום ההוא את דבר הילקח ארון האלוהים, נפל מעל הכיסא אחורנית, ותישבר מפרקתו וימות, והוא בן תשעים ושמונה שנה.
ועלי היה מזרע אהרן הכהן ואלישבע בת עמינדב.<br>ולא אהרן הכהן ואלישבע בת עמינדב ועלי הכהן לבדם שיכלו שני בניהם ביום אחד, אלא אף רבי מאיר ואשתו כן, שמתו שני בניהם בשבת בשעת המנחה.
ולא שני אחים בלבד מתו בו ביום, אלא אף שתי אחיות מתו ביום אחד, שמעשה בשתי אחיות יפהפיות שהיו בירושלים בזמן החורבן. תפשון כשדים ובעלו כל אחת מהן מאה וחמישים איש, עד שמתו מחמת הבעילה.
לפיכך, אל יפתח אדם פיו לשטן, שנבואת רבקה אמנו 'למה אשכל גם שניכם יום אחד?' נתקיימה בבניה ואף בצאצאיה אחריה.
<small><b>ואל יפתח פיו לשטן</b> – בבלי, ברכות יט, ע"א. <b>שברית כרותה לשפתיים</b> – בבלי, מועד קטן יח, ע"א. ויוגד הדבר לרבקה אמנו ברוח הקודש – בראשית רבה [תיאודור־אלבק], סז, ט, עמ' 765 .<b>ונתקיימה נבואתה זו של רבקה בבניה</b> – בבלי, סוטה יג, ע"א. <b>בשעה שבאו</b> – בבלי, סוטה יג, ע"א. <b>לפי שאברהם ונמרוד מתו ביום אחד</b> – בבלי, בבא בתרא טז, ע"ב; פרקי ר' אליעזר [היגער], <b>חורב</b> ט (תש"ו), פרק כד, עמ' 158–159 .<b>וראה שפניו של יעקב מפוחמות</b> – תנחומא [בובר], תולדות, ג, עמ' 125–126 .<b>ואלישבע בת עמינדב אם הכהונה</b> – בראשית רבה [תיאודור־אלבק], פרשה צז, עמ' 1209 .<b>ביום חנוכת המשכן</b> – שמות מ, ב, יז. אמרו חכמים: אלישבע בת עמינדב – תנחומא, שמיני, ב; קהלת רבה [וילנא], ב, ב, ב, ז ע"א, ומקבילות. <b>ועל אלישבע אומר הכתוב: 'מי זאת עלה מן המדבר כתימרות עשן'</b> – שיר השירים רבה [וילנא], ג, ה, ז, כא ע"א<b>. ועוד מצינו...תשעים ושמונה שנה</b> – שמואל א' פרק ד. <b>ולא אהרן הכהן ואלישבע בת עמינדב ועלי הכהן לבדם </b>– מדרש משלי [וויסאצקי], לא, עמ' 190–192 .<b>ולא שני אחים בלבד מתו בו ביום</b> – איכה זוטא [בובר], נוסח ב, ח, עמ' 75.</small>

יהי ביתך פתוח לרווחה

<big><strong>יהי ביתך פתוח לרווחה</strong></big><br><small>חגית ברטוב</small>
ישמעאל, בנה של שפחה היה; דן, נפתלי, גד ואשר – בניהן של שפחות היו. על שום מה ישמעאל שונא ליצחק, ואילו דן ונפתלי וגד ואשר – בני ישראל המה וזכו לנחלת ארץ?
שרה עקרה הייתה, ורחל עקרה הייתה.<br>בשרה לא נאמר 'וַתְּקַנֵּא' (בראשית ל, א) ולא נאמר 'הבה לי בנים ואם אין מתה אנכי' (שם, ל, א). כעסה וכאבה של שרה היו מוטלים כאבן על לבה וכיוון שלא הפיגה כעסה, לא נותר בלבה מקום. אמרה שרה, 'אם לא זכיתי בבן יוצא חלציי, אקח לי בן שאינו יוצא חלציי ואיבנה מאשה אחרת'. לקחה שפחתה ונתנה אותה לאברהם אישהּ לאשה.
ומשפחה שאינה כדרך רוב בני האדם, נצרכת ליתר אהבה וחמלה ונצרכת למחילת כבוד ולוויתור שבאים מלב קל, לב שכאב את כאבו ונתרפא. אבל שרה, משבא אברהם על אמתה ועיברהּ, לא נותר מקום בלבה למשפחה שעשתה לה שאינה כדרך רוב בני האדם – וכאבה איים להחריב את העולם כולו והביאה הרס על ביתה. שלוש־עשרה שנים הייתה מענה את הגר ועדיין לא נתקררה דעתה, עד שזכתה בבן ועד שגירשה את בן האמה, משל יהפוך גירושו של זה את משפחתה למשפחה ככל המשפחות.<br>ולא עלה בידה. וייקח אברהם את המאכלת. וישמעאל שונא ליצחק.<br>וברחל נאמר 'וַתְּקַנֵּא' (שם, ל, א), וברחל נאמר 'הבה לי בנים ואם אין מתה אנכי' (שם, ל, א) ואף על פי כן היו בניהן של השפחות כבניהן של רחל ולאה.<br>וכיצד היה הדבר?<br>שגם משפחתן של רחל ולאה לא כדרך רוב בני האדם הייתה, שאין דרכן של אחיות להינשא לאותו האיש, וכיוון שמורגלות היו בדברים שרוב בני האדם קורים 'משונים', מצאו בלבן מקום גם לשונים ולמשונים במשפחתן.
ועל כך אמרו חכמים – 'יהי ביתך פתוח לרווחה' – מתי הוא 'ביתך'? כאשר הוא פתוח לרווח ולרווחה הצפונים גם במה שרוב בני האדם חושבים שהוא משונה. שגם אם אינו דומה לביתם של אחרים, והוא פתוח לרווחה, מיד – ביתך הוא.
<small><b>ישמעאל שונא ליצחק</b> – פסיקתא דרב כהנא "נחמו" טז, ה. <b>ועל כך אמרו חכמים</b> <b>– 'יהי ביתך פתוח לרווחה'</b> – משנה, אבות א, ה.</small>

מדינה לדיני

<big><strong>מדינה לדיני</strong></big><br><small>דיני דויטש פרנקל</small>
<small>ואחר ילדה בתו תקרא את שמה דינה (בראשית ל, כא)</small>
ולמה נקרא שמה דינה? שהיו הכול מתבוננים בה וחורצים את דינה: לאן תלך, מה תעשה וכל חייה כיצד יהיו; עד שאמרה: יקרֵא שמי דיני, שאהיה אני מתבוננת ובוחרת, שנאמר: 'ותצא דינה... לראות' (בראשית לד, א) שעמדה על דעתה ויצאה.
לא נקרא: 'וירא אתה... ויקח אתה וישכב אתה ויענה' (שם, לד, ב), אלא: וירא אִתה ... ויקח אִתה וישכב אִתה וַיַּעֲנֶהָ, שביקש הוא לו אשה וביקשה היא לעצמה איש, ונענו זה לזו וזו לזה שנאמר: 'ויאהב את הנער וידבר על לב הנער' (שם, לד, ד).
הנער' כתיב ו'הנערה' קרי, אין זאת אלא שאהב הוא את הנערה והיא אהבה את הנער, ודיבר הוא על לב הנערה והיא דיברה על לב הנער.
דיני בחרה לשבת בית־שכם, אך דינה צריכה הייתה לקבל דין אביה ואחֶיה, ורמז לדבר: 'ויקחו את דינה מבית שכם ויצאו' (שם, לד, כו) שלא באה ויצאה עמהם אלא נלקחה.
על כן לא נקרא עוד 'הכזונה יעשה את אחותנו' (שם, לד, לא) אלא נֹאמר: הַכָזוֹ נְהִי עשה את אחותנו – שלא הביאו לאחותם אלא בכי עד עולם.
<small><b>שלא באה ויצאה עמהם אלא נלקחה</b> – ראו בראשית רבה [תיאודור־אלבק] וישלח, פרשה פ: '"ויקחו את דינה מבית שכם ויצאו" ר' יודן אמר: גוררים בה ויוצאים'.</small>

ואת דינה בתו

<big><strong>ואת דינה בתו</strong></big><br><small>אילה צרויה</small>
<small>ואלה שמות בני ישראל הבאים מצרימה יעקב ובניו בכר יעקב ראובן. ובני ראובן... ובני שמעון... ובני לוי... ובני יהודה... ובנייששכר... ובני זבלון... אלה בני לאה אשר ילדה ליעקב בפדן ארם ואת דינה בתו כל נפש בניו ובנותיו שלשים ושלש (בראשית מו, ח–טו)</small>
<small>בתו של יעקב היתה יושבת אוהלים. מה עשה שכם בן חמור? הביא נערות משחקות חוּצה לה מתופפות בתופים ויצאה חוּצה לראות בבנות הארץ ושללהּ ושכב עמה והרתה וילדה את אסנת. ואמרו בני יעקב להרגה. אמרו, יאמרו בכל הארץ שיש בת זנות באהלי יעקב?! מה עשה יעקב – כתב על ציץ של זהב שם הקודש, ותלה על צוארה ושלחהּ. והכל צפוי לפני הקדוש ברוך הוא וירד מיכאל המלאך ונטלהּ והורידהּ למצרים לביתו של פוטיפרע ... והיתה אשתו של פוטיפרע עקרה וגִדלה אותה כבת. ולקחהּ יוסף לאשה (ילקוט שמעוני פרשת וישלח, רמז קלד)</small>
איש וביתו, רעייתו וילדיו, ירדו מצרימה.<br>ורק דינה בבדידותה, ללא איש וללא ילדים.<br>ואחיה לא יכלו דברה לשלום.<br>לא דיברו עמה בצעירותה, לכן 'ותצא דינה... לראות בבנות הארץ' (בראשית לד, א).
לא דיברו עמה לאחר שלקחהּ שכם ועינה אותה ואף לא שאלו לרצונה, שנאמר: 'ואת חמור ואת שכם בנו הרגו לפי חרב ויקחו את דינה מבית שכם ויצאו' (שם, כו)... ולא דיברו עמה לאחר שהרתה, אלא ביקשו להרגה שנאמר, 'ויאמרו הכזונה יעשה את אחותנו?' (שם, לא). 'יאמרו בכל הארץ, שיש בת זנות באוהלי יעקב?!.
קראו אחֵי דינה לבתהּ בשם אסנת – למען תיזכר חרפת לידתה, ולמען תזכור אִמהּ את אסונה ואינוסה, על כי יצאה לראות בבנות הארץ.
ויעקב שמר את הדבר. אמר: אל תקרי אסנת, אלא 'את נס'. ויסמנה בציץ זהב, והלבישה בכתונת פסים למען הצילה מידם.
ויהי כאשר קרבו ימי יעקב למות תיקן מעשי בניו, שנאמר 'ויולד ליוסף בארץ מצרים אשר ילדה לו אסנת בת פוטי פרע כהן אן את מנשה ואת אפרים' (בראשית מו, כ). 'ויאמר יעקב אל יוסף... ועתה שני בניך הנולדים לך בארץ מצרים עד באי אליך מצרימה לי הם אפרים ומנשה כראובן ושמעון יהיו לי' (מח, ג–ו).<br>ובא לדינה גואל.
<small><b>ואחיה לא יכלו דברה לשלום...ויעקב שמר את הדבר</b> – פרפרזה על יחסי יוסף ואחיו בבראשית לז.</small>

אשה אל אחותה

<big><strong>אשה אל אחותה</strong></big><br><small>תמר ביאלה</small>
<small>הוא מוצאת והיא שלחה אל חמיה לאמר לאיש אשר אלה לו אנכי הרה ותאמר הכר נא למי החתמת והפתילים והמטה האלה. ויכר יהודה ויאמר צדקה ממני (בראשית לח, כה־כו)</small>
שלומית – אחותה הצעירה של תמר כלת יהודה הייתה. ומאז שנישאת אחותה לער בכור יהודה, שהיה עושה הרע בעיני ה', הייתה מצרה בלבה. מִשמת אותו רשע, הלך אביו ונתן את תמר לאונן בנו השני, שהיה משחת זרעו לארץ ומותיר אחותה בעלבונה. רק משנפטר אותו האח מן העולם אף הוא, ושלחהּ יהודה בית אביה, נחה דעתה של שלומית, שהייתה רואה בתמר שקומתה שבה אט אט ומיתמרת...
היו האחיות מצויות זו אצל זו, ממתינות ליום שיינשאו לאיש ומדברות בענייני אהבה.
עד שגדל שלה, בן זקוניו של יהודה, הייתה תמר משלה עצמה, ממתינה ליום שישיאוה לו. משגדל ולא ניתנה לו, נאבקו האמונה והפיקחון זה בזה, פעמים שה<b>תום</b> גובר על ה<b>מר</b>ירות ופעמים שה<b>מר</b>ה מתגברת על ה<b>תמ</b>ימות. ראתה שלומית כי קומתה של אחותה הולכת ונרכנת כתמר שחוח, שענפיו כמשים ופירותיו מצומקים, וחיים אובדים ממנו.
ישבה תמר בית אביה ומיאנה להינחם. אמרה בלבה, בטרם אלך ואעשה מעשה רע בעצמי, אלך ואמתין לאביהם של אותם הבנים בפעם האחרונה, אולי ישיב לי אותה רוח של חיים שנטלהּ ממני. שמעה שעולה חמיה לגז צאנו ולהסיר מסווה צמר שעליהם, אמרה, אלך ואעטה עליי צעיף שיבוא ויסיר מסווה הצמר גם ממני ויראני בעיניו. משקרב אליה יהודה, לא ראה אלא אותו הצעיף, וביקש לתת לה תמורתו גדי עזים מן הצאן.
נמלאה תמר עלבון, אזרה אומץ גדול והשיבה לו: רק אם תיתן ערבון  'חתמך ופתילך ומטך אשר בידך!' (בראשית לח, יח) – שביקשה להגיד לו דברי אמת, את רצונה שייתן לה בערבות שחייב לה בזרע ובבנים, את חותמו, פתילו ומטהו שלו, בה. והסכים יהודה, ולא ידע מה שהסכים.
משפנה ממנה יהודה, הסירה תמר צעיף שמעליה ושבה לבית אביה. ראתה אחותה שלומית שפניה אינן כתמול שלשום. אמרה בלבה, מה לה לזאת שקומתה דמתה לתמר ושדיה הולכים ומכבידים כאשכולות, עד שנגלו אוזניה, והבינה.
באותו היום שהעמידו בכיכר העיר אותה האש, הייתה שלומית סובבת וסוגרת חלונות וסדקים שבבית, שלא יפרוץ הריח פנימה ויבהל את האם והעובר שבבטנה. באותה שעה נשמעו קריאות ההמון שצר על הבית 'הוציאוה ותשרף׳, ׳הוציאוה ותשרף' (שם, כד). קראה תמר לשלומית ואמרה לה: טלי שק זה ותני אותו לאביהם של בעליי שהוא עומד בצד הכבשן וממתין לי. נטלה שלומית השק ויצאה.
מצאה אותו עומד לבדו, שהכול היו טרודים בקריאותיהם והוא עומד שקוע בהרהוריו.
קרבה אליו, הגישה לו השק. נשא יהודה את עיניו, הביט בפניה של שלומית וראה בה פני תמר כלתו, כבאותו היום שביקש מאביה ואמהּ לקחתה לבנו הבכור לאשה. וראה פנים של ילדה, ושיער שהשֵׂיבה כבר נזרקה בו. וחריצים של צער מצוירים על אותם הפנים בכל מקום ומספרים סיפור שכתב הוא עצמו, במו ידיו. ולא היה צריך לפתוח את השק, והודה וצעק: די!
באותה השעה יצאה בת קול ואמרה 'עז והדר לבושה ותשחק ליום אחרון' (משלי לא, כה) על תמר אחות שלומית נאמר. ויש אומרים, שהוסיפה וקראה 'על אותן האחיות קראתי "תהיין חברת אשה אל אחתה" (שמות כו, ג), "משלבת אשה אל אחתה" (שם, יז), "והיה המשכן אחד" (שם, ו); אל תקרי 'הַמִּשְׁכָּן' אלא ׳הֵמשֵכָן'.

סוד הפתילים

<big><strong>סוד הפתילים</strong></big><br><small>רחל אדלמן</small>
<b>א.</b>
עשרה דברים נבראו בערב שבת בין השמשות... ויש אומרים אף החותם, הפתיל והמטה. ועליהם נאמר, 'המשלש לא במהרה ינתק' (קהלת ד, יב). המטה – להורות הדרך ובו נחש ינחש; החותם – רומז מתי לעצור, לחתום, ומתי לקום וללכת; והפתיל – קול המצפון. ככתוב, 'ונתנו על ציצת  הכנף פתיל תכלת... ולא תתרו אחרי לבבכם ואחרי עיניכם אשר אתם זנים אחריהם' (במדבר טו, לח–לט).
היו החותם, הפתיל והמטה מלווים את יהודה בן יעקב ולאה, משעה שנישא והיה לאב ועד שאיבד את שני בניו ואת אשתו.
אחר הדברים האלה, 'וינחם יהודה ויעל על גזזי צאנו' (בראשית לח, יב), ובצרורו המשולש שלא במהרה יינתק.
אמרו החותם, הפתיל והמטה, הבה נתחכמה לו! הוביל המטה את יהודה לדרך תמנתה, ושם, בפתח עיניים, זונה יושבת מכוסה בצעיף
קראה לו: 'יהודה, יהודה'.<br>פקד לו החותָם: עצור<br>אמר יהודה: הנני! 'הבה נא אבוא אליך' (שם, לח, טז).<br>תאמר, 'מה תתן לי כי תבוא אלי?' (שם).<br>השיב: 'גדי עזים מן הצאן'. ו'מה הערבון אשר אתן לך?' (שם, לח, יז־יח).<br>ענתה: 'חתמך ופתילך ומטך אשר בידך' (שם, לח, יח).
נפתל יהודה עם תמר עד שפוצל פתילו לשניים – חוט התכלת וחוט השני – קול המצפון וקול הרהורי הלב השזורים זה בזה: חוט התכלת למחשבות טהורות, וחוט השני לתאוות העיניים.
וכאשר הוציאו את תמר להישרף, שלחה: 'לאיש אשר אלה לו אנכי הרה... הכר נא למי החתמת והפתילים והמטה האלה' (שם, לח, כה), אין כתיב 'הפתיל', אלא 'הַפְּתִילִים'.
הכיר יהודה את המשולש אשר לו והנה הוא עומד להינתק. מיהר והציל את תמר ואת שני בניו שברחמה מכבשן האש.
את החותם הוריש לשושלת מלכות דוד; את המטה הוריש למשה ולאהרן, ואת הפתילים השניים, חוט התכלת וחוט השני, שמרה תמר לעצמה.
ויהי בלדתה ויתן יד ותקח המילדת ותקשר על ידו שני' (שם, לח, כח), כשמש האדומה בזריחתה, ותקרא שמו זרח. שאדום דומה לדם ותיקונו – תקוות חוט השני: 'אם יהיו חטאיכם כשנים כשלג ילבינו' (ישעיהו א, יח).
ויהי כמשיב ידו והנה יצא אחיו ותאמר מה פרצת עליך פרץ' (בראשית לח, כט) 'פרץ' סרסהו: 'רצף'. שראתה תמר ברוח הקודש שממנו ייצא משיח בן דוד. קשרה תמר את חוט התכלת על ידו, שיכיר בין תכלת ללבן בשחרית, שהתכלת דומה לים, וים דומה לרקיע, ורקיע דומה לכיסא הכבוד.
ואלה תולדות פרץ פרץ הוליד את חצרון. וחצרון הוליד את רם ורם הוליד את עמינדב. ועמינדב הוליד את נחשון ונחשון הולד את שלמה. ושלמון הוליד את בעז וגו'' (רות ד, יח־כא). נתגלגל אותו חוט התכלת עד שהגיע לידיו של בועז אשר בבית לחם יהודה.
<b>ב.</b>
מה גדלו מעשיך ה' מאד עמקו מחשבתיך' (תהלים צב, ו).<br>עברו ימים, ופתילו של זרח, חוט השני, נתגלגל בדרך לא דרך מזֶרח שבהרי יהודה עד לרחב שנולדה בין חומות יריחו.
ואת רחב הזונה... החיה יהושעו תשב בקרב ישראל עד היום הזה' (יהושע ו, כה).<br>במה זכתה רחב לישב בקרב ישראל? 'ותקח האשה את שני האנשים ותצפנו' (שם, ב, ד) – 'ותצפנם' אין כתיב אלא 'וַתִּצְפְּנוֹ'. הצפינה רחב את שבלבה, שצופה הייתה בעד החלון בקיר החומה על ישראל כל אותן ארבעים שנה שהיו מיטלטלים במדבר, ומצפה הייתה לשעה שתוכל לבוא בקרבם. על כן קשרה את תקוות חוט השני בחלונה.
ובשעה שנפלה חומת העיר מקול תרועת השופרות, נותר חלונה בעינו וניצלה תקוות חוט השני.
מה גדלו מעשיך ה' מאד עמקו מחשבתיך' (תהלים צב, ו).<br>ימים רבים עברו, נתגלגלה תקוות חוט שני על כנפי הרוח עד לרות המואבייה השבה עם חמותה משדה מואב בואכה בית לחם יהודה.
ובשעה שביקשה רות לרדת אל הגורן, נטלה עמה את תקוות חוט השני וקשרה למטפחתה. באה רות לגורן, גילתה מרגלותיו של בועז ותשכב. 'ויהי בחצי הלילה ויחרד האיש וילפת' (רות ג, ח). 'וַיִּלָּפֵת' – לשון 'פתיל', שאחז בועז בפתיל התכלת שלו שלא יבוא לידי עבֵרה. 'ותשכב מרגלותיו עד הבקר' (שם, ג, יד). ובשעה שזרחה השמש והכיר בין תכלת ללבן, ביקש בועז מרות 'הבי המטפחת' (שם, ג, טו). וימד בה שש שעורים ובינותם הניח את פתיל התכלת אשר לו.
מששבה רות לחמותה והגישה לה המטפחת, ראתה נעמי את שני הפתילים, פתיל השני ופתיל התכלת, מפותלים זה בזה, והבינה.
נטלה נעמי את הפתילים, שזרה ורקמה אותם כמטפחת לחופה תחת כנפי השכינה.
<small><b>'עשרה דברים נבראו בערב שבת בין השמשות...'</b> – משנה, אבות ה, ו. <b>שתכלת דומה לים</b> – בבלי, סוטה יז, ע"א: 'היה רבי מאיר אומר: מה נשתנה תכלת מכל מיני צבעונין? מפני שתכלת דומה לים, ים דומה לרקיע, הרקיע דומה לכיסא הכבוד וכיסא הכבוד דומה לאבן הספיר'.</small>

זכור לתמר, לבת יפתח ולשרה

<big><strong>זכור לתמר, לבת יפתח ולשרה</strong></big><br><small>יעל לוין</small>
<small>בשעה שעשו ישראל את העגל באותה שעה בקש הקב"ה להחריב את העולם כלו, באותה שעה אמר משה לפני הקב"ה: רבון כל העולמים, אם שרפה הם חייבין, זכור להם ברית אברהם אשר הוצאתו 'מאור כשדים' (נחמיה ט, ז), ואם הריגה הם חייבין, זכור להם עקדתו של יצחק, ואם גלות הם חייבין, זכור להם גלותו של יעקב, לכך נאמר 'זכור לאברהם ליצחק ולישראל עבדיך' וגו' (שמות לב, יג) (מדרש שיר השירים [ורטהימר] ירושלים תשמ"א, א, יא, עמ' לח)</small>
ויש אומרים: בשעה שעשו ישראל את העגל –<br>באותה שעה ביקש הקדוש ברוך הוא להחריב את העולם כולו,<br>באותה שעה אמר משה לפני הקדוש ברוך הוא: ריבון כל העולמים,<br>אם שרפה הם חייבין, זכור להם זכותה של תמר, שהוצת בה האש, כמו שנאמר: 'הוא מוצאת' (בראשית לח, כה). אל תקרי 'מוּצֵאת' אלא 'מוצַּת', לשון 'וַיַּצֶּת אֵשׁ בְּצִיּוֹן' (איכה ד, יא). שבא גבריאל ולקח את העירבון ממנה. תלתה תמר עיניה למרום ואמרה לפניו: 'ריבון העולמים, גלוי וידוע לפניך כי לטובה נתכוונתי, להעמיד מלכים מיהודה. אם רצונך הצילני'. מיד רמז הקדוש ברוך הוא לגבריאל והשיב לה העירבון.
ואם הריגה הם חייבין, זכור להם עקדתה של בת יפתח, שאביה ביקש לקיים את נדרו ולא שעה לתחנוני בתו למצוא פתח היתר לבטלו וכן הסנהדרין לא מצאה פתח להתיר את נדרו.
ואם גלות הם חייבין, זכור להם גלותה של שרה, שישבה בארץ גושן ובני ישראל אחריה ישבו בארץ גושן, בארץ שרה אמם.
דבר אחר: ואם גלות הם חייבין, זכור להם רחל אמנו, שבזכותה עתיד הקדוש ברוך הוא להחזיר את ישראל למקומם.
וזהו שאמר הכתוב: 'זכר לאברהם ליצחק ולישראל עבדיך' וגו' (שמות לב, יג) 'לְאַבְרָהָם' לרבות תמר, 'לְיִצְחָק' לרבות בת יפתח, 'וּלְיִשְׂרָאֵל' לרבות שרה, ויש אומרים: 'וּלְיִשְׂרָאֵל', לרבות רחל.
<small><b>שהוצת בה האש</b> – מדרש הגדול [מרגליות], בראשית, לח, כה, עמ' תרנ. <b>שבא גבריאל</b> – תנחומא [בובר], מבוא, עמ' 129,סימן יט (כתב יד ג). ועיינו עוד יאיר זקוביץ ואביגדור שנאן, מעשה יהודה ותמר, ירושלים תשנ"ב, עמ' 164–166 .<b>עקדתה של בת יפתח</b> – תנחומא [בובר], בחוקותי, ז, עמ' 112–114 ;תנחומא, בחוקותי, ה. <b>גלותה של שרה</b> – פרקי ר' אליעזר [היגער], <b>חורב</b> י (תש"ח), פרק כו, עמ' 185–186 .זכור להם <b>רחל אמנו</b> – איכה רבה [וילנא], פתיחתא כד, ו, ע"ג–ז, ע"ג.</small>

אבל שמי מתוך שמות האימהות

<big><strong>אבל שמי מתוך שמות האימהות</strong></big><br><small>יעל לוין</small>
<small>א'ר' לוי אמ' קרח לפני הנשיאים שמו של משה נתנה בתיה בת פרעה, שהיא ממים משיתיהו, אבל שמי אות אות מתוך שם שלשה אבות, משך ק' מיעקב, ר' מאברהם, ח' מיצחק (פתרון תורה [אורבך], ירושלים תשל"ח, ויקח קרח, עמ' 162)</small>
דבר אחר: אמר קרח לפני הנשיאים, שמו של משה נתנה בתיה בת פרעה, שהיא ממַּים משיתיהו, אבל שמי אות אות מתוך שמות שלוש אימהות, משך ק' מרבקה, ר' משרה, ח' מרחל.
ולא עוד אלא יש אומרים: משך ק' מרבקה, ר' משרה, ח' מחנה, שעדתו של קרח הייתה שוקעת ויורדת עד שעמדה חנה ונתפללה עליהם, ואמרה: 'ה' ממית ומחיה מוריד שאול ויעל' (שמואל א' ב, וח).
ועוד אמרו: קרח שהמעיט בערכה של בתיה בת פרעה, טעה וחטא בדבר זה, שהרי הקדוש ברוך הוא בכבודו ובעצמו מכל השמות שקראו למשה – קרא לו בשם שנתנה לו בתיה בת פרעה, כמו שנאמר: 'ותקרא שמו משה' (שמות ב, י) ''ויקרא אל משה' (ויקרא א, א).
ו'קרח' אותיות 'רחק', שלא חלק כבוד ראוי למי שהצילה את מושיעם של ישראל, שעליו דרשו: '"ברוך אתה בבאך״ (דברים כח, ו) ... זה משה בביאתו לעולם קירב רחוקים זו בתיה בת פרעה'.
ועוד אמרו: כשם שבתיה משתה והעלתה את משה מהיאור, העלתה חנה את עדת קרח מגיהינום; בתיה מילטה את משה בגופו, וחנה – את נשמות קרח ועדתו.
<small><b>שעדתו של קרח הייתה שוקעת ויורדת</b> – ראו ירושלמי, סנהדרין פרק י הלכה א, כח ע"א; פרק י הלכה ד, כט ע"ג. <b>שהרי הקדוש ברוך הוא בכבודו ובעצמו</b> – ראו ויקרא רבה [מרגליות], א, ג, עמ' יב־יג. <b>'בָּרוּךְ אַתָּה בְּבֹאֶךָ'</b> – דברים רבה [וילנא], ז, ה, קיג ע"ד־קיד ע"א.</small>

ספר שמות

נשים חכמות לב

<big><strong>נשים חכמות לב</strong></big><br><small>אילה רונן סמואלס</small>
<small>ויוצאנו ה' ממצרים ביד חזקה ובזרע נטויה ובמרא גדל ובאתות ובמפתים (דברים כו, ח)</small>
לא הוציאנו הקדוש ברוך הוא ממצרים אלא בזכותן של נשים חכמות לב.<br>'בְּיָד חֲזָקָה' זו בת לוי, שחיזקה ידה לשלוח את בנה על המים. שנאמר, 'ותקח לו תבת גמא ותחמרה בחמר ובזפת ותשם בה את הילד ותשם בסוף על שפת היאר' (שמות ב, ג).<br>'וּבִזְרֹעַ נְטוּיָה' זו בת פרעה, שנאמר, 'ותרא את התבה בתוך הסוף ותשלח את אמתה ותקחה' (שם, ה).<br>'וּבְמֹרָא גָּדֹל' אלו הן שפרה ופועה, שנאמר, 'ותיראן המילדת את האלהים ולא עשו כאשר דבר אליהן מלך מצרים ותחיין את הילדים' (שמות א, יז).<br>'וּבְאֹתוֹת וּבְמֹפְתִים' זו מרים, שכל אותן שנים שנדדו ישראל במדבר הייתה מתגלגלת עמהם באר פלאית שניתנה להם בעבורה, עד אותו היום שמתה ונסתלקה הבאר שנאמר, 'וישב העם בקדש ותמת שם מרים ותקבר שם ולא היה מים לעדה' (במדבר כ, א-ב).
על כן נאמר, 'וכל הנשים אשר נשא לבן אתנה בחכמה' (שמות לה, כו) – על אותן הנשים שנשאן לבן בחוכמה וגברו על אוזלת היד, על חוסר האונים, על מורא מלכות ועל מגבלות אנוש. ועל שכמותן נאמר, 'אם תעירו ואם תעוררו את האהבה עד שתחפץ' (שיר השירים ג, ה), שבאותם המעשים העירו ועוררו תחתונים ועליונים לגאולה.
<small><b>נשים חכמות </b>לב – 'וכל אשה חכמת לב בידיה טוו' (שמות לה, כה). <b>וַתִּשְלַח אֶת אֲמָתָהּ</b> – על פי אחת הדעות, 'אמתה' היא ידה של בת פרעה ראו בבלי, סוטה יב, ע"ב<b>. 'וּבְאֹתוֹת וּבְמֹפְתִים' זו מרים</b> – ראו במדבר רבה א, ב: 'והבאר בזכות מרים. מה כתיב "ותמת שם מרים ותקבר שם" (במדבר כ) ומה כתיב אחר כך (שם) "ולא היה מים לעדה" והיאך היתה הבאר עשויה סלע כמין כוורת היתה ומתגלגלת ובאת עמהם במסעות'. <b>שמתה ונסתלקה הבאר</b> – תוספתא סוטה יא, א: 'כל זמן שהיתה מרים קיימת היתה באר מספקת את ישראל. משמתה מרים מהו אומר "ותמת שם מרים ולא היה מים לעדה" שנסתלקה הבאר'.</small>

מדרש בת פרעה

<big><strong>מדרש בת פרעה</strong></big><br><small>גילי זיוון</small>
<small>ותרד בת פרעה לרחץ על היאר ונערתיה הלכת על יד היאר ותרא את התבה בתוך הסוף ותשלח את אמתה ותקחה. ותפתח ותראהו את הילד והנה נער בכה ותחמל עליו ותאמר מילדי העברים זה (שמות ב, ה–ו)<br>ואלה בני בתיה בת פרעה (דברי הימים א' ד, יח)<br>הלוא זה צום אבחרהו פתח חרצבות רשע התר אגדות מוטה ושלח רצוצים חפשים וכל מוטה תנתקו. הלוא פרס לרעב לחמך ועניים מרודים תביא בית כי תראה ערם וכסיתו ומבשרך לא תתעלם (ישעיה נח, ו–ז)</small>
בִּתְיָה בַת פַּרְעֹה' – בת פרעה הייתה או בת י־ה?<br>אלא שהוציאה עצמה מרשות אביה, שחמלה על הנער אף שידעה שציווה אביה 'כל הבן הילוד היארה תשליכהו' (שמות א, כב).<br>אמר הקדוש ברוך הוא: היא שחמלה על בני, תהיה לי לבת, וזהו שנאמר 'בִּתְיָה'.
וכיצד היא החמלה?<br>צא וראה כיצד למד הנביא ישעיהו ממעשיה של בת פרעה:<br>'וַתֵּרֶא' – שראתה ולא התעלמה, ככתוב 'כי תראה... ומבשרך לא תתעלם' (ישעיהו נח, ז).<br>'וַתִּשְׁלַח' – ששלחה אמתה ולא הגיפה תריסי לבבה, ככתוב 'ושלח רצוצים חפשים' (שם, ו).<br>'וַתִּקָּחֶהָ' – שלקחה התיבה ולא חסה על נפשה ולא אמרה 'מה לי ולו'?, ככתוב 'ועניים מרודים תביא בית' (שם, ו).
וַתִּפְתַּח' – שפתחה לבה לילד זר ולא אמרה 'אינו משלנו', ככתוב 'פתח חרצבות רשע' (שם, ו).<br>'וַתִּרְאֵהוּ אֶת הַיֶּלֶד' – ושוב ראתה, ששבה והביטה בעיניו, ככתוב 'כי תראה ערם וכסיתו' (שם, ז).
אמר הקדוש ברוך הוא לבת פרעה, את, שתורת חסד על לשונך, ופיך פתחת בחכמה ולימדת את בניי ובנותיי את סוד פתיחת הלב, ככתוב 'וַתִּפְתַּח'; שלימדת את חוכמת המבט הרואה בילד את הנער שעוד יהיה, שנאמר, 'וַתִּרְאֵהוּ אֶת הַיֶּלֶד וְהִנֵּה נַעַר'; ולימדת את סוד ההקשבה לבכיים של ילדי זרים שנאמר, 'מִיַּלְדֵי הָעִבְרִים זֶה' – אותך אכניס תחת כנפיי ותהי לי לבת, ויקרא שמך בישראל בִּתְיָ־ה.
ולא עוד אלא שציווה לה הקדוש ברוך הוא ואמר, לכי ולמדי אותו סוד של חמלה לבאי העולם כולו, את שמרדת בגילולי בית אביך, גילולי הגזענות.
<small><b>היא שחמלה על בני</b> – ראו ויקרא רבה א, ג: 'אמר לה הקדוש ברוך הוא לבתיה בת פרעה: משה לא היה בנך, וקראתו בנך. אף את לא את בתי, ואני קורא אותך בתי. שנאמר "אֵלֶּה בְּנֵי בִּתְיָה" בַּת יָהּ'. <b>שתורת חסד על לשונך, ופיך פתחת בחכמה</b> – ראו משלי לא, כו. <b>שמרדת בגילולי בית אביך</b> – ראו בבלי, סוטה יב, ע"ב: '"ותרד בת פרעה לרחוץ על היאור" אמר ר' יוחנן משום ר' שמעון בן יוחי: מלמד שירדה לרחוץ מגילולי אביה'.</small>

ותדבר מרים

<big><strong>ותדבר מרים</strong></big><br><small>אביטל הוכשטיין</small>
<small>ורבנן אמרי ארבע מידות נאמרו בנשים: גרגרניות, צייתיניות [=מצותתות], עצלניות, קנאות... רבי יהושע בר נחמיה אמר: אף איסטטניות [=רגזניות] ודברניות. ... דברניות – 'ותדבר מרים ואהרן במשה' (במדבר יב, א) (בראשית רבה מה, ה)</small>
בבית מדרשה של ברוריה למדו:<br>'כי יצא דבר המלכה על כל הנשים' (אסתר א, יז) – וממי למדה ושתי דיבור?<br>אמרה בת אסתר, שמא למדה ושתי דיבור ממרים, שנאמר 'וַתְּדַבֵּר מִרְיָם'.
אמרה בת חנה: מוטב היה לה לוושתי ללמוד מרחל ומבנימין, כי הא דרחל תפסה פלך שתקנות בשעה שהיו נותנים אחותה ליעקב. ואף בנימין בנה, יודע במכירת יוסף ואינו מגיד. ועוד, דמחנה למדנו דיבור אשה לדורות: שתהא האשה 'מדברת על לבה רק שפתיה נעות וקולה לא ישמע' (שמואל א' א, יג). ואמאי לא למדה מרים מחנה דיבור לדורות?!
אמרה בת אסתר, והא קשיא, דכתיב: 'לא תעמד על דם רעך' (ויקרא יט, טז). אמאי שתקה רחל? אמאי שתק בנימין? ומרים במשה דיברה, להצילו מל או שבתורה, דהא עמד על דמה של אשתו הכושית.
איבעיא להו: מה דברים אמרה מרים למשה?<br>חדא אמרה: אף עם האשה הכושית דיבר ה'. וחורנא אמרה: שפרש ממנה.<br>למאן דאמרה אף עם האשה הכושית דיבר ה', ביקשה בת אסתר לומר שלא דיברה מרים (ואיכא דאמרי, שלא דיברו מרים ואהרן) אלא באשה הכושית שאף עמה דיבר הקדוש ברוך הוא. אמרה, הֲרַק אַךְ בְּמֹשֶׁה דִּבֶּר ה'? הֲלֹא גַּם בָּנוּ ובאשה הכושית דִבֶּר! כהא דבסורא אמרי 'בעל כאשתו' בפומבדיתא אמרי 'אשה כבעלה'.
ולמאן דאמרה שפרש ממנה, ביקשה בת אסתר לסבור כהא דאמרי: 'מרים אמרה, עליי היה הדיבור ולא פרשתי מבעלי. אהרן אמר ועליי היה הדיבור ולא פרשתי מאשתי. ואף אבותינו הראשונים היה הדיבור עליהם ולא פרשו מנשותיהם, אבל הוא [=משה] מפני שדעתו גסה עליו, פרש לו מאשתו' ואשתו בוכה.
אמאי פרש מאשתו?<br>כדאמרי: משה בשובו מן הצור רק אחור ראה, דכתיב: 'וראית את אחרי ופני לא יראו' (שמות לג, כו) – פנים לא ראה ופניה לא ראה.<br>אמרו: מי ילך ויודיעו ויזכירהו 'לא תעמד על דם רעך' (ויקרא יט, טז)?<br>אמרה להם מרים: אני אלך, שמא ילך אדם שאינו הגון ויודיעו, ונמצא מחריב עצמו – דאשתו גופיה הווי.
מה עשתה מרים? 'ותסגר... מחוץ למחנה שבעת ימים' (במדבר יב, טו) לבשה שחורים ונתעטפה שחורים וישבה לפניו בריחוק ארבע אמות. 'ותדבר מרים במשה על אדות האשה הכשית אשר לקח' (שם, א).
אמר ר' חנינא, ואיתימא רבי יאשיה: על דבר זה נענש משה. אמרה בת אסתר על דבר זה זכה.
כיצד נענש? שנאמר, 'ויקרב משה את משפטן לפני ה'' (במדבר כז, ה).
כיצד זכה? שנאמר, 'ויאמר ה' אל משה לאמר כן בנות צלפחד דברת' (במדבר כז, ו–ז) – זכה העולם בדיבורא דנשי.
<small><b>'רבנן אמרי ד' מדות נאמרו בנשים...'</b> – בראשית רבה מה, ה. <b>בנימין ... שהיה יודע במכירת יוסף ואינו מגיד</b> – ראו בראשית רבה [תיאודור־אלבק], פרשה ע"א. <b>אמרה חנה מכאן למדנו לדורות</b> – ראו בבלי, ברכות לא, ע"א. <b>איבעיא להו</b> – תרגום: נשאלה להן. <b>חדא</b> – תרגום: אחת. <b>וחורנתא</b> – תרגום: ואחרת. <b>'הרק אך במשה דבר ה' הלא גם בנו דבר'</b> – במדבר יב, ב. <b>כהא דבסורא אמרי 'בעל כאשתו' בפומבדיתא אמרי 'אשה כבעלה'</b> – תרגום: כמו זה שבסורא אומרים 'בעל – כאשתו' ובפומפדיתא אומרים 'אשה כבעלה' ראו בבלי, סנהדרין כח, ע"ב. <b>לסבור כהא דאמרי</b> – תרגום: לטעון כמו אלה שאומרים. <b>'מרים אמרה, עליי היה הדיבור...' </b>– אבות דרבי נתן נוסח א פרק ט. <b>אמאי פרש מאשתו?</b> – תרגום: מדוע עזב את אשתו? <b>אמרו: מי ילך ויודיעו?</b> – ראו בבלי, בבא מציעא נט, ע"ב. <b>דאשתו</b> <b>– גופיה הואי </b>– תרגום: שאשתו, עצמו הייתה, בבלי, כתובות סו, ע"א. <b>לבשה שחורים ונתעטפה שחורים, וישבה לפניו בריחוק ארבע אמות –</b> ראו בבלי, בבא מציעא נט, ע"ב. <b>אמר ר' חנינא ואיתימא רבי יאשיה</b> – בבלי, סנהדרין ח, ע"א. <b>זכה העולם בדיבורא דנשי</b> – תרגום: זכה העולם בדיבורן של נשים.</small>

ירוֹק ירק

<big><strong>ירוק ירק</strong></big><br><small>תמר ביאלה</small>
<small>ויאמר ה' אל משה ואביה ירק ירק בפניה הלא תכלם שבעת ימים תסגר שבעת ימים מחוץ למחנה ואחר תאסף (במדבר יב, יד)<br>וילך איש מבית לוי [ויקח את בת לוי] (שמות ב, א) – להיכן הלך?<br>אמר רב יהודה בר זבינא, שהלך בעצת בתו. תנא: עמרם גדול הדור היה. כיוון שראה שאמר פרעה הרשע 'כל הבן הילוד היארה תשליכהו' (שמות א, כב), אמר, לשוא אנו עמלין. עמד וגירש את אשתו. עמדו כולן וגירשו את נשותיהן!<br>אמרה לו בתו, אבא, קשה גזירתך יותר משל פרעה! שפרעה לא גזר אלא על הזכרים ואתה גזרת על הזכרים ועל הנקבות; פרעה לא גזר אלא בעולם הזה, ואתה בעולם הזה ולעולם הבא; פרעה הרשע ספק מתקיימת גזירתו ספק אינה מתקיימת, אתה צדיק – בוודאי  שגזירתך מתקיימת, שנאמר 'ותגזר אמר ויקם לך ועל דרכיך נגה אור' (איוב כב, כח).<br>עמד והחזיר את אשתו – עמדו כולן והחזירו את נשותיהן.<br>'ויקח'? 'ויחזור' מיבעי ליה! [=היה צריך לו]<br>אמר רב יהודה בר זבינא, שעשה לו מעשה ליקוחין: הושיבה באפריון, ואהרן ומרים מרקדין לפניה, ומלאכי השרת אמרו 'מושיבי עקרת הבית אם הבנים שמחה הללויה' (תהלים קיג, ט) (בבלי, סוטה יב, ע"א)</small>
<b>א.</b>
כשפרש משה מציפורה אשתו, ראוה אהרן ומרים שהיא נכלמת באוהלה. אמרו, 'הרק אך במשה דבר ה'? הלא גם בנו דבר' (במדבר יב, ב), ולא פרשנו אנו ממשפחתנו, שאין זה מוציא מפני זה. נלך ונדבר עמו שיעמוד ויחזירהּ, ונהא אנו מרקדים לפניה 'אם הבנים שמחה' (תהלים קיג, ט).
הלכו ובאו לאוהלם של זקניהם, יוכבד ועמרם, שמיום שפרש משה מאשתו שב לאוהל אביו ואמו, ועמדו בפתח. ביקשה מרים לפתוח בדברים, בא אביהם וקרא כנגדם: מה לכם שבאתם לטרוד אותו צדיק ששכינה מתגלה לו במראה ולא בחידות ותמונת ה' יביט? שובו לאוהלכם. שאם הוא מבקש, קורא הוא לכם.
זכרה מרים אותו מעשה של אביה באמהּ, שגירש את אשתו. קראה: 'משה אחינו, קשה גזרתך שפרשת מאשתך, שאין אשה מוּצאת מפני שכינה, כמו שנאמר, "שנים שיושבין ויש ביניהם דברי תורה, שכינה שרויה ביניהם". בוא והשב לך את ציפורה בטרם יעמדו כולם ויפרשו מנשותיהם'.
שתק משה ולא זז ממקומו.
נבהל עמרם מאותם דברים, ויש אומרים, משתיקה של משה. ביקשה מרים להניח דעתו, קרבה אליו לחבקו. אחז עמרם בבתו בכעסו וסילק אותה אל מחוץ לאוהל.
באו ישראל והיו מביטים ואינם יודעים מה היה לו לעמרם שהולך ומאדים כדם, ומה היה לה לבתו שהיא מבקשת לומר דבר מה ואין הקול יוצא מפיה. ראה עמרם שכל ישראל תולים מבטם בו, נמלא בושה וזעם עד שנטל ראשה של בתו בין שתי ידיו ורקק עליה כל רוק שבפיהו. ירוק ירק בפניה שוב ושוב, עד שזעמו פג ממנו ושבה נפשו אליו.
<b>ב.</b>
נצטרעה מרים.
שכבה מרים בתוך חול המדבר, הרחק מעין כול מחוץ למחנה, ותלתה עיניה ברקיע. מתוך שהתבוננה ברקיע שהיה הולך ומסנוור באור החמה, קפצו לנגד עיניה תמונות וציורים, החליפו צורה בצורה וצבע בצבע. ביקשה לאחוז בתמונה אחת, רטטו שמורות עיניה עד שנעצמו. והנה אביה, באותו היום שבא להשיב את אמהּ לאחר ששילחהּ, והיו היא ואהרן אחיה עומדים מן הצד וכל ישראל ממתינים לראות האם תצא יוכבד ותשוב אליו אם לאו. ואביה הולך וקרב אל הפתח והוא ירא. וכל פסיעה ופסיעה שהוא הולך, משחירות עיניו וגרונו ניחר.
הסיטה מבטה אל הפתח ושם, מי היאור באים ובתוכם תיבה קטנה, ומשה אחיה התינוק מונח בה, עטוף כתונת פסים גדולה על פי מידותיו. והוא מתבונן ברקיע שמעליו ושוקט, כרואה דבר מה שאין עין אחרת יכולה לראות.
פקחה עיניה והייתה החמה מסנוורת עיניה עד שדמעות של כאב נשתלשלו מהן. עצמה עיניה וביקשה לשוב לאותה התמונה. והנה היא עומדת על שפת אותו היאור, ומרחוק, בין קני הסוף, ניצבת ציפורה אשת אחיה, מבטה משוקע באותו התינוק שבתיבה לדעה מה ייעשה לו. והתיבה עולה ויורדת על פני המים, ואינה מגלה דבר. ביקשה מרים לחוש אל ציפורה ולטלטלה, להעירה מדמדומים שהיא שוקעת בהם, אבל רגליה כבדו והיא כסלע על המים. ביקשה לצעוק לה, ולא עלתה הקריאה בפיה. מלאו עיניה דמעות מאותה תמונה, העירה עצמה מן אותו החלום והושיבה עצמה באדמה.
<b>ג.</b>
התבוננה מרים בעצמה וראתה שבהרות שהיו בוערות בבשרה, הולכות ומתייבשות, הולכות ונעלמות. והייתה תוהה בדבר. עוד היא משתאה, ראתה מעין דמויות אדם בתוך עמוד ענן חול באות לעברה. היטיבה מבטה וראתה את שני אחיה קרבים אליה והם אוחזים מטות בידם ונושאים יריעות של משכן על שכמם. הייתה יראה שמא הגיעה שעת קבורתה. ביקשה לקרוא להם: עוד חיה אנוכי, לא אכלה הצרעת מחצית בשרי, שובו לכם לאוהליכם. אבל מעשה שעשו עצר בעדה. שהיו אחיה עומדים במרחק ומתקינים מאותן היריעות ומאותם הקרשים אפריון, ומשעלה בידם, הרי הם יוצאים לקראתה ובאים לשאתה עליו להשיבה לאוהלה. והם מרקדים לפניה ושרים: 'לבבתני אחתי כלה ... נפת תטפנה שפתותיך' (שיר השירים ד, ט–יא).
<small><b>כשפרש משה מציפורה אשתו ראוה אהרן ומרים</b> – ראו ספרי צט. <b>במראה ולא בחידות ותמונת ה' יביט</b> – במדבר יב, ח. <b>'שנים שיושבין ויש ביניהם דברי תורה' –</b> משנה, אבות ג, ב.</small>

לטוב בעיני מי?

<big><strong>לטוב בעיני מי?</strong></big><br><small>הילה אונא</small>
<small>זה הדבר אשר צוה ה' לבנות צלפחד לאמר לטוב בעיניהם תהיינה לנשים (במדבר לו, ו)</small>
לא נאמר 'בעיניהן', אלא 'בְּעֵינֵיהֶם',<br>ומדוע? לפי שעיני הגברים קבעו וידי הגברים כתבו.<br>ועם כל חוכמתן וגדולתן, לא היה עניין בעיניהן שלהן.<br>אך בנות צלפחד – 'לַטּוֹב'.<br>ביקשו טוב, רצו טוב, עשו טוב,<br>כאשר ציווה ה'.<br>לפיכך, קיים ונכתב:<br>'לַטּוֹב בְּעֵינֵיהֶם תִּהְיֶינָה לְנָשׁים' –<br>'בְּעֵינֵיהֶם' דווקא<br>כי לטוב תהיינה נשים אלו<br>בעיני העם, לדורותיו.

פטירת משה

<big><strong>פטירת משה</strong></big><br><small>תמר ביאלה</small>
משעמדו ישראל ליכנס לארץ, בא השטן לפני הקדוש ברוך הוא. אמר לו, מתיירא אני שמא נטל משה כתר שלך ונתנו על ראשו ועתיד ליטול מלכות ממך. שמע יתרו חותן משה, שהיה יושב תחת כיסא הכבוד, ואמר לו לשטן, מה לך אצל חתני שלא ביקש מלוכה ולא ביקש כבוד, שכבר אמר לו לקדוש ברוך הוא 'מחני נא מספרך אשר כתבת (שמות לב, לב) ועליו אמרה תורה 'והאיש משה עניו מאד מכל האדם אשר על פני האדמה' (במדבר יב, ג)? שתק הקדוש ברוך הוא ולא גער בשטן.
ראה יתרו שמילותיו של שטן עדיין תלויות ועומדות, אמר להם יתרו: בחנו אותו. הביאוהו לפני ארץ ישראל ונראה אם יושיט ידו אליה אם לאו.
נטלו הקדוש ברוך הוא למשה והעלהו אל הר נבו ראש הפסגה והראהו 'את כל הארץ את הגלעד עד דן. ואת כל נפתלי ואת ארץ אפרים ומנשה ואת כל ארץ יהודה עד הים האחרון. ואת הנגב ואת הככר בקעת ירחו עיר התמרים עד צער. (דברים לד, א–ג)
היה משה עומד ומביט ונדמתה לו הארץ כמין קערה גדולה. העמיק בה עד שראה אותה פנים בפנים והייתה משתנה לנגד עיניו – פעם נדמית לו כמשבצות זהב ופעם כגחלי אש. שידע משה כי ישראל שהוציא ממצרים והוליכם במדבר, עם קשה־עורף הוא, ולא ידע משה הטובה הארץ בעיניהם אם רעה, ומה יעשו בה. האם עליהם ייאמר 'כל כבודה בת מלך פנימה ממשבצות זהב לבושה' (תהלים מה, יד) או שמא יקוים בהם הכתוב 'ימוטו עליהם גחלים באש יפלם במהמרות בל יקומו' (שם, קמ, יא).
והיה עומד ומתבונן והייתה הקערה סובבת ולבו הולך ונחלש.
נזכר בדברי יתרו חותנו שאמר לו, ''וגם כל העם הזה על מקמו יבא בשלום' (שמות יח, כג) והושיט ידו לקחתה. ביקש שטן לקפוץ ממקומו, בא הקדוש ברוך הוא ודחה את ידו של משה.
אמר לו הקדוש ברוך הוא, 'זאת הארץ אשר  נשבעתי לאברהם ליצחק וליעקב לאמר לזרעך אתננה הראיתיך בעיניך ושמה לא תעבר' (דברים לד, ד).
היה משה עומד ומביט, מוסיף וכוסף, 'לא כהתה עינו' (שם, לד, ז). החלה חמה שוקעת ואש מתפרשת מאופק עד אופק, דמעות דמעות נשרו מעיניו 'ולא נס לחה' (שם).
באותה שעה חש משה פה נושק לו על פיו, פרחה נשמתו.
מכאן אתה למד שכרן של אנשי אמונה, אף על פי שהרבה מלעיזין היו לו למשה, לא שמע הקדוש ברוך הוא אלא ללבו של משה ובטח בו, עד שדבק בו.
<small><b>בא השטן לפני הקדוש ברוך הוא</b> – המדרש משוחח עם מדרש שמות רבה [וילנא] פרשה א: 'ויגדל הילד... והיה פרעה מנשקו ומחבקו והוא נוטל כתרו של פרעה ומשימו על ראשו... והיו שם יושבין חרטומי מצרים ואמרו מתייראין אנו מזה שנוטל כתרך ונותנו על ראשו, שלא יהיה זה אותו שאנו אומרים שעתיד ליטול מלכות ממך, מהם אומרים להורגו מהם אומרים לשורפו, והיה יתרו יושב ביניהן ואומר להם הנער הזה אין בו דעת אלא בחנו אותו והביאו לפניו בקערה זהב וגחלת, אם יושיט ידו לזהב יש בו דעת והרגו אותו, ואם יושיט ידו לגחלת אין בו דעת ואין עליו משפט מות, מיד הביאו לפניו ושלח ידו ליקח הזהב ובא גבריאל ודחה את ידו ותפש את הגחלת והכניס ידו עם הגחלת לתוך פיו ונכוה לשונו, וממנו נעשה כבד פה וכבד לשון. 'ותקרא שמו משה', מכאן אתה למד שכרן של גומלי חסדים אף על פי שהרבה שמות היו לו למשה לא נקבע לו שם בכל התורה אלא כמו שקראתו בתיה בת פרעה ואף הקדוש ברוך הוא לא קראהו בשם אחר'. עד שדבק בו – וראו מדרש שיר השירים רבה [וילנא] פרשה א, ב: <b>"ישקני מנשיקות פיהו"</b> – ישקני ידביקני'.</small>

נביאים

עוד אבנך ונבנית

<big><strong>עוד אבנך ונבנית</strong></big><br><small>יעל לוין</small>
<small>עוד אבנך ונבנית בתולת ישראל עוד תעדי תפיך ויצאת במחול משחקים (ירמיהו לא, ג)</small>
דיבר הכתוב בבת יפתח לעתיד לבוא.<br>נד ר יפתח הגלעדי נדר לה' ואמר: 'אם נתון תתן את בני עמון בידי. והיה היוצא אשר יצא מדלתי ביתי לקראתי בשובי בשלום מבני עמון והיה לה' והעליתהו עולה' (שופטים יא, ל–לא). בשובו אל ביתו יצאה בתו לקראתו, כמו שנאמר: 'והנה בתו יצאת לקראתו בתפים ובמחלות ורק היא יחידה אין לו ממנו בן או בת' (שם, לד). ביקש יפתח לקיים את נדרו, ירדה בתו על ההרים, היא ור עותיה, לבכות חודשיים על בתוליה.
וחכמים אומרים: כיוון שביקש יפתח להקריבהּ, בכתה בת יפתח והחלה לשאת ולתת עמו בדברי תורה שיבטל את נדרו, ולא קיבל הימנה. ראתה שלא שמע לה, הלכה אצל הסנהדרין, ולא מצאה סנהדרין פתח להתיר את נדרו.
נתן ה' לה לבת יפתח, בעולם הזה, יד ושם טוב, ובנות ישראל היו יוצאות ארבעה ימים בשנה לתנות את בת יפתח, כמו שנאמר: 'מימים ימימה תלכנה בנות ישראל לתנות לבת יפתח הגלעדי ארבעת ימים בשנה' (שם, מ).
ואולם לעתיד לבוא, בשעה שיוריד הקדוש ברוך הוא על בת יפתח טל תחייה, כיצחק אבינו בשעת העקדה וכישראל בזמן מתן תורה, באותה שעה הוא מרוממהּ ומגדלהּ, ועליה הכתוב אומר: 'עוֹד אֶבְנֵךְ וְנִבְנֵית'. ועליה נאמר: 'אל תיראי כי לא תבושי ואל תכלמי כי לא תחפירי כי בשת עלומיך תשכחי' (ישעיהו נד, ד).
ועתידה בת יפתח להינשא לאיש, ועתיד הקדוש ברוך הוא לברכהּ ולהרבות גבולהּ בבנים ובבנות. 'ירושלם הרים סביב לה וה' סביב לעמו' (תהלים קכה, ב) ובניה ובנותיה שלה, אף הם עתידים לשבת סביבותיה, והיא מתענגת בהם. ולא עוד אלא בת יפתח, שהיה אביה אחד מקלי עולם ורש בתורה, על שנשאה ונתנה בדברי תורה והלכה לסנהדרין לבקש עצתה, עתידה לשבת ולהגות בתורה יומם ולילה, ועליה נאמר: 'היזהרו בבני עניים שמהם תצא תורה'.
ואף בעלה עתיד ללמוד תורה יומם וליל, כמו שנאמר: 'אין מזווגין לו לאדם אשה אלא לפי מעשיו'.
ותורה שלא סיפק היה בידה ללמוד בחייה, זוכה ללמוד בזמן מועט, והיא, בתו של יפתח שהיה גיבור חיל, עושה חיל בלימודה.
ושמה הטוב בלימוד התורה נודף למרחוק בכל קצות הארץ.
ותורתה הולכת ופושטת ופורצת החוצה, כמו שנאמר: 'ופרצת ימה וקדמה וצפנה ונגבה' (בראשית כח, יד). אל תקרי 'וּפָרַצְתָּ' אלא 'וּפָרַצְתְּ'.
והיא יושבת בראש בית מדרש בירושלים עיר הקודש, ואליו נוהרות נשי ישראל די בכל אתר ואתר כדי לשמוע תורה מפיה.
ובכל יום ויום היא לומדת ודורשת את פרשת נדרים, ומעמיקה בפרשה זו, ומחדשת בה חידושים רבים ומפליגים.
ואף כל בניה ובנותיה הוגים בתורה, ועליה נדרש: ׳״וכל בניך למודי ה' ורב שלום בניך״ (ישעיהו נד, יג), אל תקרי בניך אלא בוניך'. וזהו שאמר הכתוב: 'עוּד אֶבְנֵךְ וְנִבְנֵית בְּתוּלַת יִשׂרָאֵל', והיא כלולה עמהם.
ואותם ארבעה ימים בשנה שהיו בנות ישראל הולכות לתנות לבת יפתח, עתידים להיות לישראל לששון ולשמחה ולימים טובים.
ובנות ישראל שובתות ממלאכתן, ובאות לבית מדרשה של בת יפתח, ואין המקום צר מלהכיל את כולן.
ובת יפתח יושבת במלוא הודה, במלוא הדרה ובמלוא זיווה ומלמדת תורה ברבים.
והיא יחידה לאביה שבשמים, כמו שנאמר: 'והנה בתו יצאת לקראתו בתפים ובמחלות ורק היא יחידה אין לו ממנו בן או בת' (שופטים יא, לד), ואין ''בִתּוֹ' אלא בתו של המקום, ברוך הוא.
ולא בת יפתח בלבד עתידה להיגאל, אלא בכל דור ודור יש מבנות ישראל שהן כעין בת יפתח.
מהן שלא נישאו, מהן שבעליהן יצאו למלחמה ולא שבו, מהן שבעליהן עזבון והותירו אותן אלמנות חיות, ועוד מקרים כיוצא באלה ממקרי השעה והדור השונים והמשונים.
אף נשים אלה עתידות להיגאל יחד עם בת יפתח לעתיד לבוא, כשם שהרבה נשים נפקדו עם שרה אמנו. ועל נשים אלה ועל בת יפתח אומר הכתוב: 'כי אני ה' בניתי הנהרסות' (יחזקאל לו, לו).
ואף הנשים הללו עתידות להסתופף בצלה של בת יפתח וללמוד תורה במחיצתה בבית המדרש בירושלים, והן יושבות לימינה.
ובאותה שעה עתידה בת יפתח לצאת בתופים ובמחולות, כמו שנאמר: 'עוד תעדי תפיך ויצאת במחול משחקים', היא ונשי ישראל אלה עמה. וכן אומר הכתוב: 'אז תשמח בתולה במחול' (ירמיהו לא, יב). ומה שירה הן שרות? 'ימין ה' עשה חיל. ימין ה' רוממה' (תהלים קיח, טו–טז).
וזהו שאמר הכתוב: 'עוד אבנך ונבנית בתולת ישראל עוד תעדי תפיך ויצאת במחול משחקים'.
<small><b>וחכמים אומרים...להתיר את נדרו</b> – תנחומא [בובר], בחוקותי, ז, עמ' 112–114 ; תנחומא, בחוקותי, ה. <b>נתן ה' לה לבת יפתח, בעולם הזה, יד ושם טוב</b> – ראו ישעיהו נו, ה. <b>טל תחייה, כיצחק אבינו בשעת העקדה</b> – ראו פרקי ר' אליעזר, <b>חורב</b> י (תש"ח), פרק ל, עמ' 195 .<b>וכישראל בזמן מתן תורה</b> – ראו בבלי, שבת פח, ע"ב. <b>שהיה אביה אחד מקלי עולם</b> – ראו תוספתא ראש השנה [ליברמן], א, 18,עמ' 311–312 ומקבילות. <b>ורש בתורה</b> – תנחומא [בובר], בחוקותי, ז, עמ' 112–114 ;תנחומא, בחוקותי, ה. <b>היזהרו בבני עניים שמהם תצא תורה</b> – בבלי, נדרים פא, ע"א. <b>אין מזווגין לו לאדם אשה אלא לפי מעשיו </b>– בבלי, סוטה ב, ע"א. <b>ואין המקום צר מלהכיל את כולן </b>– ראו משנה, אבות ה, ה. <b>שהרבה נשים נפקדו עם שרה אמנו</b> – ראו בראשית רבה [תיאודור־אלבק], נג, ח, עמ' 562–563.</small>

מדרש ויתקבצו

<big><strong>מדרש ויתקבצו</strong></big><br><small>יערה ענבר</small>
<small>ויתקבצו בני בנימן אחרי אבנר ויהיו לאגדה אחת ויעמדו על ראש גבעה אחת (שמואל ב' ב, כה)</small>
אגודה' לא כתיב, אלא 'אֲגֻדָּה', ובא הקֻבּוּץ לסייע לה למילת 'וַיִּתְקַבְּצוּ' כי חד המה.<br>ודע, כי זהו רז גדול.<br>כי רק בהתקבץ יחד יכולה האגדה להיווצר, ויכול המעוף ויכול החידוש. ורק בהיות אגדה בינותינו – יכולים אנו להמריא אל ראש גבעה.
והרי שתיים גבעות הן, שכבר אמר אבינו הרמ"ק, 'גבעות – בינה ומלכות, כל אחד מהם נקרא גבעה'.
ובכל מקום שכתוב 'גבעה', כמֵהה הגבעה להפוך לרכס, להתקבץ לגבעות. פן תדבק בה חלילה פילגש. שהרי לא באקראי ננקבה 'פילגש בגבעה'. ויש אומרים, אל תקרי 'גבעה' אלא 'עגבה'.
וכאשר מנסָה הגבעה להִתרכס, כוחות האימה כולם באים להחלישנה, לומר באוזנה: לא הר את! לא הר!
על כן, כשיוצאת הגבעה ומנסה להתחבר, יוצאת היא בשיעור פסיעה אחת בלבד, וזהו שביאר האר"י זצ"ל, 'וזה סוד "ומגבעות אשורנו" (במדבר כג, ט) – כי הגבעות שהם בחינת המלכות הנקראת גבעה נוקבא הם יוצאים לחוץ בשעור פסיעה אחת לבר וזה מה שנאמר "אֲשׁוּרֶנּוּ" לשון פסיעה ... ודי בזה כי דברים אלו הם כבשונו של עולם ואין לגלות דברים אלו ולמה נקראת פסיעה וזה סוד "ואתה תשופנו עקב" (בראשית ג, טו) והיא המלכות הנקראת פסיעה שהיא עקב'.
פסיעה החוצה מן התחום המקודש, סכנה יש בה – פשיטא! אלא דווקא הסכנה שבה, היא המחוללת תנופתה, היא המחייבת את הזינוק הנועז, הפרוע. ורק הזינוק הפרוע, הפורץ את הגבול הקיים, יכול לכוון לגבולות חדשים, עין טרם ראתה כמותם. יכול הוא לברוא.
בוא וראה, כשהופכת גבעה לגבעות, עולה ונישא ממנה ניחוח משיח, שכתוב בזוהר '"וּמִגְּבָעוֹת אֲשׁוּרֶנּוּ" – בישיבה של מעלה 'גבעת' חסר ו'. בישיבה של רקיע "וּמִגְּבָעוֹת" – באה ו' והשלימה לשני צדדים. אחד מהם – זו גבעה שלא נפרדת מבנה לעולמים ולא עוזבת אותו. ועל כן נכללת ו' אצלה לעולם. ואחד מהם – גבעה של מטה – בנה שהתכלל בה נצרך לזמן שיבוא, כאשר יבוא מלך המשיח לקחת אותו לגבעה עליונה ולהכניס אותו תוך כנפיה, כדי לחזק אותו ולהעמיד אותו בחיים עליונים וממנה יצא ביום ההוא משיח של דוד'.
פונה הגבעה לאגד אגודות ויוצאת מגידה אגדות. וכוח האגדה הוא כוחו של משיח.<br>ובא המשיח ושב ומקבץ, שנאמר:<br>'ונמצאתי לכם נאם ה' ושבתי את שביתכם וקבצתי אתכם' (ירמיהו כט, יד).
<small><b>גבעות – בינה ומלכות</b> – ר' משה קורדוברו, <b>פרדס רימונים</b> שער כג פרק ג, בעקבות הזוהר על פרשת ויחי, רלז, ע"ב. האר"י – ר' יצחק לוריא. <b>וזה סוד 'ומגבעות אשורנו</b> – <b>שמונה שערים</b>, שער מאמרי רז"ל, שער ג', מאמר פסיעותיו של אברהם אבינו, דף י' ע"א, עמודה ב', הוצאת ישיבת החיים והשלום. <b>שכתוב בזוהר 'ומגבעות אשורנו' – </b>זוהר, חלק ג, רג, ע"ב: 'במתיבתא עלאה "גבעת" חסר ו'. במתיבתא דרקיעא – "ומגבעות" – באת ו' ואשלים לתרין סטרין. חד דהא האי גבעת לא אתפרשא מן ברה לעלמין ולא שבקת ליה. וע"ד אתכליל ו' בהדה לעלם. וחד דהא גבעה דלתתא ברה דאתכליל בה אצטריך לזמנא דאתי כד ייתי מלכא משיחא לנטלא ליה גבעת עלאה ולאעלא ליה גו גדפהא בגין לאתקפא ליה ולאוקמא ליה בחיין עלאין ומנה יפוק בההוא יומא משיחא דדוד'.</small>

יחזקאל חזי לידה

<big><strong>יחזקאל חזי לידה</strong></big><br><small>ציפי קויפמן</small>
יחזקאל חזי לידה בדם וחזי לידה במים.<br>בדם, שנאמר 'ואעבר עליך ואראך מתבוססת בדמיך ואמר לך בדמיך חיי ואמר לך בדמיך חיי' (יחזקאל טז, ו), ללמדך שדם לידה נובע ופוסק, ומכאן והלאה – חיים.<br>במים, שנאמר 'והנה מים יצאים מתחת מפתן הבית ... כי מימיו מן המקדש המה יוצאים' (שם, מז, א–יב), ולימדונו רבותינו שאין מקדש אלא פה של מטה.
מאי לידה במים?<br>אמרה לי אם: שנינו, כשם שהקדוש ברוך הוא מחדש בטובו בכל יום תמיד, ולא כיוצר על האבניים הבורא ומניח, כך רוב יולדות מחדשות בטובן בכל יום תמיד, ומתקיים בברואיו 'והנה מים מפכים'...' (שם, ב).
וחזי יחזקאל כי לידה זו במים מוסיפה והולכת: מתחילה 'ויעברני במים מי אפסים' (שם, ג), שאמו מזינתהו בחלבה ובדמה. לאחר זמן, 'ויעברני במים מים ברכים' (שם, ד), אלו מי ברכותיה, שמשגדל, מזינתהו בחלבה ובדמה בנפשה ובדמיה. לאחר זמן, 'ויעברני מי מתנים' (שם), אלו מי מתנותיה, שמשבגר, מזינתהו בחלבה ובדמה בנפשה ובדמיה ברוחה ובמתינותה.
משהגדיל, 'כי גאו המים מי שחו נחל אשר לא יעבר' (שם, ה). בהאי שעתא עולה היא על גדותיה ועולה הנחל על גדותיו. זכתה – שומעת בת קול המהדהדת בעולם: 'הראית בן אדם ויולכני וישבני שפת הנחל' (שם, ו), והולכת ויושבת על שפת הנחל, ומניחתהו לילך. אז 'ונרפאו המים' (שם, ח), וכתיב '[ונרפו] המים', שהן רפויין והיא רפויה. לא זכתה – 'ולא מצאה היונה מנוח לכף רגלה... כי מים על פני כל הארץ' (בראשית ח, ט).
זכתה – נרפית ונרפאת, מזינה וניזונה, שנאמר 'ועל הנחל יעלה על שפתו ... עץ מאכל לא יבול עלהו ולא יתם פריו לחדשיו יבכר כי מימיו מן המקדש המה יוצאים והיו (והיה) פריו למאכל ועלהו לתרופה' (יחזקאל מז, יב), ללמדך שאמו יולדתו, הרי היא כעץ שתול על פלגי מים, צופה בו בנחל, מעשה ידיה, ומכרת במימיו שמן המקדש המה יוצאים ואליו הם שבים, וניזונה ורווה מהם, ומתחדשין לה ובה פירות וביכורים. לא זכתה – לא יושבה על שפתו, לא מתיישבת דעתה, באים מימיה במימיו, שנאמר 'והמים גברו מאד מאד' (בראשית ז, יט), והרי הן כמין מבול. ויש אומרים: כמין חרבה דווקא. ויש מרבותינו שאמרו, אף כמין סנדל, כמין בהמה חיה ועוף.
אמרה בת ירושלים: כדאי הוא יחזקאל שקרא 'ואעבר עליך ואראך מתבוססת בדמיך' (יחזקאל טז, ו), שאף הוא ראה מים חיים יוצאים מבית קודשי הקדשים וקרא עליהם 'וחי כל אשר יבוא שמה הנחל' (שם, מז, ט).
<small><b>יחזקאל חזי לידה</b> – תרגום: יחזקאל ראה לידה. <b>ולמדונו רבותינו שאין מקדש אלא פה של מטה</b> – ראו זוהר חלק ג רצו, ע"א: 'אמה דדכורא סיומא דכל גופא ואקרי יסוד, ודא הוא דרגא דמבסם לנוקבא, וכל תיאובתא דדכורא לגבי נוקבא, בהאי יסוד עייל לנוקבא לאתר דאקרי ציון... כתיב 'כי בחר ה' בציון איווה למושב לו'... ומתבסמא ומתברכא באתר דאקרי קדש הקדשים דלתתא, דכתיב 'כי שם צוה ה' את הברכה' תרגום: 'האמה של הזכר סיום כל הגוף, ונקרא יסוד, וזו היא המדרגה המבשמת את הנקבה, וכל תשוקת הזכר אל הנקבה, ביסוד הזה נכנס אל הנקבה למקום הנקרא ציון... כתוב 'כי בחר ה' בציון איווה למושב לו'... ומתבשמת ומתברכת במקום הנקרא קדש קדשים שלמטה, שכתוב 'כי שם צוה ה' את הברכה'. <b>מחדש בטובו בכל יום תמיד</b> – ראו ברכת יוצר אור.</small>

עזה כמוות אהבה

<big><strong>עזה כמוות אהבה</strong></big><br><small>תמר ביאלה</small>
<small>אמר רב יהודה, ברם, זכור אותו האיש לטוב, וחנניה בן חזקיה שמו. אלמלא הוא, נגנז ספר יחזקאל, שהיו דבריו סותרין דברי תורה. מה עשה? העלו לו שלוש מאות גרבי שמן, וישב בעלייה ודרשו (בבלי, חגיגה יג, ע"א)<br>אמר רבי עקיבא, חס ושלום לא נחלק אדם מישראל על שיר השירים שלא תטמא את הידיים, שאין כל העולם כולו כדאי כיום שניתן בו שיר השירים לישראל, שכל כתובים קודש ושיר השירים קודש קדשים (משנה, ידיים, ג, א)</small>
שאלה תנות לשכינה: מה היו דברי יחזקאל שהיו סותרין דברי תורה?
השיבתה: שלא קיים בנשים 'ואהבת לרעך כמוך' (ויקרא יט, יח): שהמשיל את ישראל לאשה זונה ובוגדת וציער נשים שבעולם.
ומה הם שלוש מאות גרבי שמן שהעלו לו, לחנניה בן חזקיה, שידרוש את יחזקאל?<br>זהו שיר השירים, עליו נאמר 'לריח שמניך טובים שמן תורק שמך וגו'' (שיר השירים א, ג).
ישב ודרש חנניה בעלייה את יחזקאל עם שיר השירים, הניח אותם זה בצד זה, משל לעומת משל, זה של קללה וזה של ברכה, וראו ישראל.
אמר יחזקאל: 'ואעבר עליך ואראך והנה עתך עת דדים ... ואשבע לך ואבוא בברית אתך ... ותהיי לי' (טז, ח).
בא שיר השירים להודיעך: 'נשכימה לכרמים נראה אם פרחה הגפן פתח הסמדר הנצו הרמונים שם אתן את דדי לך' (ז, יג).
אמר יחזקאל: 'ואלבישך ... ואנעלך ... ואחבשך ... ואכסך ...' (טז, י).
בא שיר השירים להודיעך: 'הראיני את מראיך' (ב, יד) 'שובי שובי ונחזה בך' (ז, א).
אמר יחזקאל: 'ויצא לך שם בגוים ... אשר שמתי עליך' (טז, יד).
בא שיר השירים להודיעך: 'מי יתנך כאח לי' (ח, א) 'דודי לי ואני לו' (ב, טז).
אמר יחזקאל: 'ותבטחי ביפיך ותזני על שמך' (טז, טו) 'ותרבי את תזנתך להכעיסני' (טז, כו).
בא שיר השירים להודיעך: 'אם לא תדעי לך היפה בנשים צאי לך' (א, ח) והוסיף 'קומי לך רעיתי יפתי ולכי לך' (ב, י).
אמר יחזקאל: 'והנה נטיתי ידי עליך ... ואתנך בנפש שנאותיך' (טז, כז).
בא שיר השירים להודיעך: 'מלך אסור ברהטים' (ז, ו) ואמר 'שימני ... כחותם על זרועך' (ח, ו).
אמר יחזקאל: 'ונתתיך דם חמה וקנאה ונתתי אתך בידם והרסו ... ונתצו ... והפשיטו ... ולקחו ... והעלו עליך קהל ורגמו אותך באבן ובתקוך בחרבותם ... ועשו בך שפטים ...' (טז, לח–מא).
בא שיר השירים להודיעך: 'שמאלו תחת לראשי וימינו תחבקני' (ב, ו).
אמר יחזקאל: 'כאמה בתה. בת אמך את געלת אישה ובניה' (טז, מד–מה).
בא שיר השירים להודיעך: 'עד שהביאתיו אל בית אמי ואל חדר הורתי' (ג, ד) 'תחת התפוח עוררתיך שמה חבלתך אמך' (ח, ה).
אמר יחזקאל: 'ולא יהיה לך עוד פתחון פה' (טז, סג).
בא שיר השירים להודיעך: 'השמיעני את קולך' (ב, יד) 'חברים מקשיבים לקולך השמיעני' (ח, יג).
על כן אמרה לה שכינה לתנות: 'משכני אחריך נרוצה' (שיר השירים א, ד). אל תקרי 'נָּרוּצָה' אלא 'נִרְצֶה' שאין אהבה במקום שאין בו רצון ואין נאמנות במקום שאין בו אמון; שכל הכתובים קודש ושיר השירים קודש קודשים.
<small><b>שאלה תנות לשכינה</b> – על דמותה של תנות, ראו רבקה לוביץ, 'מדרשי בת יפתח', נחמה וינגרטן־מינץ ותמר ביאלה (עורכות), <b>דרשוני: מדרשי נשים,</b> א, תל אביב 2009, עמ' 100. תַּנּוֹת היא דמות בדיונית, נשמתה של בת יפתח, הנדרשת מן הפסוק 'מימים ימימה תלכנה בנות ישראל לתנות לבת יפתח הגלעדי' (שופטים יא, מ). דמותה משמשת כמתווכת בין בנות ישראל והשכינה: 'ומה עושה? יושבת במרומים, ושומעת סיפוריהן של בנות ישראל אשר בארץ, ואחר יושבת אצל השכינה וּמְתַנָּה באוזניה צרותיהן, מתפללת בעבורן ומלמדת עליהן זכות'. <b>שהמשיל את ישראל</b> – ראו יחזקאל פרק טז. <b>גרבי שמן</b> – כדי שמן, למאור ולאכילה.</small>

מדרש חביון עזה

<big><strong>מדרש חביון עזה</strong></big><br><small>נעמה שקד</small>
<small>ונגה כאור תהיה קרנים מידו לו ושם חביון עזה (חבקוק ג, ד)<br>אמר רבא: מאי דכתיב 'ונגה כאור תהיה קרנים מידו לו ושם חביון עזה'? – למה צדיקים דומין בפני שכינה? כנר בפני האבוקה. ואמר רבא: אבוקה להבדלה – מצוה מן המובחר! ... רב פפא אמר: האי – בעֵית, והאי – לא בעית [=מזה <small>(מהאבוקה)</small> נבעת ומזה <small> (מהנר) </small>  אינו נבעת].  רבינא אמר: האי – משך נהורא, והאי – מיקטף איקטופי [=זה, אורו<small> (של הנר) </small>  נמשך, וזה, אורה <small> (של האבוקה) </small>  קפוץ מקפץ] (בבלי, פסחים ח, ע"א)  רש"י:<br>'ונֹגַהּ' – של עתיד לצדיקים, כאור של שבעת ימי בראשית יהיה.<br>'קַרְנַיִם' – מלשון 'כי קרן עור פניו' (שמות לד), וזהרורין מיד הקדוש ברוך הוא לו לצדיק, מזיו של הקדוש ברוך הוא ילכו זהרורין להקרין פני הצדיקים, ולא יהיה אורם שוה לאורו אלא כנר בפני האבוקה.</small>
כנר לפני אבוקה, מאי אבוקה, כמה דאוקמוה חברייא, ויאבק ויחבק, בגין דאתקלעת מפתילין סגיאין. אבל אבוקה דא שכינתא, דאיהי חביקת באלפי שלהובין וגוונין. ומגו דשלהובין מחבקין דא לדא ואתאבקן דא בדא סלקין אבקא דנורא גיצין וניצוצין, 'רשפיה רשפי אש שלהבתיה'. ונר דא צדיק, חד מאינון שלהובין דחביקין ואחידן בה, דאנהיר לגבה ואיהי אנהירת עליה, ובגין דא 'צדיק באמונתו יחיה', בהאי אמונה דיליה, אומנתו דאיהו אחיד וחבוק בה כרביא בתוקפא דאימיה, ועל דא אקרי חבקוק.
תא חזי, מאורות אלין נשמתהון דבני נשא דנהירין מההיא אשא דשכינתא ואסגיאן לה ויהבין לה חילין וזהורין, ועל דא 'בורא מאורי האש'. ובכל שבתא ושבתא כד נפיק שבתא ונפשא בעיא למיפק, אית ליה לגברא או לאיתתא לאתקרבא לקבָל הדא אבוקתא בגין לקבּלא אנפוהי זהרורין מינה, לאתנהרא בנהורא דילה. ואי זכי איהו משיך חד חוטא דקיק וזהיר דאשא לגו יומין דאתו, למקדח ולמחרוז בהו יומא דא ביומא דא, למהוי אתקטרן דא בדא וחדאן כיומא דאתייהבו. כדין 'יום ליום יביע אומר ולילה ללילה'. ואי לאו, אתבדרן יומין לכל עיבר וקיימין בלחודייהו, בחשיכו בעציבו, 'כחרוזי פנינים שחורות ניתק חוטם', בלא קישורא, בלא חדוותא דלבא.
זכאין אינון דעבדין רוחיהון ולביהון כגון נא דשלהובין זעירין לאשתקפא בהון נורא ולאתאחדא בהון. ובגיני כך רעותהון ותיאובתהון דצדיקיא למיחמי בה תדיר, דאיהי יקרא דמאריהון ואיהי נהורא וחדוותא דיליהון. הדא הוא דאמר משה 'הראני נא את כבודך' וכדקאמר דוד 'לראות עזך וכבודך'.
אבל ת"ח אבוקתא דא לזמנין נוּרא רבא ומדחלא איהי, לבת אש ודאי, דכתיב 'אסורה נא ואראה את המראה הגדול הזה', מאי כתיב בתריה 'ויסתר משה פניו כי ירא מהביט אל האלהים'. דהוות נורא תקיפא דלית ב"נ יכיל לאסתכלא בה. ואי הכי מאי נעביד ונחזי בה, היך ניקום לקמה ולא נדחל ולא נתבעית. אלא הכא רזא דמלה דגלי חבקוק נביאה 'ושם חביון עזה'. מאי טעמא, אי חביון אמאי עזה ואי עזה אמאי חביון? אלא בגין דההיא אבוקתא לא יכלין למסבל עוז דילה אלא כד איהי בחביון, בטמירו בחשאין. ועל דא אתמר 'ושם', אל תקרי שם אלא <b>שׂם</b>, דא איהי מערתא, דכתיב 'ושמתיך בנקרת הצור'. דאטמין ליה קב"ה למשה תמן בההוא אתר עמיק וחשיך וטמיר, והוות שכינתיה קעברא על אנפוי בלחישו דלא אתחזיא כלל, מטי ולא מטי מרפרפא כשלהובא אכותלא דמערתא וכידא דאתתא על אנפוי דרחימהא, הה"ד 'אני אעביר כל טובי על פניך' וגו' 'ושכתי כפי עליך עד עברי'. ודא אקרי נגה.
אמר ר' שלמה בר' יצחק: בההיא שעתא אתדליקו אנפוי דמשה בנגה דקיק ורכיך ואתעביד בוצינא לגבי שכינתא 'כי קרן עור פניו'. ורזא דא 'ונגה כאור תהיה קרנים מידו לו', מידיה דקב"ה אתייהיבו ואתנהירו לו למשה ואפיק קרנין וזהרורין מההיא נהורא. וכל האי שבחא דמשה אמאי, בגין דהוה תמן בחביון לגו לגו קמי עזה דשכינתא, על דא 'קרנים מידו לו' 'ונגה כאור תהיה'.
<b>תרגום:</b>
כנר בפני אבוקה', מהי אבוקה? כמו שביארוהו החברים: 'וַיִאָבֵק – ויחבק', מפני שקלועה מפתילות רבות. אבל אבוקה – זו השכינה, שהיא חבוקה באלפי שלהבות וגוונים; ומתוך שהשלהבות חובקות זו את זו ומתאבקות זו בזו, מעלות אבק של אש, גִצים וניצוצות, 'רשפיה רשפי אש שלהבתיה' (שיר השירים ח, ו). ונר – זה צדיק, אחד מאותן שלהבות החבוקות ואחוזות בה, שמאיר לפניה והיא מאירה עליו, ומפני כך 'וצדיק באמונתו יחיה' (חבקוק ב, ד) – באותה אמונה שלו, אומנתו שהוא אחוז וחבוק בה כתינוק בחיק אמו, ועל כן נקרא חבקוק.
בוא וראה, מאורות – אלו נשמותיהם של בני אדם, המאירות מאותה אש של השכינה, ומַרבות אותה ונותנות לה כוחות וזְהרים, ועל זה 'בּוֹרֵא מְאוֹרֵי הָאֵשׁ'. ובכל שבת ושבת, כשיוצאת השבת והנפש מבקשת לצאת, יש לו לאיש או לאשה להתקרב אל מול אבוקה זו כדי שיקבלו פניו זהרורים ממנה, להאיר באורהּ. ואם זוכה, הוא מושך חוט אחד דקיק וזוהר של אש לתוך הימים הבאים, לקדוח ולחרוז בהם, יום זה ביום זה, שיהיו נקשרים זה בזה ושמחים כיום נתינתם. אז 'יום ליום יביע אמר ולילה ללילה' (תהלים יט, ג). ואם לא, מתפזרים הימים לכל עבר ועומדים לבדם, בחשכה, בעצבות, 'כחרוזֵי פנינים שחורות, ניתָּק חוּטם' – בלא קישור, בלא שמחת הלב.
אשרי אותם העושים רוחם ולבם כעין שלהבות זעירות שתשתקף בהן האש ותיאחז בהן. ומפני כך רצונם ותשוקתם של הצדיקים לראותה תמיד, שהיא כבוד ריבונם והיא אורה ושמחה שלהם. זהו שאמר משה 'הראני נא את כבדך' (שמות לג, יח), וכמו שאמר דוד 'לראות עזך וכבודך' (תהלים סג, ג).
אבל בוא וראה: אבוקה זו לעתים אש גדולה ונוראה היא, 'לבת אש' ודאי, שכתוב 'אסרה נא ואראה את המראה הגדל הזה' (שמות ג, ב–ג), מה כתוב לאחריו – 'ויסתר משה פניו כי ירא מהביט אל האלהים' (שם, ו), שהייתה אש חזקה שאין אדם יכול להסתכל בה. ואם כך, מה נעשה ונחזה בה, איך נעמוד לפניה ולא נירא ולא נפחד? אלא כאן סוד הדבר שגילה חבקוק הנביא: 'ושם חביון עזה' (שם, ג, ד). מהו הטעם? אם 'חֶבְיוֹן' למה 'עֻזֹּה', ואם 'עֻזֹּה' למה 'חֶבְיוֹן'?! אלא מפני שאותה אבוקה אין יכולים לסבול את עוזהּ אלא כשהיא בחביון, בסתר, בחשאי. ועל כן נאמר 'וְשָׁם' – אל תקרי שׁם אלא <b>שׂם</b>; זו היא המערה, שכתוב 'וְשַׂמְתִּיךָ בנקרת הצור' (שמות לג, כב). שהטמינו הקדוש ברוך הוא את משה שם באותו מקום חשוך ועמוק ונסתר, והייתה השכינה עוברת על פניו בלחישה, שאינה נראית כלל, נוגעת ולא נוגעת, מרפרפת כשלהבת על כותל המערה וכידה של אשה על פני אהובהּ. זהו שכתוב 'אני אעביר כל טובי על פניך' וגו' (שם, לג, יט) 'ושכתי כפי עליך עד עברי' (שם, לג, כב). וזה נקרא 'נֹגַהּ'.
אמר ר' שלמה בר' יצחק: באותה שעה נדלקו פניו של משה בנוגה דק ורך, ונעשה נר בפני השכינה, <b>'כי קרן עור פניו'</b> (שמות לד, כט). וסוד זה: 'ונגה כאור תהיה קרנים מידו לו' – מידו של הקדוש ברוך הוא ניתנו והאירו 'לוֹ' – למשה, והוציא קרניים וזהרורים מאותה נהרה.
וכל השבח הזה של משה מדוע? מפני שהיה שם בחביון, לִפְנַי ולִפנים, לפני עוזה של השכינה, על כן 'קַרְנַיִם מִיָּדוֹ לוֹ' – 'וְנֹגַהּ כָּאוֹר תִּהְיֶה'.
<small><b>ביארוהו החברים 'ויאבק</b> <b>– ויחבק'</b> – רמב"ן לבראשית לב, כה: 'ואביקה בלשון חכמים חביקה ... וכן אבוקה בלשונם בעבור היותה מעצים דקים חגורים וקשורים יחד ... ואפשר שיהיה ויאבק ויחבק, כמו ויחבקהו (להלן לג, ד)'. <b>ועל כן נקרא חבקוק </b>– ראו זוהר, חלק א ז, ע"ב (בתרגום): 'מדוע נקרא חבקוק? מפני שכתוב: למועד הזה כעת חיה את חבקת בן'. <b>בורא מאורי האש</b> – בברכת הבדלה למוצאי שבת. <b>יום ליום יביע אומר ולילה ללילה</b> – מתוך פיוט להבדלה. <b>כחרוזי פנינים שחורות, נית ק חוטם</b> – ח"נ ביאליק, 'לפני ארון הספרים'. <b>כבודך</b> – היא השכינה, ככתוב 'וישכן כבוד ה' על הר סיני ויכסהו הענן ששת ימים ... ומראה כבוד ה' כאש אוכלת בראש ההר לעיני בני ישראל' (שמות כד, טז). שמות רבה יג, ב: 'אימתי שרתה השכינה בארץ? ביום שהוקם המשכן, שנאמר (שמות מ) ויכס הענן את אהל מועד וכבוד ה' מלא את המשכן'<b>. לבת אש</b> – ראו שמות ג,ד: 'וירא מלאך ה' אליו בלבת אש מתוך הסנה'. <b>כידה של אשה על פני אהובה</b> – זוהר חלק א רלו, ע"ב (בתרגום): '"משה איש האלהים" – בעל הבית, בעלה של המלכה' (השכינה). <b>באותה שעה נדלקו פניו</b> – שמות רבה מז, ו: '"ומשה לא ידע כי קרן עור פניו", ומהיכן נטל משה קרני ההוד? רבנן אמרי: מן המערה, שנאמר "והיה בעבור כבודי" וגו'.</small>

תהלים

אֵם הבנות שמחה

<big><strong>אֵם הבנות שמחה</strong></big><br><small>תמר ביאלה</small>
<small>אם הבנים שמחה (תהלים קיג, ט)</small>
נשאלה להן בבית מדרשה של ברוריה: מהו שנאמר 'אם הבנים שמחה' ולא נאמר בהאי קרא 'אֵם הַבָּנִים והבנות שְׂמֵחָה'?
אמרה אחת, כבר לימדתנו תנות: 'אלו ואלו דברי אמת ושניהם בדיבור אחד נאמרו ... אלא שדיברה תורת משה בלשון בני אדם, אלו הזכרים'
אמרה אחרת: נאמר 'אם הבנים שמחה' דווקא, כי מי שבאו לה רק בנות, לעולם בעצב היא, שלמדנו 'שלשה דברים אין אדם רוצה שיצא לו ... ונקבה בבניו'. ועוד, ששומעת היא בכל בוקר את בניה מברכים בשם ובמלכות 'שלא עשני אשה'
אמרה שלישית: 'אם הבנים שמחה' לא נאמר אלא בשעה שהיו נשים יושבות בביתן בלבד, וכדי לשמחן היו קוראים אותן 'עקרת הבית' שנאמר 'מושיבי עקרת הבית אם הבנים שמחה'; ואילו היום, שאבות ואימהות, אלה גם אלה עיקר הבית ממש, יושבים בביתם וגם יוצאים בציבור, אם מבקש אדם לשמחן קורא אותן 'אם [או אב] הבנים והבנות וגו'
סחה להן רביעית: עוד אתן מנסות ליישב קושי גדול זה ואני מספרת לכן מעשה שהיה במשפחתנו. בשעה שסבתא רבתא עליה השלום הלכה והזקינה, וכוחותיה היו הולכים ואוזלים, כוחות הגוף וכוחות הנפש, הייתה עוברת משבת לשבת ומחג לחג בין בנותיה בעיר ובכפר, שרק בנות נולדו לה. באותם ימים שהייתה עוברת ממשפחה למשפחה הייתה מתכבדת באותם מזונות משובחים שהיו מתקינים במיוחד בעבורה בנותיה וחתניה, נהנית באותן הנאות שהיו מרעיפות עליה אותן הבנות, הנאות של הגוף והנאות של הנפש, ומתבשמת מדברי תורה של נכדותיה ונכדיה באותם שולחנות שבת וחג עמוסי כל טוב. עד שהגיעה לשיבה, השתקעה בביתה של אחת מבנותיה ובני הבית היו מביאים לפניה כל דבר יפה שבעולם להשיב נפשה, שלא לומר, כל רופאים וסמי רפואה שהייתה נזקקת להם.
ובכל ערב שבת, בשעה שהייתה בתה יושבת אצלה ומסרקת שערותיה לכבוד שבת קודש, הייתה אומרת לה אמה, 'ואתן, כתובנה על קברי <b>אֵם הבנות שמחה</b> זוכרת את בתי?' והייתה הבת צוחקת ומבטיחה שיכתבו, ומבטיחה שזכרה עד כה ובאמת זכרו את הדבר. וכשהשיבה האם את נשמתה וטמנוה בעירה בשיבה טובה, הלכו ורשמו על מצבתה <b>אֵם הבנות שמחה</b> כפי שהבטיחו. אלא שאותו סתת שהיה מסתת המילים על המצבה, לא ידע מימינו ומשמאלו, נשמעו לו אותן המילים כפסוק מוכר, והלך ושם אותן בין מרכאות כציטוט מספר הספרים.
ובכל שנה, ביום הזכרת נשמתה האהובה והחסרה, כשהיו עולים לקברה בנותיה וחתניה עם הנכדות והנכדים, היו קוראים את אותן המילים שעל המצבה ומדברים בשבחה. משמתו אותן הבנות וחתנים שלהן, המשיכו צאצאיה הרבים לפקוד את קברה והיו קוראים אותן המילים שעל המצבה באהבה ובקדושה, ולא היו יודעים כלל שלא מספר הספרים הן...
<small><b>בהאי קרא</b> – בזה הכתוב. <b>תנות</b> – ראו רבקה לוביץ, 'מדרשי בת יפתח', בתוך נחמה וינגרטן־מינץ ותמר ביאלה (עורכות), <b>דרשוני: מדרשי נשים,</b> א, תל אביב 2009,עמ' 100. תַּנּוֹת היא דמות בדיונית, נשמתה של בת יפתח, הנדרשת מן הפסוק: 'מימים ימימה תלכנה בנות ישראל לתנות, לבת יפתח הגלעדי' (שופטים יא, מ). דמותה משמשת כמתווכת בין בנות ישראל והשכינה: 'ומה עושה? יושבת במרומים, ושומעת סיפוריהן של בנות ישראל אשר בארץ, ואחר יושבת אצל השכינה ומְתַנָּה באוזניה צרותיהן, מתפללת בעבורן ומלמדת עליהן זכות'. <b>'אלו ואלו דברי אמת... בלשון בני אדם, אלו הזכרים' </b>– ראו רבקה לוביץ, 'ואל אישך תשוקתך', <b>דרשוני</b> שם, עמ' 30 . <b>שלשה דברים אין אדם רוצה שיצא לו</b> – תנחומא בראשית, פרק כא סימן ג. <b>שלא עשני אשה</b> – מהברכות שמברך האיש בברכות השחר.</small>

מאי עשור

<big><strong>מאי עשור</strong></big><br><small>תמר ביטון</small>
<small>עלי עשור ועלי נבל עלי הגיון בכנור (תהלים צב, ד)</small>
מאי עשור? אין עשור אלא התגלות וזהו סוד 'ויגל את האבן מעל פי הבאר' (בראשית כט, י).
שאין אבן אלא תורה דכתיב 'לחת אבן כתבים באצבע אלהים' (שמות לב, טז) ואין אבן אלא בריאה דכתיב 'כל אבן יקרה מסכתך' (יחזקאל כח, יג) ואין אבן אלא גאולה דכתיב 'השלכת במצולת כמו אבן' (נחמיה ט, יא) וכל אלו בעשר ניתנו – גאולה בעשר המכות, בריאה בעשרה מאמרות ותורה בעשרת הדברים.
ואת מוצאת, כל מקום שבא הקדוש ברוך הוא להיגלות לבריותיו אינו עושה כן אלא בעשר, שברא בעשר והוסיף בעשר וניסה בעשר והכה בעשר וניצב בעשר: ברא בעשר שנאמר 'בעשרה מאמרות נברא העולם'; הוסיף בעשר שנאמר 'עשרה דברים נבראו בערב שבת בין השמשות'; ניסה אוהביו בעשר שנאמר 'עשרה ניסיונות נתנסה אברהם אבינו'; הפליא אותותיו בעשר שנאמר 'עשר מכות הביא הקדוש ברוך הוא על המצרים במצרים'; וניצב בעשר למאמיריו דכתיב 'אלהים נצב בעדת אל' (תהלים פב, א).
ואת מוצאת, כל מקום שבא האדם לקרב לבוראו אינו עושה כן אלא בעשר, שהודה בעשר והתדיין בעשר והקריב בעשר ושר בעשר: שהודה בעשר דכתיב 'וכל אשר תתן לי עשר אעשרנו לך' (בראשית כח, כב) והתדיין בעשר דכתיב 'אולי ימצאון שם עשרה' (שם, יח, לב) והקריב בעשר דכתיב 'עשרון עשרון לכבש האחד' (במדבר כח, כט) ושר בעשר דכתיב 'עלי עשור ועלי נבל' (תהלים צב, ד) וכתיב 'עלי באר ענו לה' (במדבר כא, יז) זהו שאמר הכתוב, 'ויגל את האבן מעל פי הבאר' (בראשית כט, י).
• <small>נכתב לרגל חגיגת העשור למדרשת הבנות 'באר' בירוחם.</small>
<small><b>בעשרה מאמרות נברא העולם</b> – משנה, אבות ה, א. <b>עשרה דברים נבראו בערב שבת בין השמשות</b> – משנה, אבות ה, ו. <b>עשרה ניסיונות נתנסה אברהם אבינו</b> – משנה, אבות ה, ג. <b>עשר מכות הביא הקב"ה על המצרים במצרים</b> – משנה, אבות ה, ג. <b>וניצב בעשר</b> – בבלי, ברכות ו, ע"א: 'ומנין לעשרה שמתפללין ששכינה עמהם? שנאמר: "אלהים נצב בעדת אל". <b>למאמיריו</b> – על פי הפיוט 'כי אנו עמך'.</small>

משלי

אשת חיל

<big><strong>אשת חיל</strong></big><br><small>עדי בלוט</small>
<small>אשת חיל מי ימצא ורחק מפנינים מכרה (משלי לא, י)</small>
אשת חיל מי ימצא' – זו בת שבע, אמו של שלמה. ולמה קראהּ אשת חיל?
אמרו בבית המדרש, אל תקרי אשת חיִל, אלא אשת חַיָּל – שהייתה בת שבע אשתו של אוריה החתי מחייליו של דוד המלך. בטח בה לב בעלה בשעה שיצא לקרב, שתשמור לו אמונים עד שובו לביתם. והיא, גמלתהו טוב ולא רע ובהיעדרו הייתה מקיימת את ביתם – שולחת ידה בכישור ובפלך, דורשת צמר ופשתים ומוכרת סדיניה לכל דורש. בלילות לא כבה נרה; אמרה אולי ישוב היום, והייתה מצפה לבואו כל לילה.
ודוד צפה הליכותיה וירא את שקר חִנה והבל יופייה ויאמץ זרועותיו ויקחהּ, וישכב עמה. ומשהרתה לו שלח את בעלה אל מול פני המלחמה עד נופלו שם.
והיא – שבה לביתה והייתה מצפה לשובו של בעלה, והייתה מיטיבה את הנר בכל לילה ולא שב.
משבושש לחזור, חגרה בעוז מותניה ויצאה לחפשו. הייתה עוברת בינות לחיילים ושואלת מי ימצאו. והייתה מתארת באוזניהם את תוארו, את מידותיו ואת קולו, ולא נודע בעלה. מששבה לביתה שמעה כי מת במלחמה. מיד קרעה בגדיה והייתה הולכת ובוכה כל שבעת ימי האבל, עד שאספהּ דוד לביתו ולקחהּ לאשה. ראה הקדוש ברוך הוא את עוניה, שמע את בכייה והיטיב לה – שממנה יצאה מלכות.
דבר אחר, 'אשת חיל מי ימצא' – לא דיבר הכתוב אלא על דרך המשל, כנגד כל מה שעברה האשה לדורותיה וכל אשר עתידה היא לעבור:
שתחילה היו הנשים בביתן, עוסקות במלאכות הבית ועושות בחפץ כפיהן, כפי ששנינו, 'דרכה של אשה להיות יושבת בתוך ביתה', ו'כל כבודה בת מלך פנימה' (תהלים מה, יד).
הֶמשכן, שהיו נשים כאניות סוחר, יצאו מחוץ לבתיהן והחלו נושאות ונותנות עם הבריות, כפי שמצאנו, 'בזמן הזה, שהנשים אפיטרופסות, וחנוָניות, ונושאות ונותנות, ולוות ומלוות, ופורעות ונפרעות, וניפקדות ומפקידות... והאשה בזמן הזה בת משא ומתן... אפילו אשת איש'.
וסופן, שעוסקות בתורה: פיהן פותחות בחכמה ותורת חסד על לשונן, ששנינו, 'אשה יכולה לשמש כמנהיגה ואפילו כגדולת הדור... ולשמש כמורת הוראה'.
תחילה אישרוה בניה, אחריהם היללה בעלה ואחריו הכירו הכול בחוכמתה, שנאמר, 'ויהללוה בשערים מעשיה'.
<small><b>דרכה של אשה להיות יושבת בתוך</b> ביתה – בראשית רבה, יח, א. <b>כל כבודה בת מלך פנימה</b> – ראו את השימוש של חז"ל בפסוק כדי ללמד שמקומן של נשים בבית בלבד, בבלי, שבועות ל, ע"א; מדרש תנחומא פרשת וישלח, סימן ו. ועוד. <b>בזמן הזה שהנשים אפיטרופסות...</b> – ראב"ן, בבא קמא, סימן קט"ו, ו'. <b>אשה יכולה לשמש כמנהיגה... –</b> הראשון לציון הרב בקשי דורון, <b>שו"ת בנין אב</b>, חלק א, סימן ס"ה.</small>

שיר השירים

מדרש יישקני

<big><strong>מדרש יישקני</strong></big><br><small>נעמה שקד</small>
ישקני מנשיקות פיהו אלין אינון מלין דשיר השירים. מלין יקירין, בסימין, חביבין, מלין דרחימותא דנשיק לן קב"ה מנשיקין דפומיה. מלין טבין דכלילן מכל טיבו דעלמא, כלילן בטעמא וריחא בחיזו וקלא. מלין דכלילן רחימו דגופא דאתתא וגברא, רחימו דעלמא עלאה ותתאה, רחימו דכנסת ישראל לגבי בעלה, רחימו דארעא ועלמא על אילנין ופירין מעיינין וטורין איבין ועשבין דבושמא.
מאי טעמא ישקני, יַשקני וירווני מכל אינון מלין דקא נגדין ומשכין כמיין חיין, מיין צלילן דכיין ומתיקין, נזלים מן לבנון.
מנשיקות, דכל מלה ומלה איהי כחד נשיקה. אתוון אתיין ונשקין בעדונא על פומא, על עיינין, על אודנין, נשיקין נטפין כטלא טיפין טיפין על שערי דרישא, על קדלא קשיא, על שרירין מכווצאן, נשיקין זעירין על אצבעין ובגו כף ידא, אתיין ונשקין על צערא דגופא ותיאובתיה וכיסופוי.
אי מלין קדישין מלין רחימין אתיין ונשקין לכל כאבא דעלמא ונטלין בגדפין זעירין דלהון ברכאן ואסותא לכלא.
ווי כמה כאבא כמה עאקו בעלמא, ווי על כל אינון מכאובין על דמעין ועשוקין מרעין ומותא, מחיין וצערא. הא אינון אוף הכי נמי בשיר השירים, ביני מלין טבין ואסיין קא סלקין נימין דנהימו איכה איכה. איכה תרביץ איכה תרעה. אל תראוני שאני שחרחרת מגו דחיקו דרחימו, בקשתיהו ולא מצאתיהו קראתיו ולא ענני, הכוני פצעוני. קלא דבכיא דעלבונא דתבירו לבא, כאבא וכסופא ורחיקו ורחימו קשיא וקנאה ודחילו וטירופא ומרעא, כולהו כולהו אזלין בגו מלין אזלין סחרין ברחובות ובשוקים ולית לון נייחא, קלא דכסופא אזיל ולא שכיך ביומין ובלילותא דפיק ולא שביק.
ווי עלמא, עלמא יקירתא, עלמא רחימתא, מאי אעביד לך, מה אנחמך, היך יכלין טפין זעירין דטלא, דמתיקו, דנעם יי‘ לאסיא דמעין מרירין דילך, כי גדול כים שברך מי ירפא לך.
היך אתקין לך תקונין, לאמשכא רחימו, הכי בעינא, לאנבעא מיין חיין דשיר השירים טפין טפין נוזלים מן לבנון מגו לבא דילן.
<b>תרגום:</b>
יִשָּׁקֵנִי מִנְּשִׁיקוֹת פִּיהוּ (שיר השירים א, ב) – אלו הן מילות שיר השירים. מילים יקרות, מתוקות, חביבות, מילים של אהבה, שנושק לנו הקדוש ברוך הוא מנשיקות פיו. מילים טובות הכלולות מכל טוב העולם, כלולות בטעם וריח במראה ובקול. מילים כלולות באהבת הגוף של אשה ואיש, אהבת העולם העליון והתחתון, אהבת כנסת ישראל אל בעלה, אהבת הארץ והעולם על אילנות ופירות מעיינות והרים צמחים ועשבי בשמים.
מה טעם יִשָּׁקֵנִי – ישקני וירווני מכל אותן מילים המושכות ויוצאות כמים חיים, מים צלולים זכים ומתוקים, נוזלים מן לבנון.
מִנְּשִׁיקוֹת – שכל מילה ומילה היא כנשיקה אחת. אותיות באות ונושקות בעדנה על הפה, על העיניים, על האוזניים, נשיקות נוטפות כטל טיפות טיפות על שערות הראש, על העורף הקשה, על שרירים מכווצים, נשיקות זעירות על האצבעות ובכף היד, באות ונושקות על צער הגוף ותשוקתו וכיסופיו.
הוי מילים קדושות מילים אהובות באות ונושקות לכל כאב העולם ונושאות בכנפיהן הקטנות ברכות ורפואה לכול.
אוי כמה כאב, כמה צרות בעולם, אוי על כל אותם מכאובים, על דמעות ועֳשקים, מחלות ומוות, מכות וצער. הרי אף הם בשיר השירים, בין מילים טובות ומרפאות עולות נימים של נהמה איכה איכה. איכה תרביץ איכה תרעה. אל תראוני שאני שחרחורת מתוך דוחק האהבה, ביקשתיהו ולא מצאתיהו קראתיו ולא ענני, הכוני פצעוני. קול הבכי העלבון שברון הלב, כאב וגעגוע וריחוק ואהבה קשה וקנאה ופחד וטירוף וחולי, כולם כולם הולכים בתוך המילים, הולכים סובבים ברחובות ובשווקים ואין מנוח, קול כיסופים הולך ולא שוכך בימים ובלילות, דופק ולא מרפה.
אוי עולם, עולם יקרה, עולם אהובה, מה אעשה לך, מה אנחמך, איך יוכלו טיפות זעירות של טל, של מתיקות, של נועם ה‘ לרפא דמעות מרות שלך, כי גדול כים שִׁברך מי ירפא לך.
איך אתקין לך תיקונים, למשוך אהבה, ככה אחפץ, להנביע מים חיים של שיר השירים טיפות טיפות נוזלים מן לבנון – מתוך לבנו.

מי יתנך כאח לי

<big><strong>מי יתנך כאח לי</strong></big><br><small>תמר ביטון</small>
<small>'לך לקראת משה המדברה' (שמות ד, כז) זה שאמר הכתוב: 'מי יתנך כאח לי' (שיר השירים ח, א). ישראל אומרין לפני הקדוש ברוך הוא: 'מי יתנך כאח לי'<br>את מוצא כל האחים שונאים זה לזה: קין שונא להבל, שנאמר 'ויאמר קין אל הבל אחיו וגו' (בראשית ד, ח). ישמעאל שונא ליצחק,  שנאמר 'ותרא שרה את בן הגר המצרית וגו' (שם, כא) ... עשו שונא ליעקב שנאמר, 'ויאמר עשו בלבו וגו' (שם, כז, מא). השבטים שנאו ליוסף, שנאמר: 'וישנאו אתו' (שם, לז)<br>ובאיזה אח אמרו ישראל להקב"ה? כמשה ואהרן, שנאמר: 'הנה מה טוב ומה נעים שבת אחים גם יחד' (תהלים קלג, א), שהיו אוהבין ומחבבין זה את זה. שבשעה שנטל משה את המלכות ואהרן את הכהונה, לא שנאו זה את זה, אלא היו שמחים זה בגדולת זה וזה בגדולת זה (תנחומא שמות כז)</small>
<b>'מי יתנך כאח לי'</b> (שיר השירים ח, א)<br>כאיזה אח?
כאברהם לשרה, שאמר 'אֲחֹתִי הִוא' (בראשית כ, ב) והציל בה נפשו? כאמנון לתמר, שעשה הנבלה הזאת בישראל ותגדל שנאתו אשר שנאה? כלבן הארמי לרבקה, שראה הנזם והצמידים ומסר אחותו לדרך רחוקה? כשמעון ולוי לדינה, שראו את הטומאה ולא את האהבה ולא שאלו את פי הנערה?
אלא כמשה, שעיכב שבעת ימים עד היאסף מרים.<br>ויש אומרים כשלמה, שציווה 'אמר לחכמה אחתי את' (משלי ז, ד).
<small><b>כאברהם ... והציל בה נפשו</b> – ראו בראשית כ,ב. <b>כאמנון שעשה הנבלה</b> – ראו שמואל ב יג,יא–יד. <b>כלבן הארמי,</b> שראה הנזם ... <b>ומסר אחותו</b> – ראו בראשית כד, ל. <b>כשמעון ולוי, שראו את הטומאה</b> – ראו בראשית לד, לא. <b>אלא כמשה שעיכב</b> – ראו במדבר יב.</small>

ספר רות

מים ולחם, איבה ואהבה

<big><strong>מים ולחם, איבה ואהבה</strong></big><br><small>נויה שגיב</small>
<small>על דבר אשר לא קדמו אתכם בלחם ובמים בדרך בצאתכם ממצרים ואשר שכר עליך את בלעם בן בעור מפתור ארם נהרים לקללך (דברים כג, ה(</small>
מצינו במואב שלא קידמו את ישראל במדבר בלחם ובמים, אשר על כן 'לא יבא עמוני ומואבי בקהל ה' גם דור עשירי לא יבא להם בקהל ה' עד עולם' (שם, כג, ד).
ביקש בועז להפוך קללה לברכה ואיבה לחסד
השקה את רות המואבייה מים, כמו שנאמר 'וצמת והלכת אל הכלים ושתית מאשר ישאבון הנערים' (רות ב, ט) והוסיף לה אף לחם, כמו שנאמר 'ויאמר לה בעז לעת האכל גשי הלם ואכלת מן הלחם וטבלת פתך בחמץ' (שם, ב, יד), והרי אין בעל השדה חייב אלא בלקט שכחה ופאה!
מה עשה? הפך סדרן, הקדים מים ללחם, ועלתה בידו והביא מואבית בקהל ה'.
הקשתה רות לבועז: 'מדוע מצאתי חן בעיניך להכירני ואנכי נכריה?' (רות ב, י).
שראה בועז גרותה ואלמנותה של רות וחסד שבה, ונתעוררו חסד ואהבה שבו, ותיקן בחסד ובאהבה מעשה שעשו אבותיה לעם ישראל במדבר. והייתה אהבתו מהפכת קללה לברכה כאהבתו של הקדוש ברוך הוא, שנאמר 'ויהפך ה' אלהיך לך את הקללה לברכה כי אהבך' (דברים כג, ו).

רות שדרשה

<big><strong>רות שדרשה</strong></big><br><small>יעל אונטרמן</small>
<small>ותצא מן המקום אשר היתה שמה ושתי כלתיה עמה ותלכנה בדרך לשוב אל ארץ יהודה (רות א, ז)<br>ותשנה קולן ותבכינה עוד ותשק ערפה לחמותה ורות דבקה בה (שם, א, יד)</small>
צעדו ג' מילין עד שהגיעו לגבול מואב.<br>אמרה נעמי: 'לכנה שבנה אשה לבית אמה' (שם, א, ח).
אמרה ערפה: חמותי, הלוא אמרה תורה על כן תעזוב אשה את אביה ואת אמה ודבקה באישהּ והיו לבשר אחד. אישי איננו, ואני עזוב עזבתי – איככה אשוב?
אמרה נעמי: בתי, לא כך לימדתיך, אלא כתיב 'על כן יעזב איש את אביו ואת אמו ודבק באשתו והיו לבשר אחד' (בראשית ב, כד) ובידך ניתנה הרשות.
ותשק ערפה לחמותה' (רות א, יד). אמרה 'הל כה היא, ומקבלת אני' ושבה לבית אמה.
ואילו רות דרשה: 'אִישׁ' לרבות אשה. מה איש עוזב משפחתו ודבק באשתו, אף אשה עוזבת משפחתה ודבקה באישהּ. וזה שנאמר, 'בְּאִשְׁתּוֹ' – לרבות חמיו וחמותו ובני משפחתו. מיד – 'דָּבְקָה בָּהּ' (שם).
ערפה שלא ידעה לדרוש לא זכתה.
ורות, כיוון שדרשה, זכתה לכתר תורה ולברית אבות והייתה לאמה של מלכות.
דבר אחר: אמרה רות לנעמי, אין לי לא אב ולא אם ולא איש, אלא את בלבד. ומעתה, כתינוקת שנולדה דמיתי.<br>'דבקה בה' (שם).<br>גזרו חכמים הלכתא כמותה, שהרי גר שנתגייר – כקטן שנולד דמי, וכל שאר בשר שהיו לו כשהוא עכו"ם אינן שאר בשר עוד.
<small><b>אמה של מלכות</b> – בבלי, בבא בתרא צא, ע"ב. <b>גר שנתגייר</b> – בבלי, יבמות כא, ע"א. <b>וכל שאר בשר</b> – על פי רמב"ם משנה תורה, הלכות איסורי ביאה יד, יא. <b>עכו"ם</b> – עובד כוכבים ומזלות.</small>

אשה בית אישה

<big><strong>אשה בית אישהּ</strong></big><br><small>זיוה אופק ויעל אוריין</small>
<small>ילד בן לנעמי (רות ד, יז(</small>
וכי לנעמי יולד? והלוא לרות נולד הוא. אלא שנאמר באיש 'ודבק באשתו והיו לבשר אחד' (בראשית ב, כד) וברות נאמר 'ורות דבקה בה' (רות א, יד). עזבה רות בית אמה, דבקה בנעמי ותלכנה שתיהן עד בואנה בית.
ומה ראתה רות לדבוק בנעמי? כל זמן שהייתה נעמי בשדה מואב, הייתה רות יושבת בבית חמותה והיו תומכות חוליהן, מתקינות מזונותיהם ומכבדות את ביתם, ומלוות אישיהן לבית עולמם – והייתה נעמי קוראת לה 'בתי', והייתה רות עונה לה 'אמי', ולא שמה לבה לחייה שלה, לבית ולפרי בטן. משקמה נעמי לשוב בית לחם, ואמרה לכלותיה 'שבנה אשה לבית אמה' (שם, א, ח) 'ומצאן מנוחה אשה בית אישה' – כבר ידעה רות בלבה כי עזבה בית אִמהּ וכי נעמי היא ביתה – בית אישהּ. מיד 'דָּבְקָה בָּהּ', בעמה ובאלוהיה.
אמרה לה רות, 'באשר תמותי אמות ושם אקבר כה יעשה ה' לי וכה יוסיף כי המות יפריד ביני ובינך' (רות א, יז). וכי ביקשה ללוות את נעמי לבית עולמה? והלוא ביקשה ללכת לצדה בארצות החיים! אלא שאמרה נעמי, 'יעש ה' עמכם חסד כאשר עשיתם עם המתים ועמדי' (שם, א, ח) – על כן ענתה לה רות באותה הלשון 'באשר תמותי אמות ושם אקבר ...'. וכשקראה נעמי 'כי יצאה בי יד ה''! (שם, א, יח) – ענתה לה רות 'כה יעשה ה' לי וכה יוסיף'! (שם, א, יז), שבאה רוח הקודש ולימדתה 'אל אמונה ואין עול' (דברים לב, ד).
דבר אחר: 'כה יעשה ה' לי וכה יוסיף' (רות א, יז) – זהו עובד שיולד לרות ולנעמי. שלא חפצה רות כי תשבנה ריקם במולדתה.
ויש אומרות 'וְכֹה יוֹסיִף' שביקשה לומר 'יוסיף דעת'. שכל זמן שהייתה מתאמצת ללכת אתה, הייתה מבקשת בלבה כי תיפקחנה עיני שתיהן ותהיה האשה עמדה.
<small>ורות דבקה בה (רות א, יד)</small>
דבקה רות בנעמי לאהבה אותה.
אמר בועז לרות, 'הלוא שמעת בתי אל תלכי ללקט בשדה אחר וגם לא תעבורי מזה וכה תדבקין <b>עם נערתי</b>' (רות ב, ח). ורות לא כך אמרה לנעמי, אלא 'גם כי אמר אלי עם <b>הנערים</b> אשר לי תדבקין' (שם, ב, כא).
ולא עוד, אלא שבשעה שהייתה למרגלות בועז בגורן, 'ויאמר הבי המטפחת אשר עליך ... וימד שש שערים וישת עליה' (שם, ג, טו) – אמרה רות, 'שש השערים האלה נתן לי כי אמר (אלי) אל תבואי ריקם <b>אל חמותך</b>' (שם, ג, יז). שלא תאמר נעמי בלבה שדבקה רות בנערות בועז או שמא זנחה ותמאס בה התעברה לבועז. שנאמר, 'עזה כמות אהבה קשה כשאול קנאה' (שיר השירים ח, ו).
הוא שאמרו חכמינו, 'גדול השלום שאף הכתובים דיברו בדויים בשביל להטיל שלום'.
דבקה רות בנעמי לאהבה אותה עד שדבקה גם באלוהיה, לפיכך נאמר 'דבקה' (שם, א, יד) כמו 'ואתם הדבקים בה' אלהיכם' (דברים ד, ד) שלא הִטתה את לבב נעמי ללכת בדרכי המואבים לעבודה זרה אלא נדבקה בה לתורה וליראת שמים. 'חיים כלכם היום' (שם) – ללמדך שכל מקום שאת מוצאת דיבוק את מוצאת חיים: 'ודבק באשתו והיו לבשר אחד' (בראשית ב, כד); 'ואתם הדבקים... חיים כלכם היום' (דברים ד, ד); 'ורות דבקה בה' (רות א, ד) ובתר כתיב 'והיה לך למשיב נפש' (שם, ד, טו).
<small>ותקראנה לו השכנות שם לאמר ילד בן לנעמי ותקראנה שמו עובד הוא אבי ישי אבי דוד (רות ד, יז(</small>
ומניין היה להן לשכנות לקרוא לנולד על שם נעמי ולא על שם מחלון, והלוא הכתוב אומר 'כי ישבו אחים יחדו ומת אחד מהם ובן אין לו... והיה הבכור אשר תלד יקום על שם אחיו המת' (דברים כה, ו)? אלא שראו אהבת רות לנעמי כאהבת אלקנה לחנה, וקראו: 'כי כלתך אשר אהבתך ילדתו אשר היא טובה לך משבעה בנים' (רות ד, טו).
זהו שאמרו חכמינו 'המה היוצרים' (דברי הימים א' ד, כג) – זה בועז ורות. 'הַיּוֹצְרִים'  דווקא ולא המולידים, שבאותו הלילה שבא עליה, מת. והכתוב אומר 'יֻלַּד בֵּן לְנָעֳמִי' – אין הבן נולד אלא למי שעליו שמו והוא אומנו ומחייהו, ולמדו קל וחומר מבני אהרן המכונים 'תולדות משה'. 'ואלה תולדת אהרן ומשה' (במדבר ג, א) ואינו מזכיר אלא בני אהרן, ונקראו 'תולדות משה' לפי שלימדן תורה.
אין דיבוק בלא שכינה ובלא שכנים, וזה עניין 'וַיַּקְהֵל' (שמות לה, א) ו'הַקְהֶל לִי' (דברים ד, י).<br>ואין תורה בלא 'ויחן שם ישראל' (שמות יט, ב) – כאיש אחד בלב אחד.
וגדוּלה דבקות שברות מדבקות שבסיני. שבסיני חנו כאיש אחד אבל אמרו 'נעשה ונשמע' (שמות כד, ז) בלשון רבים, שעל אף שעמדו כאיש אחד בלב אחד, עדיין נותר כל אחד ומעשיו הוא. ואילו ברות, עמדה כל אחת ואחת בדיוקנה המיוחד לה, וקראן הכתוב 'שְּׁכֵנות' בלשון רבים, אולם המעשה אחד הוא, שקראו כולן כאחת שם אחד, 'עוֹבֵד', כי 'כלתך אשר אהבתך ילדתו' (רות ד, טו) והתקבלו רות ונעמי בקהל ישראל.
ומדוע חזר הכתוב ואמר 'וַתִּקְרֶאנָה'?
ללמדך שלא זקני העיר קראוהו בשם אלא דווקא השכנות הן שקראוהו. שכל זמן שהיו הזקנים יושבים בשער ומטים אוזנם לדברי האנשים, היו הנשים מתהלכות בעיר ומבחינות במעשיהם. ובשעה שהיו הזקנים מעידים כי קנה בועז נחלת אלימלך מידי נעמי ונקנתה ממנה רות כלתה להיות לו לאשה, כבר היו השכנות יודעות כי רות יוצאת ובאה מבית נעמי ואין היא שבה ריקם. ובשעה שבירכו זקני העיר את בועז כי יקים בית בישראל ויהיה ביתו כבית פרץ בשעתו, כבר ידעו השכנות את שם הילד מדמות דיוקנו המיוחד לו וידעו מהליכותיהן של רות ונעמי כי זה הילד יגדל בחיקה של נעמי ויכלכל שיבתה שלה, על כן 'וַתִּקְרֶאנָה ... וַתִּקְרֶאנָה'.
<small><b>נעמי היא ביתה</b> – ראו משנה, יומא א, א: 'ביתו זו אשתו'. <b>גדול השלום שאף הכתובים דברו בדויים</b> – ראו בראשית רבה [תיאודור־ אלבק] מח, יח: 'ויאמר ה' אל אברהם למה זה צחקה שרה וגו' בר קפרא אמר, גדול השלום שאף הכתובים דברו בדויים בשביל להטיל שלום בין לאברהם לשרה. למה זה צחקה שרה וגו' האף אמנם אלד ואדני זקן אינו אומר כן, אלא ואני זקנתי'. <b>זנחה ותמאס בה התעברה לבועז</b> – על פי תהלים פט, לט 'אתה זנחת ותמאס התעברת'. <b>זהו שאמרו חז"ל 'המה היוצרים' זה בועז ורות</b> – ספרי זוטא, פרשת בהעלותך כט. <b>שבאותו הלילה שבא עליה, מת</b> – ילקוט שמעוני על מגילת רות ד, תר"ח. <b>שראו אהבת רות לנעמי כאהבת אלקנה לחנה</b> – שאמר אלקנה לחנה 'ויאמר לה אלקנה אישה חנה למה תבכי ולמה לא תאכלי ולמה ירע לבבך הלוא אנכי טוב לך מעשרה בנים' (שמואל א' א, ח). <b>ואלה תולדת אהרן ומשה ואינו מזכיר אלא בני אהרן</b> – רש"י על במדבר ג, א. <b>כאיש אחד בלב אחד</b> – רש"י על שמות יט, ב על פי המכילתא (שמות) מסכת דבחדש פרשה א': 'כל מקום שהוא אומר 'ויסעו ויחנו' נוסעים במחלוקת וחונים במחלוקת, אבל כאן השוו לב אחד'. <b>ידעו השכנות את שם הילד מדמות דיוקנו </b>– בעניין משמעות ידיעת השם ראו האר"י הקדוש, שער הגלגולים, הקדמה כג.</small>

מגילת אסתר

מדרש מבוכה

<big><strong>מדרש מבוכה</strong></big><br><small>יערה ענבר</small>
<small>הרצים יצאו דחופים בדבר המלך והדת נתנה בשושן הבירה והמלך והמן ישבו לשתות והעיר שושן נבוכה (אסתר ג, טו)</small>
ומי ידע סודה של אותה מבוכה?<br>זה מרדכי, שנאמר, 'ומרדכי ידע את כל אשר נעשה וגו'' (אסתר ד, א). ומה מילת 'כָּל' כאן? מלמד שלא את המעטפת בלבד ידע מרדכי, שהיא הגלויה וידועה לעין כול, כי אם גם את התוך. שיש המתרגש ובא על העולם לבוש בגלימה אחת, ורק הנכנס בחדריו רואה את הכתונת שתחתיה.
ומדוע דווקא מרדכי הוא שידע? שעליו נאמר, 'איש יהודי היה בשושן הבירה ושמו מרדכי בן יאיר בן שמעי בן קיש איש ימיני. אשר הגלה מירושלים עם הגלה אשר הגלתה עם יכניה מלך יהודה אשר הגלה נבוכדנאצר מלך בבל' (שם, ב, ה–ו). אל תקרי נבוכדנצר, אלא נבוכה דנצר, ויש אמרו: מבוכה דנצר. בוא וראה, שמתוך שהוגלה מרדכי על ידי נבוכדנצר, הבין את אותה מבוכה של העיר שושן. שנצר נבוכדנצר את המבוכה שהועיד לישראל, ושמרהּ עד התבשלה היטב. עד יבוא היום בו תוכל לשמחו כשמח יין ישן לבב אנוש, שככל שמתיישן משתבח, והבקיא ימתין.
ומהי אותה מבוכה? ומהי שאליה נכסף נבוכדנצר והחכים להמתין ולנצור? וכבר אמרו רבותינו 'ואמר פרעה לבני ישראל נבכים הם בארץ' (שמות יד, ג) – אין נבוכים אלא מטורפים, שנאמר, 'מה נאנחה בהמה נבכו וגו'' (יואל א, יח). וּודאי התכוונו רבותינו למטורפים מלשון הטורף את קלפיו. כשם שזה מבלבלן זה בזה, עד כי אין זוכר האחד מהיכן בא והאחר לאן הולך – כך השרוי במבוכה אין יודע מקורו היכן ולאן מועדות פניו.
דבר אחר: 'נְבֻכִים' – אין נבוכין אלא מעורבבין, שנאמר 'והמלך והמן ישבו לשתות וגו''. שהערבוב כמוהו כטריפה.
ומכל מקום, בערבוב ובטירוף נעוצה המבוכה. וזה סוד גלות נבוכדנצר, שהועיד להם לישראל להיטרף ולהתערבב בין העמים, עד כי לא יזכור האחד מאין בא ולהיכן מועדות פניו, ולפני מי עתיד הוא ליתן דין וחשבון.
על זה אמר ר' מנחם מנדל, 'שכן הוא גם הפירוש דבלילה ההוא, שהלילה דגלות הוא באופן ההוא הסתר, היינו שאין מרגישים שהגלות הוא לילה וחושך, שָׂמִים חושך לאור'.
שכשהאדם רחוק מעצמו ובוכה – סימן הוא לו כי עודנו מחובר בשורשיו, ושוזר לו הבכי חוט להיאחז בו ולצאת מן המֵצר. אלא שכשהאדם רחוק מעצמו וצוחק – סכנתו גדולה לאין שיעור
וקול הצחוק של הצוחק בגלותו כמוהו כבכי הנורא בבכיות, והשמים בוכים עמו במסתרים. ומלכו של עולם מתגעגע לכלתו שפנתה לה ממנו ומצחקת. וצחוק זה בידור הוא, שבפיזור גרעינו. שמן הערבוב והטירוף נובע צחוק של מבוכה.
וצחוק זה אין צחוק של זיווג הוא. כי יש צחוק של זיווג, כזה שצחקה שרה וכזה שצחק אברהם, כזה שצחקו רבקה ויצחק וכזה שצחק כל אחד מאתנו ברגעים – צחוק של כינוס, של ליכוד והתלכדות, כקול פכפוכם של המים הנקווים יחד למקווה אחד. ויש צחוק אחר, אולי כזה שציחק ישמעאל – צחוק של הרחקה והתרחקות, צחוק שמהַבלו מתפזרים זרעוני העולם הלאה כזרע לבטלה.
צחוק מבוכה צחקה גלות נבוכדנצר. ואשה נבוכה אסורה על בעלה. יכול ייחוד להתקיים רק כאשר יודע הגבר מקומו ויודעת האשה מקומה, יודע הוא מי הוא, ויודעת היא מי היא, ופונים בדיוק זה אל בדיוק זו. וכדי להתוודע אל הדיוק שלקראת הייחוד, בודקת היא ובודקת, ומתגעגע הוא ומתגעגע. ועד שאינה יודעת – בחזקת נידה היא. ואמרו הפוסקים: 'ובימים שלאחר כן שהיא נבוכה בהם ואין לה בהן חזקת טהרה אסורה לבעלה'.
וכן היו ישראל בימי מרדכי ואסתר, שנתערבבו יתר על המידה במקומם, אשר לא מקומם הוא. ועל זה נאמר: 'וְהָעִיר שׁוּשָׁן נָבוֹכָה', שפירש רש"י, 'היהודים שבה'.
ומדוע נאמר 'וְהָעִיר שׁוּשָׁן', ולא 'ויהודי שושן'? כפי שאמרנו, שהפכו היהודים בליל אחד עם העיר שושן כולה, נבוכו בתוכה, נטרפו.
כמו שביאר ר' יצחק אבוהב, 'האור שושן היתה נבוכה נפש יהודה שככה'. שאם אור נבכי הנפש ל מבוך המבוכה נקלע – שוקע שורש יהודה.
וידע מרדכי, 'ומרדכי ידע' (אסתר ד, א), וידע שצריך להציל מרוע הגזרה, וידע שצריך לבתר את היהודים מתוך העיר, וזהו סוד 'ויצא בתוך העיר' (שם) שנאמר, 'ויקרע מרדכי את בגדיו וילבש שק ואפר ויצא בתוך העיר ויזעק זעקה גדלה ומרה' (שם). שאף על פי שהוגלה מרדכי עם גלות נבוכדנצר, 'איש יהודי היה' (שם, ב, ה).
ויש המלעיזים, ויאמֵרו שעד ש'ומרדכי לא יכרע ולא ישתחוה' (שם, ג, ב) – שלום היה ליהודים תחת אחשוורוש, שם 'מדינה ומדינה ככתבה' ו'עם ועם כלשונו' (שם, א, כב). והיה מרדכי כקוץ אשר הקפיץ הכבשה מרבצה. ולא היא. כי דווקא בפריעת השקט בא מרדכי להזכיר לישראל כי ישראל הוא. להצילו מן המבוכה. לגאלו מנבוכדנצר בתוך גלותו.
כי מרדכי היהודי משנה למלך אחשורוש וגדול ליהודים ורצוי לרב אחיו דרש טוב לעמו ודבר שלום לכל זרעו' (שם, י, ג). אל תקרי 'מִשְׁנֶה לַמֶלֶךְ אֲחַשְׁוֵרוֹש', אלא 'מְשַׁנֶּה למלך אחשוורוש', שבשינוי ובהבדל ובייחוד – רזא דמהימנותא.
<small><b>וכבר אמרו רבותינו 'ואמר פרעה..'</b> – מכילתא בשלח, א. <b>על זה אמר ר' מנחם מנדל</b> –<b> תורת מנחם</b>, התוועדויות של ר' מנחם מנדל שניאורסון, הוצאת ועד הנחות בלה"ק, תש"נ, חלק ב'. קונטרס פורים תש"נ, עמ' 873 .<b>ובימים שלאחר כן</b> – קיצור שולחן ערוך, סימן קנד. <b>שפירש רש"י</b> – רש"י על אסתר ג, טו. <b>כמו שביאר ר' יצחק אבוהב</b> – ב'מנורת המאור', הקדמה לנפש יהודה [וילנא], תרל"ט, ג' ע"ב. <b>רזא דמהימנותא</b> – סוד האמונה.</small>

לימוד תורה

מעשה בהילולא דבי מדרשא

<big><strong>מעשה בהילולא דבי מדרשא</strong></big><br><small>ציפי קויפמן</small>
<small>קומי אורי כי בא אורך וכבוד יה' עליך זרח. כי־הנה החשך יכסה ארץ וערפל לאמים ועליך יזרח ה' וכבודו עליך יראה. והלכו גוים לאורך ומלכים לנגה זרחך. שאי סביב עיניך וראי כלם נקבצו באו לך בניך מרחוק יבאו ובנותיך על צד תאמנה. אז תראי ונהרת ופחד ורחב לבבך כי יהפך עליך המון ים חיל גוים יבאו לך. (ישעיה ס, א–ה)</small>
מעשה ברבת אסתר הגלילית ורבת מלכה הירושלמית ורבת חנה הירושלמית ורבת אסתר מיהודה ורבת מלכה מיהודה, שהיו מסיבות בהילולא דבי מדרשא ונשאלה בפניהן שאלה על תורת בנותיהן.
אמרה רבת אסתר הגלילית: 'קוּמִי אוֹרִי כִּי בָא אוֹרֵךְ' – בתחילה 'קוּמִי אוֹרִי', ואין אור אלא אורה של תורה, קומי ושְני, קומי והאירי לעצמך. לסוף 'בָא אוֹרֵךְ' – באות בנות ישראל לחסות באורך. ולא רק הן, אלא כל שלא הושיבוהו מבֶּטן לאורה של תורה, נקבץ ובא לך. מה נאים מעשיהן של נשות אותו הדור, שהקימו בתי מדרשיות להשקות בנותינו תורה. אלמלא ראיתי בעיניי ואלמלא עשיתי במו ידיי, עדיין היינו אנחנו ובנותינו ובנות בנותינו מחכימות בפלך.
אמרה רבת מלכה הירושלמית: בראשונה 'בָא אוֹרֵךְ', מעבר הים, מחיל גויים, ועתה 'קוּמִי אוֹרִי'! יושבות בנות ישראל בירושלים של מטה, לִבָּן של ישראל, מזריחת החמה 'וְעָלַיִךְ יִזְרַח ה'' ועד שקיעתה, ובכל יום ויום נדמה עליהן מתן תורה כחדשה. אלמלא ראיתי בעיניי ואלמלא עשיתי במו ידיי, לא הייתי מאמנת. זהו 'וּבְנֹתַיִךְ עַל צַד תֵּאַמָנַה' – בנותייך שהיו על צד, על יד, עתה 'תֵּאַמָנַה'. כהיום הזה 'קוּמִי אוֹרִי', לעתיד לבוא 'וְהָלְכוּ גוֹיִם לְאוֹרֵךְ'.
אמרה רבת חנה הירושלמית: 'שְׂאִי סָבִיב עֵינַיִךְ וּראִי'. בכל יום ויום בכניסתי לבית המדרש, הריני נושאת עיניי סביבי, ונושאת ידיי לבורא עולם ומברכת על הטובה. על תלמידותינו שהיו ליועצות נידה ולטוענות רבניות. תמהתני, אימתי יבוא לידינו עשות ספרים הרבה, ויימלאו מדפינו מתורותינו, כשם שמלאים בתי מדרשותינו מקולות תלמודנו.
אמרה רבת אסתר דמן יהודה: וכל זה איננו שווה לי, שלא הקימונו תלמידות חכמים גדולות דור, ולא זו בלבד אלא שאנו עושות עצמנו כלומדות, ועדיין לא עשינו כלום. וכי תימא 'וּכְבוֹד ה' עָלַיִךְ זָרָח'? אמרי מעתה 'וְעָלַיִךְ יִזְרַח ה'', שעדיין לא זרח, והוא מחשיך והולך, 'כִּי הִנֵּה הַחֹשֶׁךְ יְכַסֶּה אֶרֶץ'. וחושך הנדמה כאור, חמוּר הוא מחושך סתם, שהלכה הולכת ונרמסת תחת רגלי הלומדות כעין מאירות, והקפדה נקפדת ומתמוססת במתק תורתן. אלמלי אבינו שבשמים אורו וכבודו ואלמלי בית אבא אורו וכבודו, היו חושך וערפל ניכרים בכול. זהו שנאמר 'אָז תִּרְאִי וְנָהַרְתְּ וּפָחַד' – מתחילה 'בָא אוֹרֵךְ', לבסוף יראה ופחד.
אמרה רבת מלכה דמן יהודה: נראים דברי רבת אסתר היהודאית מדבריכן, שבכל יום ויום יוצא קולי: הבו לנו דוברות הלכה, הבו לו דוברות שפת אבותיהן בלשון אמן, מדברות ומדבררות שפה זו לבנותיהן ולבניהן אחריהן, לחכמה, לרשעה, לתמה ולזו שאינה יודעת לשאול. אין לנו אלא להושיב בית מדרש של תלמידות חכמים גדולות. אם אמרה 'קוּמִי אוֹרִי', מקשין לה 'בָא אוֹרֵךְ?' ומושיבין אותה שת למד. לשנה אחרת שוב 'קוּמִי אוֹרִי', מקשין לה ומושיבין אותה בשנית, וכן לשנה הבאה עד אשר 'וּכְבוֹדוֹ עָלַיִךְ יִרָאֶה': כבודו דמרי עלמא, כבודו דתלמיד חכם – כבוד זה, גם 'עָלַיִךְ יִרָאֶה'.
אמרה רבת צופייה דמן השפלה: אילו ישבתי עמהן מה הייתי עונה אותן? 'כִּי הִנֵּה הַחֹשֶׁךְ יְכַסֶּה אֶרֶץ וַעֲרָפֶל לְאֻמִּם' – חושך זו תורה שאינה מאירה, חושך זו תורה החושכת אורה מלומדיה, חושך זו תורה המכסה אלוהיה כיסויין כיסויין, פרטים פרטים, הלכות הלכות. ערפל זו תורה עבה ועבויה, תורת עורף ולא פנים, תורה רפה ומרפה. 'וַעֲרָפֶל לְ<b>אֻמִּ</b>ים', כתיב ל־אמים, לשואלי אִם והאִם. תורת חושך וערפל חושכת ועורפת אִמים וכל שתשאל אֵם, ואין מכרת אלא אב, שפת אב, תורת אביך. 'וְעָלַיִךְ יִזְרַח ה'' – עלייך דווקא. עלייך יזרח, עלייך יראה, כל זאת בשעה ש'אוֹרֵךְ' ולא 'אורו', 'זַרְחֵךְ' ולא 'זרחו', שמשעה שיושבות בנות ישראל ועוסקות בתורה, עולה אור חדש ומאיר על הארץ כולה, כנאמר 'אור חדש על ציון תאיר', ומי היא שתאיר? הווה אומר, בת ישראל. 'וּבְנֹתַיִךְ עַל צַד תֵּאָמַנָה' – רק היא שהייתה 'על צד', על יד, היא שתחדש כל אִם והאִם, היא ש'תֵּ<b>אָמַ</b>נָה', ומתוך שקושיותיה חדשות יהיו לא שיערון אבותיהן, אף תשובותיה חדשות יהיו, מאירות ומנהירות, עד אשר 'כלם נקבצו באו לך בניך... ובנתיך'. 'אז תראי ונהרת ופחד ורחב לבבך', וכבר לימדונו רבותינו – אם פחד למה רחב, ואם רחב למה פחד? ללמדך שפחד יש עמו נהרה כל עוד אינו מֵצֵר, ואורה של תורה לאמיתו מרחיב חדרי לב, מוסיף נהרה, שנאמר 'וְעָלַיִךְ יִזְרַח ה''.
<small><b>הילולא דבי מדרשא</b> – משתה, חגיגה של בית המדרש. <b>אור חדש על ציון</b> – בתוך ברכת 'יוצר אור'. <b>עדיין היינו אנחנו ובנותינו...מחכימות בפלך</b> – בבלי, יומא סו ע"ב: 'אין חכמה לאשה אלא בפלך'. <b>כבודו דמרי עלמא</b> – כבודו של אדון העולם.</small>

הפכי בו

<big><strong>הפכי בו</strong></big><br><small>נירה נחליאל</small>
<small>'בן בג בג אומר: הפך בה והפך בה, דכולה בה' (משנה, אבות ה, כב)<br>תנו רבנן: ללמוד תורה ולישא אשה?<br>ילמוד תורה ואחר כך ישא אשה, ואם אי אפשר לו בלא אשה – ישא אשה ואחר כך ילמוד תורה.<br>אמר רב יהודה אמר שמואל: הלכה – נושא אשה ואחר כך ילמוד תורה.<br>ר' יוחנן אמר: ריחיים בצוארו ויעסוק בתורה?!<br>ולא פליגי. הא – לן, והא – להו (בבלי, קידושין כט, ע"ב)</small>
ללמוד תורה ולישא אשה?<br>הפכי בו: ללמוד אשה ולישא תורה.<br>הלכה: קודם ילמוד אשה ואחר כך יישא תורה.<br>ריחיים בצווארו ויעסוק בתורה?!<br>הפכי בו: תורה בראשו ויעסוק באשה?<br>הא – לן, והא – להו: לנו, הנשים – לישא תורה, הם, הגברים – ללמוד אשה.
<small><b>ללמוד תורה ולישא אשה</b> – הגמרא שואלת מה קודם למה. <b>ריחיים בצווארו</b> – עול הפרנסה. <b>ולא פליגי. הא – לן,</b> <b>והא להו</b> – תרגום: ולא חלוקים ביניהם, אלא זו לנו (לחכמי בבל) וזו להם (לחכמי ארץ ישראל).</small>

סוד תורת השבת

<big><strong>סוד תורת השבת</strong></big><br><small>דיני דויטש פרנקל</small>
<small>פותקין מים לגִנה בערב שבת עם חשיכה והיא שותה והולכת בשבת (תוספתא, שבת א, כג)</small>
כל ששת ימי המעשה הגן נעול והמעיין חתום, ואין ישראל לומדים אלא מכוח עצמם. בערב שבת עם חשכה 'פותקין מים לגנה', ואין גִנה אלא גן־ה', ומכאן 'מעין גנים באר מים חיים ונזלים' (שיר השירים ד, טו) וישראל לומדים והולכים בתורה מכוח סודה של שבת עליהם.
• <small>המדרש נכתב במסגרת בית המדרש המתחדש של 'אלול'.</small>
<small><b>פותקין </b>– פותחים את התעלה של המים. <b>הגן נעול והמעיין חתום</b> – על פי שיר השירים ד, יב.</small>

הגדה

כורעת מקרא ביכורים

<big><strong>כורעת מקרא ביכורים</strong></big><br><small>אפרת גרבר ארן</small>
<small>בכל דור ודור חייב אדם לראות את עצמו כאילו הוא יצא ממצרים (משנה, פסחים י, ה)</small>
בבית מדרשה של ברוריה אמרו – אל תקרי ממצרים, אלא מ־צירים. שכל אשה שכרעה וילדה ויצאה מצער הצירים, מעלה עליה הכתוב כאילו יצאה ממצרים.
וכך היו אומרות:<br><b>וירעו אתנו המצרים ויענונו ויתנו עלינו עבדה קשה</b> (דברים כו, ו)<br>'וַיָּרֵעוּ אֹתָנוּ הַמִּצְִרים' – זהו צערם של הצירים שגופה נהיה רע לה.<br>'וַיְעַנּוּנוּ' – אלה עינויי הגוף והנפש שמשתנה ונבהלת.<br>'וַיִּתְּנוּ עָלֵינוִ עֲבֹדָה קָשָׁה' – זוהי עבודת ההרחבה ויצירת המקום, קשה וכואבת היא.
<b>ונצעק אל ה' אלהי אבתינו וישמע ה' את קלנו וירא את ענינו ואת עמלנו ואת לחצנו</b> (שם, ז)<br>'ונצעק אל ה' .. וישמע ה'' – והרי נאמר 'גם כי תרבו תפלה אינני שמע' (ישעיה א, טו) אלא צעקתה של יולדת הקורעת את נקבי הגוף ופותחת שערי שמים, היא צעקה הנשמעת.<br>'וַיַּרְא אֶת עָנְיֵנוּ' – זוהי עניותה של היולדת, הנדמית לעני העומד בפתח וממתין, עד שייצא העובר אליה.<br>'ואת עמלנו' – זהו עמל ההרפיה, שהיולדת משחררת את העובר מגופה בעמל רב.<br>'וְאֶת לַחֲצֵנוּ' – אלו צירי הלחץ.
<b>ויוצאנו ה' ממצרים ביד חזקה ובזרע נטויה ובמרא גדל ובאתות ובמפתים</b> (שם, ח)<br>אל תקרי מצרים, אלא מ־צירים. שבכל יום ויום מוציא ה' את נשות העולם כולו מצער הצירים.<br>'בְּיָד חֲזָקָה' – זו היד המרחיבה מקום בואו של העובר.<br>'וּבִזרֹעַ נְטוּיָה' – זו זרועה של המיילדת, המחזקת ומחזיקה את היולדת.<br>'וּבְמֹרָא גָּדֹל' – זהו רגע המעבר של התינוק בפתח היציאה, שנורא הוא מכל הלידה כולה.<br>'וּבְאֹתוֹת וּבְמֹפְתִים' – אלו הם פלאי הלידה. שמי שלא ראה לידה במילואה, לא ראה אותות ומופתים מימיו.
<b>ויבאנו אל המקום הזה ויתן לנו את הארץ הזאת ארץ זבת חלב ודבש</b> (שם, ט)<br>מאי 'זַבָת חָלָב וּדְבָשׁ'? זוהי היולדת המניבה מגופה חלב מתוק כדבש.<br>ויש אומרות – זוהי מתיקות התינוק, שדבש וחלב תחת לשונו.
<small><b>מקרא ביכורים</b> – מצוות הביכורים היא המצווה להביא בכל שנה מביכורי גידולי האדמה לבית המקדש ולהניחם לפני המזבח. על פי המתואר בדברים פרק כו, המצווה כוללת הכרזה שעם הזמן כונתה 'מקרא ביכורים' שמכריז מביא הביכורים בפני הכהן, הקושרת בין ההיסטוריה הלאומית ליבול האישי. החלק המרכזי בהגדה של פסח הוא מדרש על 'מקרא ביכורים', הדורש את הביטויים השונים ומחזק את דרשותיו מפסוקים שונים. מדרש זה דורש את 'מקרא ביכורים' על ביכורי פרי הבטן.</small>

בין אדם למקום

עורב ויונה

<big><strong>עורב ויונה</strong></big><br><small>תמר ביאלה</small>
נשאלה להם בבית מדרש של עופות השמים, עורב ויונה ששילח נוח מן החלון – מה עלה בגורלם? על העורב נאמר, 'וישלח את הערב ויצא יצוא ושוב עד יבשת המים מעל הארץ' (בראשית ח, ז), ולא נאמר מה היה סופו. ועל היונה נאמר, 'ותשב אליו אל התבה כי מים על פני כל הארץ' (שם, ח, ט), ובתר כתיב 'ולא יספה שוב אליו עוד' (שם, ח, יב) ולא נאמר לאן פנתה ומה היה לה.
שילחוּ את הנשר שהוא מגביה עוף ויכול לישא עוף אחר בכנפיו, שילך ויביאם לפניהם. יצא הנשר יום ויומיים ושב עם יונה ועם פמליה שלה, שמשעה שמצאה לה בית ועד אותו היום, לא פסקה מפרייה ורבייה והייתה עומדת ומולידה, מתייגעת וטורחת, ומתישה עצמה לדעת. אבל עם עורב לא שב.
שאלוהו: אותו עורב, לא מצאתו? אמר להם: מצאתיו מעופף בקצווי ארץ לכאן ולכאן, ולא הסכים לבוא עמי. אמר לי, מאותו היום ששילחני נוח מהתיבה, לא עמדתי ולא נחתי, שהארץ טמאה היא וכיצד אבוא ואשב ביניכם? לא אבוא בקרבכם ולא אעמוד ממעופי עד שתאמר לי כך שכינה, שעליה נאמר שהיא יושבת עם טמאים בתוך טומאותם.
גמרו ואמרו, נמצא את השכינה ונביא לה אותו העורב שתדבר עמו עד שיחדל ממעופו.
שאלו עופות השמים את המאורות, איה מקום השכינה, ולא השיבו.
שאלו את חיות השדה ודגי הים, ולא השיבו.
שאלו אילנות ועשבים ואף הם לא היו יודעים.
אותה שעה שהיו מתבוננים זה בזה ומבקשים תשובה זה מזה, שמעו קול שכינה ביניהם: הנני פה, ביניכם, שאתם יושבים ועוסקים בתלמוד תורה ואני מקשיבה וגדלה עמכם.
נתגלתה להם בדמות חסידה גדולה מאוד.
יצא הנשר והביא עמו אותו עורב שהיה בא בימים, כנפיו יבשות ואפורות, ומעופו מקרטע.
שאלוהו יושבי בית המדרש, מה לך שאתה מתעופף יצוא ושוב ולא מוצא מנוח?
אמר להם, איה אעמוד והיכן אניח רגליי? שבכל מקום שאני מבקש לעמוד, מביטות אליי מהאדמה עיניהם המתות של אחיי ואחיותיי, ובכל מקום שאני מבקש לישב, הומה אדמה ומנהמת, וקול דמי אחיי צועקים אליי ממנה.
השיבו לו, אבל יונה מצאה אדמה שהעלתה עשב, ונתנה עלה זית טרף בפיה, ובתר הלכה ופרחה לה לבקש חיים חדשים, ועוד היא עומדת ומולידה. וכבר נאמר 'חרבו המים מעל הארץ' (בראשית ח, יג) וממתנת הארץ לך ולשכמותך כבר אלפים שנים שתשובו אליה.
השיב להם, גם אם חרבו המים מעל הארץ, לא אוכל לישב בה, שנאמר 'חָרְבוּ <b>פְּנֵי</b> הָאֲדָמָה' (שם) ומקום שאין לו פנים, אין יכולים למחות דמעה ממנו ולהסיר ממנו חרפה.
באותה שעה החלה חמה שוקעת ושמים נראו להם אדומים כדם.
נתנו יושבי בית המדרש עיניהם ביונה וראו שהיא מותשת ובוכה, נתנו מבטם באותו עורב וראו שהולכת דעתו ומתבלעת.
נתנו עיניהם בשכינה, ראו שהיא פורשת כנפיה הגדולות ורוח חמימה עולה מהן.
עמדה שכינה ממושבה ובאה לאותם יונה ועורב וסוככה כנפיה עליהם.
עמד עורב ממעופו. נחה נפשה של יונה.
ויש אומרים, באותה שעה נשמע מלמולה של שכינה קוראת לאותם עופות יושבי בית המדרש, מה לכם אצל יונה ועורב, שלא עורב אתם ולא יונה אתם ולא שוּלחתם אתם מאותו החלון, לראות.
<small><b>עורב ויונה</b> – במדרש זה מייצגים העורב והיונה שתי דרכים להתמודדות של ניצולי שואה בעולם שלאחר השואה. <b>שהוא מגביה עוף</b> – ירמיה מט, כב ועוד. <b>והוא יכול לישא עוף אחר בכנפיו</b> – על פי דברים לב, יא. <b>הנני פה, ביניכם</b> – על פי משנה, אבות ג, ו. <b>שהיא יושבת עם הטמאים</b> – על פי במדבר רבה [וילנא] פרשה ז, ח: 'חביבין הן ישראל, שאף על פי שהן טמאין, שכינה ביניהם, שנאמר 'השוכן אתם בתוך טומאותם' (ויקרא טז, טז). <b>ומקום שאין לו פנים</b> – על פי ישעיה כה, ח: 'בלע המות לנצח ומחה אדני ה' דמעה מעל כל פנים וחרפת עמו יסיר מעל כל הארץ כי ה' דבר'.</small>

לך לָך ולכי לךְ

<big><strong>לך לךָ ולכי לךְ</strong></big><br><small>תמר ביאלה</small>
<small>ויאמר ה' אל אברם לך לך מארצך וממולדתך ומבית אביך אל הארץ אשר אראך (בראשית יב, א)<br>ענה דודי ואמר לי קומי לך רעיתי יפתי ולכי לך (שיר השירים ב, י)</small>
ביקש הקדוש ברוך הוא לידבק באברם, אמר לו 'לך לך מארצך וממולדתך ומבית אביך אל הארץ אשר אראך וגו'' (בראשית יב, א). ולא קרא לו כדרכו של עולם שכשמבקש אדם לידבק ברעהו, אשה ברעותה קוראים הם: 'בואי אליי', 'בוא אליי'. ואין 'לֶךְ לְךָ' אלא לשון שילוח, כמי שאומר לו 'צא מאצטגנינות שלך' וכדומה.
אמר לו הקדוש ברוך הוא 'לֶךְ לְךָ', שידע שאברהם לא בא אליו מבור ריק אין בו מים. שאין אדם מגיע לקדוש ברוך הוא בלא שנושא בקרבו ביודעין או שלא ביודעין את ביתו, את הוריו, את עמו ואת אמונותיו. ואף הקדוש ברוך הוא מביא אתו בבואו להיפגש עם אותו אדם את אמונתו שלו, את רצונו ואת תקוותיו. ובשעת החיבור ביניהם, בוכה כל אחד מהם שנפרד מעולמו הקודם, ונכנס לעולם אחר שאין לו בו שליטה על חברו, ויכול אהובו לכזב בו. וביודעין ושלא ביודעין משאיר כל אחד מהם בלבו הד לנשמתו, כפי שהייתה עד לאותה הברית.
וזה שכתוב 'ענה דודי ואמר לי קומי לך רעיתי יפתי ולכי לך' (שיר השירים ב, י), היא היא אותה הקריאה שקורא הקדוש ברוך הוא לאותה ברייה שמתבהלת ומתפחדת מלבוא אתו באותה הברית. שבאותן השעות שבהן היא מתחבטת ומתייסרת, מרגיעהּ הקדוש ברוך הוא באותה הלשון ואומר לה: לכי לך אהובתי ובואי אליי עם כל נשמתך, עם כל ימייך ושנותייך, עם ספקות שבך וכעס שבך, ואני אבוא אלייך עם אכזבותיי ואמונתי ועם ניחומים שהתנחמתי בהם. וזהו סוד 'חדשים גם ישנים דודי צפנתי לך' (שם, ז, יד).
<small><b>צא מאצטגנינות שלך</b> – בבלי, שבת קנו, ע"א. פירוש: צא מאמונתך במזלות.</small>

ותעמוד מלדת

<big><strong>ותעמוד מלדת</strong></big><br><small>תמר ביאלה</small>
<small>ותהר עוד ותלד בן ותאמר הפעם אודה את ה' על כן קראה שמו יהודה ותעמד מלדת (בראשית כט, לה)</small>
נשאלה להן בבית מדרשה של ברוריה הכיצד, דווקא לאחר שהודתה לאה לקדוש ברוך הוא וקראה שם בנה יהודה, נאמר עליה 'וַתַעֲמֹד מִלֶּדֶת'?
ולא עוד אלא שמיום שברא הקדוש ברוך הוא את עולמו, לא היה אדם שהודה לקדוש ברוך הוא עד שבאה לאה והודתה לו.
אחת אמרה, ביקשה לאה לעמוד מלדת, שחסה על רחל אחותה אשר נתנה לה את סימניה, וראתה כי כעת סימניה שלה נותנים אותותם ברחל, שמגודל קנאתה הייתה בוכה רחל ומוסיפה ועיניה הולכות ורכות. אמרה לאה בלבה, עד שאין אחותי נעשית לאם, אין אני מוסיפה ויולדת.
אמרה אחרת, לא על ידי אחותה רוחמה רחל אלא הקדוש ברוך הוא הוא שחס עליה, ועצר את לאה מלדת.
אמרה להן חברתן, 'וַתַעֲמֹד מִלֶּדֶת' לשון נוטריקון היא, 'ותלמד עַם דת'. שביקשה ללמד העם הנולד ממנה. ואיזו דת לימדתם? 'הַפַּעַם אוֹדֶה אֶת ה'' – לימדתם להודות על הטובה.
הקשו לה חברותיה, וכי להודות על הטובה 'דת' היא שיש ללומדה? שהרי כל תינוק יכול ליתן טובה, אלא ליתן הודאה על הרעה, זו דת שיש ללמוד!
השיבתן, אין הודאה על טובה זו כהודאה על טובה זו. יש המודָה על הטובה מן הפה ולחוץ, ולא רואה זאת הפעם ייחודה של אותה הטובה. וכשבאה לה שעה קשה, משתכחת היא ממנה ורואה רק את הרעה. באותה שעה מברכת היא בפיה את הקדוש ברוך הוא כאשת איוב שאמרה לו לבעלה, 'ברך אלהים ומת' (איוב ב, ט), וסופה שאין לה דת משה ואין לה דת כלל.
ויש הודאה המכנסת בלבו של אדם ידיעה שהטוב אמיתי הוא, אפשרי וקיים, ואין הרע יכול לבטלו כליל. וכשבאה לו שעה קשה, עומד הוא ומשתאה, הכיצד שוכן הטוב לצד הרע בעולמו של הקדוש ברוך הוא? והוא משתאה ומשתהה, ואינו מברך את הקדוש ברוך הוא בפיהו ואת עולמו. וגם אם מברך את הקדוש ברוך הוא ואת עולמו, עדיין משתהה ועומד ואינו אומר שהטוב שֶקֶר הוא. ונשארים לו לאותו אדם בעולמו טוב ורע, אמת ושקר, עד שמקבל על עצמו שגם אם נוח לו שלא נברא משנברא, יוסיף בחייו ויפשפש במעשיו, ואולי פעם ידע?
<small><b>שמיום שברא הקדוש ברוך הוא את </b>עולמו – בבלי ברכות ז, ע"ב. <b>אשר נתנה לה את סימניה</b> – ראו בראשית רבה ע, י. <b>מברכת בפיה את הקדוש ברוך הוא</b> – לשון סגי נהור וכוונתו מקללת. <b>ואינו מברך את הקדוש ברוך הוא בפיהו</b> – לשון סגי נהור וכוונתו: אינו מקלל את הקדוש ברוך הוא. <b>ויפשפש במעשיו</b> – ראו בבלי, ערובין יג, ע"ב: 'נמנו וגמרו, נוח לו לאדם שלא נברא יותר משנברא, עכשיו שנברא – יפשפש במעשיו'.</small>

אילו היו יודעות

<big><strong>אילו היו יודעות</strong></big><br><small>יעל לוין</small>
<small>אמ' ר' יצחק בר מריון למדתך התורה דרך ארץ שכשאדם עושה מצוה יהא עושה אותה בלב שמח, שאילו היה ראובן יודע שהקב"ה כותב עליו 'וישמע ראובן ויצילהו מידם' (בראשית לז, כא), בכתפו היה טוענו ומוליכו אצל אביו. אילו היה אהרן יודע שהק' כותב עליו 'וגם הנה הוא יוצא לקראתך וראך ושמח בלבו' (שמות ד, יד), בתופים ובמחולות היה יוצא לקראתו. אילו היה יודע בועז שהק' כותב עליו 'ויצבט לה קלי' (רות ב, יד), עגלות פטומות היה מביא ומאכילה (ויקרא רבה [מרגליות], לד, ח, עמ' תשצ)</small>
אילו הייתה מרים יודעת שהקדוש ברוך הוא כותב עליה: 'ותקח מרים הנביאה אחות אהרן את התף בידה ותצאן כל הנשים אחריה בתפים ובמחלת' (שמות טו, כ), תוף וכינור הייתה לוקחת.
אילו הייתה רחב יודעת שהקדוש ברוך הוא כותב עליה: 'ותורדם בחבל בעד החלון' (יהושע ב, טו), בסולם הייתה מורידה אותם.
אילו הייתה האשה משונם יודעת שהקדוש ברוך הוא כותב עליה: 'נעשה נא עלית קיר קטנה ונשם לו שם מטה ושלחן וכסא ומנורה והיה בבאו אלינו יסור שמה' (מלכים ב' ד, י), עליית קיר גדולה הייתה עושה לו.
אילו הייתה שֶׁאֱרָה בתו של אפרים יודעת שהקדוש ברוך הוא כותב עליה: 'ובתו שארה ותבן את בית חורון התחתון ואת העליון ואת אזן שארה' (דברי הימים א' ז, כד), שש ערים הייתה בונה כנגד שש אימהות; שרה, רבקה, רחל, לאה, בלהה וזלפה.
• <small>לניתוח המדרש בוויקרא רבה ראו: יעל לוין, '"אילו היה יודע בועז...עגלות פטומות היה מביא"', אתר <b>כיפה</b>, ג' בסיוון תשע"ה, 21 במאי .2015</small>
<small> <b>וכינור</b> – ראו בראשית ד, כא; לא, כז. <b>בסולם</b> – למוטיב זה שנזכר ביחס לירמיהו, צאצאו של רחב (ספרי [כהנא], בהעלותך, פיסקא עח, עמ' 188–189) ראו מדרש שמואל [ליפשיץ], ט, ו, עמ' 38 .<b>שֶׁאֱרָה בתו של אפרים</b> – ראו דברי הימים א' ז, כב–כד; מרים סמואל, '"שארה"', <b>סיני</b>, קכה (תש"ס), עמ' צ–צה. <b>שש אימהות</b> – ראו שיר השירים רבה [וילנא], ו, ד, ב, לג ע"ג–ע"ד; פסיקתא דרב כהנא [מנדלבוים], 'ויהי ביום כלת משה', ז, עמ' 11–12.</small>

'הרועה בשושנים'

<big><strong>'הרועה בשושנים'</strong></big><br><small>דיני דויטש פרנקל</small>
<small>דודי לי ואני לו הרעה בשושנים (שיר השירים ב, טז)</small>
ולמה נקרא הקדוש ברוך הוא 'הָרֹעֶה בַּשׁוֹשַׁנִּים'? שרואה ברע, והוא כנדחק בין משוכות השושנים, ואומר: אוי לי מפרחיו ואוי לי מקוציו שאני בראתיו.
אמרה כנסת ישראל לקדוש ברוך הוא: 'עד שיפוח היום ונסו הצללים סב דמה לך דודי לצבי או לעפר האילים על הרי בתר' (שם, ב, יז) – אוי לי, שמיום שחרב המקדש נסתרו הפנים והותרו הקשרים ובאו במקומם בתרים.
ענה לה הקדוש ברוך הוא: איני סב אלא על הרי בשמים, שנאמר: 'עד שיפוח היום ונסו הצללים אלך לי אל הר המור ואל גבעתה לבונה' (שם, ד, ו) – שם שומע אני קול מרירות וליבון שבכם, ורואה יופייכם בו, שנאמר: 'כלך יפה רעיתי ומום אין בך' (שם, ד, ז).
אמרו לה אומות העולם לכנסת ישראל: 'אנה הלך דודך היפה בנשים' (שם, ו, א)?
ענתה להם: 'דודי ירד לגנו לערגות הבשם לרעות בגנים וללקט שושנים' (שם, ו, ב) – בכל מקום שהוא, הרי הוא ע מי, רואה ברעתי ובצרתי.
תמהו אומות העולם: ואין בידו למחות?
ענתה כנסת ישראל: מוחה דמעות הוא.
<small>אני לדודי ודודי לי הרעה בשושנים (שיר השירים ו, ג)</small>
הרואה ברע, והוא כנדחק בין משוכות השושנים ואומר: אוי לי, 'כרמי שלי לא נטרתי' (שם, א, ו).
אמרה לו כנסת ישראל לקדוש ברוך הוא: מהו שכתוב 'והיה כאשר שש ה' עליכם להיטיב אתכם ולהרבות אתכם כן ישיש ה' עליכם להאביד אתכם ולהשמיד אתכם וגו' (דברים כח, סג)?
השיב לה: לא היה ולא עתיד להיות.
אמרה לו: אני ישבתי על קבריהם וראיתי משרפותיהם.
השיב לה: מיום שניתנה בחירה בעולם, איני עוסק אלא בצפייה שנאמר: 'עיני ה' צפות רעים וטובים' (משלי טו, ג); ונאמר: 'הצופה לרשע וחפץ בהיצדקו', וכן צופה לצדיק וחפץ בטובתו.
אמרה לו: טוב חלקנו מזה, שבכוחנו לעשות טוב וחסד.
<small>יונתי בחגוי הסלע בסתר המדרגה הראיני את מראיך השמיעני את קולך כי קולך ערב ומראיך נאוה (שיר השירים ב, יד)</small>
זהו שאמרה כנסת ישראל לקדוש ברוך הואּ, שאין לך נסתר כיונה בסלע, אלא הקדוש ברוך הוא שמסתיר פניו מישראל מיום שחרב המקדש, וישראל קוראים לו ואומרים הראנו את מראיךָ והשמיענו את קולךָ. והוא עונה להם: התבוננו בעולם שבראתי וראו מראי, דרשו בתורה שנתתי ושמעו קולי.
דבר אחר: 'הראיני את מראיך השמיעני את קולך' – אמר הקדוש ברוך הוא לכנסת ישראל: ומהו שאמרת 'הסבי עיניך מנגדי שהם הרהיבני' (שם, ו, ה) – שמא אינכם יכולים לראותני ולשָמעֵני? אמרו לו ישראל: זהו שאמרו אבותינו בסיני למשה: '... אם יספים אנחנו לשמע את קול ה' אלהינו עוד ומתנו... קרב אתה ושמע את כל אשר יאמר ה' אלהינו ואת תדבר אלינו את כל אשר ידבר ה' אלהינו אליך ושמענו ועשינו' (דברים ה, כא–כג), ואף אתה ענית למשה כנגדם: 'שמעתי את קול דברי העם הזה אשר דברו אליך היטיבו כל אשר דברו' (שם, ה, כד).
ועוד: 'היושבת בגנים חברים מקשיבים לקולך השמיעני' (שיר השירים ח, יג) – אל תקרי השמִיעִני אלא הַשְׁמִיעֵנִי, אף זה שאמרו ישראל לקדוש ברוך הוא – היושב בגן העליון, ישראל מתקבצים חבורות־חבורות ומקשיבים לדבריךָ בלימוד תורתך, יהי רצון שתשמיענו דברי כיבושין ודברי נחמות, ולוּ על ידי נביאיך.
<small>עד שיפוח היום ונסו הצללים סב דמה לך דודי לצבי או לעפר האילים על־הרי בתר (שיר השירים ב, יז)<br>ברח דודי ודמה לך לצבי או לעפר האילים על הרי בשמים (שם, ח, יד)</small>
שתי פעמים נאמר דמה לך דודי לצבי או לעפר האילים על ההרים: בשעת הצללים בואך הלילה על הרים מבותרים – שם דודי סובב; באור היום על הרים מבושמים – שם דודי בורח?! אלא ללמדך שבשעה שצר לבני האדם צריכים הם לאלהים שיהיה מסתובב ביניהם, אל תקרא סֹב אלא סָב המנחם לנכדיו; ובשעה שרווח להם אינם מחפשים אחריו, ואם אין האדם בוחר בה' וחובר אליו, הרי הוא בורח לו.
• <small>המדרשים נכתבו במסגרת בית המדרש המתחדש של 'אלול'.</small>
<small><b>הרי הוא עמי רואה ברעתי ובצרתי</b> – ספרי זוטא פרק י: 'עמו אנכי בצרה' (תהלים צא, טו) הא ידעת שכל זמן שישראל בצרה אף הקדוש ברוך הוא עמהן בצרה. <b>מוחה דמעות הוא</b> – על פי ישעיה כה, ח 'ומחה אדני ה' דמעה מעל כל פנים וחרפת עמו יסיר מעל כל הארץ כי ה' דבר'. <b>אני ישבתי על קבריהם</b> – ראו בבלי, סנהדרין עא, ע"א. <b>הצופה לרשע וחפץ בהיצדקו</b> – מתוך פיוט לימים נוראים (אשכנז) 'וכל מאמינים' של הפייטן יניי, ארץ ישראל, מאה 7-6.</small>

שעשני אשה

ניתנה לה?

<big><strong>מפני מה ניתנה לה?</strong></big><br><small>תמר ביטון</small>
<small>מפני מה ניתן לה [לחווה] מצות נדה? על ידי ששפכה דמו שלאדם הראשון לפיכך ניתן לה מצות נדה. מפני מה ניתן לה מצות חלה? אמר להן מפני שקלקלה את אדם הראשון שהיה חלתו שלעולם לפיכך ניתן לה מצות חלה. ומפני מה ניתן לה מצות נר שלשבת? אמר להן על ידי שכיבתה נשמתו שלאדם הראשון לפיכך ניתן לה מצות נר שבת (בראשית רבה יז, ח)</small>
מפני מה ניתנה לה מצוות נידה?<br>מפני שהניעה לנדודים, שהמריצה את דפיקות הלב והפעימה את הדם, לחיות ולחוות, ולכן נקרא שמה חווה.<br>ומפני מה ניתנה לה מצוות חלה?<br>על ידי שהחֵלה את הבחירה בעולם, שנאמר 'ראשית ערסתכם חלה' (במדבר טו, כ) ועל שום שהייתה השאור שבעיסה, היצר המתסיס ליצירה.<br>ומפני מה ניתנה לה מצוות נר של שבת?<br>שנאמר 'נר ה' נשמת אדם' (משלי כ, כז) ורוח מלפניה תעטוף ונשמות היא עשתה, שאמרה: 'קניתי איש את ה' (בראשית ד, א).
<small><b>והפעימה את הדם</b> – בראשית רבה יח, ד [תיאודור־אלבק]: '"ויאמר האדם זאת הפעם" וגו' ... זו היא שהיא עתידה לקיש עלי בזוג ולומר היאך מה דאת אמר "פעמן זהב" (שמות כח, לד), זו היא שהיתה מפעמתני כל הלילה'. <b>ורוח מלפניה תעטוף ונשמות היא עשתה</b> – ראו ישעיהו נז, טז 'כי רוח מלפני יעטוף ונשמות אני עשיתי'.</small>

כל תשובות ותירוצים שבעולם

<big><strong>כל תשובות ותירוצים שבעולם</strong></big><br><small>רבקה לוביץ</small>
תינוקת אחת הייתה טורדת את אמהּ ושואלת, על שום מה עולבין בנו הזכרים לומר 'ברוך שלא עשני אשה?' והייתה מביאה לה כל תשובות ותירוצים שבעולם, ולא הייתה דעתה נוחה מהם.
משגדלה הייתה שואלת לאמהּ, על שום מה עולבין בנו הרבנים לומר 'כל המלמד בתו תורה כאילו מלמדה תפלות'? והייתה מביאה לה כל תשובות ותירוצים שבעולם ולא הייתה דעתה נוחה מהם.
משהגיעה לפרקה הייתה מקשה לאמהּ, על שום מה עולבין בנו הגברים לומר שאנו קניין קידושין שלהם, והגט אינו תלוי אלא ברצונם? והייתה מביאה לה כל תשובות ותירוצים שבעולם ולא הייתה דעה נוחה מהם.
משעברו הימים הפכה אותה הילדה לאם ובתה התינוקת הייתה טורדת ושואלת אותה כל שאלות שבעולם, והייתה מביאה לה כל תשובות ותירוצים שבעולם ולא הייתה דעתה נוחה מהם.
<small><b>ברוך שלא עשני אשה</b> – מברכות השחר. <b>כל המלמד בתו תורה</b> – בבלי, סוטה כא, ע"ב. <b>שאנו קניין קידושין</b> – על פי משנה, קידושין א, א.</small>

בנות למקום

<big><strong>בנות למקום</strong></big><br><small>הילה אונא</small>
<small>ויבאנו אל המקום הזה ויתן לנו את הארץ הזאת (דברים כו, ט)</small>
שאלו בבית מדרשה של ברוריה, מהו המקום?<br>אמרה להן אסתר, הוא שאמר לי מרדכי, 'רוח והצלה יעמוד ליהודים ממקום אחר' (אסתר ד, יד).
שאלו עוד, ומי יביאנו אל המקום ברוך הוא?<br>השיבה אסתר, כל אחת מכן, 'לעת כזאת הגעת למלכות' (שם).<br>כל אחת מכן, 'אל תדמי בנפשך להמלט'! (שם, יג).
הוסיפו והקשו, ומתי?<br>השיבה, 'והיו נכנים ליום השלישי כי ביום השלשי ירד ה' לעיני כל העם' (שמות יט, יא).
כשם שאזרתי אנוכי אומץ ולבשתי קודש, שנאמר 'ויהי ביום השלישי ותלבש אסתר מלכות' (אסתר ה, א),<br>אף אתן – 'סלו סלו פנו דרך הרימו מכשול מדרך עמי...' (ישעיה נז, יד),<br>עד כי דור שלישי, עד כי בנות בנותיכן, יבואו אל המקום.
לא נחה דעתן, והיו דנות בינן לבינן בבנותיהן:<br>שמא סלילת הדרך תהיה בעיניהן לצנינים ולשלילה?<br>שמא פינוי הדרך יגזול לשווא פנאי וכוחות?<br>שמא הרמת מכשולים מהדרך תערים קשיים חדשים?
וכל אותה העת הייתה אסתר בוכה ומתחננת, 'כי איככה אוכל וראיתי ברעה אשר ימצא את עמי...' (אסתר ח, ו).<br>עד שאמרה להן ברוריה, גם כאן, תנא סיפא לגלויי רישא, 'והחוסה בי ינחל ארץ ויירש הר קדשי... הרימו מכשול מדרך עמי... להחיות רוח שפלים ולהחיות לב נדכאים... שלום שלום לרחוק ולקרוב אמר ה'' (ישעיה נז, יג–יט).
הדרך קשה עד מאוד, הדרך ארכה עד מאוד,<br>אך המבקשות לחסות ב־ה', לנחול ארץ, לרשת ולהשרות קדושה, ולבוא אל המקום – עליהן להתעורר ולעורר,<br>להחיות רוחן של מושפלות ולִבּן של נדכאות, לראות את הרחוקות והמורחקות ולקרבן להשלים.<br>על כן חזר הכתוב ושנה 'שָׁלוֹם שָׁלוֹם' – שלום לכן, שלום לבנותיכן, בימיכן ובימיהן. באותו היום הוסיפו תפילה בבית המדרש:
<b>אשרי כל יראת ה', ההולכת בדרכיו.<br>יגיע כפייך כי תאכלי, אשרייך וטוב לךְ...<br>יברכךְ ה'... וּרְאִי בָנות לְבנותייך... –<br>בנות לתבונה,<br>בנות להתבוננות,<br>בנות לבניין –<br>למען יבוא 'שלום על ישראל' (תהלים קכח, ה).</b>
<small><b>אני לבשתי קודש</b> – בבלי, מגילה יג, ע"א: 'שלבשתה רוח הקודש'. <b>גם כאן, תנא סיפא לגלויי רישא</b> – כלל תלמודי: ה'סיפא', מה שנאמר בסוף, בא לגלות ולבאר את ה'רישא', מה שנאמר בתחילה. <b>הדרך קשה עד מאוד, הדרך ארכה עד מאוד</b> – לאה גולדברג, 'שירי סוף הדרך'. <b>אשרי כל יראת ה'... יברכך ה' וראי בנות... שלום על ישראל</b> – פרפרזה על מזמור קכ"ח בתהלים.</small>

'אָנָּא בְּכֹחַ ... תַּתִּיר צְרוּרָה'; בזכות נשים

<big><strong>'אָנָּא בְּכֹחַ ... תַּתִּיר צְרוּרָה'; בזכות נשים</strong></big><br><small>יעל לוין</small>
<small>אָנָּא, בְּכחַֹ גְּדֻלַּת יְמִינְךָ, תַּתִּיר צְרוּרָה.<br>קַבֵּל רִנַּת עַמְּךָ, שַגְֹּבֵנוּ, טַהֲרֵנוּ, נוֹרָא.<br>נָא גִבּוֹר, דּוֹרְשֵׁי יִחוּדְךָ, כְּבָבַת שָׁמְרֵם.<br>בָּרְכֵם, טַהֲרֵם, רַחֲמֵם, צִדְקָתְךָ תָּמיִד גָּמְלֵם<br>חֲסִין קָדוֹשׁ, בְּרוֹב טוּבְךָ, נַהֵל עֲדָתֶךָ.<br>יָחִיד גֵּאֶה, לְעַמְּךָ פְּנֵה, זוֹכְרֵי קְדֻשָּׁתֶךָ.<br>שַׁוְעָתֵנוּ קַבֵּל וּשְׁמַע צַעֲקָתֵנוּ, יוֹדֵעַ תַּעֲלוּמוֹת<br>(מתוך התפילה)</small>
<b>אָנָּא</b> – בזכות רות המואבייה שאמרה לנעמי: 'אלכה נא השדה ואלקטה בשבלים אחר אשר אמצא חן בעיניו ותאמר לה לכי בתי' (רות ב, ב), ועליה אמר הנער הניצב על הקוצרים לבועז: 'ותאמר אלקטה נא ואספתי בעמרים אחרי הקוצרים ותבוא ותעמוד מאז הבקר ועד עתה זה שבתה הבית מעט' (שם, ז).
<b>בְּכחַֹ גְּדֻלַּת יְמִינְךָ</b> – בזכות יעל אשת חבר הקיני שעליה שרה דבורה: 'תברך מנשים יעל אשת חבר הקיני מנשים באהל תברך ... ידה ליתד תשלחנה וימינה להלמות עמלים והלמה סיסרא מחקה ראשו ומחצה וחלפה רקתו' (שופטים ה, כד–כו).
<b>תַּתִּיר צְרוּרָה</b> – בזכות אביגיל אשת נבל הכרמלי שמנעה את דוד מִבּוֹא בְדָמִים, מהריגת נבל, והיא ראתה ברוח הקודש שדוד יזכה לחיי העולם הבא, כמו שנאמר: 'והיתה נפש אדני צרורה בצרור החיים' (שמואל א' כה, כט), שהעולם הבא נקרא 'צרור החיים', וזה אחד העיקרים הגדולים שבתורה המפורשים על ידי נשים.
<b>קַבֵּל רִנַּת עַמְּךָ</b>– בזכות מרים הנביאה שיצאה על שפת ים סוף בתוף, וכל הנשים יצאו אחריה בתופים ובמחולות, ומרים שוררה שירה, ועליה ועליהן נאמר: 'ויוצא עמו בששון ברנה את בחיריו' (תהלים קה, מג), 'בְּחִירָיו' אלו הם משה, אהרן ומרים.
<b>שַגֹּבְנֵוּ</b> – בזכות אשת החיל שעליה נאמר: קמו בניה ויאשרוה בעלה ויהללה. רבות בנות עשו חיל ואת עלית על־כלנה'.(משלי לא, כח–כט).
<b>טַהֲרֵנוּ </b>– בזכות ארבע האימהות שרה, רבקה רחל ולאה, ששמרו נידה וטבלו לטהרתן.
<b>נוֹרָא</b> – בזכות אמו של שמשון שנגלה אליה מלאך א־להים, והיא באה למנוח אישהּ ואמרה: 'איש הא־להים בא אלי ומראהו כמראה מלאך הא־להים נורא מאד'. (שופטים יג, ו).
<b>נָא</b> – בזכות האשה החכמה מֵאָבֵלָה בֵּית הַמַּעֲכָה שהצילה את העיר בחכמתה, ועליה נאמר: 'ותקרא אשה חכמה מן העיר שמעו שמעו אמרו נא אל יואב קרב עד הנה ואדברה אליך' (שמואל ב' כ, טז).
<b>גִבּוֹר</b> – בזכות דבורה הנביאה שהייתה גיבורת חיל ויצאה להילחם בסיסרא, כמו שנאמר: 'ושרי ביששכר עם דברה ויששכר כן ברק בעמק שלח ברגליו בפלגות ראובן גדלים חקקי לב' (שופטים ה, טו).
<b>דּוֹרְשֵׁי יִחוּדְךָ</b> – בזכות רחל אמנו שנטלה את התרפים אשר לאביה לבן הארמי, ולשם שמים התכוונה – כדי להפרישו מעבודת אלילים, כנאמר: 'ורחל לקחה את התרפים ותשמם בכר הגמל ותשב עליהם' (בראשית לא, לד).
<b>כְּבָבַת שָׁמְרֵם</b> – בזכות רִצְפָּה בַת אַיָּה ששמרה והגנה על שני בניה שהומתו בידי הגבעונים, כמו שנאמר: 'ותקח רצפה בת איה את השק ותטהו לה אל הצור מתחלת קציר עד נתך מים עליהם מן השמים ולא נתנה עוף השמים לנוח עליהם יומם ואת חית השדה לילה' (שמואל ב' כא, י).
<b>בָּרְכֵם</b> – בזכות עכסה, אשת עתניאל בן קנז, שאמרה לאביה כלב בן יפונה: 'הבה לי ברכה כי ארץ הנגב נתתני ונתתה לי גלת מים' ונתן לה כלב 'את גלת עלית ואת גלת תחתית' (שופטים א, טו).
<b>טַהֲרֵם</b> – בזכות בת שבע, אשת אוריה החתי, שטבלה לנידתה, כמו שנאמר: 'והיא מתקדשת מטמאתה' (שמואל ב' יא, ד).
<b>רַחֲמֵם</b> – בזכות בת פרעה אשר בשעה שירדה לרחוץ על היאור ראתה את התיבה בתוך הסוף, וריחמה על הנער הבוכה, הוא משה רבנו, והצילתו מן המיתה, ככתוב: 'ותפתח ותראהו את הילד והנה נער בכה ותחמל עליו ותאמר מילדי העברים זה' (שמות ב, ו).
<b>צִדְקָתְךָ</b> – בזכות תמר כלת יהודה, שכשהוציאוה להישרף 'שלחה אל חמיה לאמר לאי אשר אלה לו אנכי הרה ותאמר הכר נא למי החתמת והפתילים והמטה האלה' (בראשית לח, כה), ויהודה הכיר בדבר ואמר: 'צדקה ממני' (בראשית לח, כו).
<b>תָּמיִד</b> – בזכות השונמית שאמרה אל אישהּ: 'הנה נא ידעתי כי איש א־להים קדוש הוא עבר עלינו תמיד' (מלכים ב' ד, ט).
<b>גָּמְלֵם</b> – בזכות אשת החיל שעליה אומר הכתוב: 'גמלתהו טוב ולא רע כל ימי חייה' (משלי לא, יב).
<b>חֲסִין</b> – בזכות רות המואבייה שבאה לחסות תחת כנפי השכינה, כמו שנאמר: 'ישלם ה' פעלך ותהי משכרתך שלמה מעם ה' א־להי ישראל אשר באת לחסות תחת כנפיו' (רות ב, יב).
<b>קָדוֹשׁ</b> – בזכות חנה שהתפללה ואמרה: 'אין קדוש כה' כי אין בלתך ואין צור כא־להינו' (שמואל א' ב, ב).
<b>בְּרוֹב טוּבְךָ</b>– בזכות שרה אמנו שעליה נאמר: 'ולאברם היטיב בעבורה ויהי לו צאן ובקר וחמרים ועבדים ושפחת ואתנת וגמלים' (בראשית יב, טז).
<b>נַהֵל עֲדָתֶךָ</b>– בזכות אשתו של און בן פלת שנמנה עם עדת קורח, והיא מילטה את בעלה מן המיתה. מה עשתה? השקתה אותו יין, השכיבתו במיטה, ישבה בשער וסתרה שערה. כל מי שבא לקחתו למחות כנגד משה, ראה אותה וחזר, בין כך ובין כך נבלעו קורח ועדתו. כך הצילה את בעלה מן המיתה, ועליה דרשו את הכתוב: 'חכמות נשים בנתה ביתה' (משלי יד, א).
<b>יָחִיד</b> – בזכות בת יפתח שהייתה יחידה לאביה, כמו שנאמר: 'ויבא יפתח המצפה אל ביתו והנה בתו יצאת לקראתו בתפים ובמחלות ורק היא יחידה אין לו ממנו בן או בת' (שופטים יא, לד).
<b>גֵּאֶה</b> – בזכות מרים הנביאה שלקחה את התוף בידה וענתה: 'שירו לה' כי גאה גאה סוס ורכבו רמה בים' (שמות טו, כא).
<b>לְעַמְּךָ פְּנֵה</b>– בזכות מלכת שבא שבאה לחזות בחוכמתו של שלמה המלך ובבית המקדש אשר בנה, וחלקה לו כבוד מלכים, ולאחר מכן מצינו כתוב: 'ותפן ותלך לארצה היא ועבדיה' (מלכים א' י, יג).
<b>זוֹכְרֵי קְדֻשָּׁתֶךָ</b>– בזכות אמו הזקינה של רבי זכאי שפעם אחת מכרה את הכיפה שבראשה כדי להביא לו יין לקידוש היום, שדרשו חכמים את הכתוב: 'זכור את יום השבת לקדשו' (שמות כ, ח): '"לקדשו" בברכה, מכאן אמרו מקדשין על היין בכניסתו. אין לי אלא קדושה ליום, קדושה ללילה מנין, ת"ל [=תלמוד לומר] "ושמרתם את השבת״' (שמות לא, יד).
<b>שַׁוְעָתֵנוּ קַבֵּל</b>– בזכות תפילתה של אסתר, כמו שנאמר: 'ותוסף אסתר ותדבר לפני המלך ותפל לפני רגליו ותבך ותתחנן לו להעביר את רעת המן האגגי ואת מחשבתו אשר חשב על היהודים' (אסתר ח, ג), ואין 'המלך' אלא מלכו של עולם.
<b>וּשְׁמַע צַעֲקָתֵנוּ</b> – בזכות צעקתה של תמר בת דוד אחות אבשלום, שלאחר שאמנון עינה אותה נאמר: 'ויצא אותה משרתו החוץ ונעל הדלת אחריה. ותקח תמר אפר על ראשה וכתנת הפסים אשר עליה קרעה ותשם ידה על ראשה ותלך הלוך וזעקה' (שמואל ב' יג, יח–יט).
דבר אחר: בזכות צעקתה של האשה מנשי בני הנביאים, שהנושים באו לקחת את שני ילדיה, כמו שמצינו: ואשה אחת מנשי בני הנביאים צעקה אל אלישע לאמר עבדך אישי מת ואתה ידעת כי עבדך היה ירא את ה' והנשה בא לקחת את שני ילדי לו לעבדים' (מלכים ב' ד, א).
<b>יוֹדֵעַ תַּעֲלוּמוֹת</b> – בזכות שרח בת אשר שבישרה ליעקב אבינו שיוסף חי וגילתה למשה רבנו את סוד הגאולה ואת מקום קבורתו של יוסף, ולפיכך זכתה ולא טעמה טעם מוות ונכנסה בחייה לגן עדן.
<small><b>בזכות אביגיל</b> – כמבואר במדרש תנאים [הופמן], לג, ג, עמ' 212 ;שם, לד, ה, עמ' 226. <b>וזה אחד העיקרים הגדולים שבתורה המפורשים על ידי נשים</b> – רבנו בחיי [שוול], שמות טו, כ, עמ' קלה. <b>'בחיריו' אלו הם משה, אהרן ומרים</b> – ראו רבנו יהודה ב"ר יקר, <b>פירוש התפלות והברכות</b> [ש' ירושלמי], מהדורה שנייה, ירושלים תשל"ט, חלק ראשון, עמ' קח. <b>ששמרו נידה וטבלו לטהרתן</b> – כמבואר בברייתא דמסכת נדה, בתוך תוספתא עתיקתא [הורוביץ], ב, ו, עמ' 19 ;ג, ב, עמ' 24 .<b>כדי להפרישו מעבודת אלילים</b> – בראשית רבה [תיאודור־אלבק], עד, ה, עמ' 863 .<b>בזכות בת שבע, אשת אוריה החתי, שטבלה לנידתה</b> – ראו פירוש הרד"ק על שמואל ב' יא, ד. <b>בזכות אשתו של און בן פלת</b> – בבלי, סנהדרין קט, ע"ב–קי, ע"א. <b>בזכות מלכת שבא</b> – וראו דברי הימים ב' ט, יב. <b>בזכות אמו הזקינה של רבי זכאי</b> – בבלי, מגילה כז, ע"ב. <b>שדרשו חכמים את הכתוב: 'זכור את יום השבת לקדשו' </b>– מכילתא דרבי ישמעאל [הורוביץ], יתרו, מסכתא דבחודש, פרשה ז, עמ' 229 .<b>ואין 'המלך' אלא מלכו של עולם </b>– בבלי, מגילה טו, ע"ב. <b>בזכות שרח בת אשר </b>– ראו יוסף היינימן, <b>אגדות ותולדותיהן</b>, ירושלים 1974,עמ' 49–6, 216-219.</small>

מדרשי נדרים

<big><strong>מדרשי נדרים</strong></big><br><small>רבקה לוביץ</small>
<small>איש כי יפלא נדר בערכך נפשת לה' והיה ערכך הזכר מבן עשרים שנה ועד בן ששים שנה והיה ערכך חמשים שקל כסף בשקל הקדש. ואם נקבה הוא והיה ערכך שלשים שקל. ואם מבן חמש שנים ועד בן עשרים שנה והיה ע רכך הזכר עשרים שקלים ולנקבה עשרת שקלים. ואם מבן חדש ועד בן חמש שנים והיה ערכך הזכר חמשה שקלים כסף ולנקבה ע רכך שלשת שקלים כסף. ואם מבן ששים שנה ומעלה אם זכר והיה ערכך חמשה עשר שקל ולנקבה עשרה שקלים (ויקרא כז, ב–ז)</small>
בבית מדרשה של ברוריה הגיעו הלומדות לפרשת 'אִישׁ כִּי יַפְלִא נֶדֶר' ונתעצבו אל לבן.<br>אמרו, שמא ערכה של נקבה פחות מערכו של זכר?<br>השיבו להן נשים חכמות:<br>שמא עלתה על לבכן שהתורה אמדה ערכם של זכרים ונקבות, זקנים ותינוקות?! והלוא בני האדם שווין נבראו, ושווין עומדים המה בפני הבורא. אלא דברים אלה הם על פי אומד דעתו של אדם, וזהו שדייק הפסוק: 'דַּבֵּר אֶל בְּנֵי יִשְׂרָאֵל וְאָמַרְתָּ אֲלֵהֶם אִישׁ כִּי יַפְלִא נֶדֶר <b>בְּעֶרְכְּךָ</b> נְפָשׁתֹ לַה'' – 'בְּעֶרְכְּךָ' בערך שהוא לדידך ולדעתך. ירדה תורה לסוף דעתם של זכרים ונקבות, וידעה שהכול סברו שהזכרים שווין יותר מנקבות. אם נדר הזכר כערכו, היה בדעתו ליתן יותר, ואם נדרה נקבה כערכה, היה בדעתה ליתן פחות.<br>ובמקום שהכול יודעין שזכרים ונקבות שווין – אם נודר, בין זכר ובין נקבה, מתחייב ליתן אותן הדמים.
<small>איש כי ידר נדר ליהוה או השבע שבעה לאסר אסר על נפשו לא יחל דברו ככל היצא מפיו יעשה. ואשה כי תדר נדר ליהוה ואסרה אסר בבית אביה בנעריה. ושמע אביה את נדרה ואסרה אשר אסרה על נפשה והחריש לה אביה וקמו כל נדריה וכל אסר אשר אסרה על נפשה יקום. ואם הניא אביה אתה ביום שמעו כל נדריה ואסריה אשר אסרה על נפשה לא יקום וה' יסלח לה כי הניא אביה אתה. ואם היו תהיה לאיש ונדריה עליה או מבטא שפתיה אשר אסרה על נפשה. ושמע אישה ביום שמעו והחריש לה וקמו נדריה ואסרה אשר אסרה על נפשה יקמו. ואם ביום שמע אישה יניא אותה והפר את נדרה אשר עליה ואת מבטא שפתיה אשר אסרה על נפשה וה' יסלח לה. ונדר אלמנה וגרושה כל אשר אסרה על נפשה יקום עליה. ואם בית אישה נדרה או אסרה אסר על נפשה בשבעה. ושמע אישה והחרש לה לא הניא אתה וקמו כל נדריה וכל אסר אשר אסרה על נפשה יקום. ואם הפר יפר אתם  אישה ביום שמעו כל מוצא שפתיה לנדריה ולאסר נפשה לא יקום אישה הפרם וה' יסלח לה. (במדבר ל, ג-יג)</small>
הגיעו הלומדות לפרשת 'אִישׁ כִּי יִדֹּר נֶדֶר לַה'' ושוב נתעצבו אל לבן.<br>אמרו, שמא מילתה של אשה פחותה ממילתו של איש?<br>שהרי איש חייב לעמוד בנדריו ואילו אשה, אביה ובעלה מפרים נדריה.<br>השיבו להן נשים חכמות:
שמא עלתה על לבכן שמילתה של אשה פחותה ממילתו של איש? אלא ירדה תורה לסוף דעתם של הנודרים וידעה שהזכר היה נודר על דעתו שיקיים, ואילו אשה הייתה נודרת על דעת זה שיסכימו עמה אביה או בעלה, ואם לא יסכימו, זכאים הם להפר נדריה.
ובמקום שהכול יודעין שאשה אינה זקוקה להסכמת אביה ובעלה ומילתה חקוקה בסלע, אין אביה או בעלה רשאים להפר נדריה, והוא שאמר החכם מכל אדם: כאשר תדר נדר לאלהים אל תאחר לשלמו כי אין חפץ בכסילים את אשר תדר שלם. טוב אשר לא תדר משתדור ולא תשלם' (קהלת, ה, ג–ד).
<small>הפסוקים בוויקרא כז, א–ח עוסקים בנדרים המכונים 'נדרי נפשות' – הנודר מתחייב לתרום כסף למקדש, בערך השווה לערכו שלו (לקיומו של נוהג זה עיינו במלכים ב' יב, ה־ו). מעשה זה נתפס כמעין תחליף לעבודה במקדש ומבטא מסירות. התורה מפרטת את הערכים הכספיים של הנודרים, בהתאם למינם ולגילם. <b>ואילו אשה, אביה ובעלה מפרים נדריה</b> – ראו במדבר, ל, ו־ט.</small>

בשלוש דרכים

<big><strong>בשלוש דרכים</strong></big><br><small>נירה נחליאל</small>
<small>האִשה נקנית בשלוש דרכים ... בכסף, בשטר ובביאה (משנה, קידושין א, א)</small>
ואין נקנית אלא נעשית, שנאמר, 'כי את הקנית כליתי תסכני בבטן אמי' (תהלים קלט, יג), 'קנה שמים וארץ' (בראשית יד, יט). שכל מעשה של קידושין מחדש אשה ועושה אותה לחדשה.
בְּשָׁלשׁ דְּרָכִים, ששלוש הן הדרכים להתקשרות בין איש ואשה, עד שתיעשה אשה לבת זוג בליל כלולותיה:
<b>בְּכֶסֶֶף</b> – ואין כסף אלא כיסופין שנאמר, 'תקרא ואנכי אענך למעשה ידיך תכסף (איוב יד, טו). שכּל התקשרות בין איש ואשה ראשיתה כיסופין, שהם מושכים את המעשה. אם תִּקְרָא – היא תַּעֲנֶךָ, ואז – לְמַעֲשֵׂה יָדֶיךָ בה היא תִּכְסֹף. שהעולם נברא במאמר, והדיבור מוליד רגש וקשר ורכות, עד שנענית וכוספת למגעו.
<b>בּשְׁטָר</b>  – אל תקראי 'בשטר' אלא 'בסתר', שנאמר, 'לא נכחד עצמי מממך אשר עשיתי בסתר רקמתי בתחתיות ארץ' (תהלים קלט, טו). בסתר נעשה מעשה,  בעדינות ולאט נרקמים חיים משותפים במסתרי הבית. 'לֹא נִכְחַד עָצְמִי מִמֶּךָּ' – עצמיות האשה אינה נכחדת בו אלא מתעצמת.
<b>וּבְבִיאָה</b> – שנאמר, 'אל תיראי באי עשי כדברך' (מלכים א' יז, כג). שיש יראה בביאה ועל כן נאמר לה 'אַל תִּירְאִי'. עשי כטוב בעינייך, עשי ונעשה כדברייך, ובזאת נתקדש. דרך היראה את באה ומביאה את עצמך, שנעשה כרצונך. וסופה של אותה יראה, ביטחון ואהבה.

פלוגתא דקידושין

<big><strong>פלוגתא דקידושין</strong></big><br><small>אביטל הוכשטיין</small>
<small>האשה נקנית בשלוש דרכים, וקונה את עצמה בשתי דרכים. נקנית בכסף, בשטר ובביאה...<br>וקונה את עצמה בגט ובמיתת הבעל (משנה, קידושין א, א)</small>
איבעיא להו: תנן 'האשה נקנית בשלש דרכים: בכסף, בשטר ובביאה', עבד עברי במה נקנה?<br>תנן התם: 'עבד עברי נקנה בכסף ובשטר'.<br>ובהמה גסה?<br>תנן: 'במסירה'.<br>ונכסים – מאי שְׁנָא אשה מנכסים?<br>שהנכסים בכסף ובשטר ובחזקה, והאשה – בביאה.<br>ותוּ – דניכסי לאו קנו לדידהו והאשה במיתת הבעל קונה את עצמה.<br>ולמה לימות?<br>אלא לימא לאיניש, אי קנית אשתך כשאר נכסיך, 'קונה את עצמה במיתת הבעל' כדתנן. ואי שבק קניין אשה ודבק באתתיה, לא לימות, דכתיב 'ראה חיים עם אשה' (קהלת ט, ט).
בעת מיכל בת שאול: מאי שנא הכא דתני 'האשה נקנית', ומאי שנא התם דתני 'האיש מקדש'?<br>אמרו לה: תנן הכא 'נקנית בכסף', דכתיב 'שדות בכסף יקנו' (ירמיהו לב, מד), וכתיב 'השדה אשר קנה אברהם' (בראשית כה, י). ותנן התם 'האיש מקדש', דהא אסר לה אכולי עלמא כהקדש.
אמרה מיכל: 'אסר לה' – מאן הוא דאסר לה?<br>אמרי רבנן: גברא, דקני.<br>אמרה מיכל: והא כתיב 'ודבק באשתו' (בראשית ב, כד). אי כתיב 'ודבקה בבעלה', היינו דאסורה אכולי עלמא, השתא דכתיב 'וְדָבַק בְּאִשְׁתּוֹ' – הוא נינהו דאסור אכולי עלמא כהקדש!
אישתיקו רבנן. תניא, רבי שמעון אומר: מפני מה אמרה תורה 'כי יקח איש אשה' (דברים כב, יג), ולא כתב 'כי תילקח אשה לאיש?' ואיכא דאמרי: מפני מה אמרה תורה 'כי יקח איש אשה' (דברים כב, יג), ולא כתב 'כי תיקח אשה איש?' מפני שדרכו של איש לחזר על אשה, ואין דרכה של אשה לחזר על איש. משל לאדם שאבדה לו אבדה, מי חוזר על מי? בעל אבדה מחזר על אבדתו.
אמרה מיכל בת שאול: והא כתיב 'כי מאיש לקחה זאת' (בראשית ב, כג) – לא אבדה ולא אבֵדה אלא 'לזאת יקרא אשה' (בראשית ב, כג).<br>אמרו לה: אי לאו השבת אבדה, מאי משמע 'האיש מקדש'?
אמרה מיכל: קידושין דביקותא דתרי הווין, כדגמרינן: 'וכל היכא דאיכא פלוגתא תני "דרכים", וכל היכא דליכא פלוגתא תני "דברים". והכא תנן 'האשה נקנית בשלש דרכים'.
והיכי דמי 'פלוגתא' בקידושין?<br>פלוגתא – שיתוף הנבדלים הוי. דדרך דקידושין דומיא לדרך דאתרוג. כיצד? 'אתרוג שווה לאילן בג' דרכים ולירק בדרך אחד'. צד שווה לאילן וצד שווה לירק – פלוגתא הווי בשלם, באתרוג, באחד. הכא נמי קידושין, הווי בהו צד שווה לפלוני וצד שווה לאלמונית – פלוגתא הווי באיחוד, בזוג, באחד.
ותו, דכוח דפלוגתא עדיפא, דכתיב 'טובים השנים מן האחד' (קהלת ד, ט), אחד נופל ושני מקים, אחד בקור ושני מחמם דכתיב, 'האחד שיפול ואין שני להקימו... ולאחד איך יחם' (קהלת ד, י–יא) היינו דביקותא דתרי.
<b>תרגום:</b>
נשאלה להם: במשנתנו שנינו 'האשה נקנית בשלושה דרכים: בכסף, בשטר ובביאה' עבד עברי במה נקנה?<br>שנינו שם: 'עבד עברי נקנה בכסף ובשטר'.<br>ובהמה גסה [במה נקנית]?<br>שנינו: 'במסירה'.<br>ונכסים – במה שונה אשה מנכסים?<br>שהנכסים בכסף, בשטר ובחזקה, והאשה – בביאה.<br>ועוד – שהנכסים לא קונים את עצמם והאשה, במיתת הבעל קונה את עצמה.<br>ולמה שימות?<br>אלא נאמר לו לאיש: אם קנית את אשתך כשאר נכסיך, [אז] 'קונה את עצמה במיתת הבעל' כמו ששנינו. ואם עזב [האיש] קניין אשה ודבק באשתו, [אז] לא ימות ב'קונה את עצמה'. כמו שכתוב, 'ראה חיים עם אשה' (קהלת ט, ט).
שאלה מיכל בת שאול: במה שונה כאן, ששנינו 'האשה נקנית', משם, ששנינו 'האיש מקדש'?<br>אמרו לה: כתוב כאן 'נקנית בכסף' שכתוב 'שדות בכסף יקנו' (ירמיהו לב, מד) וכתוב 'השדה אשר קנה אברהם' (בראשית כה, י). ושם שנינו 'האיש מקדש', שהרי הוא אסר אותה על כל העולם כהקדש.
אמרה מיכל: 'אסר אותה' – מי הוא שאסר אותה?<br>אמרו החכמים: האיש, הקונה!
אמרה מיכל: והרי כתוב 'ודבק באשתו' (בראשית ב, כד). אם היה כתוב 'וְדָבַק בְּאִשְׁתּוֹ', הרי היא אסורה על כל העולם, עכשיו שכתוב 'ודבק באשתו' – הוא זה שאסור על כל העולם כהקדש!<br>שתקו חכמים.
שנינו בברייתא: רבי שמעון אומר: מפני מה אמרה תורה 'כי יקח איש אשה' (דברים כב, יג), ולא 'כי תילקח אשה לאיש?' ויש שאומרים: מפני מה אמרה תורה 'כי יקח איש אשה' (דברים כב, יג), ולא 'כי תיקח אשה איש?' מפני שדרכו של איש לחזר על אשה, ואין דרכה של אשה לחזר על איש. משל לאדם שאבדה לו אבדה, מי חוזר על מי? בעל אבדה מחזר על אבדתו.
אמרה מיכל בת שאול: והרי כתוב 'כי מאיש לקחה זאת' (בראשית ב, כג) – לא אבְדה ולא אבֵדה אלא 'לזאת יקרא אשה' (בראשית ב, כג).<br>אמרו לה: אם לא השבת אבדה היא – מה המשמעות של 'האיש מקדש'?
אמרה מיכל: קידושין – דבקות השניים הם, כמו שלמדנו: 'וכל מקום שיש חילוק, שנינו [את המילה] "דרכים", וכל מקום שאין חילוק, שנינו [את המילה] "דברים"'. וכאן שנינו 'האשה נקנית בשלש דרכים'.
וכיצד ייעשה 'חילוק' בקידושין?<br>חילוק – שיתוף הנבדלים הוא. דרך של קידושין דומה לדרך של אתרוג. כיצד? 'אתרוג שווה לאילן בג' דרכים וליֶרק בדרך אחד'. אתרוג יש בו צד שווה לאילן ויש בו צד שווה לירק – חילוק ישנו בשלם, באתרוג, באחד. כך גם קידושין, יש בהם צד שווה לפלוני ויש בהם צד שווה לאלמונית – חילוק ישנו באיחוד, בזוג, באחד.
ועוד, שכוחו של חילוק עדיף, שכתוב, 'טובים השנים מן האחד' (קהלת ד, ט). אחד נופל ושני מקים, אחד בקור ושני מחמם, שכתוב, 'האחד שיפול ואין שני להקימו ... ולאחד איך יחם' (קהלת ד, י–יא) – זו דבקות השניים!
• <small>המדרשים מבוססים על דיון תלמודי הנמצא בפתיחה למסכת קידושין בבבלי: דף ב, ע"א – דף ג, ע"א.</small>
<small><b>'עבד עברי נקנה בכסף ובשטר'</b> – משנה, קידושין, א, ב. <b>ובהמה גסה ... במסירה –</b> שם, ד. <b>נכסים</b> – שם, ה. <b>קונה את עצמה במיתת הבעל</b> – שם, א. <b>מאי שנא הכא דתני 'האשה נקנית' ומאי שנא התם דתני 'האיש מקדש'? ... שדות בכסף יקנו... השדה אשר קנה אברהם...אכולי עלמא כהקדש</b> – בבלי קידושין ב, ע"א–ע"ב. <b>תניא, רבי שמעון אומר ... מפני שדרכו של איש...</b> – בבלי, קידושין ב, ע"ב. <b>כדגמרינן: 'וכל היכא דאיכא פלוגתא </b>– ראו בבלי, קידושין ג, ע"א. <b>והכא תנן 'האשה נקנית בדרכים'</b> – משנה, קידושין א, א. <b>'אתרוג שווה לאילן בג' דרכים ולירק בדרך אחד'</b> – משנה, ביכורים ב, ו; וכן בבלי, קידושין ג, ע"א.</small>

האיש נקנה

<big><strong>האיש נקנה</strong></big><br><small>דנה פולבר</small>
<small>לזכר דניאל אחי<br>'וכי ימוך אחיך עמך ונמכר לך' (ויקרא כה, לט)</small>
<small>האִשה נקנית בשלוש דרכים, וקונה את עצמה בשתי דרכים.<br>נקנית בכסף, בשטר ובביאה ... וקונה את עצמה בגט ובמיתת הבעל (משנה, קידושין א, א)</small>
האיש נקנֶה בארבע דרכים וקונה את עצמו בשתי דרכים.<br>נקנֶה בלידה, בתשוקה או בשווה־תשוקה, בלחם ובכסף.<br>בלידה מניין? שנאמר 'קניתי איש את ה'' (בראשית ד, א).<br>בתשוקה או בשווה־תשוקה מניין? שנאמר 'שכר שכרתיך בדודאי בני' (בראשית ל, טז).<br>בלחם מניין? שנאמר 'קנה אתנו ואת אדמתנו בלחם' (בראשית מז, יט).<br>בכסף מניין? שנאמר 'כל מקנת כספו כל זכר' (בראשית יז, כג).<br>וקונה את עצמו במכות בית מאהביו ובמיתה.
במכות בית מאהביו מניין? שנאמר 'אדם הקנני מנעורי' (זכריה יג, ה). ומיד הוא אומר 'מה המכות האלה בין ידיך ואמר אשר הכיתי בית מאהבי' (זכריה יג, ו). והא דאמרי אינשי 'אמא גנחי אבא מחי – ריקנא בתרייהו טפי מפולמוסא': אין אדם יודע אם חלום לו, אם נבואה לו, עד שיצלח מכות הוריו ויפדה עצמו.
ומניין שקונה את עצמו במיתתו? שנאמר 'והמתים אינם יודעים מאומה ואין עוד להם שכר' (קהלת ט, ה).
<small><b>במכות בית מאהביו</b> – ראו זכריה יג, ג־ו: 'והיה כי ינבא איש עוד ואמרו אליו אביו ואמו ילדיו לא תחיה כי שקר דברת בשם ה' ודקרהו אביהו ואמו ילדיו בהנבאו ... ואמר לא נביא אנכי איש עבד אדמה אנכי כי אדם הקנני מנעורי. ואמר אליו מה המכות האלה בין ידיך ואמר אשר הכיתי בית מאהבי'. <b>והא דאמרי אינשי 'אמא גנחי אבא מחי</b> – <b>ריקנא בתרייהו טפי מפולמוסא</b>' – תרגום: וזהו שאומרים אנשים 'אמא מתייפחת אבא מכה – מותירים שממה, חורבן, יותר מצבא־מלחמה'.</small>

רחל מחזרת אחר אבֵדתה

<big><strong>רחל מחזרת אחר אבֵדתה</strong></big><br><small>יעל אונטרמן</small>
רבי עקיבא רועה של בן כלבא שבוע היה. ראתה אותו רחל בתו של בן כלבא שבוע שהוא צנוע ומעולה, ותצלח עליה רוח אלהים ותתנבא שיהא גדול בתורה, ונפשה יצאה אליו. ויהי כראותה אותו יום יום, והיא רומזת לו רמיזא, והוא, כבעל לב־אבן דמי, לא מבין ולא מאזין, לא מביט ולא מקשיב. ותבךּ מאוד והיא מר לה. ותלך לדרוש את ה'.
אמרה, ריבונו של עולם, כבר לימדונו רבותינו 'דרכו של איש לחזר על אשה ואין דרכה של אשה לחזר על איש. משל לאדם שאבדה לו אבדה – מי חוזר על מי? בעל אבדה מחזר על אבדתו'. ונאמר 'ומלאו את הארץ וכבשה' (בראשית א, כח) – 'איש דרכו לכבוש ואין אשה דרכה לכבוש', ומה אעשה אני? וכי רצונך שאצא אליו?
שמעה דינה. באה אצלה ואמרה לה: רב לך, בתי. והלוא עליי כתיב 'ותצא דינה' (בראשית לד, א) – ופירשו 'יצאנית הייתה', וראי מה אירע לי בסופי!
השיבה לה רחל: הלוא את ילדת את אסנת, ואסנת ילדה ליוסף את אפרים ומנשה ואת משיח בן יוסף. וגם תמר, משראתה שגדל שֵׁלָה, ותתעלף ותשב בפתח עיניים, ילדה ליהודה את פרץ וזרח ואת משיח בן דוד. ומי ייתן חלקי עמכן!
עד שהייתה רחל תוהה ומתמהמהת, חוקרת ודורשת, נתגלתה לה שכינה ופירשה לה: כך היא דרכה של תורה: בתחילה, כשהיא מתחילה להתגלות לאדם בשעת לימודו, רומזת לו ברמז. אם הוא יודע ומבין, טוב, ואם אינו יודע ומבין, שולחת אליו שליח וקוראת לו 'פתי! ... אִמרו לזה הפתי שיתקרב לכאן ואדבר עמו!'
אמרה רחל: 'אם כן, ברשות אני עושה'.
ויהי כאשר ראתה את עקיבא בא עם הצאן, ותיגש ותאמר לו: 'אם מתקדשת אני לך, תלך ללמוד בבית רב?' אמר לה 'הן'.
שלחתו. ועתיד היה להעמיד עשרין וארבע אלפין תלמידים, וכולהון בזכותה!
<small><b>רבי עקיבא רועה</b> – על פי בבלי, כתובות סב, ע"ב. <b>דמי</b> – דומה. <b>דרכו של איש לחזר</b> – בבלי, קידושין ב, ע"ב. <b>איש דרכו לכבוש</b> – בבלי, יבמות סה, ע"ב. <b>יצאנית הייתה</b> – על פי תנחומא, וישלח ז. <b>הלוא את ילדת את אסנת</b> – ראו מסכת סופרים הוספה א, א ה"ה. <b>וגם תמר משראתה שגדל שֵׁלָה</b> – ראו בראשית לח. <b>כך היא דרכה של תורה </b>– זהר חלק ב, צט: 'תא חזי ארחא דאורייתא כך הוא, בקדמיתא כד שריא לאתגלאה לגבי בר נש ארמיזת ליה ברמיזו. אי ידע, טב, ואי לא ידע, שדרת לגביה וקראת ליה 'פתי!... אמרו לההוא פתי דיקרב הכא ואשתעי בהדיה!'.</small>

אחותי את

<big><strong>אחותי את</strong></big><br><small>תמר ביטון</small>
<small>אמרי נא אחתי את (בראשית יב, יג)</small>
נשאלה להם: כיצד קראו אבותינו לנשותיהם 'אחיות'? וכי יעלה על דעתנו שלטובת עצמם עיקמו האמת, כמו שכתוב 'כי כל אח עקוב יעקב' (ירמיהו ט, ג)?
והשיבו: לא אמרו ''אֲחֹתִי' אלא לשון אחווה, לשון שוויון, לשון תואַם, כאומרים: דו־פרצופין נבראנו, מרחם אחד יצאנו לעולם, ייעוד אחד לשנינו, וכן הוא אומר: ''אֲחֹתִי... תַמָּתִי' (שיר השירים ה, ב) – תאומתי, שהם שווין בקומתן, הוא אינו גדול ממנה והיא אינה גדולה ממנו.
ואמרו 'אחות' שהיא עזר כנגדם, לשמרם ולכוון דעתם, שנאמר 'ותתצב אחתו מרחק לדעה' (שמות ב, ד), וכתיב 'כן דעה חכמה לנפשך' (משלי כד, יד) וכתיב 'אמר לחכמה אחתי את' (משלי ז, ד).
<small><b>דו־פרצופין נבראנו</b> – בראשית רבה ח, א [תיאודור אלבק]: 'אמר ר' ירמיה בן לעזר בשעה שברא הקדוש ברוך הוא את אדם הראשון אנדרוגינס בראו שנ' "זכר ונקבה בראם" (בראשית ה, ב). אמר ר' שמואל בר נחמן, בשעה שברא הקדוש ברוך הוא אדם הראשון דיפרוסופון בראו, וניסרו ועשאו גביים לכאן וגביים לכאן'. <b>וכן הוא אומר: 'אֲחֹתִי... תַמָּתִי' ... תאומתי' </b>– מדרש שיר השירים רבה, ה, ב סימן ב: '"תַמָּתִי"... רבי ינאי אמר תאומתי. כביכול לא אני גדולה ממנה ולא היא גדולה ממני'.</small>

חווה ידעה

<big><strong>חווה ידעה</strong></big><br><small>אפרת גרבר ארן</small>
<small>'והאדם ידע את חוה אשתו' (בראשית ד, א)</small>
היו מן האנשים שסברו – מכאן שאיש יודע ואשה אינה יודעת.<br>ענו להם חכמות – ואשה אינה יודעת? והרי 'גם חסידה בשמים ידעה מועדיה" (ירמיהו ח, ז) – יכול חסידה יודעת ואשה אינה יודעת?!<br>ועל בת יפתח נאמר 'והיא לא ידעה איש' (שופטים יא, לט), מכלל לאו את שומעת הן – בת יפתח לא ידעה, אשה שאינה עולה כקורבן, יודעת.<br>אלא שאיש יודע ואף אשה יודעת, אך לא ידיעתו של זה כידיעתה של זו.<br>ואנשים אינם יכולים לסבור מה שאין ביכולתם לדעת.<br>שאלו אנשים לחכמות, מהי ידיעתה של האשה?
ענו להם:<br>יש היודעת פעם אחת ויש היודעת פעמים הרבה; יש יודעת בקול תרועה רמה ויש יודעת בקול דממה דקה; יש יודעת מעת לעת ויש יודעת מפקידה לפקידה; יש יודעת במקום זה ויש יודעת במקום אחר. ולא זו בלבד, אלא שיש יודעת פעם כך ופעם אחרת, בנערותה כך ובבגרותה אחרת וכן הלאה על זו הדרך.
וחכמה שבהן הוסיפה: אשה תהום רבה היא, שנאמר 'נבקעו כל מעינת תהום רבה' (בראשית ז, יא) ואמר רבי אלעזר: 'זה הפתח פתוח עד התהום', ומעיינות שבה שוקקים ממים עליונים וממים תחתונים, ופיה נבקע לתהום שממנה נברא העולם.
<small><b>יש יודעת מעת לעת ויש יודעת מפקידה לפקידה</b> – ביטוי זה מושאל ממשנה, נידה א, א, שם מתוארים שני סוגים של פרקי זמן – 'מעת לעת' מתאר פרק זמן של 24 שעות; 'מפקידה לפקידה' הוא פרק הזמן שבין בדיקה לבדיקה ותלוי כל מקרה לגופו. <b>זה הפתח פתוח עד התהום</b> – קהלת רבה ג, יד.</small>

אחד שלא מצא אשה

<big><strong>אחד שלא מצא אשה</strong></big><br><small>יעל אונטרמן</small>
מעשה באחד שהגיע לפרקו, ולא מצא אשה.<br>והיה אותו האיש צדיק וטוב לב, מכבד אביו ואמו, משכים קום ונותן צדקה ומתוודה ועושה תשובה, כי אמר 'אולי חטאתי בלבי ובירכתי אלוהים בלבבי, חס ושלום', וככה יעשה כל הימים.
מצא עזר שלא כנגדו, ונגדו שלא בעזרו, אך זיווג הגון לא מצא לו. ויפלו פניו מאוד.<br>ויהי מקץ ימים וטרם מצא, וקץ בחייו. ויעש שתי שבתות לבדו ולא טעם מאומה, עד שנגלה עליו אליהו זכור לטוב.
אמר לו: בני, מפני מה אתה בוכה?<br>אמר לו: שאני נחשב כמת, שנאמר 'השרוי בלא אשה שרוי בלא חיים'.<br>אמר לו: אם מתאווה אתה לישא אשה, 'לך לך מארצך וממולדתך ומבית אביך' (בראשית יב, א) ועלה לך לירושלם.
עלה ולא הועיל לו כלום. התפלל ארבעים יום וארבעים לילה ולא הועיל לו כלום. פשפש במעשיו ולא הועיל לו כלום.<br>חלשה דעתו.
הלך לדרוש את ה'. זעק זעקה גדולה ומרה ואמר: ריבונו של עולם, כתיב, 'על כן יעזב איש את אביו ואת אמו ודבק באשתו והיו לבשר אחד' (בראשית ב, כד) ואני רישא קיימתי, וסיפא מה יהא עליה?!<br>ענה הקדוש ברוך הוא: 'מי זה מחשיך עצה במלין בלי דעת. אזר נא כגבר חלציך...' (איוב לח, ב–ג).
צווח ואמר לפניו: ריבונו של עולם, אתה ציוויתני במצוות פרו ורבו, וברית מילה, וחינוך בנים, ומצוות עונה, והיאך אני מקיים כולי האי בלא אשה?<br>ענה הקדוש ברוך הוא: 'האף תפר משפטי תרשיעני למען תצדק?' (איוב מ, ח).
נפל על פניו ואמר: מלכי ואלוהי, ולא היא – 'אני עבדך בן אמתך' (תהלים קטז, טז),  אנא פתח למוסרי.<br>אמר הקדוש ברוך הוא: 'טוב לגבר כי ישא על בנעוריו. ישב בדד וידם כי נטל עליו' (איכה ג, כז–כח).
אמר האיש: 'לא אמות כי אחיה ואספר מעשי יה. יסר יסרני יה ולמות לא נתנני' (תהלים קיח, יז–יח) וקיבל עליו את הדין.<br>שתק, ולא דיבר עוד מאומה מטוב עד רע.
אתא אליהו זכור לטוב ואמר: ריבונו של עולם, כולי עלמא נישאין, מחוטב עצים ועד למלך אשר בפלטרין, ויש לך אדם כזה ואתה מונע ממנו אשה וזרע? לית דין ולית דיין?!<br>אמר לו: שתוק, כך עלה במחשבה לפניי.<br>שתק אליהו.<br>שתק הקדוש ברוך הוא.<br>ושכינה הולכת ובוכה: ''בְּנִי בְנִי', מי ייתן ואסבול אני תחתיך בני.
<small><b>ובירכתי אלוהים בלבבי</b> – לשון נקייה לומר 'וקללתי אלוהים בלבבי' ראו איוב א, ה: 'אולי חטאו בני וברכו אלהים בלבבם'. <b>שתי שבתות</b> – ראו בבלי, שבת קיח, ע"ב: 'אמר רבי יוחנן בשם רבי שמעון בר יוחאי, אלמלי משמרין ישראל שתי שבתות כהלכתן – מיד נגאלים'. <b>השרוי בלא אשה שרוי בלא חיים</b> – קהלת רבה ט, ט. <b>לית דין ולית דיין?!</b> – אין דין ואין דיין? (ויקרא רבה כח). <b>שתוק, כך עלה במחשבה לפניי</b> – ראו בבלי, מנחות כט, ע"ב. <b>בני בני</b> – שמואל ב' יט, א: 'בני אבשלום בני בני אבשלום מי יתן מותי אני תחתיך אבשלום בני בני'.</small>

פרי בטן

והנפש לא תִּמָּלֵא

<big><strong>והנפש לא תמלא</strong></big><br><small>רות קרא־איוונוב קניאל</small>
<small>'כי גרים אנחנו לפניך וגו' כצל ימינו על הארץ ואין מקווה<br>והלואי כצלו של כותל או כצלו של אילן<br>אלא כצלו של עוף בשעה שהוא עובר'<br>(בראשית רבה צו, ב)</small>
<small>כל עמל האדם לפיהו וגם הנפש לא תמלא (קהלת ו, ז)</small>
ומצינו שהנפש גולה לעתים ממקומה.<br>חומקת על פני האדם, מביטה עין בעין, ולא באה. מסרבת להיכנס בגוף. חולפת כזרה, בדרכה הלאה. משוטטת מקצה העולם ועד קצהו, ומעלה קולות. שנאמר 'שלושה קולות הם שלא נאבדים לעולם'. 'קול החיה בשעה שהיא על המשבר', על המשבר ממש, שנקרעת לחלקים, שמדרדרת איברים איברים, והיא כשעיר המשתלח, כקורבן עולה, כתמיד בין הערביים, כזעקה אחת חדה. ועוד קול מצינו שם: 'קול האדם בשעה שמוציא נשמתו', וקול נוסף: 'קול הנחש בשעה שפושט את עורו'. וכל הקולות – אחד הם: שהאשה והוולד והנחש מצויים תמיד על סף החיים. במעגל אחד, עובּר, נחש, אשה – אשה, נחש, עובּר. והנחש נפתח ונפרש כוולד, והוא כאשה שנאמר 'חוויא – חווייך, ואת חוויא דאדם', ומצטער הנחש כיולדה וזועק, מת וקם לתחייה, והריונו בצער ולידתו בצער, כאשה, כוולד, כחיה. מתנשל מסיר קליפתו, כאדם – שתמיד נולד, תמיד עובר ממקום למקום, מהלך, זוכר את יום לידתו. משיל בכל רגע קליפותיו, והנה, כלא היה, עוף פורח, וציץ נובל. ורוח נושבת. לכן אמרו חכמינו 'רחם הוא קבר'. שהרי השעה שבה מוציא האדם נשמתו, היא השעה שבה הוא מכניסה. ואחר שב להיות עוּבּר, כי רק היש ישנו, ואילו האין – בהכרח איננו. וטרום היותנו ניפגש בשעת מותנו, וזיכרון הלידה חובר לזיכרון המוות. לכן אמרו: 'שוב יום אחד לפני מיתתך'.
ואותם קולות של נחש, אשה וולדה, באים בסלעים [נ"א: בכלים הנשברים] בסדקים [נ"א: בבתים] בצורים [נ"א: בחשכת כריות]. ולא מוצאים מקום להיכנס בו, וכולן לחישות נשמה – היא רוח היא נפש היא חיה היא יחידה – שלא מוצאת מילויה. ותמצית ייסוריה של הנשמה, שקולה לא נשמע. שהכול הולך אחר הקול. וקולו של אדם הוא כוחו ומלכותו, מה שמוליך נשמה באפו. וקולה של אשה, קל וחומר – כי הוא סִתרה, והוא סוד כניסת נשמתה ויציאתה מגופה, והוא סוד ביאת הוולד בתוכה ויציאת נשמתו ממנה לאוויר העולם. שנאמר 'אשה גולם היא, ואינה כורתת ברית אלא למי שעשאה כלי'. ומי עושה אותה כלי באמת, יותר מבתה ובנה? – ילדיה הם שמהלכים בהיכלה, כורתים עמה ברית גוף ונשמה, יודעים את תוכה. כי בראשית היה הדבר, בראשית היה הדיבור, מלמול שזועק 'אמא, אמא, אמא, בואי'. ובטרם הייתה המילה 'אלוהים', האם מבותרת לשניים: המילים 'מי' ו'אלה' דבקות זו בזו, מתקינות את האם, מאחות את שבריה, מרפאות שסעיה. ונפש הבת מחייה את אמה, ואומרים לה בשעת הלידה 'מי שענה את אמך הוא יענה אותך'. בלשון מענה, בלשון עינוי, בלשון שאלה שהיא היא תשובה.
<b>ונפש אשה לא תימלא.</b> וזה סוד 'ובת כהן כי תהיה לאיש זר' (ויקרא כב, יב). זו היא הנשמה הקדושה, בת כהן, הנופלת לאיש זר, העולם הזה. ועתים גם כשהיא מחוברת בגוף, נותר הגוף לה איש זר, והיא כאותה ריקנית המחזרת וזועקת אחר אבידתה, וגולה היא בארץ, ואינה מוצאת מנוח לכף רגלה, שנאמר 'ולא מצאה היונה מנוח לכף רגלה ותשב אליו אל התבה כי מים על פני כל הארץ' (בראשית ח, ט). והיונה, היא נפש, היא נשמה קדושה, היא יונה הנביא היורד ונופל וגולה לתחתית תהומות. שנאמר 'וירד יפו וימצא אניה וירד בה לבוא עמהם תרשישה מלפני ה'', ונאמר, 'ויונה ירד אל יררכתי הספינה וישכב וירדם' (יונה א, ג–ה). והנשמה נרדמת, מלפני ה'. כי שם, ורק שם, ימצא לה מנוח.
כי לעולם 'אני בתוך הגולה' (יחזקאל א, א). וזו היא בקשת האני העצמי, בעצם מעצמיי ובבשר מבשרי, שאומרת הנשמה, 'אנכי אערבנו מידי תבקשנו אם לא הביאתיו אליך והצגתיו לפניך וחטאתי לך כל הימים' (בראשית מג, ט). והאם ערבה על ילדיה, ולעד מקיימת את חיותם. כפי שניסרה אותם מגופה בחיתוך חבל הטבור בלידה, כך היא נוסרת חבלי נפשם, הולכת ומולידה עצמיותם, שערבות ראשיתה לשון עיבּור, ואחר לשון עירוב, ולבסוף לשון מעבר. וביקש משה ""אעברה נא ואראה את הארץ הטובה" (דברים ג, כה), ואין ארץ אלא אמא, אלא שכינה, שתחילה שוכנים בתוכה ואחר ממשכנים בה טובין ומטילים בה עוגן, והולכים ומתפשטים ממנה לנהרות העולם השוכנים סביבה. ואף שנפשה לעולם אינה מתמלאת, האם ערבה ונוסרת תמיד, ויש סכנת מיתה בלידה ובנסירה, ולכן שלושה שמות נקראו לה: 'חייתא [=חיה] מחבלתא [=מחוּבלת] מתברא [=משוברת]. חייתא – שהייתה מתה תחייתה. מחבלתא – שהייתה ממושכנת למיתה, כמו שנאמר אם חבל תחבל שלמת רעך' (שמות כב, כה). מתברא – שהייתה שבורה למיתה'. גורל האם שהיא מחובלת כמשכון לאל, קשורה בו בחבלי לידתה, נשברת ומתאחה. פועה כחיה. ובסוף, היא קמה לתחייה, ערבה לנפש ילדיה.
לשון אחר: <b>כי הנפש לא תימלט.</b> היא ערבה לנו ואנו ערבים בעדה, נפש תחת נפש. ולכן אותה ציפור, שהיא הנשמה, בשעה שנלחמת לשכון, נוסקת מטה, להיות מקום שכינה בתחתונים, כאותה האם הנלחמת על גוזליה, מהפכת קרביה, שבה לתוהו, ועליה נאמר, 'רגליה ירדות מות' (משלי ה, ה) ועוד אמרו אמותינו, כי רק מי שירדה עמקי שאול, תוכל לעלות ולחלץ חיים מרחמה: 'וכי מה ענין שאול אצל רחם? אלא לומר לך מה רחם מכניס ומוציא, אף שאול מכניס ומוציא. והלוא דברים קל וחומר, ומה רחם שמכניסין בו בחשאי מוציאין ממנו בקולי קולות, שאול שמכניסין בו בקולי קולות אינו דין שמוציאין ממנו בקולי קולות?'. ומדוע בקולי קולות? כי אם מלמדת לבתה בקול ובאנקה ובלחישה כי סוד החיוּת – מיתה, וכי 'הרוצ ה לחיות – תמית את עצמה'.
ועל כן, לעתים, נפש הבת מסרבת לרדת לעולם, ואומרת 'די לי בעולם שהייתי מיום שנבראתי אם רצונך אל תכניסני בגוף הזה כי קדושה וטהורה אני'. ומבקשת להפוך לזכר, ומתקפלת כפנקס, וטומנת ראשה בין ברכיה וגועה. והסתום נפתח והפתוח נסתם, והיא שבה למקורה. אז שב הנר ודולק על ראשה, ובהלה הופכת להילה, והיא צופה מסוף העולם ועד סופה. ובאותה השעה, יד חותמת על קירות הרחם ומשביעה: 'מה אעידך מה אדמה לך הבת ירושלם מה אשוה לך ואנחמך בתולת בת ציון כי גדול כים שברך מי ירפא לך' (איכה ב, יג).
ויש נפש אחרת, שמתחננת לרדת לעולם, מבקשת מחילה, אורבת על הפתח, מציצה מטה. מקווה. ועתים אינה מוצאת גוף להיכנס בו, והגוף אינו זוכה להוליד, ואוצר הנשמות אינו נפתח. צליל ובכי אינם יורדים לעולם, שקט מכסה על הארץ, ונפש אחת ערירית, משוטטת בלילות, מרחפת ונכנסת לתוך חלומותיהם של בני האדם. והיא משדלת ומתחננת לבוא בגוף, ועל ספּי חייה גולה משורשה. ובאותה שעה שהיא גולה משורשה, רחש מוטל בעולם, וחוצה את העולם ומזעזעו מסופו ועד סופו.
וכל נפש תמיד גולה משורשה. וכל נפש לעד לא תימלא. זו שיורדת לעולם בוכה על המקור האבוד ועל אוצר הנשמות הנטוש בעמקי האינסוף; וזו שאינה זוכה לשרות בגוף, גולה משורשה הארצי וזועקת על שאינה מתממשת בארץ החיים. ובכל שעת־נפש היא גולה משורשה, ובכל שעה מחפשת אחיזה בעולם הזה, ויודעת שלעולם לא תתמלא, שהיא כבת מלך אבודה, והיא כשושנה הנובלת, וכל מה שיפעל האדם עם נפשו בעולם הזה אינו יוצא ידי חובתו, שהיא אחוזה למעלה, שאובה למקור, ופירותיה כאן בעולם, ועליה אני בוכייה. ועליה אנו מתפללים ומקווים, כי בכל זאת, <b>'לֹא, תִמָּלֵא'.</b> והיא מגעגעת עלינו בקולה, וחוצבת בארות, ושוברת סלעים, ורוצה לחיות. על כן אל תאמרי 'טוב מות', שהרי ימי הנפש בכל גלותה על האדמה הזאת קצובין, ומה שיפסיד האדם תקנה היא בחיים אחרים, בעולמות עליונים, ומה שלא תוכל לשאת, תשוב ותלמד בימים אחרונים, שכבר ראינו כי יש הקונה עולמו בשעה אחת, ויש המוציא נשמתו באחד, וקל וחומר אשה.
שהנשמה היא יחידה ותמה ומבינה את כוח הצל בתנועה, נֵס העוף בשעה שהוא עובר, ולא ככותל ולא כאילן עומד, אלא קסמו וכיסופו, בין אור לחושך, גלוי ונסתר, החוצה את כל העולם בקולו.
ואמרו רבותינו 'אין תפלתו של אדם נשמעת אלא אם כן משים נפשו בכפו', ואמרו אמותינו 'אין תפילת אם נשמעת אלא בשעה שמוסרת נפשה בלידה'. וכל דרשה זו לא נאמרה אלא על אותה אהבה־רבה שאוהב האדם נשמתו בעולם הזה יותר מגופו, ועליה מוסר את נפשו ועליה משים נפשו בכפו, ויש אומרים אהבת עולם גבוהה מאהבה רבה ויש אומרים אהבה רבה ואין בלתה. ואין מפרשים.
<small><b>שלושה קולות הם שלא נאבדים לעולם</b> – זוהר, חלק ג קסח, ע"ב (מתורגם). <b>'קול החיה בשעה שהיא על המשבר', 'קול האדם בשעה שמוציא נשמתו', 'קול הנחש בשעה שפושט את עורו'</b> – שם. והשוו פרקי דרבי אליעזר, לג, נאמר 'ששה קולן יוצא מסוף העולם ועד סופו ואין הקול נשמע בשעה שכורתין את האילן שהוא עושה פרי הקול יוצא מסוף העולם ועד סופו ואין הקול נשמע ובשעה שהנחש נפשט [...] ובשעה שהולד יוצא מן הגוף'. <b>על המשבר</b> – דימוי ללידה. ראו מלכים ב' יט, ג; ישעיהו לז, ג; משנה, ערכין א, ד; ועוד. <b>חוויא וחייך ואת חוויא דאדם </b>– בראשית רבה כ, כ. ושם נאמר 'נ תנה כחיוויתה ומצתתה כחיויא, חיווה לה כמה דורות איבדה'. תרגום: ניתנה לחיווי [=לרעות לאדם], ונמצאה כנחש. סיפר [חיוה] כמה דורות חוה גרמה לאבדנם. <b>הנחש מצטער כיולדה ... והריונו בצער ולידתו בצער </b>– אבות דרבי נתן, ב, מב. <b>רחם הוא קבר</b> – עקבות משלי ל, טז "שאול ועצר רחם ארץ לא שבעה מים ואש לא אמרה הון"; בבלי, שבת קכט, ע"א; משנה, אוהלות ד,ז; בבלי, בכורות כב, ע"א. <b>היש ישנו והאין איננו</b> – פרמנידס, 'דרך הסברה', פרגמנטים משירתו. בתוך יהודה ליבס (מתרגם), <b>מנמוסיני: תרגומי שירה עתיקה</b>, ירושלים: כרמל 2011,עמ' צג–צד: 'אלה דרכי המחקר היחידות להשכל ולדעת. זו האחת: שישנו, ומציאות האיננו איננה. זהו שבילה של פיתו, הלא היא לאמת משרתת. והאחרת: שאין, וצריך שיהיה האיננו'. <b>שוב יום אחד לפני מיתתך</b> – משנה, אבות ב, י. <b>קולו של אדם כוחו ומלכותו</b> – על פי ליקוטי מוהר"ן לא. <b>אשה גולם היא, ואינה כורתת ברית אלא למי שעשאה כלי</b> – בבלי, סנהדרין כב, ע"ב. בראשית היה הדבר – חזון יוחנן א, 1 .<b>ובטרם היתה המילה 'אלוהים'</b> – המילה 'אלוהים' כמורה על ספירת בינה, האם העליונה, וכחיבור של המילים 'מי' ו'אלה' – על פי הקדמת הזוהר, חלק א א, ע"ב–ב, ע"א. <b>מי שענה את אמך הוא יענה אותך</b> – דברים רבה ב, י. <b>בת כהן זוהי נשמה הקדושה</b> – על פי זוהר חלק ב, צה, ע"א פרשת סבא דמשפטים<b>. והיונה, היא נפש, היא נשמה קדושה, היא יונה הנביא היורד ונופל וגולה לתחתית תהומות</b> – תיקוני זוהר כא, מה, ע"ב – נג, ע"א. <b>בקשת האני העצמי</b> – הראי"ה קוק, <b>אורות הקודש</b> חלק ג, מוסר הקודש צז, עמ' קמ. <b>והיונה, היא נפש, היא נשמה קדושה, היא יונה הנביא</b> – תיקוני זוהר, תיקון כא. <b>האם הנוסרת תמיד</b> – את תיאור הנסירה של האנדרוגינוס הקדמון על ידי הקדוש ברוך הוא (בראשית רבה ח, א) הרחיבו המקובלים והטילו את משימת הנסירה המתמשכת על האם הגדולה, הבינה. כנאמר בקבלת האר"י: 'והנה אחר שכבר נאצלו שניהם זו"ן [=זעיר אנפין ונוקביה] הנה הם עדיין בסוד אחור באחור ועתה אימא עלאה נוסרת את הנוקבא מאחוריו ומחזירתה פב"פ [=פנים בפנים]' (שער הכוונות, כוונות העמידה, דרוש ג). <b>שלושה שמות נקראו לה</b> – ויקרא רבה כז, ז. <b>וכי מה ענין שאול אצל רחם</b> – בבלי, ברכות טו, ע"ב. <b>ואמרו 'הרוצה לחיות – תמית את עצמה</b> – על פי בבלי, תמיד לב, ע"א 'אמר להן מה יעביד איניש ויחיה אמרו ליה ימית עצמו'. <b>די לי בעולם שהייתי מיום שנבראתי</b> – על פי סדר יצירת הוולד, נוסח א, בית המדרש לא' ילינק ירושלים תשכ"ז, עמ' 154 .<b>ומתקפלת כפנקס ... ונר דלוק על ראשה</b> – בבלי, נידה ל, ע"ב. <b>ונכנסת לתוך חלומותיהם של בני האדם </b>– בעקבות הזוהר, סבא דמשפטים, חלק ב, קב, ע"א. <b>יש הקונה עולמו בשעה אחת</b> – בבלי, עבודה זרה י, ע"ב. <b>לא שולטת בה עין רעה</b> – על פי בבלי, ברכות נה, ע"ב. <b>והנפש לא תמלא</b> – ויקרא רבה ד, ב. <b>העוף בשעה שהוא עובר</b> – בראשית רבה צו, ב. <b>אין תפילתו של אדם נשמעת אלא אם כן משים נפשו בכפו </b>– בבלי, תענית ח, ע"א. <b>אהבת עולם גבוהה מאהבה רבה</b> – על פי תנא דבי אליהו רבה ו; בבלי, ברכות יא, ע"ב; ובספר הקנה, ד"ה: 'יראת המקום' נאמר כי בשעות היום והרחמים גדולה אהבה רבה, ובליל כשיש להמתיק הדינים גבוהה אהבת עולם.</small>

ברכות הנהנין: ברכת הנקה

<big><strong>ברכות הנהנין: ברכת הנקה</strong></big><br><small>אפרת גרבר ארן</small>
נחלקו חכמים וחכמות, מאימתי מברכין על האכילה.<br>חד אמר – משעה שהגיע לגיל מצוות.<br>חד אמר – משעה שהגיע לגיל חינוך.<br>וחדא אמרה – משעה שנפק לאווירא דעלמא.<br>למאן דאמרה משנפק לאווירא דעלמא, מאי מברך על חלב אמו?<br>עד דהווה בר שנה מברך 'ברוך אתה ה' אלו־הינו מלך העולם שעשה לי כל צורכי'.<br>מכדי דכל צורכו יש בו בחלב אמו: מזון ונוזלים, חום וקִרבה.<br>מן דהווה בר שנה ועדיין חלב אם בו, יברך 'ברוך הטוב והמיטיב'.<br>שאלו חכמים: וכיצד יברך ואין בו לשון ובינה?<br>מיתיבה: תברך האם, שהרי בינה יתרה ניתנה בה.<br>ואם בירכה לבנה, לא תברך על עצמה?<br>הורתה, תברך האם על בנה ועל עצמה.<br>ומה תברך לעצמה?<br>'ברוך אתה ה' אלוהינו מלך העולם שעשני אשה'.
<small><b>משעה שנפק לאווירא דעלמא</b> – משעה שיצא לאוויר העולם. <b>מאן דאמרה </b>– לשיטת מי שאמרה. <b>מאי מברך</b> – מה מברך. <b>עד דהווה בר שנה</b> – עד שיהיה בן שנה. <b>מכדי דכל צורכו</b> – שבחלב אמו יש לו כל צורכו. <b>מן דהווה בר שנה</b> – מי שהיה בן שנה. <b>ברוך... שעשה לי כל צורכי </b>– מברכות השחר. <b>הטוב והמיטיב</b> – ברכה הנאמרת על אירוע משמח. <b>שהרי בינה יתרה ניתנה בה</b> – ראו בבלי, נידה מה, ע"ב. <b>שעשני אשה</b> – בברכות השחר נוסח הברכה הנאמרת על ידי גברים הוא 'שלא עשני אשה'.</small>

'זוכר חסדי אבות'; החסד שבזיכרון

<big><strong>'זוכר חסדי אבות'; החסד שבזיכרון</strong></big><br><small>רחל טרואן ותמר ביאלה</small>
<small>ברוך אתה ה' אלוהינו ואלוהי אבותינו,<br>אלוהי אברהם, אלוהי יצחק ואלוהי יעקב,<br>האל הגדול הגיבור והנורא אל עליון,<br>גומל חסדים טובים וקונה הכול<br>וזוכר חסדי אבות<br>ומביא גואל לבני בניהם למען שמו באהבה.<br>מלך עוזר ומושיע ומגן<br>ברוך אתה ה', מגן אברהם (ברכת אבות, תפילת העמידה)</small>
<b>גומל חסדים טובים</b>
לא נאמר 'גומל חסדים' אלא 'גומל חסדים <b>טובים</b>' – מאי 'חסדים טובים'?
אמרו – חסדים טובים זהו חסד של אמת, שנאמר 'אך טוב וחסד ירדפוני כל ימי חיי ושבתי בבית ה' לארך ימים' (תהלים כג, ו). ואיזהו חסד של אמת? חדא אמרה: זוהי קבורה. שמצינו ביעקב שבשעה שקרבו ימיו למות ביקש מבנו יוסף 'ועשית עמדי חסד ואמת אל נא תקברני במצרים' (בראשית מז, כט) ואם בבנו החייב בקבורתו קרא הכתוב חסד, בקבורתו של כל אדם על אחת כמה וכמה. ומאי ''אֵל עֶלְיוֹן גּוֹמֵל חֲסָדִים טוֹבִים'? שנאמר 'וימת שם משה ... ויקבר אתו בגי' (דברים לד, ה–ו).
וחדא אמרה: זיווג הוא חסד של אמת, כמו שמצינו בעבד אברהם שביקש לקחת לבן אדוניו את רבקה, שאמר 'ועתה אם ישכם עשים חסד ואמת את אדני הגידו לי וגו'' (בראשית כד, מט).
נמנו וגמרו: קבורה וזיווג הם חסדים טובים הקושרים בין הדורות, שהקבורה קושרת לאחור, בין הבנים לאבותיהם ואמותיהם, והזיווג קושר לפנים, בין האיש לאשה, שעתיד לבוא מהם דור חדש. ויש אומרים, אף הקבורה קושרת לפנים.
הקשו להן: ולמה נאמר 'חסדי אבות'? וכי קבורה חסדי אבות היא? ודאי חסד של בנים היא, כמו שמצינו ביצחק ובישמעאל שביקשו לגמול לאביהם, שנאמר, 'ויגוע וימת אברהם... ויקברו אתו יצחק וישמעאל' (בראשית כה, ח–ט).
אלא ש'חסדי אבות' חסדים טובים הם, חסד של אמת שעשו עמנו אבותינו ואימותינו ואנו לא גמלנו עמהם – חסד העיבור וההולדה, חסד ההנקה והגידול, שאינספור חסדים של אמת תלויים בו.
ומאי ''אֵל עֶלְיוֹן גּוֹמֵל חֲסָדִים טוֹבִים'? שאף הקדוש ברוך הוא עושה עמנו יום יום חסדים כאלו, 'זן את העולם כולו בחן בחסד וברחמים' והעולם מתקיים. וכך גם אנו מושכים חוט של חסד בעולם, כמו שלימדונו רבותינו 'על שלושה דברים העולם עומד, על התורה ועל העבודה ועל גמילות חסדים' והעולם מתקיים.
<b>וזוכר חסדי אבות</b>
נשאלה להם: 'וזוכר חסדי אבות', הכיצד? 'אבל אנחנו ואבותינו חטאנו'?
אלא שרואה הקדוש ברוך הוא כל מעשיהם של ישראל, רעים וטובים, ובשעת תפילה כאשר מבקשים להתקרב עד אליו, באים לפניו אותם החסדים שעשו בכל הדורות והוא זוכרם, שנאמר, 'כה אמר ה' זכרתי לך חסד נעוריך' (ירמיה ב, ב) עד שהוא מרחמם, שנאמר, 'הבן יקיר לי ... זכר אזכרנו ... רחם ארחמנו' (שם, לא, יט).
<b>ומביא גואל לבני בניהם</b>
נשאלה להם: וכיצד נזכור ונזכיר חסדי אבות, שהרי ישראל חשודים בשכחה, שאמר להם משה וחזר ושנה רק השמר לך ושמר נפשך מאד פן תשכח את הדברים' (דברים ד, ט), 'השמרו לכם פן תשכחו' (שם, ד, כג), 'השמר לך פן תשכח' (שם, ו, יב) והקדוש ברוך הוא הוא אשר זוכר את האבות, כמו שנאמר, 'כי אל רחום ה' אלהיך לא ירפך ולא ישחיתך ולא ישכח את ברית אבתיך אשר נשבע להם' (שם, ד, לא).
והשיבו להם שחייבים ישראל לזכור, שזיכרון אבות סוד גאולת הבנים הוא, כמו שמצינו 'וזוכר חסדי אבות' ומיד – 'ומביא גואל לבני בניהם': עד שזוכר הקדוש ברוך הוא חסדי אבות, מביא גאולה לבנים. וכן בנו הדבר – עד שאנו זוכרים חסדי אבותינו ואמותינו, אנו מביאים גאולה לעצמנו ולבנינו. שמי שאינו זוכר חסדי אבותיו ואמותיו אלא רק חטאיהם, ומי שאינו זוכרם כלל אלא חס ושלום ניתק מהם, מנתק עצמו מאותה שרשרת של חסד, שלעתים נגלית ולעתים נסתרת, ומתגלה רק לעתיד לבוא, כמו שמצינו בתמר ויהודה וברות ובועז, שחסד שעשו הביא גאולה לדורות אחריהם.
ועוד אמרו: ומי שזוכר חסדי אבותיו ואמותיו, ומלמד ילדיו לעשות כן, משימלאו ימיו יזכרו גם הם חסדים שלו ולא רק חטאיו.
דבר אחר:
הקשו להם: יש וחטאי אבות גדולים הם, ולא ניתן לראות מבעדם את אותם החסדים, כמו שמצינו ביצחק אבינו שכהו עיניו מלראות חסד שבאביו, אחרי שראה מידת הדין שלו, ורק הקדוש ברוך הוא זכר חסדי אביו, שנאמר 'ואהיה עמך ואברכך ... עקב אשר שמע אברהם בקלי' (בראשית כו, ג–ה).
השיבו להם: וכי שכח יצחק חסד אברהם אביו שהשביע את עבדו 'כי אל ארצי ואל מולדתי תלך ולקחת אשה לבני ליצחק' (בראשית כד, ד)?
ענו להם: 'ויהי יצחק בן ארבעים שנה בקחתו את רבקה ... לו לאשה' (בראשית כה, כ). 'בקחתו... לו' – שלקחה לעצמו ולא זכר שאותו החסד נעשה לו בזכות אביו, והלך והביאה לתוך אוהל אמו דווקא, ככתוב, 'ויבאה יצחק האהלה שרה אמו' (בראשית כד, סז).
ומשום שלא זכר אותו החסד, בהגיע שעתו של בנו עשיו לישא אשה, לא יצא להביא לו. הלך עשיו ולקח אשה לעצמו שנאמר, 'ויהי עשו בן ארבעים שנה ויקח אשה' (בראשית כו, לד).
רק רבקה לא שכחה, 'ותאמר רבקה אל יצחק ... אם לקח יעקב אשה מבנות חת כאלה מבנות הארץ למה לי חיים' (בראשית כז, מו). עד שציווה יצחק ליעקב 'לא תקח אשה מבנות כנען. קום לך פדנה ארם ביתה בתואל אבי אמך וקח לך משם אשה' (בראשית כח, א–ב).
ומניין שזֵכר חסדי אביו הביא אותו לידי אותו המעשה?
ששלחו לדרכו בברכה 'ואל שדי 'יברך אתך ... ויתן לך את ברכת אברהם לך ולזרעך אתך לרשתך את ארץ מגריך אשר נתן אלהים לאברהם' (בראשית כח, ג–ד).
הוא שאמרנו, זיכרון חסדים טובים הוא זיכרון חסדי אבות הוא סוד גאולת הבנים!
<small><b>'זן את העולם כולו בחן בחסד וברחמים'</b> – מתוך ברכת המזון. כמו <b>שלימדונו רבותינו 'על שלושה דברים העולם עומד</b> – משנה, אבות א, ב.</small>

צדק ומשפט

הרבה מידות באדם

<big><strong>הרבה מידות באדם</strong></big><br><small>אילת כהן וידר</small>
<small>ארבע מידות באדם:<br>האומר שלי שלי ושלך שלך, זו מידה בינונית. ויש אומרים, זו מידת סדום.<br>שלי שלך ושלך שלי, עם הארץ.<br>שלי שלך ושלך שלך, חסיד.<br>שלי שלי ושלך שלי, רשע (משנה, אבות ה, י)</small>
האומר <b>שלי שלי ושלך שלך</b> הרי הוא כאנשי סדום בשעתם, שהלכו ושרפו אותה הנערה שנתנה כד הקמח שלה ביד חברתה שהייתה נוטה לגווע ברעב.
וכל האומר כן שומר טובתו לעצמו בלבד, וסופו שיהא לרשע האומר 'שלך שלי' כאנשי סדום, שסופם שאמרו ללוט, אורחיך שלנו, שנאמר, 'הוציאם אלינו ונדעה אתם' (בראשית יט, ה).
האומר <b>שלי שלך ושלך שלי</b> הרי הוא כמבקש שכל בני האדם יהיו שווין וסופו שיהא כעשיו בשעתו, שאמר 'שלי שלך' ומכר את בכורתו תמורת נזיד עדשים וסופו שקינא באחיו ואמר 'שלך שלי' – ברכתך שלי. שנאמר, 'ויצעק צעקה גדלה ומרה עד מאד ויאמר ... את בכרתי לקח והנה עתה לקח ברכתי ... וישטם עשו את יעקב עלה ברכה אשר ברכו אביו' (בראשית כז, לד–מא) והרי הוא משול למת בחייו, שהקנאה מוציאה את האדם מהעולם. מוותר אותו האדם על כל נכסיו למען משאלות שווא, מזין את אש הקנאה והופך אותה לאש תמיד.
האומר <b>שלי שלך ושלך שלך</b> הרי הוא כלוט בשעתו, שביקש להוציא את בנותיו אל אנשי העיר לעשות להן כטוב בעיניהם, שנאמר, 'הנה נא לי שתי בנות אשר לא ידעו איש אוציאה נא אתהן אליכם ועשו להן כטוב בעיניכם' (בראשית יט, ח)  והרי הוא עושה רע וסופו שיאבד את כל אשר לו, את ביתו את עירו ואת אשתו. ויש אומרים האומר כן עושה עצמו קורבן, שה תמים המבטל עצמו ואת כל צרכיו ורצונותיו והרי הוא כעץ נבול, והרי הוא כסיל, שנאמר, 'כל רוחו יוציא – כסיל' (משלי כט, יא).
האומר <b>שלי שלי ושלך</b> שלי הרי הוא כלבן בשעתו, שאמר הכול שלי הוא, שנאמר, 'ויען לבן ויאמר אל יעקב הבנות בנתי והבנים בני והצאן צאני וכל אשר אתה ראה לי הוא' (בראשית לא, מג) והרי הוא רשע גמור ואין לו תקנה. כמו שאמרו חכמים, למה נקרא שמו לבן הארמי? שהיה מלובן ברשע.
הרבה מידות למדנו מלוט ובנותיו ושכניו ומן המלאכים אשר סרו אליו ובאו אל ביתו. אל תקרי ארבע מידות באדם אלא 'הרבה מידות באדם':<br>היושב בשער והרואה בזר מלאך,<br>הסָר מדרכו אל בית רעו, הלן ברחוב<br>המפצירה, המפציר מאוד, העושֶה משתה, האופֶה מצות<br>הסָבים על הבית. הקוראים 'הוציאהּ ונדעהּ'.<br>יוצאת הפתח והדלת סוגרת אחריה.<br>העושים את הרע מכול וטוענים לטוב. המרעים לרעיהם יותר מאשר לזרים.<br>השולחים ידם להביא את התועה הביתה.<br>המוכים בסנוורים<br>והנלאים מלמצוא הפתח.
<small>'אמר להם, צאו וראו איזו היא דרך טובה שידבק בה האדם' (משנה, אבות ב, ט)</small>
איזו היא דרך טובה שידבק בה האדם? למדנו ממעשה יהודה ותמר:<br>היודעת לומר <b>שלי שלי</b> כתמר שאמרה 'מה תתן לי כי תבוא אלי' (בראשית לח, טז).<br>היודעת לומר <b>שלך שלי</b> כתמר שאמרה 'חתמך ופתילך ומטך אשר בידך' (בראשית לח, יח).<br>היודעת לומר <b>שלו שלו</b> כתמר שאמרה 'לאיש אשר אלה לו אנכי הרה' (בראשית לח, כה).<br>היודע לומר <b>שלה שלה</b> כיהודה שאמר 'תקח לה פן נהיה לבוז' (בראשית לח, כג).<br>והיודע לומר <b>שלי שלה</b> כיהודה שאמר 'צדקה ממני' (בראשית לח, כו).
<small><b>שהלכו ושרפו אותה הנערה</b> – בראשית רבה מט, ו. <b>שהקנאה מוציאה את האדם מהעולם</b> – משנה, אבות ד, כא. <b>שהיה מלובן ברשע</b> – בראשית רבה ס, ז. <b>הרבה מידות למדנו מלוט ובנותיו</b> – על פי בראשית יט.</small>

צדק צדק תרדוף

<big><strong>צדק צדק תרדוף</strong></big><br><small>רבקה לוביץ</small>
<small>צדק צדק תרדף (דברים טז, כ)</small>
למה חזר הכתוב ושנה 'צֶדֶק צֶדֶק'?<br>ללמדך שצדק לעולם אינו חד הוא.
בשעה שבאים איש ואשה לבית הדין להתגרש, יש שהצדק הוא לשלח את האשה לבית אביה עם כתובתה ונדונייתה, ויש שהצדק הוא שיחלקו הנכסים שווה בשווה. ואם במזונות ילדים עסקינן, יש שהצדק הוא שהאב יזונם, ויש שהצדק הוא שגם האם תהא שותפה במזונותיהם. הכול לפי הדור ולפי המנהג ולפי העניין.
וזהו לשון 'תִּרְדֹּף' – ללמדך שגם מי ששופט בצדק היום, יש לו לרדוף אחר הצדק מחר, שאמרה תורה, לעולם יהא אדם רודף אחר הצדק.
והייתה טוענת רבנית שאמרה: אני ראיתי דיינים בבית הדין הרבני שאין רודפין אחר הצדק, וסבורים הם שהצדק מונח לפניהם אש לבנה חרותה באש שחורה, וסבורים כי מי שנותן דעתו לרדוף אחר הצדק הרי הוא סוטה מן הדרך ומרים יד בתורת משה. שמא בתורתם של אלה כתוב 'צדק צדק תשמור' ולא 'צֶדֶק צֶדֶק תִּרְדֹּף'?!
<small><b>אש לבנה חרותה באש שחורה</b> – ירושלמי, שקלים פרק ו, הלכה א. <b>מרים יד בתורת משה</b> – מועל בתורה.</small>

מדרש הגיורות

<big><strong>מדרש הגיורות</strong></big><br><small>רבקה לוביץ</small>
עמדה אחת מן הגיורות בפני שלושה דיינים.<br>אמרה להם: גיירוני, שלמדתי פרקי ושמרתי דינים ומנהגים ואף בן זוגי עשה כמותי.<br>אמרו לה: יפה אמרת בתי. היום את גויה, ולמחר את יהודייה כשרה וצנועה. טבלי במקווה זה ואנו נעמוד על גבך.<br>אמרה להם: איני יכולה לטבול.<br>אמרו לה: משום מה אינך יכולה לטבול?<br>אמרה להם: משום צניעות שבדבר.<br>אמרו לה: הנה חלוקך בידך.<br>אמרה להם: החלוק, יכול שהוא קצר ואני ארוכה. יכול שהוא שקוף והמים צלולים. יכול שטבעו של הבד לצוף במים. ואני אנה אני באה?<br>אמרו לה: אין אנו מביטים בך.<br>אמרה להם: האין אשה משגיחה?<br>אמרו לה: אין אנו משגיחין באשה.<br>החציפה פנים ואמרה: אתם לימדתוני הלכות צניעות, ואין זה מן הצניעות לטבול בפני גברים.<br>אמרו לה: בתי, כך היא טבילתן של הנשים המתגיירות בכל הדורות.<br>אמרה להם: נשתנו הטבעים.<br>אמרו לה: פרשי דברייך.
אמרה להם: נשתנו הטבעים ואין היום מי שיכולה לטבול בפני גברים – אם תרצו, מפני בושה שבדבר, שלִבּן של הנשים המקבלות על עצמן עול מצוות טרוד בענייני צניעות; ואם תרצו – מפני שאין היום מי שיכול לראות בטבילתה של אשה מבלי להרהר בדבר, ונמצאו הדיינים טרודים בשעת הברכה בהרהורי הלב. בין כך ובין כך נמצינו חוטאים.
אמרו לה: ברוכה את לה' בתי, 'היטבת חסדך האחרון מן הראשון' (רות ג, י). בו ביום מינו שלוחה לבית הדין שתהא עומדת על גבן של נשים בשעת טבילתן לגיור.
ותנות הייתה מהנהנת ואומרת: לא היה להם אלא ללמוד מאברהם אבינו ושרה אמנו שעליהם נאמר: 'אברהם היה מגייר את האנשים ושרה מגיירת את הנשים'.
• <small>מדרש זה פורסם לראשונה בתוך: רז סמירה ונורית יעקבס־ינון (עורכות), <b>מעשה באשה וחלוק: טבילת נשים מתגיירות</b>, תל אביב 2013,עמ' 13 .המדרש מתייחס למקרה המופיע במאמרה של מיכל טיקוצ'ינסקי, 'והאשה מטבלת את האשה: טבילת אשה לגרות בפני בית־דין', <b>אקדמות</b>, כא (אלול תשס"ח), עמ' 65–82</small>
<small><b>ותנות היתה מהנהנת</b> – לדמותה של תנות ראו רבקה לוביץ, 'מדרשי בת יפתח', בתוך נחמה וינגרטן־מינץ ותמר ביאלה (עורכות), <b>דרשוני: מדרשי נשים</b>, א, תל אביב 2009, עמ' 100 .ת נות היא דמות בדיונית, נשמתה של בת יפתח, הנדרשת מן הפסוק: 'מימים ימימה תלכנה בנות ישראל לתנות, לבת יפתח הגלעדי' (שופטים יא, מ). דמותה משמשת כמתווכת בין בנות ישראל והשכינה: 'ומה עושה? יושבת במרומים, ושומעת סיפוריהן של בנות ישראל אשר בארץ, ואחר יושבת אצל השכינה ומתנה באוזניה צרותיהן, מתפללת בעבורן ומלמדת עליהן זכות'. <b>אברהם היה מגייר את האנשים</b> – מדרש בראשית רבה לט, יד.</small>

מדרשי ממזרות

<big><strong>מדרשי ממזרות</strong></big><br><small>רבקה לוביץ</small>
<small>לא יבא ממזר בקהל ה' גם דור עשירי לא יבא לו בקהל ה' (דברים כג, ג)</small>
<b>ממזר והבוכים עמו<br></b>חמישה מזילים דמעה על ממזר ודמעותיהם מגיעות עד כיסא הכבוד.<br>ואלו הם:<br>ממזר שהכול יודעים בממזרותו,<br>ממזר שרק הוא יודע בממזרותו,<br>אם שיודעת בבנה שהוא ממזר<br>אב שיודע בבנו שהוא ממזר, ואינו יכול להתוודע אליו מחמת שאין בנו יודע בממזרותו,<br>ואשה שהפילה ולדה מחמת ממזרותו.<br>ויש אומרים: אף העובר שהיה עתיד להיוולד ואמו הפילתו, צווח כל יום ואומר:<br>אמא אמא – למה לא ילדתני?!<br>נשאלה תנות: מה עושה הקדוש ברוך הוא בשעה שממזר בא לעולם ובשעה שקהל ה' מכריז על ממזרותו?<br>והשיבה: בשעה זו בוכה הקדוש ברוך הוא בכי גדול ואומר: 'מעולם לא עלתה על לבי, מעולם לא עלתה על לבי'.
• <small>מדרשי הממזרות מופיעים בקטלוג המלווה את התערוכה <b>ממזרים</b> (ירושלים, סוכות תשע"ח). ראו נורית יעקבס ינון ואמילי ד' בילסקי (עורכות), <b>ממזרים: סימון ומחיקה, </b>ירושלים 2017.</small>
<small><b>תנות</b> – ראו רבקה לוביץ, 'מדרשי בת יפתח', בתוך נחמה וינגרטן־מינץ ותמר ביאלה (עורכות), <b>דרשוני: מדרשי נשים</b>, א, תל אביב 2009,עמ' 100 .תנות היא דמות בדיונית, נשמתה של בת יפתח, הנדרשת מן הפסוק: 'מימים ימימה תלכנה בנות ישראל לתנות, לבת יפתח הגלעדי' (שופטים יא, מ). דמותה משמשת כמתווכת בין בנות ישראל והשכינה: 'ומה עושה? יושבת במרומים, ושומעת סיפוריהן של בנות ישראל אשר בארץ, ואחר יושבת אצל השכינה ומ ת נ ה באוזניה צרותיהן, מתפללת בעבורן ומלמדת עליהן זכות'. <b>מעולם לא עלתה על לבי</b> – ראו בבלי, תענית ד, ע"א: 'אשר לא צויתי ולא דברתי ולא עלתה על לבי' (ירמיהו יט, ה) ... 'ולא עלתה על לבי' זה יצחק בן אברהם'.</small>
<b>קהל ה'</b>
בבית מדרשה של ברוריה נעצו חרב ואמרו: הלכה – יבוא ממזר בקהל.<br>ומהו שנאמר 'לא יבא ממזר בקהל ה'' (דברים כג, ג)?<br>דייקו ולמדו: במקום שיש קהל ה' – לא יבוא ממזר.<br>במקום שאין קהל ה' – יבוא ממזר.
נשאלה להם: והיכן הוא קהל ה'? ולא השיבו, עד שקמה אחת מתלמידות החכמים בבית המדרש ואמרה, מקובלני מבית אמא שקהל ה' פרושים הם, חסידים הם, צדיקים הם ולמדנים הם, ואף גומלי חסדים המה. והמה יושבים מעבר לנהר הסמבטיון. סבתי זקנתי הלכה מים ועד ים וסובבה את כל רוחות השמים ולא מצאה את קהל ה'.
נמנו וגמרו בבית המדרש: קהל ה' לא היה ולא נברא אלא משל היה.<br>ולמה נכתב? דרוש וקבל שכר.
<small><b>נעצו חרב</b> – ראו בבלי, יבמות עז, ע"א. <b>לא היה ולא נברא... דרוש וקבל שכר</b> – ראו בבלי סנהדרין עא, ע"א.</small>
<b>כפרת ממזר</b>
באה ממזרת לפני הקדוש ברוך הוא, נפלה על פניה ואמרה: ריבונו של עולם, דמעות רבות אני מזילה בכל יום עליי ועל זרעיותיי, ואין לי מנחם. והלוא למדנו שערי דמעות לא ננעלו.
הסכית הקדוש ברוך הוא ואמר: שומע אני את דברייך.
הקשתה אותה הממזרת לקדוש ברוך הוא: אבותיהם של ממזרים חטאו וילדיהם מה עשו? הלוא כבר נאמר 'אבות אכלו בסר ושני בנים תקהינה?!' (ירמיה לא, כח) הלוא אל חנון ורחום אתה, ארך אפיים ורב חסד ואמת. הלזה ייקרא חסד? הלזה ייקרא אמת? ריבונו של עולם אין לך עברה שאין עליה כפרה לפניך. לו חטאתי – קורבן הייתי מביאה. לו פשעתי – תשובה הייתי עושה. ומה אעשה עכשיו שלא חטאתי ולא פשעתי ואיני יכולה לכפר על דבר שלא עשיתיו?
אמר הקדוש ברוך הוא, עלייך ייאמר 'צדקה ממני' (בראשית לח, כו).
הוא שנאמר 'אמת מארץ תצמח וצדק משמים נשקף' (תהלים פה, יב).
<small><b>ועל זרעיותיי</b> – ראו משנה, סנהדרין ד, ה: 'דיני נפשות, דמו ודם זרעיותיו תלויין בו עד סוף העולם, שכן מצינו בקין שהרג את אחיו, שנאמר (בראשית ד) 'דמי אחיך צעקים', אינו אומר דם אחיך אלא דמי אחיך, דמו ודם זרעיותיו'. <b>ואין לי מנחם</b> – ראו ויקרא רבה לב, ח. <b>שערי דמעות לא ננעלו</b> – ראו בבלי, בבא מציעא נט, ע"א.</small>
<b>רחל – אמם של ממזרים</b>
באותה שעה קפצה רחל לפני הקדוש ברוך הוא ואמרה, עד שכתבת בתורתך 'ואשה אל אחתה לא תקח לצרר לגלות ערותה עליה בחייה' (ויקרא יח, יח), נישאתי ליעקב ונעשיתי לאחותי צרה. עד שכתבת בתורתך 'לא יבא ממזר בקהל ה'' (דברים כג, ג) ילדתי ליעקב שני בנים, את יוסף ואת בנימין.
רחל – אמם של ממזרים הייתה. זהו שנאמר, 'רחל מבכה על בניה מאנה להנחם על בניה כי איננו' (ירמיהו לא, יד). ''בָּנֶיהָ ...בָּנֶיהָ' – תחילה נאמר 'בָּנֶיהָ' אלו בני ישראל שיצאו לגלות, ואחר נאמר 'בָּנֶיהָ' אלו בניה שלה שממזרים הם. 'מֵאֲנָה לְהִנָּחֵם'  אלו הם הממזרים שעליהם נאמר 'ואין להם מנחם' (קהלת ד, א). ''כִּי אֵינֶנּוּ' – ראתה רחל שעתידין הממזרים להיות אסורין לבוא בקהל וכאילו הם אינם.
אמר לה הקדוש ברוך הוא: 'מנעי קולך מבכי ועיניך מדמעה' (ירמיהו לא, טו). 'קוֹלֵךְ מִבֶּכִי' על הבנים שבגלות, 'וְעֵינַיִךְ מִדִּמְעָה' על הממזרים, שעל דמעתם נאמר 'והנה דמעת העשקים וגו' (קהלת ד, א). 'כי יש שכר לפעלתך נאם ה' ושבו מארץ אויב' (ירמיהו לא, טו) – אלו הם הבנים השבין מן הגלות. 'ויש תקוה לאחריתך נאם ה' ושבו בנים לגבולם' (ירמיהו לא, טז) – אלו הם הממזרים שלעתיד לבוא שבין לבוא בקהל ה'.
נחה דעתו של ירמיהו שהיה חושש לממזרות בנו, בן סירא, שנולד מבתו כשנתעברה באמבטי מזרעו, וניבא: 'בימים ההם לא יאמרו עוד אבות אכלו בסר ושני בנים תקהינה. כי אם איש בעונו ימות כל האדם האכל הבסר תקהינה שניו' (ירמיהו לא, כח–כט).
וזהו סוד העניין שבין יעקב לרחל. שאמרה לו רחל ליעקב: 'הבה לי בנים ואם אין מתה אנכי' (בראשית ל, א). סבור אתה שאם תבוא אליי עונשך כרת ובניך יהיו ממזרים, ואילו אני סבורה שאם לא תבוא אליי ולא יהיו לי בנים – זו תהא מיתתי.
<small><b>באותה שעה קפצה רחל</b> – ראו איכה רבתי פתיחתא כ"ד. <b>רחל – אמם של ממזרים הייתה</b> – ראו רמב"ם, משנה תורה, הלכות איסורי ביאה פרק טו הלכה א. <b>אלו הם הממזרים שעליהם נאמר ''וְאֵין לָהֶם מְנַחֵם'... שעל דמעתם נאמר ''וְהִנֵּה דִּמְעַת הָעֲשֻׁקִים...'</b> – ראו ויקרא רבה לב, ח. <b>נתעברה באמבטי</b> – ראו מדרש אלפא־ביתא דבן סירא, יהודה דוד אייזנשטיין, <b>אוצר המדרשים</b> 1928,עמ' 43.</small>
<b>משה מגלה ממזרותו</b>
כשעלה משה למרום, היה יושב וכותב את התורה מפי הגבורה. הגיע לפסוק 'ערות אחות אביך לא תגלה שאר אביך הוא' (ויקרא יח, יב). אמר: וכי אין אמי דודתו של אבי? הלוא עמרם, אבי, הוא בנו של קהת ובן בנו של לוי, שנאמר: 'ואלה פקודי הלוי למשפחתם ... לקהת משפחת הקהתי ... וקהת הולד את עמרם' (במדבר כו, נז–נח). ויוכבד, אמי, היא בתו של לוי, שנאמר: 'ושם אשת עמרם יוכבד בת לוי אשר ילדה אתה ללוי במצרים ותלד לעמרם את אהרן ואת משה ואת מרים אחתם' (במדבר כו, נט). משמע, יוכבד וקהת אחים הם, ויוכבד אסורה על בניו של קהת. חלשה דעתו של משה.
הגיע לפסוק 'לא יבא ממזר בקהל ה' גם דור עשירי לא יבא לו בקהל ה'' (דברים כג, ג). אמר: לא פירש הקדוש ברוך הוא ממזר מהו. שמע אומרים שממזר הוא זה הבא מערווה מן העריות חוץ מן הנידה. אמר, וכי אחיי ואני ממזרים אנחנו? תש כוחו של משה. ל"ט יום היה הולך ובוכה, עד שדומה היה לו שהוא שומע קול האומר 'שתוק, כך עלה במחשבה לפניי'. ביקש את נפשו למות.
חזר לאחוריו וישב בבית המדרש של ברוריה. שמע אחת שואלת: למה אין דין ממזרות נוהג היום? והשיבו לה: משום שאין מקבלים עדות על ממזרים, ומשום שכבר נפסק שכל הציבור בחזקת ממזרים הם, ומותרים אחד בשני. נתיישבה דעתו של משה.
<small><b>'עלה משה למרום', 'שתוק כך עלה במחשבה לפני' 'חזר לאחוריו'</b> – ראו בבלי, מנחות כט, ע"ב. <b>ויוכבד אסורה על בניו של קהת</b> – ראו רמב"ם, משנה תורה, הלכות איסורי ביאה פרק ב הלכה ה': 'אחות אמו בין אחותה מאביה בין אחותה מאמה בין מן הנישואין בין מזנות הרי זו ערוה עליו משום אחות אם. וכן אחות האב בין מן האם בין מן האב בין מן הנישואין בין מזנות הרי זו ערוה עליו משום אחות אב'. <b>שמע אומרים שממזר הוא זה הבא מערווה מן העריות חוץ מן הנידה</b> – ראו רמב"ם, הלכות איסורי ביאה, פרק טו הלכה א: 'איזה הוא "ממזר" (דברים כג, ג) האמור בתורה: זה הבא מערווה מן העריות – חוץ מן הנידה, שהבן ממנה פגום ואינו ממזר; אבל הבא על שאר העריות – בין באונס בין ברצון, בין בזדון בין בשגגה – הוולד ממזר. ואחד זכרים ואחד נקבות, אסורין לעולם – שנאמר "גם דור עשירי לא יבוא" (דברים כג, ג), כלומר לעולם'.</small>

דין ייבום וחליצה

<big><strong>דין ייבום וחליצה</strong></big><br><small>רבקה לוביץ</small>
<small>כי ישבו אחים יחדו ומת אחד מהם ובן אין לו לא תהיה אשת המת החוצה לאיש זר יבמה יבא עליה ולקחה לו לאשה ויבמה. והיה הבכור אשר תלד יקום על שם אחיו המת ולא ימחה שמו מישראל (דברים כה, ה–ו)</small>
דייקו תלמידות החכמים בבית המדרש ולמדו:<br>''כִּי יֵשְׁבוּ אַחִים יַחְדָּו' – במקום שיושבים שני אחים יחדיו מתקיים דין ייבום, ובמקום שאין יושבים שני אחים יחדיו, אין מתקיים דין ייבום.<br>שאלו אותן האנשים, הלבטל את שם המת מן העולם אתן מבקשות?!<br>ענתה אחת מהן ואמרה, מי שעשה לעצמו שם, בין זכר בין נקבה, יש לו שם, ומי שלא עשה לעצמו שם – בין כך ובין כך אבד מן העולם בלא שם.<br>רפו ידיהם של האנשים.<br>ענתה אחרת ואמרה: נשים של היום חשובות הן ועושות שם לבעליהן בדרכים אחרות ומבלי להיבעל למי שאינו רצוי להן.<br>ולא נחה דעתם של האנשים עד שלחשה אשה אחת, מת – סופו משתכח מן העולם, אפילו הוא זכר.
<small><b>מת – סופו משתכח מן העולם</b> – ראו בבלי, מועד קטן ח, ע"ב.</small>

ג'אמילה המורדת

<big><strong>ג'אמילה המורדת</strong></big><br><small>רבקה לוביץ</small>
<small>כי ישבו אחים יחדו ומת אחד מהם ובן אין לו לא תהיה אשת המת החוצה לאיש זר יבמה יבא עליה ולקחה לו לאשה ויבמה. והיה הבכור אשר תלד יקום על שם אחיו המת ולא ימחה שמו מישראל. ואם לא יחפץ האיש לקחת את יבמתו ועלתה יבמתו השערה אל הזקנים ואמרה מאן יבמי להקים לאחיו שם בישראל לא אבה יבמי. וקראו לו זקני עירו ודברו אליו ועמד ואמר לא חפצתי לקחתה. ונגשה יבמתו אליו לעיני הזקנים וחלצה נעלו מעל רגלו וירקה בפניו וענתה ואמרה ככה יעשה לאיש אשר לא יבנה את בית אחיו. ונקרא שמו בישראל בית חלוץ הנעל (דברים כה, ה–י)</small>
אשה אחת גדולה הייתה במרוקו, ג'אמילה שמה, וסרבנית ייבום הייתה.
מעשה שהיה כך היה. ג'אמילה ובעלה דוד חיו בשלום ובשלווה ארבעים ושבע שנים וילדים לא היו להם. משנפטר דוד קפץ ימין, אחיו הבכור של דוד, וביקש לייבם את אשת המת. אמרו הדיינים לג'אמילה, התייבמי לימין והקימי שם למת. אמרה להם, איני רוצה להתייבם. מבקשת אני לחלוץ לו ואפטר מן הייבום. אמרו לה, מקובלנו בבית דין זה שייבום קודם לחליצה. אמרה להם, את מיטתי חלקתי עם דוד שנים רבות, אין רצוני לחלוק אותה עם ימין אחיו. אמרו לה הדיינים, רצונך בטל מפני המצווה. אמרה להם, מה לכם אצלי שאני כבת שישים שנה ואיני ראויה ללדת. אמרו לה, כמה עקרות וזקנות נפקדו בגיל זה וראויות להקים להם שם. ועוד אמרו שהמצווה נוהגת אף במי שאינן ראויות.
ראו הדיינים שהיא עומדת בסירובה והרבו עליה דברי כיבושים לקיים המצווה, עד שאמרה, ביעקב הצעיר בבנים אקיים המצווה. תמהו הדיינים מה בין יעקב לימין. אמרה להם, כך רצוני ואין טעם לרצון. חזרו הדיינים לימין הבכור ואמרו, על פיו יישק דבר. אמר ימין, ייקוב הדין את ההר ואני אקים שם לאחי המת. בלבו אמר ימין, אם אני מייבמה אני יורש את אחי דוד.
עמדה ג'אמילה על דעתה וקבעה: לימין לא אתייבם. אמרו לה, בתי [נוסח אחר: פתיה שכמותך] עתידה את להישאר ללא מזונות מן העיזבון וללא נדוניה לבד ממה שבעין. אמרה להם, יודעת אנוכי, אך איני יכולה להיבעל למי ששׂנוי לי.
סוף דבר עמדה ג'אמילה בסירובה, וחייתה שארית ימיה בלא בן ובלא בת, בלא מזונות מן העיזבון ובלא נדוניה, לבד ממה שבעין. ללמדך מה גדול כוחה של אשה המסרבת להיבעל למי ששׂנוי לה.
בבית המדרש של נשים אמרו: אשה גדולה הייתה ג'אמילה. לא על כבודה שלה בלבד עמדה, אלא על כבודן של בנות ישראל המסרבות להיבעל למי ששׂנוי להן. ועוד אמרו: לא על כבודן של בנות ישראל המסרבות להיבעל למי ששׂנוי להן בלבד עמדה ג'אמילה, אלא על כבודה של תורה. והבריות אמרו: ג'אמילה הגדולה, זרע לא היה לה, אך שם גדול עשתה לה.
• <small>המדרש מתייחס למקרה המוזכר ב'דיני המשפחה מול אתגרי המודרנה: הפולמוס על נישואי ייבום בקרב חכמי מרוקו', פרופ' אלימלך וסטרייך, <b>דיני ישראל</b>, כ"ו (תשס"ט—תש"ע).</small>

רחם ארחמנו

<big><strong>רחם ארחמנו</strong></big><br><small>תמר ביאלה</small>
<small>הבן יקיר לי אפרים אם ילד שעשעים כי מדי דברי בו זכר אזכרנו עוד על כן המו מעי לו רחם ארחמנו נאם ה' (ירמיה לא, כ)</small>
מעשה מאשה אחת בשכונתנו ששנה לאחר שנישאת מת עליה בעלה, ונותרה עם בן אחד תינוק. אותה אלמנה לא ביקשה לינשא שוב אלא הייתה מתעסקת ומטפלת כל הימים באותו הבן. משגדל, השיב לה גם הוא אהבה רבה והיה מחפש לו דרכים ובְנות דרכים כיצד לשמח אותה ולהשיב נפשה כל הימים.
בהגיע אותו הבן לגיל י"ז שנה יצא עם שאר נערים בשכונה לתור את הארץ. משירדה חשכה נפל לבור שבדרך ומת. באו ואמרו לה 'זאת מצאנו' (בראשית לז, לב); 'טרף טרף' (בראשית לז, לג). ביקשה לזעוק כל אותו הלילה, אבל שכנותיה היו מהסות אותה, שפחדו מדמעות אם על בנה.
משהגיח אור ראשון ממחבואו אמרה האשה לשכנותיה: 'אלך ואומר קדיש על בני, שאם לא כן תיטרף דעתי'. אמרו לה: 'המתיני בביתך ואנו נמציא לך בית כנסת שישמע זעקתך'.
אותן השכנות, מחמת שהיו טרודות בעסקי משפחותיהן, ומחמת שהיו חוששות שמא תידחה בקשתן, לא שמרו הבטחה שהבטיחו לה ולא המציאו לה מקום. ידעו בלבן שלא טוב הן עושות, ומחמת בושה נמנעות היו מליכנס אצלה.
יום אחד בשעה שהיו עומדים בשכונתנו בתפילת שמונה־עשרה של מנחה, נכנסה לבית הכנסת.
כשסיים העובר לפני התיבה את תפילתו, נעמדה בעזרת הנשים וקראה בקול 'יתגדל ויתקדש שמיה רבה'. נפנו אליה הגברים בבהלה, שלא ראו ולא שמעו שבאה אשה לשם וביקשו להסותה. אמרה להם 'כי מדי דברי בו זכר אזכרנו!' (ירמיהו לא, יט) ולא הניחוה לבוא ביניהם.
בשעה ששבה לביתה מצאה אותי, שהייתי מהלך בחצר ביתה ומחפש דבר מה. משראיתי פניה שהם משונים אמרתי לה: 'מה לך שאת הולכת אָבֶל שאולה אחר בנך'? ביקשה להשיב לי ולא יכלה. התאמצה לומר איזה דבר, ונהמה עלתה מגרונה. מתוך כך שהייתה מבטת בי בעיניים של חיה, עלתה ובאה לפניי מנגינה של ראש השנה ומילים של 'זיכרונות', 'על כן המו מעי לו' (ירמיהו לא, יט).
באותו הלילה באתי אצל הרב של בית הכנסת וביקשתי עליה רחמים.
אמר לי: 'מה לך שבאת לשנות סדרי בראשית, שה'קדיש' – מקובלנו שאומרים אותו רק גברים שאצל הבימה ואלו נשים עונות ממקומן 'אמן'! ודחה אותי מלפניו. לא עזרו כל שמועות שהבאתי לו וכל טיעונים ששמתי לפניו ורק התחננתי אצלו: 'רחם ארחמנו' (ירמיהו לא, יט) והלכתי מאצלו בלב שבור ובנפש רצוצה.

גילוי עריות

ועתה החרישי

<big><strong>ועתה החרישי</strong></big><br><small>תרצה ברמץ שטיין</small>
<small>ותקח תמר אפר על־ראשה וכתנת הפסים אשר עליה קרעה ותשם ידה על ראשה ותלך הלוך וזעקה. ויאמר אליה אבשלום אחיה האמינון אחיך היה עמך ועתה אחותי החרישי אחיך הוא אל תשיתי את לבך לדבר הזה ותשב תמר ושממה בית אבשלום אחיה (שמואל ב' יג, יט-כ)</small>
ותצא תמר מבית אמנון ותלך בית אמהּ, היא מעכה בת תלמי מלך גשור.<br>ותספר לה את כל אשר עשה לה אמנון בן אחינועם היזרעאלית.<br>ותחרש מעכה, ותלך לדבר עם אביגיל, כי אשה טובת שכל היא.<br>ותאמר לה ככל אשר דיברה תמר<br>ותחרשנה.<br>ותאמרנה אשה בלבבה, ומה נעשה, הן אמנון הוא הבכור בבני דוד.<br>ותאמרנה אשה לרעותה:<br>לא קרה הדבר. היו אלו דמיונות בעלמא. מסתמא ביקשה תמר להודיע את יפי תוארה וללבב לעיניו לביבותיה.<br>ומה לה ולבית אמנון? הלוא תדע כי אין לבת ישראל ללכת ביחידות לבקר את בני אביה! אלא שידוע כי מצאצאי תמר כלת יהודה היא, שהתכסתה בצעיף וישבה בפתח עיניים כזונה.<br>ותשוב מעכה לביתה ולא דיברה עם בתה מטוב ועד רע.<br>ותראה תמר את פני אמהּ ותרגֵש את אשר בלבה, ותצא מביתה.<br>'ותקח תמר אפר על ראשה וכתנת הפסים אשר עליה קרעה ותשם ידה על ראשה ותלך הלוך וזעקה.<br>וימצאה אבשלום אחיה, ויאסוף אותה לביתו 'ויאמר אליה ... ועתה אחותי החרישי'.
<small><b>מעכה בת תלמי מלך גשור</b> – '... והשלשי אבשלום בן מעכה בת תלמי מלך גשור' (שמואל ב' ג, ג). <b>כי אשה טובת שכל היא</b> – 'ושם האיש נבל ושם אשתו אבגיל והאשה טובת שכל' (שמואל א' כה, ג). <b>וללבב לעיניו לביבותיה</b> – 'ויאמר אמנון אל המלך תבוא נא תמר אחתי ותלבב לעיני שתי לבבות ואברה מידה' (שמואל ב' יג, ו). <b>אלא שמצאצאי תמר היא</b> – ראו בראשית פרק לח: תמר ילדה את פרץ ודוד הוא מזרעו (רות ד, יח–כב). <b>שהתכסתה בצעיף</b> – בראשית ל, יא.</small>

מדרשי גילוי עריות

<big><strong>מדרשי גילוי עריות</strong></big><br><small>אשרת שהם</small>
<b>זעקת האם: גילוי וגירוש</b>
<small>ותרא שרה את בן הגר המצרית אשר ילדה לאברהם מצחק. ותאמר לאברהם גרש האמה הזאת ואת־בנה כי לא יירש בן האמה הזאת עם בני עם יצחק (בראשית כא, ט-י)</small>
וַתֵּרֶא שָׂרָה אֶת בֶּן הָגָר הַמִּצְרִית... מְצַחֵק'. דרש ר' עקיבא, אין מצחק אלא גילוי עריות.<br>ועם מי היה מצחק?<br>מצחק היה עם בַּכֹּל, שנאמר, 'יָדוֹ בַכּלֹ' (בראשית טז, יב).<br>ומי הייתה בַּכֹּל? אמרו, בַּכֹּל – בתו של אברהם הייתה, שנאמר, 'וַה' בֵּרַךְ אֶת אַבְרָהָם בַּכֹּל' (בראשית כד, א).<br>ראתה שרה שמצחק ישמעאל עם אחותו בַּכֹּל, זעקה וקראה, ''גָּרֵשׁ הָאָמָה הַזֹּאת וְאֶת בְּנָהּ' שמא יצחֵק אף עם בני, עם יצחק.<br>לכך נאמר,'וירע הדבר מאד בעיני אברהם על אודת בנו' (שם, כב, יא).<br>מאי 'וַיּרַע... מְאֹד'? כדוִד, ששמע על אודות אמנון בנו ותמר בתו, שנאמר, 'ויחר לו מאד' (שמואל ב' יג, כא).<br>אלא שדוד החריש, ואברהם גירש.
<small><b>דרש ר' עקיבא, אין מצח ק אלא גילוי עריות</b> – בראשית רבה נג, יא. <b>ידו בכל</b> – 'והוא [ישמעאל] יהיה פרא אדם ידו בכל ויד כל בו' (בראשית טז, יב). <b>ומי הייתה בכל?</b> – בבלי, בבא בתרא טז, ע"ב: 'אחרים אומרים בת היתה לו לאברהם ובכל שמה'.</small>
<b>זעקת האב: כיסוי וגילוי</b>
<small>ויהיו בני נח היצאים מן־התבה שם וחם ויפת וחם הוא אבי כנען (בראשית ט, יח)<br>וירא חם אבי כנען את ערות אביו ויגד לשני אחיו בחוץ (בראשית ט, כב)</small>
למה חזר הכתוב ואמר ''אֲבִי כְנַעַן'?<br>'אמר נח, לכשאצא [מן התיבה] אני מעמיד לי בן קטן שישמשני'.<br>נטל נח את כנען בנו הקטן של חם ושימש בו, שאין שימוש אלא תשמיש.<br>'ויתגל בתוך אהלה' (בראשית ט, כא). עבר חם אבי כנען, וגילה את אביו משמש בבנו הקטן. מה עשה?<br>'וַיַּגֵּד לִשְׁנֵי אֶחָיו בַּחוּץ'. זעק חם את זעקת כנען בנו הקטן וצווח בפני אחיו. אמר, ראו מה עשה אבינו בבני הקטן.<br>'ויקח שם ויפת את השמלה וישימו על שכם שניהם וילכו אחרנית ויכסו את ערות אביהם ופניהם אחרנית וערות אביהם לא ראו' (בראשית ט, כג).<br>מאי 'וַיְכַסּוּ'? כיסו את מעשה אביהם, הסתירוהו, ביקשו להשתיקו ולכסות את מה שגילה אחיהם.<br>כעס חם על אביו ופגע בו. 'רב ושמואל, חד אמר סרסו וחד אמר רבעו'.<br>מאן דאמר 'סירסו' – לעתיד לבוא שלא יבוא לידי מעשה, ומאן דאמר 'רבעו' – בא לעשות בו מידה כנגד מידה, אותו מעשה שעשה.<br>הקיץ נח מיינו 'וידע את אשר עשה לו בנו הקטן' (בראשית ט, כד).<br>מאי 'בנו הקטן'? יש אומרים יפת אשר כיסהו, יש אומרים חם אשר גילהו ויש אומרים כנען, שדרכם של מגלי עריות להסיר אשמה מעצמם.<br>'ויאמר ארור כנען עבד עבדים יהיה לאחיו' (בראשית ט, כה). אמר לו נח לחם: אתה מנעת ממני מלעשות דבר שהוא באפילה וגילית הדבר שעשיתי בזרעך, יהיה זרעך כעור ומפוחם – שיישא כתם גילוי עריות לעולם.
<small><b>אמר נח לכשאצא [מן התיבה] אני מעמיד לי בן קטן שישמשני</b> – בראשית רבה לו, ז. <b>רב ושמואל, חד אמר סרסו וחד אמר רבעו </b>– בבלי, סנהדרין ע, ע"א. <b>אתה מנעת ממני מלעשות דבר שהוא באפילה.. </b>– בראשית רבה לו, ז.</small>
<b>זעקת האשה: כיסוי ותיקון</b>
<small>ויהי אמן את הדסה היא אסתר בת דדו כי אין לה אב ואם והנערה יפת תאר וטובת מראה ובמות אביה ואמה לקחה מרדכי לו לבת (אסתר ב, ז)<br>'כי אין לה אב ואם' – 'ובמות אביה ואמה' למה לי?<br>אמר רב אחא, עיברתה מת אביה יולדתה מתה אמה.<br>'ובמות אביה ואמה לקחה מרדכי לו לבת' – תנא משום רבי מאיר, אל תקרי "לבת" אלא "לבית", וכך הוא אומר 'ולרש אין כל כי אם כבשה אחת קטנה אשר קנה ויחיה ותגדל עמו ועם בניו יחדיו מפתו תאכל ומכוסו תשתה ובחיקו תשכב ותהי לו כבת' (שמואל ב' יב, ג) משום דבחיקו תשכב הוות ליה לבת? אלא לבית הכי נמי לבית (בבלי, מגילה יג, ע"א)</small>
לקח מרדכי את אסתר הקטנה לו לבת, מפִּתו אכלה ומכוסו שתתה ותגדל עמו.<br>לכשגדלה ויפתה ונשאה חן וחסד, לְקחהּ מרדכי בחיקו לשכב. משום דבחיקו תשכב הוות ליה לבת? אלא לבית.<br>הייתה אסתר מסתרת דבריה ושותקת. נושאת בשתיקה את גורלה. ואנה תפנה?
משנלקחה אסתר אל יד הגי סריס הנשים לא היה מרדכי מרפה ממנה, שנאמר 'ובכל יום ויום מרדכי מתהלך לפני חצר בית הנשים לדעת את שלום אסתר ומה יעשה בה' (אסתר ב, יא) ואף כשלקחה אחשוורוש לו למלכה, הייתה עומדת מחיקו של אחשוורוש וטובלת ויושבת בחיקו של מרדכי, שנאמר 'ואת מאמר מרדכי אסתר עשה כאשר היתה באמנה אתו'' (אסתר ב, כ).
החלו הכול מלעיזין עליה. שאלו להם לחכמים: וכי לא עברה אסתר ב'ייהרג ובל יעבור' ועוד בפרהסיה?<br>אמרו להם חכמים, 'אסתר קרקע עולם הייתה' שאינה עושה מעשה אלא הוא עושה בה.<br>שמעה אסתר והחרישה, שכך היו חייה, קרקע עולם, עושין בה מעשה והיא אינה עושה, רק מחרישה ובוכה.
משעמד מרדכי ואמר לה לאסתר 'כי אם החרש תחרישי בעת הזאת' (אסתר ד, יד), זעקה כנגדו – אני החרשתי כל ימיי ואתה אומר לי 'אם החרש תחרישי'?! אני בכיתי וכאבתי במסתרים, ואתה, שרק טעמת טעם כאב, מיד זעקת בקול, שנאמר, 'ויזעק זעקה גדולה ומרה' (אסתר ד, א) ... אף אני לא אשתוק עוד. אף אני לא אסתיר ולא אסתר.
עוד מרדכי הולך ומוסיף 'ואת ובית אביך תאבדו' (אסתר ד, יד) אמרה: והלוא אתה לקחתני כבת, אתה הוא בית אבי! תולה אתה את גורלך בגורלי? מיד עמדה ונטלה כוח דיבור שנאמר, 'ותאמר אסתר להשיב אל מרדכי' (אסתר ד, טו) נטלה כוח בקשה ודרישה שנאמר, 'ותאמר שאלתי ובקשתי' (אסתר ה, ז).
לסוף שלחה להם לחכמים, חייכם, אתם אמרתם 'אסתר קרקע עולם היא' שאינה עושה מעשה, ולסוף נאמר 'ומאמר אסתר קים'! (אסתר ט, לב).
<small><b>משום דבחיקו תשכב הוות ליה לבת? אלא לבית</b> – משום שנאמר שבחיקו שכבה משמעו שהייתה לו כבת? לא, אלא שהייתה לו לאשה. <b>הייתה אסתר מסתרת דבריה</b> – בבלי, מגילה יג, ע"א: 'רבי יהודה אומר, הדסה שמה ולמה נקרא שמה אסתר, על שם שהיתה מסתרת דבריה שנאמר "אין אסתר מגדת את עמה"'. <b>הייתה עומדת מחיקו של אחשורוש</b> – בבלי, שם: '"ואת מאמר מרדכי אסתר עושה כאשר היתה באמנה איתו" אמר רב ירמיה, שהיתה מראה דם נידה לחכמים. אמר רבה בר לימא משמיה דרב, שהיתה עומדת מחיקו של אחשורוש וטובלת ויושבת בחיקו של מרדכי'. <b>וכי לא עברה אסתר ב'ייהרג ובל יעבור'</b> – בבלי, סנהדרין עד, ע"ב: 'ונמצא למד מקיש רוצח מנערה המאורסה. מה רוצח יהרג ובל יעבור אף נערה המאורסה תהרג ובל תעבור [...] א"ר יוחנן, אפילו שלא בשעת גזרת מלכות לא אמרו אלא בצינעא אבל בפרהסיא, אפילו מצווה קלה יהרג ובל יעבור. מאי מצוה קלה? אמר רבא בר רב יצחק אמר רבא, אפילו לשנויי ערקתא למאסאנא ורמה פרהסיא [...] והא אסתר פרהסיא הואי? אמר אביי, אסתר קרקע עולם היתה'. רש"י שם: 'קרקע עולם' – אינה עושה מעשה, הוא עושה בה מעשה.</small>

אחרית דבר; לחיות במשל פטריארכלי

<small>תמר ביאלה</small>
<small>אלמלא הוא, נגנז ספר יחזקאל, שהיו דבריו סותרין דברי תורה (בבלי, חגיגה יג, ע"א)</small>
<b>לימוד תורה בפרספקטיבה פמיניסטית</b>
קשה להסביר כיצד סיפור מסוים במקרא שקראתי פעמים רבות, או סוגיה מסוימת בחז"ל שלמדתי ולימדתי בעבר, יכולים להיראות לי פתאום זרים ומנוכרים; המילים נהגות בפי כחצץ ומאחוריהן מציץ צד אפל שהולך ונחשף בפניי כמו לראשונה. פגישה עם רעיונות, עם סיפורים והלכות במהלך לימוד תורה יכולה להיות מפתיעה לעתים, עד כדי בהלה והשפלה, ולהותיר אותי המומה ומבולבלת; ואני תוהה – מהי התורה ומי אני?
במהלך שנות העשרים שלי, שבהן התוודעתי לתיאוריות פמיניסטיות, הלכו ונצבעו לימודי התורה שלי באותם צבעים חדשים שלא היו בהם לפנים: צבעי העלבון, החשדנות והאכזבה. פרקים שונים בתנ"ך וסוגיות חז"ליות שהכרתי; טקסטים הגותיים מימי הביניים ומקורות קבליים וחסידיים שבהם עסקתי, נגלו לעיניי לפתע באופן אחר, ככתבים המשקפים ניסיון חיים גברי, המשמרים אינטרסים גבריים והמיועדים לקהל הקוראים הגברי. אותם מקורות שלמדתי בעבר – לעתים באותם בתי מדרש – נראו לי פתאום מאיימים, 'עקומים'. תחושת השייכות שלי אליהם, הקִרבה וההזדהות עמם, הלכה והחווירה. 'מחשבות זרות' החלו נובטות בקרבי – שמא הפטריארכליות המופיעה שוב ושוב במקורות הללו מעידה על 'שקר' גדול העומד בבסיס התרבות שלי?
בניגוד ל'עננת הנאורות,<sup class="footnote-marker">1</sup><i class="footnote">ה'נאורות' היא כינוי לתנועה אינטלקטואלית בשלהי המאה השבע־עשרה באירופה, ששמה לה למטרה לבסס מוסר, אסתטיקה וידע, הנשענים על רציונליות. הרציונליות הייתה אמורה להחליף את הדת ולהחליף אמיתות המבוססות על אריסטוקרטיה ומבנים חברתיים, באמיתות המוגדרות על ידי שכל ישר (מתוך אתר ויקיפדיה, ערך 'נאורות').</i> דווקא הפטריארכליות שביהדות היא זו שמאיימת עליי. היכן במקורות שמהם אני יונקת מהדהדים ניסיון החיים שלי וניסיונות חיים נשיים בכלל? כיצד ניסיונות חיים נשיים מעצבים את הנורמות ההלכתיות, את דימויי האלוהות, את היחסים במשפחה ובחברה? היכן מובעים הצרכים הנשיים המגוונים, היקרים, הראויים? איך ייתכן שהאילמוּת הזאת ממשיכה להתקיים ולא מטריפה את דעתם של כל יושבי בתי המדרש במשך השנים?
פגישה קשה כזו, עם מקור שלמדתי מחדש בשנות השלושים שלי, התחוללה כשקראתי מחדש את פרק ט"ז ביחזקאל. בעקבות הזעזוע שחשתי מעוצמת הפטריארכליות בפרק זה, הרגשתי ש'הושלכתי' החוצה מסדר החיים שלי ושוב נאלצתי להתמודד עם השאלה, מהו המקרא ומי היא אני?
<b>פרק ט"ז ביחזקאל</b>
בפרק ט"ז מבקש הנביא יחזקאל להמחיש לישראל את פגיעתם הקשה באלוהי ישראל שאותו נטשו לטובת אלוהים אחרים, פגיעה המצדיקה את הייסורים הבאים עליהם והעתידים לבוא עליהם בקרוב. בסיום נבואת הזעם מוסיף יחזקאל דברי נחמה לימים שיבואו בסיומה של התקופה הקשה, מילים אהובות המוזכרות בימים הנוראים בתפילת 'זיכרונות': 'וזכרתי אני את בריתי אותך בימי נעוריך והקימותי לך ברית עולם' (יחזקאל טז, ס).
המשל שבו משתמש הנביא לאורך כל הפרק עד סיומו, כדי להבהיר את הדינמיקה שבין הקדוש ברוך הוא וישראל, הוא משל בעייתי מאוד: את הקדוש ברוך הוא מדמה יחזקאל (בדומה לנביאים אחרים), לבן הזוג, הגבר; ואת עם ישראל לבת הזוג, האשה. אלא שהפעם, תיאורי היחסים הנפתלים בין בני הזוג הם כה בוטים, כה אכזריים, כה מעוותים ואלימים, עד שלפחות בעבורי, המשל השתלט על הנמשל. את יחסי הכוח המשורטטים בו בין הגבר לאשתו, בין גברים לנשים, לא יכולתי להכיל.
הפרק פותח בתיאור נוגע ללב של חסד אלוהי: ישראל שננטשה, שהושלכה כתינוקת מוזנחת בשדה, נאספה בחמלה גדולה על ידי הקדוש ברוך הוא שטיפל בה פיזית ונפשית, גידל וטיפח אותה, עד שהגיעה לבגרות. אז, בהגיע 'עת דודיה', לקחהּ הקדוש ברוך הוא בברית לו לאשה. אך תחת הכרת התודה וגילויי נאמנות למיטיבה, מתחילה אשתו לבגוד בו. מעלליה הזנותיים מתוארים לאורך עשרות פסוקים בצורה פורנוגרפית מפורטת, וכך גם העונשים הקשים שיבואו עליה בשל מעשיה. ההיסטוריה של עם ישראל, מרגע הולדתו ועד לנסיבות שבהן היה מצוי בימי אותה נבואה, מוסברת על ידי נרטיב זה במשל ארוך ומפורט, בעל ריתמוס סוער ואלים.
<b>אל הלב</b>
באותה תקופה שבה הייתי כה מוטרדת מאותו הפרק ביחזקאל, השתתפתי בקורס 'אימפקט' במרכז אומנויות הלחימה לנשים 'אל־הלב' בירושלים. בקורס, המיועד לתת בידי נשים כלי התגוננות מפני תקיפה מינית, עוברות המשתתפות חוויה עוצמתית בלתי רגילה; באמצעות משחק תפקידים מול 'תוקף' הלבוש בחליפת מגן מיוחדת, הן לומדות טכניקות של הגנה עצמית, זיהוי מצבים מסוכנים, יכולת לומר 'לא', הגנה עצמית מילולית ופיזית, שחרור מקיפאון המאפשר לצעוק, להיאבק, לפגוע ולנטרל את התוקף.
כמו מרבית הנשים בעולם, גם אני סבלתי מהטרדות מיניות בעוצמות שונות במהלך חיי. בקורס זה חשתי לראשונה בחיי את כוחי, את עוצמותיי. גיליתי עד כמה איני חסרת אונים כלל וכלל. זו הייתה תגלית אמיתית והתהליך היה מרפא עשרות מונים מטיפולים אחרים שעברתי במשך השנים. במשך חמשת מפגשי הקורס למדתי כיצד להתעשת במצבי חרדה, כיצד להיענות לקרב וכיצד להילחם בכל כוחי. שנים של חרדות ופחדים הגיעו לקִצן. חשתי שתמה תקופת ה'קורבנות' והפגיעות שלי בתחום זה, ושמעתה אתמודד פנים בפנים עם איומי אלימות עתידיים.
כעת ביקשתי למצוא דרך להתמודד עם הפרק ביחזקאל ועם תרבות האלימות המינית שהוא מייצג, אולם לא מצאתי כיצד לעשות זאת אף שחיפשתי שוב ושוב.
<b>אי־אפשר להתעלם</b>
כאמור, הפגישה המחודשת שלי עם פרק זה הייתה מטרידה. חשתי כי המשל חצה גבול אסור, מסוכן, של מה שמותר לאפשר ולאשר בשיח היחסים בין המינים. מאחר שלימדתי באותה תקופה מורים למקצועות היהדות, החלטתי ללמד אותם פרק זה ולברר עמם אילו מסרים מקבלים לדעתם תלמידים בגיל ההתבגרות הקוראים בו. ביקשתי לבדוק האם לדעתם מסוגלים התלמידים 'להתעלות' מעבר לבוטות ולעוצמה של המשל ולראות את הנמשל, את המסר שמבקש הנביא להודיע, או שמא גם הם ייעצרו, כמוני, בגבולות המשל, ויראו בטעות את היחסים המוצגים בו כאופציה אפשרית, אולי אף לגיטימית, בנסיבות מסוימות. התשובות שקיבלתי העצימו את המצוקה: המורים הודו שלהערכתם הם אינם יכולים ללמד פרק זה בכיתה ושהם – כמו גם משרד החינוך – מפעילים 'צנזורה' בבחירת הפרקים שהם חושפים בפני התלמידים.
הפתרון הזה, של 'צנזור' מקורות שונים מהמסורת היהודית בכלל, ומהתנ"ך בפרט, מטריד ובעייתי. שנים אחדות קודם לכן שמעתי הרצאה מפי מרצָה למדעי היהדות בקולג' אמריקני, היחידה באותו קולג' המלמדת יהדות. הדרך שהיא נוקטת כשהיא מלמדת את הקורס הפופולרי 'מבוא ליהדות וקריאה בטקסטים יהודיים', היא צנזור כל מה שאינו תואם את ערכיה. כששמעתי אותה התרעמתי מאוד על האסטרטגיה המציגה בפני הסטודנטים יהדות שאינה 'אותנטית' וכעסתי על חוסר היכולת שלה לדון עם התלמידים גם בפנים הבעייתיות שבאוצר הרוח היהודי. אולם הפעם, גיליתי שגם אני חסרת אונים אל מול הכוח ההרסני, הכותש הזה, של המשל ביחזקאל ט"ז, ותהיתי אם לזה התכוונו התיאורטיקניות הפמיניסטיות כשכינו טקסטים מסוימים בכתבי הקודש 'טקסטים של טרור'.<sup class="footnote-marker">2</sup><i class="footnote">את המונח 'טקסטים של טרור' טבעה התיאולוגית הפמיניסטית פיליס טריבל, בספרה טקסטים של טרור: <b>קריאות ספרותיות פמיניסטיות בסיפורי המקרא.</b> ראו: Phyllis Trible, Texts of Terror: Literary Feminist Readings of Biblical Narratives, Philadelphia 1984</i>
כבר חז"ל היו נבוכים ממשלו של יחזקאל ובתלמוד הבבלי במסכת מגילה הם מזכירים פרק זה במהלך דיון בחלקים במקרא שלא ברור אם ראוי לתרגמם לקהל בשעת הקריאה. לצד מעשה לוט ובנותיו, סיפור יהודה ותמר ואחרים, מוזכר פרקנו: '"הודע את ירושלם את תועבותיה" (יחזקאל טז, ב) נקרא ומתרגם.
פשיטא לאפוקי [=פשוט להוציאו] מדרבי אליעזר, דתניא: מעשה באדם אחד שהיה קורא למעלה מרבי אליעזר "הודע את ירושלם את תועבותיה". אמר לו עד שאתה בודק בתועבות ירושלים צא ובדוק בתועבות אמך! בדקו אחריו ומצאו בו שמץ פסול' (בבלי, מגילה כה, ע"ב).
<b>מדרש 'עזה כמוות אהבה'</b>
פרק ט"ז ביחזקאל נותר בי לא פתור במשך זמן רב, עד שבשנת 2010,במהלך לימודיי בבית המדרש 'אלול' בירושלים, נדמה היה לי שמצאתי סוף סוף קצה חוט להבין את פשר נוכחותו בתנ"ך
באותה שנה למדנו בבית המדרש את שיר השירים. כמסורת הלימודית ב'אלול', התחלנו את הלימוד בקריאה 'יחפה' של המגילה: פגישה פנים אל פנים עם הפסוקים, המילים, הקולות וההדים העולים מן הטקסט. לאחר מכן פנינו לפגישות של יהודים אחרים במהלך הדורות עם המגילה: חז"ל, חכמי ימי הביניים – הפרשנים, הפילוסופים, המקובלים – ומשם המשכנו, כדרכו של בית מדרש זה, לפגישותיהם של יהודים מאוחרים יותר: הוגי החסידות, הסופרים העבריים והמשוררים העבריים מתקופת התחייה ועד ימינו. הלימוד הלך והתרחב, הלך והעמיק, ורבים מחברי בית המדרש מצאו עצמם בעיצומם של חשבונות נפש נוקבים עם מושאי אהבתם לאורך חייהם. זו הייתה שנה שבה הלימוד והחיים היו לאחד והאווירה בבית המדרש הייתה אינטנסיבית במיוחד, 'אנא הווינא חרוזא ואנא הווינא קידוחא'.<sup class="footnote-marker">3</sup><i class="footnote">אני הייתי החורז ואני הייתי הקודח' (שיר השירים רבה א, ב), וראו המדרש המלא (מתורגם): 'ר' אבהו היה יושב ודורש ואש מלהטת סביבותיו. אמר: שמא איני חורז בדברי תורה כראוי? שאמר ר' לוי: יש [תלמיד חכם] שיודע לחרוז [את הרעיונות וההוכחות במהלך הלימוד זה לזה כחרוזים במחרוזת], ויש [תלמיד חכם] היודע לקדוח [להעמיק בכל רעיון ולימוד כמי שקודח את החור בחרוז]. אבל אני הייתי החורז ואני הייתי הקודח'. ויש מתרגמים: 'שאמר ר' לוי [..] אני הייתי החרוז ואני הייתי הקדוח' (!).</i>
בתוך כך מצאתי את עצמי משווה בין עניינים מקבילים המופיעים ביחזקאל ט"ז ובשיר השירים, וכתבתי את מדרש 'עזה כמוות אהבה' שבקובץ זה (עמ' 97). המדרש מציג את תיאורי היחסים בין גבר ואשה המופיעים ביחזקאל ובשיר השירים, כאופציות שונות ליחסים בין בני זוג. שני המודלים משקפים אפשרויות המתקיימות במציאות וראוי להודות בקיומן ובפוטנציאל השונה הטמון בהן בעבורנו כבני זוג, ולעתים כתוקפים או כקורבנות. שיר השירים מוצג כמודל מורכב ועשיר של יחסים שוויוניים בין בני זוג המושתתים על אמון ועל ביטחון עצמי, לעומת יחזקאל ט"ז המייצג מודל של יחסים פטריארכליים אלימים המושתתים על חוסר אמון.
סוף סוף הצלחתי למצוא משמעות לקיומו של הפרק בתנ"ך, משמעות שאפשרה לי 'להכיל' אותו בלבי. חשבתי שבכך העניין נחתם.
שנים מספר לאחר מכן, בעת שהותנו בבוסטון, נתבקשתי על ידי בית הספר לרבנות המקומי ללמד קורס על מדרשי נשים ולקרוא בעברית עם הסטודנטים מדרשים מ<b>דרשוני</b>. באותו היום שתכננתי ללמד את מדרש 'עזה כמוות אהבה', בעודי נוהגת לעבר המוסד שקועה במחשבות על יחזקאל ט"ז, הושטתי את ידי לערמת דיסקים שהיו זרוקים ברכב, ובאקראי נטלתי דיסק כלשהו והכנסתי לנגן המוזיקה. התרכזתי בנהיגה ולא בשירים אבל לפתע קלטו אוזניי מילים מיחזקאל ט"ז הבוקעות מתוך הדיסק. קצת צחקתי, קצת נבהלתי והקשבתי היטב. היה זה, מסתבר, שירה של נעמי שמר 'בדמייך חיי' שאלה הן מילות חלקו הראשון:
הַמִּלִּים הָעַתִּיקוֹת נוֹתְנוֹת בִּי כּחַֹ<br>בַּקּוֹלוֹת הָעַתִּיקִים אֶמְצָא מַרְפֵּא<br>הֵם עוֹזְרִים לִי לִחְיוֹת<br>הֵם עוֹזְרִים לִי לִצְמֹחַ<br>לִבְרֹא עוֹלָם יוֹתֵר יָפֶה.
וָאֶעֱבֹר עָלַיִךְ וָאֶרְאֵךְ<br>מִתְבּוֹסֶסֶת בְּדָמָָיִךְ<br>וָאֹמַר לָךְ בְּדָמַיִךְ חֲיִי<br>חֲיִי, חֲיִי, בְּדָמַיִךְ חֲיִי<br>וָאֹמַר לָךְ בְּדָמַיִךְ חֲיִי.
מבולבלת שבתי והקשבתי עוד ועוד למילים. איזה צירוף מקרים נהדר, חשבתי בהתרגשות, אבל גם נמלאתי תימהון: איך יכולה אשה מודרנית למצוא כוח ומרפא דווקא באותו פרק שהעיק עליי כל כך?
כמובן שהבאתי את הדיסק לשיעור ובמהלכו קיימנו דיון טעון מאוד בסוגיה של קריאה 'יחפה' במקרא: מה אנו מביאים אתנו לקריאה במקורות שלנו? האם וכיצד ניתן להתבונן במקורות מזוויות אחרות ולהישאר קשובים־נאמנים לעצמנו?
בימים הבאים, ככל שחזרתי והקשבתי לשיר, כך שבתי והתרגשתי מהביטוי נעמי המופלא 'בְּדָמַיִךְ חֲיִי' שחז"ל כבר השכילו בזמנם לקשור לברית המילה.<sup class="footnote-marker">4</sup><i class="footnote">בבלי, כריתות ט, ע"א.</i> נעמי שמר זיהתה בו את גרעין כוחות הנפש שהמדינה, לדידה, הייתה כה זקוקה לו בשנת 2001,ימי האינתיפאדה השנייה, כשהיא 'מתבוססת בדמיה' ואולי גם את גרעין כוחות הנפש שהיא עצמה הייתה זקוקה לו בימי מחלתה. 'בְּדָמַיִךְ חֲיִי' – האם יש מילים מנחמות מאלה? מההבטחה שניתן לשאת את הייסורים, לצלוח אותם ומבעדם לראות חיים והמשכיות? חשבתי הרבה על סערת הנפש שגרמה לי הפטריארכליות הקיצונית במשל, על השיתוק שאחז בי, שבעטיו כמעט איבדתי את הביטוי המרגש הזה של יחזקאל.
זמן מה לאחר מכן, למחרת ליל הסדר, הוזמנו לארוחה אצל חברים בשכונה. באמצע הארוחה נתבקשתי לומר דברי תורה. הייתה קִרבה רבה בחדר ותחת הרושם של ליל הסדר שבו קוראים בהגדה פסוקים מיחזקאל ט"ז, שיתפתי את החברים בעלילותיי וסיפרתי להם על צירוף המקרים המוזר שהתרחש ביום שבו נסעתי ללמד את הפרק. תוך כדי דיבור התפרץ בנם של המארחים לדבריי וקרא  בקול – 'הרי זה ברור, הסיפור הזה מתאים בדיוק היום, יום של "חסד שבחסד'".<sup class="footnote-marker">5</sup><i class="footnote">את 49 ימי ספירת העומר, שממחרת חג הפסח ועד לחג השבועות, מועידה הקבלה להתבוננות יומית בשבע הספירות האחרונות: חסד, גבורה, תפארת, נצח, הוד, יסוד ומלכות. כל שבוע מוקדש להתבוננות מעמיקה בספירה אחרת, וכל יום בשבוע מוקדש לבירור זווית אחרת של ספירה זו ביחסה לשאר הספירות. כך, היום הראשון בשבוע הראשון הוא 'חסד שבחסד', היום השני הוא 'גבורה שבחסד' וכן הלאה. באמצעות הבירור נעשים חשבון נפש והכנה רוחנית לקראת חג השבועות, חג מתן תורה. משמעה של מידת 'חסד שבחסד' על פי שיטות מסוימות, היא אהבה שבאהבה. כלומר, שיא האהבה.</i>
באותו רגע תפס בעל הבית את ראשו בשתי ידיו בבהלה ודממה השתררה בחדר. החסרתי פעימה. שוב הכתה בלבי, וביתר עוז, ההכרה עד כמה הייתי מוצפת ומאוימת מקריאת הפרק, עד שלא יכולתי לראות עוד מבעד למשל את הנמשל. הייתי זקוקה לנוכחותו של שיר השירים בתנ"ך כדי 'לאזן' אותו. אבל האזכור של 'חסד שבחסד' מציע זווית אחרת לדברים: המשל ביחזקאל ט"ז כל כך קשה, יחסי האלימות בין הגבר לאשה בו הם כה בוטים וקיצוניים, והפרק הוא 'בלתי נסבל' בדיוק משום שהוא עוסק בתמונת המראה של 'חסד שבחסד'! אם הנביא מבקש להבהיר שיש אפשרות שיתקיים חסד גם בתהומות הנמוכות ביותר בקיום, הוא צריך לתאר את התהומות הללו. פתאום הבנתי שעל מנת לעורר תקווה ואמונה בעולם של חורבן, יש דווקא היגיון בשימוש באלגוריה של זוועות ההרס ביחסי הכוח בין המינים וביכולת להתגבר עליהן ולשים להן סוף. האמונה שייתכן 'חסד שבחסד' במקום כזה, היא מטורפת לא פחות מההתבוננות בחשכה וההכרה בקיומה של הקנאה והאכזריות הנובעת ממנה. לולא המוכנות להתבונן בעוצמותיו של המשל, להיות עדה לזוועה הפוטנציאלית ביחסים בין המינים, לא ניתן יהיה ללמוד את הנמשל – שיש בכוחה של אהבה להתעלות מעל הקנאה ולתקן את יחסי הכוח.<br>הלוואי ויכולתי לסיים את דבריי כאן.
הלוואי ויכולתי להישאר באותה הכרה מרוממת שהחלה עם ההתוודעות לשירה של נעמי שמר והמשיכה בסעודת החג. ואולם, גם אם התובנה ההיא הייתה חשובה ויקרה לי מאוד, כשחזרתי לקרוא את הפרק, שבה והציפה אותי האכזבה. הפסוקים האחרונים המכוננים מחדש את הברית בין הגבר לאשה, בין הקדוש ברוך הוא לישראל, מובעים עדיין בתוך שפת המשל ומשמרים את יחסי הכוח – בניגוד לאשה שהפרה את הברית עם גואלה, הוא זוכר את ברית הנעורים ולוקח אותה אליו בחסדו, בברית עולם. אולם מעתה ואילך הוא מתרה בה: למען תזכרי ובשת ולא יהיה לך עוד פתחון פה מפני כלמתך בכפרי לך לכל אשר עשית נאם אדני ה' (יחזקאל טז, סג).
נדמה כי הטון שבו נאמר משפט זה והסגנון שלו נשמעים מוכרים עד אימה לכל מי שחווה או מכיר את מעגל היחסים שבין גבר מכה לקורבנו. לאחר התשובה והסליחה עולה מחדש ושבה נימת העליונות המוסרית של הגבר המלוּוה בהשפלה ובהשתקה של האשה; כוחניות שאין בה תיקון מהותי של היחסים.
סוף המשל של יחזקאל איננו 'סוף טוב' למי שמבקש שוויון בין המינים; זהו סוף מתוק־מריר. 'סוף' שעורר בי מחדש את השאלות בדבר עצם האפשרות להשוות את היחסים שלנו עם הקדוש ברוך הוא ליחסים אנושיים בכלל וליחסים בין המינים בפרט: האם אין הסיכון שבשימוש במשלים מעין אלו גדול מהרווח? האם היחסים בינינו לבין הקדוש ברוך הוא בכלל דומים ליחסי כוח אנושיים? האם השימוש במשל כזה של יחזקאל אכן נועד לתקֵף ולאשר את יחסי הכוח בין גברים ונשים, או שמא להפך – יחסי הכוח האנושיים, המקולקלים, הם המושלכים על מערכת היחסים עם הקדוש ברוך הוא ומעצבים אותה בצורה מוטעית? האומנם המשל של שיר השירים, המציע מודל של יחסים שוויוניים בין בני הזוג – 'יכול לו' למשל של יחזקאל? והאם הוא, שיר השירים, חף מיחסי כוח ומהבניות מגדריות מהותניות? האם ייתכן בכלל למשול 'משל אידיאלי' של היחסים בין אלוהים ועמו, ובאיזו מידה משל זה יכול להיות רלוונטי בעולם כה קרוע ומעוות שבו אנו מבוססים?
בכרך הראשון של <b>דרשוני</b> דרשה דנה פולבר את המילים 'והוא ימשול בך,<sup class="footnote-marker">6</sup><i class="footnote">דנה פולבר, 'והוא ימשול בך', תמר ביאלה ונחמה וינגרטן־מינץ (עורכות), <b>דרשוני: מדרשי נשים</b>, א, תל אביב 2009,עמ' 31.</i> שבהן נענשה חוה לאחר האכילה מפרי עץ הדעת והאכלת אדם מהפרי – לא כריבונות הגבר על האשה, אלא כפעולה גברית של יצירת משלים על נשים. היא מונה דימויים משפילים לנשים שבהם השתמשו חז"ל בדיוניהם שונים, ומסכמת את המדרש במילים הבאות:
לעתיד לבוא יתקיים: 'השבתי את המשל הזה ולא ימשלו אתו עוד בישראל' (יחזקאל יב, כג).
אני בוחרת לסיים את הספר דווקא במילותיו אלה של יחזקאל, כתפילה שהמפעל של <b>דרשוני: מדרשי נשים</b> אכן יתרום לתיקון העולם הפטריארכלי שבו אנו חיים, ויסייע לקרבנו למציאות טובה יותר.