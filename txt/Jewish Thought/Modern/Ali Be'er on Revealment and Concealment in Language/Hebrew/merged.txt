Ali Be'er on Revealment and Concealment in Language
עלי באר על גילוי וכיסוי בלשון
merged
https://www.sefaria.org/Ali_Be'er_on_Revealment_and_Concealment_in_Language
This file contains merged sections from the following text versions:
-Gilui v'Kisui Ba'lashon, Midrasha Oranim 2001
-https://www.sefaria.org

עלי באר על גילוי וכיסוי בלשון



Line 1

<big><strong>זורים בכל יום לרוח.</strong></big><br>המסה פותחת בסידרת דימויים המתארים את המלים <b>בשני ׳מצבי-צבירה׳ קוטביים</b>, אליהם יצטרפו עוד ועוד שכמותם זהו אחד המוטיבים המרכזיים ביצירה.
<b>מדרש תהילים: בקוטב האחד</b> נמשלות המלים לתבן - שהוא החלק הנחות של החיטה, והן ריקות וקלות כמוץ הנזרה לרוח.
<b>ביאליק, זריתי לרוח אנחתי:</b> כאבו של המשורר, אנחתו, המלה (ובעצם הטרום־מלה הפנימית ביותר) נזרתה לרוח - בלי להגיע לתעודתה. כבתה השלהבת שבלב והפכה לאפר. המלים הנובעות מהמעמקים כמעיין, המלים כשלהבת וכפצע שובה המלים כשירה - יבשו, דעכו, כבו, מגוללות ״באפר ודמים״. וכמו השיר כן המסה - עוסקת ב״פצעו״ של המשורר (וראה <b>נתן רוטנשטרייך</b> ״גילוי וכיסוי בלשון״, וכן <b>דב סדן</b>: ״אל השיתין״ עמי 46 להלן).
<big><strong>חמרים חמרים</strong></big><br><b>שמות ח׳:</b> המשך לדימוי התבן והמוץ. המלים כצפרדעים מתות ומבאישות במכות מצריים. רש״י מפרש: חמרים - ״צבורים״, ערימות. בביטוי ״<b>חמרים חמרים</b>״ בהקשר שלנו אפשר לחוש גם את כובדן של המלים שהן כחומר שאין בו נשמה, כגוף - שמן העפר לוקח בטרם נפח בו אלוהים רוח חיים - ובמותו אל עפר ישוב.

Line 2



Line 3

<big><strong>בימי גבורתן</strong></big><br><b>שופטים ה׳, רלב״ג: בקוטב השני</b> - המלים ״<b>בימי גבורתן</b>״, חזקות ומאירות ״<b>כצאת השמש בגבורתו</b>״, כשמש הנמצאת בשיא כוחה בחצי השמיים ובחצי היום - בתקופת תמוז.

Line 4



Line 5

<big><strong>הבהיקו כברקים</strong></big><br><b>רמב״ם: ״בימי גבורתן״</b>, המלים ״<b>הבהיקו כברקים</b>״ של גילוי - ניב שאצל הרמב״ם מבטא את ההתגלות הנבואית-האלוהית (וראה גם את הברקים בהר סיני: ״<b>ויהי קולות וברקים וענן כבד</b>״ שמות, י״ט ט״ז).

Line 6

<big><strong>מחנות מחנות</strong></big><br><b>מדרש תנאים לדברים:</b> דרך המלים חולפות ״<b>נשמות חיות</b>״, כמו ״<b>מחנות מחנות של מלאכי השרת</b>״. ביאליק מייחס להן יישות רוחנית. הן כפמליא של מעלה (ראה 49 ״הפמליא״). המלים פושטות נשמה ולובשות נשמה; כמו המלאכים הן נבראות, אומרות שירה ובטלות (וראה 179 ״חילופי משמרות״). ובמרומז: בבוראו מלים - יש באדם משהו מן האלוהי. כאלו הן המלים ב׳מצב הצבירה׳ השירי שלהן, ב״ימי גבורתן״, לפני שהפכו לקליפות ריקות ול״חמרים חמרים״.

Line 7



Line 8

<big><strong>נרתיקין</strong></big><br>המונח ׳נרתיקין׳ מבטא את הרעיון של גילוי וכיסוי כאחד (וראה ״גילוי וכיסוי״, הזוהר, ב״מדרש השם״). בכתבי חסידים התפילה נחשבת <b>נרתיק</b> ל׳כוונה׳. (וראה גם עמ' 15 לעיל, הזוהר, תשבי).

Line 9



Line 10

<big><strong>יש מלים - הררי אל, ומלים - תהום רבה</strong></big><br>זהו אחד מביטויי המפתח שהמקורות הנלווים מאירים את מלוא משמעותו. הדיאלקטיקה של הגילוי והכיסוי נכפלת פה בצמד ניגודים נוסף ורב-עוצמה: <b>הררי אל ותהום רבה</b>.<br>המחבר ניזון מהמדרשים על פסוק זה שהקורא עתיד לפגוש רק בהמשך, אבל אנו מסירים כבר עכשיו את הכיסוי ומציצים למעבדה הביאליקאית.
<b>בראשית רבה, אגדת בראשית (בובר):</b> כש״<b>נבקעו כל מעיינות תהום רבה</b>״ (בראשית ז׳ י״א) הציף המבול את הארץ (גילוי) ורק כשאלוהים זוכר את נח, ״איש צדיק תמים״, הוא סוכר את פי התהום (כיסוי).<br>״<b>הררי אל</b>״ - אלו הצדיקים או הצדקה, הנכבשים על-פי התהום שהיא הפורענות או מידת-הדין, כדי ״<b>שלא יעלה ויציף את העולם</b>״. הצדיק פועל כדי ׳לכבוש׳ את הדין או את הפורענות - כשם שההר כובש את התהום. הפורענות נמצאת גם בתוך האדם עצמו ורובצת לפתח - והוא יכול לכמש אותה ע״י מעשים טובים.<br>ומדוע נחרבה <b>סדום</b> - כי לא היו בתוכה צדיקים ״לכבוש״ את הפורענות...

Line 11



Line 12



Line 13

<big><strong>מוסדות ארץ ושמים הרגיזה</strong></big><br><b>שמואל ב':</b> בביטוי <b>"מוסדות ארץ ושמים הרגיזה"</b> – שהובא בשינויים קלים מתוך תפילתו של דוד – רומז לנו ביאליק על כוחה של המלה ופעולתה בעולם כשהיא "בגבורתה". "בצר לי אקרא ה'" – האדם אמר את 'השם המפורש' ומלה זו של הופעת המונותיאיזם שינתה ו<b>"הכריעה בשעתה עמים וארצות"</b> והרגיזה מוסדות תבל. בשם מלה זו תבעו אנשים חירות, שוויון, צדק, דין ליתום ואלמנה, גרים ועבדים... מלת השוועה שמבטא האדם בצר לו – עולה, והקב"ה – הרגיש לצדק – מגיב, מרעיש ומגעיש את הארץ והשמיים בחרון אפו.

Line 14

<big><strong>ירדו מגדולתן</strong></big><br>המלים שעלו לשמיים – בא יום והן "יורדות מגדולתן" ומושלכות לשוק... (אבל בוודאי לא נתכוון ביאליק לומר שב'שפת השוק' אין שוועה יכולה להשמע).

Line 15

<big><strong>מגלגל בעדשים</strong></big><br><b>בבלי כתובות:</b> במתן צדקה לעניים העדשים נחשבו למזון הזול, לעומת הבשר השמן והיין הישָן. אותו אדם שהורגל בבשר ויין קיבל לאכול עדשים (מנותן הצדקה) ומֵת. בגו"כ המלים הפכו ממזון משובח למזון דל, ל"שפת-עדשים-רזה" – כסממן של דלות תרבותית שגם בכוחה להמית.

Line 16

<big><strong>אין מהרהרים</strong></big><br><b>מדרש תנאים לדברים: "אלו שהיו מהרהרין אחר מידותיו של הקב"ה".</b> "הנלחשין" הם המלחשים, "הנחשלים" מלהאמין, ומתוך כך "מהרהרין אחר מידותיו של הקב"ה" המוציא את עמו ממצרים. בעל המדרש מדבר במה שקדם למלחמת עמלק, ואף גרם לה. ומה עשה ביאליק הדרשן? <b>"אין מהרהרים אחר מידות הטבע."</b> במקום שהקורא מצפה למלה "הקב"ה" שבמשפט המקורי, הוא מפתיעו במלה "טבע", ולענייננו: <b>"ומלים יורדות מגדולתן ונעשות חולין"</b> – זהו 'חוק הטבע', כביכול הקב"ה זורק אותן מתחום הקודש, ממעמדן כמלות התגלות, ומגלגלן לתחום החולין.

Line 17



Line 18

<big><strong>מלה קלה</strong></big><br><b>בבלי גיטין:</b> הצירוף <b>"מלה קלה"</b> מושך כשובל אסוציאטיבי את <b>"בִּכרה קלה משׂרכת דרכיה"</b> (ירמיהו ב' כ"ג) ואת <b>"בריה קלה </b>(---)<b> ויתוש שמה"</b> – שתיהן משלימות ומחזקות את דמויי הדרדרותן של המלים שהיו קודש ועכשיו הן "משׂרכות דרכן" כזונות בשוק (וראה את הביטוי בן ימינו: "הזניית השפה").
<b>"בריה קלה</b> (---)<b> ויתוש שמה"</b>: איך היתוש שנכנס לראשו של טיטוס הופך ל<b>"משקל שני סלעים"</b> או <b>"שני ליטרין, פיו של נחושת וצפורניו של ברזל"</b>? גם מלים יכולות להיות בתחילתן יתוש ובסופן גוזל. אגדה זו ניתנת להתפרש כמשל על גדולתה של רומי שהחריבה את ירושלים, אבל סופה שנוצחה על-ידי הרעיונות (המלים) שבאו מאותה עיר. אלה חדרו לראשה, למחשבתה ולאמונתה (בעיקר דרך הנצרות). <b>"יש מלה שהכריעה בשעתה עמים וארצות"</b> (לעיל 12) – זה הסיפור על טיטוס והיתוש.
<b>בבלי בבא בתרא: "בריה קלה שבים"</b> – היתוש – בריה קלה ביחס לגודלו של טיטוס. הדג הענק – "בריה קלה" ביחס לגודלו של הלווייתן המיתולוגי. גם בלשון מלים מחליפות משמעות ומשקל, מלים עולות ויורדות מגדולתן – תלוי בנקודת התצפית.

Line 19



Line 20

<big><strong>קול ה' בכח</strong></big><br>תהלים כט ד' (ראה גם עמ' 48 מדרש תנאים לדברים לג, בו משולבים פסוקים מתהילים כט).<br>אנו מביאים מקורות שהם עצמם בבחינת פירוש ל"גילוי וכיסוי בלשון". הקורא מוזמן לפרש ולדרוש את הזיקות בין הטקסטים השונים. במקום שאיננו "נדרשים" – אנו נמנעים מלהוסיף את ההצעה הפרשנית שלנו. יש דברים המדברים בעד עצמם. קו מנחה זה ילווה אותנו בהמשך המסכת. אנו רואים, אם כן, אז הקורא כשותף פעיל.

Line 21



Line 22



Line 23



Line 24



Line 25



Line 26



Line 27



Line 28



Line 29



Line 30



Line 31



Line 32



Line 33



Line 34

<big><strong>חכם אחד</strong></big><br>תודתנו <b>לצבי לוז</b> על הזיהוי של <b>"חכם אחד"</b> עם האיש <b>אחד העם</b> (בפירושו לגו"כ).
<big><strong>חכם אחד</strong></big><br>כשביאליק השתמש במינוח <b>"חכם אחד" </b>מבלי לנקוב בשם, יכול היה להניח שציבור קוראיו יבין את המרומז. מעמדו של אחד העם כמורה הרוחני של ביאליק ושל רבים מבני דורו – היה ידוע. היה זה דור יוצאי הישיבות שסרב להתבולל, דחה את המרת הדת, לא נשאב לתוך עולמן של התנועות המהפכניות כתחליף לשייכותו היהודית ולא ראה בהשכלה סיבה להתכחשות למורשת. לבני דור זה <b>"שלפני שתי הרשויות גם יחד משתחוים ומודים" </b>(ראה 34 ח.נ.ב: "לאחד העם") הציע אחד העם את התבנית הרוחנית של הסינתיזה הגואלת בין <b>"סתירה ובנין"</b> (שם). בשירו "לאחד העם" נתן לכך ביאליק ביטוי.

Line 35



Line 36



Line 37



Line 38



Line 39



Line 40



Line 41

<big><strong>סמנים חיצונים והפשטות</strong></big><br>אולי כך בדיוק קרה ליצירה גו"כ עצמה, שהפכה לקליפה קשה לחדירה... ואנו מבקשים להחזיר אותה "לגבורתה".
<b>ח.נ.ביאליק, "חלפה על פני"</b>: שיר שחובר באותה שנה בה נכתב גו"כ, ומביע הלך רוח דומה.

Line 42

<big><strong>שתי לשונות</strong></big><br><b>ביאליק שבע"פ, "על קודש וחול בלשון":</b> הבחנתו של ביאליק בין קודש וחול בלשון בדבריו שבע"פ, מקבילה לזו שבגו"כ בין <b>"הלשון הפנימית, לשון היחוד והנפש (---) במדור השירה" </b>לבין <b>"לשון חיצונית, לשון ההפשטה וההכללה"</b> (וראה 180, החול מתקדש והקודש מתחלל).
<b>וולטר בנימין, "על הלשון בכלל, ועל לשונו של האדם" (מתוך "הרהורים", כרך ב'):</b> המובאות שלהלן הן מתוך מכתב ארוך שכתב בנימין לג. שלום, בסוף שנת 1916, ולא ראה אור בחייו. (כזכור לנו, באוקטובר 1915 התפרסם "גילוי וכיסוי בלשון").<br>(---) <b>"אני מנסה בחיבור זה, להתמודד עם מהות הלשון, וזאת בהקשר אימננטי ליהדות ותוך התייחסות לפרק א' בבראשית, ככל שהם מובנים לי"</b>. כך מתאר בנימין את תוכניתו לג. שלום.<br>בנימין תופס את "שתי הלשונות" כך:<br>א. "<b>לשון גן העדן של האדם היתה בהכרח הלשון המכירה באופן מושלם".</b><br>ב. <b>"כאשר נטש האדם, בחטא הקדמון, את הישירוּת של מסירת הדבר הקונקרטי, את השם, ושקע בתהום האמצעיות של כל מסירה, בתהום המלה כאמצעי, המלה הבטלה, בתהום הפיטפוט".</b><br>בחטא הקדמון עשה האדם את המלה לאמצעי, למלה היודעת טוב ורע, ל<b>"מלה המודיעה מבחוץ"</b>. וכך נוטש האדם את לשון השֵם הטהורה, לשון גן העדן.<br>בנימין רואה בלשון גן העדן שאבדה לאדם בחטא עץ הדעת, גם מרכיב בתפיסת הגאולה שלו, ולכן מובן שכזה הוא משפט הסיום של מסתו: <b>"כל לשון גבוהה היא תרגום של לשון נמוכה ממנה, עד שיתגלה דבר-האלוהים בבהירות העליונה, שהיא אחדותה של תנועה לשונית זו".</b><br>ביאליק לא מחבר את "שתי הלשונות" לעץ הדעת, לחטא הקדמון ולגן העדן, ולכן לא תיתכן אצלו חזרה לשפת גן העדן. אם תפיסת הגאולה היא חץ שלוח לעתיד – אצל ביאליק תפיסת הלשון היא של מעגליות מחזורית. אצל בנימין נעדה מימד התהום, שהוא כה מרכזי אצל ביאליק.<br>תמונה שלמה של תפיסת בנימין את הלשון ניתן למצוא בטקסט השלם של המסה.

Line 43



Line 44

<big><strong>לשון ההפשטה וההכללה</strong></big><br>הדיאלקטיקה הקבלית <b>"הטוענת ששורש נשמתו של המשיח צומח מתוך תהום הרע"</b>, נוסחה ע"י <b>נתן העזתי</b> (ג. שלום) והתגלגלה בשינויי צורה וללא היסוד האנטינומיסטי אל הרמח"ל (תשבי, חקרי קבלה ושלוחותיה, עמ' 732, 706). סביר שביאליק הכיר את כתבי הרמח"ל ואף הושפע מרעיון חסידי על השכינה ונשמות צדיקים שנפלו לתהום הקליפות, כאשר כתב על הכוח המחייה שבתהום. מפאת חשיבותם של הרעיונות הללו להבנת התשתיות למאמרו של ביאליק, וחרף קוצר המצע, הבאנו קטעי דברים לקורא המתעניין.<br>נוסיף עוד שני מדרשים המרחיבים את התמונה:<br><b>בבלי, סנהדרין צ"ז ע"ב: "תניא, רבי נתן אומר: "מקרא זה נוקב ויורד עד תהום (חבקוק ב׳:ג׳) כי עוד חזון למועד ויפח לקץ ולא יכזב אם יתמהמה חכה לו כי בא יבוא לא יאחר".</b> כלומר: רבי נתן גורס שהפסוק בחבקוק נוקב ויורד <b>"עד תהום"</b>, עד אין סוף. התהום, אם כן, הינה דימוי לגיטימי לאינסוף האלוהי שבו טמון סוד הקץ.
<b>בבלי, סוכה, מ"ט ע"א: "בראשית ברא ה' את השמים ואת הארץ", אל תקרי בראשית אלא בָּרָא שִׁית. תניא, רבי יוסי אומר: שיתין מחוללים ויורדין עד תהום". </b>אלוהים, כשברא את העולם, ברא את השמים ואת הארץ ואת... התהום. המדרש מוסיף את התהום לשמים ולארץ כצלע שלישית. ציור זה הולם את תמונת הקוסמוס הביאליקאית.

Line 45



Line 46

<big><strong>קליפת המלה</strong></big><br>את תיאורי חייו מבליע ח.נ.ב, כדרכו בכל כתיבתו, בתוך הסמלים היהודיים – כאן, בתוך הסמליות והשפה הקבלית. <b>"יפה לאדם שיהא יורש את קליפת המלה בלא תוכה".</b> הקליפה הריקה מאפשרת לו להכניס לתוך המלים את <b>"גילוי עצמותו ואור נפשו שלו"</b>. ביאליק, ספוג בהוויית העולם הקבלית (ראה 65, רחל אליאור, אגרות ח.נ.ב). בדימוי הקליפה והתוך מסתתרת הדיאלקטיקה של ה'גילוי והכיסוי'. ביאליק הנער היה קרוב לתניא ולחב"ד. העריץ את רמח"ל שהיה מקובל מובהק. דימוי הקליפה והפרי שבתוכה, "סוד האגוז", שביאליק הופכו ל<b>"קליפת המלה"</b> מופיע בספרות של חסידי אשכנז אלפי פעמים.
<b>אגרות ביאליק: "כל כוחותי ינקו ונתפרנסו כצמח פרא הלז, מן המוכן"</b>. יצירתו של ביאליק גדושה במקורות. הוא ממשיכו של בית המדרש היהודי. אמם הוא <b>"צמח בר"</b> – במובן הביוגראפי, אבל ארון הספרים היהודי הוא בית היוצר של נשמתו. נדירים ביצירתו עקבות של מקורות חיצוניים ואין זה מחמת העדר ידיעה בהם (ראה: 108, געגועים כמוסים להציץ עמ' 64).

Line 47



Line 48



Line 49

<big><strong>הפמליא</strong></big><br><b>ספרי במדבר:</b> ב"ימי גבורתן" – המלים כפמליא גדולה של מלאכים, ובימי חולשתן, כביכול <b>"נתמעטה הפמליא"</b>. המדרש קושר את התמעטות הפמליא של המלאכים במצב הגלות: בחולשתו של עם ישראל מתמעטת הפמליא. גם המילה בירידתה, שכינתה גלתה ממנה.

Line 50

<big><strong>חי מדבר</strong></big><br>בפילוסופיה של ימי הביניים מקובלת היתה חלוקת הנמצאים בעולם לארבעה סוגים: דומם, צומח, חי, ו<b>"חי מדבר"</b>. <b>הרמב"ם</b> קורא לסוג הרביעי, האדם: <b>"חי מדבר, מת".</b> וזה מותר האדם על החיה וחסרונו לגבי המלאך שחי, מדבר, ולא מת.<br>כשביאליק נזקק להגדרת האדם כ"חי מדבר" הוא חורג ממשמעותה במסורת. לא האבחנה בין "חי" ל"חי מדבר" היא העיקר בעיניו, אלא האבחנות הלשוניות שבין דיבור מכסה לדיבור מגלה. זוהי הצצה אמיצה ונוקבת אל המורכבות התהומית והמאירה שבסגולת הדיבור האנושית והבנה טראגית של המושג "מותר האדם".<br>כדברי <b>רוטנשטרייך</b> ("גילוי וכיסוי בלשון"): "אנו נוגעים כאן במוטיב הווידויי המרכזי של המסה שלפנינו. הלשון שהיא הכלי שבידי המשורר אינה מסוגלת למלא את תפקידה מעיקרה. המשורר בעל הביטוי יודע כאילו, שהאידיאל שלו היא השתיקה. באשר השירה היא הוויה לשונית דינה ככל הוויה לשונית, שאיננה מקרבת לעולם אלא מבריחה אותו".<br>במלים אחרות: ה<b>"חי מדבר"</b>, כהגדרה של <b>"מותר האדם"</b> מותנה בכך שהאדם יחתור בדיבורו לקודש שבלשון, ורק אז יגלה את היותו נזר הבריאה. (וראה 97 "הדעה והדיבור", ועמ' 28 ח.נ.ב דברים שבע"פ).
<b>וולטר בנימין</b> גורס ש"הלשון האנושית אינה אלא השתקפותו של המאמר בשם". המאמר האלוהי שהוא כלי הבריאה – נעשה ל"הכרה" אנושית, אף-על-פי שאין ההכרה האנושית "מגעת אל הבריאה".

Line 51

<big><strong>כלי ריקן מחזיק ומלא אינו מחזיק</strong></big><br><b>בבלי ברכות: "מחזיק"</b> – קולט בתוכו עוד. האדם מתמלא משום שהוא יודע וחש שהוא ריקן, אבל הקב"ה מצפה מהאדם שיתעלה לדרגת 'נברא בצלם': <b>"אם שמוע – תשמע"</b>. שיחדל להיות <b>"כלי ריקן"</b> ויהיה "<b>כלי מלא</b>" שמתמלא עוד. בהשתמשו במאמר המדרשי שולח אותנו ביאליק ישירות למדרש ורוצה שנקשיב למשהו המשתמע ממנו, שאינו נאמר. התביעה האלוהית אומרת: אם אתה מלא – תתמלא עוד יותר. ביאליק אומר: <b>"ריקן מחזיק ומלא אינו מחזיק"</b> – רק אם המלים ריקות יש אפשרות למלאן. יש פה מרד במסורת השמרנית. כל דור ודור חייב למלא את שלו, והמלוי אינו נחות ערך. חוק הטבע של התרוקנות המלים הוא המאפשר חידוש ויצירה.
<b>ח.נ.ב, דברים שבע"פ: "האילנות המסורבלים בפירות". </b>ביאליק שואב פה מ<b>ויקרא רבה</b> (מרגליות) פרשה לו: <b>"מה הגפן הזאת נסמכת על גבי עצים יבישים והיא לחה, כך הן ישראל, נסמכין בזכות אבותן, אף על פי שהן ישנים, "וזכרתי את בריתי יעקב"</b> (ויקרא כו מב)".<br>דיאלקטיקה בין ישן לחדש: כלי ריקן זקוק לתוכן חדש – אבל תוכן חדש זקוק לסמוכות של פסוקים ומקורות. כלי שמתרוקן קורא ל"<b>דורות העשירים ברעיונות חדשים</b>" כדי למלא אותו – אבל דווקא המחדש זקוק ל<b>"סמוכות בפסוקים ישנים שנתיבשו</b>". פסוקים שתבוא להם עדנה ע"י שיבוצם ביצירה חדשה.<br>במאמר זה ביאליק הוא כביכול <b>"כלי ריקן"</b> בעיני עצמו. הוא התרוקן ומרד במסורת כדי להתמלא מחדש. אבל – בעינינו – מפני שהוא <b>"מלא" ו"שומע" ויוצר</b> – הוא בבחינת <b>"כלי מלא מחזיק"</b>.

Line 52



Line 53



Line 54



Line 55



Line 56



Line 57



Line 58



Line 59



Line 60



Line 61

<big><strong>מאחורי הפרגוד</strong></big><br><b>"מחוץ למחיצת הלשון, מאחורי הפרגוד שלה"</b> – הלשון כמחיצה, המלים כפרגוד, מונעות מגע ישיר עם נפשו התוהה של האדם. "מאחורי הפרגוד" – תחום נסתר שמאחוריו הוויית הקדושה.
<b>בבלי חגיגה: "אחר" </b>– אלישע בן אבויה. דווקא הוא, "שיצא לתרבות רעה" – זוכה לשמוע <b>"מאחורי הפרגוד"</b>.

Line 62

<big><strong>תוהה ותוהה</strong></big><br><b>בבלי קידושין: "בתוהא על הראשונות"</b> – מחזיר את הדברים לתוהו. השורש הלשוני של 'תוהה' הוא 'תוהו'. לדברי <b>רשב"י: "צדיק גמור כל ימיו ומרד באחרונה"</b> איבד את כל זכויותיו – ממש כמו <b>"רשע גמור כל ימיו ועשה תשובה באחרונה"</b> שנמחקו כל עוונותיו. ומקשים על רשב"י לגבי הצדיק הגמור שמן הראוי שאפילו אם מרד ש"<b>יהיה כמחצה עונות ומחצה זכויות</b>" – שתישמרנה לו מחצית זכויותיו. <b>ריש לקיש</b> מפרש את <b>רשב"י</b>: מתי צדיק גמור מאבד את כל זכויותיו – כשלמרד שלו מתלווה גם תהייה על הראשונות.<br>מה זה <b>"תוהא על הראשונות</b>"? אדם שמטיל תוהו ומפקפק בכל הדברים הטובים שהאמין ועשה בחייו, בכל תפיסת המוסר שהיתה נר לרגליו. – ועל כך איבד את <b>כל</b> עולמו.
<b>רמב"ן:</b> לדעתו המלה המקראית 'תוהו' נגזרה מלשון התלמוד: "בתוהא על הראשונות". (!!) ה"תוהא" של הרמב"ן הוא <b>"תוהא ונמלך לקוראו בשם אחר כי לא לבש צורה שיתפוס בה השם כלל".</b> זו <b>"התהיה העולמית"</b> שביאליק מדבר בה – שאי-אפשר לקרוא לה בשם. <b>"קו התוהו"</b> נגזר מהמלה 'תקווה', שהיא הקו היוצר את אבני הבניין וצורות הבניין. תוכנית הבניין של האומן נגזרת מ<b>"קוה אל ה'"</b>. הקשר בין התקווה והקו הוא חידוש לשוני-תוכני מרתק!
<b>בראשית רבה (תיאודור-אלבק) פרשה ב:</b> המדרש נוקט קוו דומה למהלכה של התורה: בחלק הראשון הוא דורש את הפסוק <b>"והארץ היתה תהו"</b> על תולדות הדורות באנושות. בחלקו השני על תולדות ישראל וגלויותיו.<br>המדרש מציג את הגאולה והמשיח באור חדש: כוחות החושך והתהום פועלים בהיסטוריה של עם ישראל. <b>הגאולה</b> היא כוח של תבונה, הפועל להשבת הסדר על כנו – כוח הפוך ממשיחיות השקר, שהיא התפרצות התהום במסווה של גאולה. אם הגלות היא התפרצות של החושך והחורבן – הגאולה היא בריאה, בניין ואור.<br>התשובה – תרתי משמע – היא התגברות על כוחות התוהו: תשובה פרטית ותשובה כחזרה לארץ.<br>וראה <b>סנהדרין פ"ח ע"א: "גדול קיבוץ גלויות כיום שנבראו בו שמים וארץ"</b>, וכן <b>רמב"ם, 'הלכות מתנות עניים' פ"י ה"א: "אין ישראל נגאלין אלא בצדקה, שנאמר: ציון במשפט תִפּדֶה ושביה בצדקה (ישעיה א' כ"ז)".</b>
<b>ברנר, "תוהה על הראשונות":</b> לפנינו שתי דרשות של ברנר על חז"ל (בראשי רבה פרשה ב') ועל <b>הרמב"ן</b>:
<b>"מן המיצר":</b> ה"צדיק הגמור" הופך אצל ברנר למהפכן היהודי שהוגלה לסיביר. הייסורים והאכזבות העוברים עליו, מאמץ ההישרדות והמחיר הנורא שעליו לשלם עכשיו על אמונותיו, עלולים להביא את האדם לייאוש וכפירה בדרכו ובאמונתו, להיות <b>"תוהה על הראשונות".</b> היכולת לענות ב"הן תמידי" היא ה"אף-על-פי-כן" הברנרי. זוהי הגבורה שבהתמדה.
<b>"שכול וכשלון":</b> אפשר וברנר דורש את הפיסקא ברמב"ן <b>"והארץ היתה תהו ובהו. מאי תהו, דבר המתהא בני אדם"</b>. לדידו התוהו נמשך וגם הבריאה. הגיבור יחזקאל חפץ רואה את התוהו סביבו – בירושלים של תקופת "העלייה השנייה" – שהכל בה <b>"תלוי על בלימה"</b>. הוא מציץ אל תהום המציאות היהודית בא"י – והתוהו שמסביב הופך לתוהו של חייו. הוא מציץ ואינו מסתתר מאחורי מסווה וקליפות, רואה – בלי הונאה עצמית – ומגיע לשיגעון. כך עכ"פ עשויים לראות זאת אנשי ה"כיסוי" הנורמאליים".<br>בספר בראשית הארץ היתה תוהו ובוהו – אצל ברנר זוהי המציאות ההווָה: חיי האדם היהודי הם תוהו. ברנר הולך כאן בעקבות הפסוק מירמיהו (צ' כ"ג): <b>"ראיתי את-הארץ והנה תהו ובהו"</b> – בהווה! ובעקבות בראשית רבה: <b>"כך ישבה לה הארץ תוהא ובוהא – אמרה: (---) העליונים חיים, והתחתונים מתים?!"</b> תהיָה ובהיָה של האדם שנקצבו ימיו וסופו מיתה, והוא מקשה על טיבה ותכליתה של הבריאה.
<big><strong>אין אומר ואין דברים</strong></big><br><b>תהילים יט: "אין אומר ואין דברים בלי נשמע קולם"</b> – במזמור תהילים י"ט קיימת הרמוניה בין הדברים לבין עצמם ובין האל ועולמו, והשתיקה גם היא הרמונית. <b>"אין אומר ואין דברים אלא תהיה עולמית"</b>  הביאליקאי, הוא היפוך של תהילים: השתיקה היא תהום התהייה העולמית.
<b>י.ח. ברנר:</b> חבלי בטוי. מובאות נוספות להלן בעמ' 53, 68.
<b>ספר יצירה: "שלהבת קשורה בגחלת"</b>, (ראה 103: השלהבת והגחלת).
<b>ספר יצירה</b> הוא ספר עברי קדום העוסק בין השאר בתפקיד של 22 אותיות הא"ב בבריאת העולם וביצירתו. הספר נכתב כנראה בארץ ישראל במאות 6-3. ספר יצירה השפיע אח"כ על הקבלה וגם על הפיוט.

Line 63



Line 64



Line 65



Line 66



Line 67



Line 68

<big><strong>"כי לא יראני האדם וחי" – אומר התֹהו</strong></big><br>שוב אנו רואים את ביאליק הדרשן המעז לקחת פסוק ידוע ו"לכופף" אותו בסגנון אישי. הדברים שאומר אלוהים ניתנו כאן בפי התוהו. התוהו והבלימה מקבלים כביכול תכונות אלוהיות – אמירה משמעותית הן על האֵל והן על התוהו, מוטיב שיילך ויתפתח ויצבור משמעויות בהמשך המסה.
<b>ג. שלום:</b> מסביר איך <b>"הוכנס גם הרע אל תוך מערכת הבריאה האלוהית"</b> במקרא (לעיל עמ' 41).<br>ה"זוהר" (שם) מנסח את אותו רעיון בשפתו: <b>"והכל נכלל זה בזה: יצר הטוב ויצר הרע".</b> מכאן שהמדרש של ביאליק ב<b>"אמר התֹהו" </b>במקום האלוהים שבפסוק המקורי ממשיך דפוסים במסורת, כשהתוהו אינו מזוהה עם הרע אלא עם מה שהרמב"ן קורא (ראה עמ' 37-36) <b>"כי התוהו אחר האפס ואיננו דבר"</b>.

Line 69

<big><strong>נדנוד</strong></big><br><b>"נדנוד עבירה"</b> – רמז עבירה. <b>"נדנוד של דבור"</b> – דיבור שהוא ספק דיבור.

Line 70

<big><strong>קליפה סוגרת בתוכה טפה אפלה:</strong></big><br>אמר החכם יהודה ליבס: "אפשר שביאליק רומז כאן שבקבלה הלוריאנית מחליפים לעיתים את הבטוי <b>'ניצוצין שבתוך הקליפות' </b>בטיפין של זרע, היינו <b>'טיפה אפלה'</b>.

Line 71



Line 72



Line 73



Line 74



Line 75



Line 76



Line 77



Line 78

<big><strong>נקב קטן</strong></big><br><b>ירושלמי סנהדרין:</b> המלה <b>"סותמת כנגדה נקב קטן מאותו התהו" (גו"כ). "בשעה שבא דוד לחפור יסודות לביה"מ חפר חמש-עשרה מאות אמה ולא מצא את התהום. בסוף מצא חרס ורצה להרימו". </b>דוד רוצה להרים את החרס למרות האזהרות. מדוע דוד של בעלי האגדה רוצה להגיע לתהום?<br>החרס הוא מ<b>"סיני"</b>. הוא האיזון שהושג במתן תורה, השׂם גבול לתהום, המאזֵן בין התוהו והחוק, בין הגלוי והמכוסה. מדוע דוד <b>"לא שומע"</b> לאזהרות? כי דוד מבקש דיאלוג עם התהום; לחבר בין התהום לבית-המקדש. ואז, "כיוון שהרימו", כמעט ואירע אסון. האם דוד של התלמוד הירושלמי מעז פנים מול "סיני"? ומה משמעות העובדה שהתורה ניתנת בסיני, בחו"ל – והתהום מבקשת לפרוץ בירושלים?<br>דוד נבהל ועוצר את התהום בעזרת <b>אחיתופל</b> ו<b>"שירי המעלות"</b>. השירה, המלה, היא ה<b>"חרס", סמל תפארת המרסנת את תשוקות הקדומים וסכנת ההרס </b>(ראה דב סדן, "אל השיתין" עמ' 46). כל נגיעה בתהום עלולה להמיט חורבן או לעורר ליצירה. התהום תמיד עומדת לפרוץ כשנוגעים בה. אבל כשם שביה"מק חייב לגעת בתהום ביסודותיו, לינוק ממנה ו<b>"לכבוש"</b> אותה – ממש כך הקודש והשירה, נוגעים בכוחות הנסתרים והעמוקים. מעשה היצירה הוא, אם-כן, מתן צורה לייצר ההיולי, המאיים.<br>דוד, בחפרו <b>"אל השיתין</b>", עירער את שיווי-המשקל בין "חוק סיני" והתהום – וכבשה מחדש בעזרת היצירה.
<b>בבלי, סוכה:</b> גם פה תהליך הקמת המקדש כרוך בסכנה מיידית. הבבלי מציג דגם תרבותי שונה מהירושלמי: מודל <b>"כיסוי"</b>, המכסה על התיאור לפיו מנסה דוד לשנות את תוצאות מעמד הר סיני. נעלם החרס שהושם בסיני ותחת זאת כתוב על החרס ה"בבלי" השם המפורש – המלה המכסה. בכוח סמכותו ועוצמתו של האֵל (כסמל לתרבות כולה) נחסמת התהום.<br>התהום ירדה <b>"שש עשרה אלף אמות"</b> – כלומר יותר מדי, וכתוצאה מכך חסרה ה"לחלוחית" ועל העולם מאיים יובש (תרתי משמע) ואז – בהשפעת "שירי המעלות" שאומר וד – עולה התהום ועומדת באלף אמה.<br>המקדש – בנוסח הבבלי – יסודותיו מרוחקים מהתהום. שעה שהמקדש של הירושלמי נושק לתהום – רק <b>"עציץ"</b> מפריד ביניהם.
<b>בראשית ז: "נבקעו כל מעינת תהום רבה"</b> זכר <b>המבול</b> המיתולוגי – אותה שואה בה נמחה (כמעט) כל המין האנושי – חוזר ומופיע במיתוסים רבים ומשחק תפקיד פעיל בתת-המודע האנושי, הפרטי והקולקטיבי. הד פנימי לאיזה אשם, לאיזה קילקול בבריאה – המהווה איום מתמיד! ברית <b>הקשת בענן</b> רק מעידה על הפחד הקדמוני הזה, וגילגול מוטיב ה<b>"חמש עשרה"</b> רק מעיד שקיומה של הברית אינו מובטח והאיום שריר וקיים. כי ממה נפשך: אם יש ברית – מה צורך להגיד מחדש כל שנה על המעלות את חמישה-עשר מזמורי התהילים? (להלן עמ' 49 "עלי באר", בהרחבה על משמעות המספר 15).
<b>פסיקתא רבתי:</b> על בסיס הפסוק המדבר על שתי הכבשים שהקריבום למזבח, מתפתח הדיון בין ב"ש וב"ה בסוגיא הפסיכולוגית של <b>כובש – כובס</b>: ב"ש מציעים את נוסחת הכיסוי המתעלמת: לכבוש, להדחיק, לטאטא את העוונות אל מתחת לשטיח... לעומתם ב"ה מנסחים משפט כאילו קראו כבר את כל פרויד ותוספותיו: "כל דבר שהוא נכבּשׁ סופו לצוף" וד"ל. אלא מה יש לעשות: "לכבס", כלומר לטפל במירוק החטא עצמו.<br>נראה שמנסחי המחלוקת הם ב"ה, כי טענתם האירונית כנגד ב"ש נשארת ללא מענה. מכל מקום, <b>"אלה ואלה דברי אלוהים חיים".</b>
<b>דב סדן: אל השיתין:</b> סדר מאפיין את גדולתו של ביאליק, בכך שמילא בנפש הדור את התפקיד שמילאה הדת ש<b>"נתפרקה בחוליותיה".</b> שירתו <b>"מרפאה את הנפש"</b> "שחומרי הבוהו וההרס שבה אמרו להמיט עליה שואה". וכל זאת "כדי להשלים בין הנפש הזאת לבין תפקידי הדור". כשהם שהמקדש נבנה על התהום – כן הקים ביאליק על התהום את היכל שירתו.<br>מה עובר בנפש המשורר עצמו כששירתו "מרפאת את הנפש"? סדן כותב על "חומרי הבהו" ש"הגשמתם <b>ממש</b> (---) תמוטת-אשיות וטירודם הוא מחבוא-פתן נסתר, שנקמתו בוא תבוא. כי רק עם <b>גילגולם</b> של יצרי-השחרית הגדולים, של תשוקות הקדומים שלנפש לתוך סמלי תפארת מתרסנת סכנת-ההרס". מה עובר על המשורר בתהליך הזה? במה הוא נוגע? סדן נעצר בנקודה זו. עדותו של ח.נ.ב בנידון מצויה בשיר "ויהי מי האיש". הד נוסף מצוי לנו בשיר "לא זכיתי באור מן ההפקר": <b>"אני בחלבי ובדמי / את הבערה אשלם".</b>
<b>ח. נ. ביאליק</b>
<b>וִיהִי מִי הָאִישׁ</b>
וִיהִי מִי הָאִישׁ אֲשֶׁר יָבֹא אַחֲרָי,
וִיהִי בֶן-חוֹרִין וִישַׁר קוֹמָה מִמֶּנִּי,
וְאִם-שִׁבְעָתַיִם יִיפוּ חַיָּיו מֵחַיָּי,
וְאִם יָבִין וְלֹא-יָבִין לְכָל-הֲגִיגִי –
אַחַת אֶבְטַח וְלֹא אֶפְחָד: לַהֲמוֹן לִבִּי לֹא-יָבוּז
וּבְמַכְאוֹב נַפְשִׁי לֹא-יִתְעַלָּל.
בָּדָד, בַּאֲשֶׁר יְהִי, עִם סֵפֶר חַיַּי יִתְיַחֵד
וּבִבְלוֹאָיו יַשְׁקִיעַ רֹאשׁוֹ,
וְשָׁתָה אֶת-כָּל-דִּבְרֵי הַמְּרוֹרוֹת הָהֵם, וּבָאוּ
כְּזֶפֶת בּוֹעֵרָה בְּעַצְמוֹתָיו,
לְהַכּוֹת לִבּוֹ בְּשִׁגָּעוֹן וּלְהַעֲלוֹת מִמַּעֲמַקָּיו
שַׁאֲגַת נִצְלֶה חַי עַל-גֶּחָלָיו.
וְהָיָה כִּי-יִיגַע מִסְּחֹב אֶת-נַפְשׁוֹ בֵּין הַשּׁוּרוֹת –
שְׁבִילֵי אֵשׁ וָשֶׁלֶג עֲקֻבֵּי דָמִים,
וְכִי-יִסְלֹד כֻּלּוֹ מִפְּנֵי הַמִּלִּים הָעַקְרַבִּים
הַנּוֹשְׁכִים מֵרֹעַ לֵב אֶת-בְּשַׂר עַצְמָם,
נָשֹׁךְ וְהָדֹק שֵׁן וְהַרְעֵל עַד לְהֵחָנֵק
מֵאֵין אוֹנִים וָמֶרִי יַחְדָּו,
וְכִי יִרְוֶה עַד לְשָׁכְרָה אֶת-הַחֵמָה, עַד לְשַׁקֵּץ עֱנוּת אָב וָאֵם
וְעַד לְנָאֵץ שֵׁם אֱלֹהֵיהֶם –
וְהֵנִיס אֶת-עֵינָיו הַצִּדָּה, אֶל פֶּתַח אָהֳלוֹ, וּמָצָא
וְהִנֵּה נַפְשִׁי עוֹמֶדֶת שָׁם דּוּמָם,
חֲשׂוּפָה בְּכָל-נְגָעֶיהָ תַּעֲמֹד, וּבְכָל-מַדְוֶיהָ הָרָעִים,
וּבְכָל-כִּשְׁלוֹנָהּ וְעֶלְבּוֹנָהּ:
רְאֵה, הִנְנִי לְפָנֶיךָ, רְאֵה מֶה הָיוּ חַיַּי וְטִיבָם,         וְכֹחִי מָה, וּמָה אֱמוּנָתִי וּמִרְיִי.
וְרָאָה, וְכָבָה נִיצוֹץ הַבּוּז, הֻצַּת רֶגַע בְּעֵינָיו,
וְתוֹכַחְתּוֹ עַל-שְׂפָתָיו תָּמוּת;
וְדִמְעַת סְתָרִים תָּבֹא, פִּדְיוֹן לְחֶרְפַּת חַיַּי
וְכִפּוּרִים לִקְלוֹן עֱנוּתִי.
<b>חנ"ב: דברים שבע"פ: </b>ביאליק עבד במוסקבה עם 'הבימה' על "הדיבוק" בתרגומו. אנשי 'הבימה' והוא עמם, ראו עצמם <b>"כפרחי כהונה העוסקים בעבודת קודש"</b> כש"כל ישותנו בוערת וניתכת עם המלים יחד. אין סתום ואין עמום בהן – הדברים מאירים ושמחים כנתינתם מסיני" (חנ"ב: דברים שבע"פ שם, שם). "היה זה מעשה קסם שנולד באולם קטן במוסקבה הרעבה והבוערת במהפיכה" (שלמה שבא: "חוזה, ברח" עמ' 189). לאחר הצגה מיוחדת לכבודו פרצו כולם בשירה והשחקנים "פתחו בריקוד והושיבו את ביאליק על כסא באמצע המעגל (---) והרימו אותו מעל לראשיהם ורקדו בהתלהבות ובהתרגשות כשביאליק עולה ויורד מעליהם" (שם).<br>ביאליק מתאר את <b>"האש שהיתה מלהטת סביבם"</b> והוא עצמו היה <b>"בוער באש להבה"</b> ותמה <b>"איך לא נשרפו כולם לאפר"</b>, כלומר: איך אפשר לבעור ולא להישרף – לטבול בנהר דינור ולא להבלע בתוכו... והרי זהו גם הנושא של גו"כ.<br><big><strong>"כנגד חמש עשרה מעלות"</strong></big><br><b>מדות פרק ב': </b>המקדש יושב על התהום, <b>"כובש"</b> אותה ובונה לה מחיצה ובתוך המקדש עצמו – מחיצה (<b>"כצוצרה"</b>) בין עזרת הנשים ועזרת ישראל. שמחת בית השואבה היא חג עממי העלול לגלוש ולשלהב יצרים. בניין המקדש על מחיצותיו משמעותו היא בניין תרבות: ביטוי ליצר ובה בעת כיבושו ועידונו, לפי המושגים של תקופת בית-שני.<br>המספר 15 מתגלגל במסורת, לובש ופושט צורה, גם סביב נושא ה"גילוי והכיסוי": ב"בראשית" מכסים מי המבול את הארץ <b>"חמש עשרה אמה מלמעלה"</b>. הירושלמי מדבר על <b>"חמש עשרה מאות אמה"</b> שחפר דוד ליסודות המקדש ואיך <b>"על כל מאה אמה היה אומר שירה"</b>. המשנה מדברת על <b>"חמשה עשר שיר המעלות שבתהילים"</b> המושרים על <b>"חמש עשרה מעלות היורדות"</b>. ובהמשך, מתגלגל המוטיב לתפילה החמש עשרה <b>"שומע תפילה"</b> שבתפילת י"ח כנגד <b>"ה' למבול ישב".</b>
<b>בבלי שבת:</b> לאף אחד מימי הבריאה לא נוספה ה"א. פרט ליום השישי. יום השישי הוא גמר מעשה בראשית וקשור גם ביום השישי בסיון שבו ניתנת תורה. כשניתנה תורה <b>"רעדה הארץ"</b> (ראה 'נקב קטן', ירושלמי סנהדרין עמ' 44) ו"התהום בקשה להציף את העולם" עד שנכבשה בחרס. לפי הסיפור המקראי כפשוטו, התהום נכבשה כשנברא העולם. אולם ממדרש זה עולה שרק התורה היא שהשלימה את סדר העולם. הבריאה במעשה בראשית היתה 'על-תנאי': אין תכלית לבריאה, ואין לה קיום בלי סיני.<br>ניסוח נהדר של אותו רעיון מובא גם בתנחומא בראשית סימן א: <b>"ובה (בתורה) חתם ים אוקיינוס שלא יצוף וישטוף את העולם (---) ובה חתם את התהום שלא יציף את העולם".</b>

Line 79



Line 80

<big><strong>משמיע קולו לאוזניו: קורא את "שמע"</strong></big><br><b>מדרש תנאים:</b> את קריאת שמע "צריך שישמיע לאזנו".
<b>בבלי ברכות: </b>מי שפוחד משדים ומזיקין בלילה יקרא את "שמע". במדרשי ארץ ישראל ובתלמוד הירושלמי "שדים ומזיקין" הם כמעט בבל יימצא.

Line 81



Line 82



Line 83



Line 84



Line 85



Line 86

<big><strong>שהסתיר פניו</strong></big><br><b>שמות לד: "ומשה לא ידע כי קרן אור פניו". </b>זו מידת ענווה שבמשה שכמו 'צדיק נסתר' לא ידע את המעלה העליונה אליה הגיע. שעה שהוא פוגש את המלה האלוהית, ומעביר אותה לעם – פניו גלויים. בחזרו אל 'שיגרת חייו' – הוא שֹם מסווה על פניו. חיי היום-יום אינם יכולים, כביכול, להכיל את ה'קרינה הרדיואקטיבית' של הקודש...<br>לפי פירוש <b>הרמב"ן </b>כש<b>"ראו (העם) את קרני ההוד פחדו מגשת אליו וחזרו אחורנית (---) ופחדו פן יפרוץ בהם ה'"</b> ואילו אליבא ד<b>אבן עזרא היה משה גלוי פנים "כל זמן שהיה מדבר אל בני ישראל דברי השם, ובכלותו ישום המסוה שידע שיסור האור וישובו פניו כאשר היו, וזה יהיה גרעון למשה אם יראו ישראל פניו בלי אור"</b>. האם היה אמן המדינאות, אשר ידע שבלי תאורה שמיימית טובה אין הצגה, או – כפי שמוסיף וטוען אבן עזרא <b>"בעבור כבוד האור"</b>?<br>במשולש אלוהים – משה – העם אנו רואים את הדיאלקטיקה המורכבת של 'הגילוי והכיסוי' בחיים הציבוריים. אלוהים מתגלה ומתכסה כלפי משה – ומשה מתגלה ומתכסה כלפי אלוהים והעם. גילוי וכיסוי, כמין מדרגות בשלשלת הקבלה והמסירה.
<b>שמות רבה: </b>המדרש עוסק במורכבוּת ובסתירות שב'מפגש בנקרת הצור'. מה ראה משה ומה יכול היה לראות? מה גילה לו אלוהים ומה הסתיר ממנו? האם מרוב פחד החמיץ במעמד הסנה הזדמנות בלתי חוזרת להציץ 'מעבר לפרגוד' או זכה, מתוך שהיה עניו, לחלוק כבוד לאלוהי אביו? מה מידת הגילוי שאדם יכול להגיע אליה? כמה מותר לאדם להעז ולראות? או שמא עדיף להסתיר פנים דרך צניעות?
<b>י.ח. ברנר:</b> בקריאתו להתעורר מתהום היאוש שבחיים היהודיים, נזקק ברנר לתמונת התגלות אלוהים למשה בנקרת הצור. הוא קורא לצעיר היהודי: אתה חייב לצאת מנקרת הצור, להסיר מעיניך את הכף ולהתקדש להתחלה חדשה. אנו חייבים להעז ולהסתכל על מצבנו "עין בעין", גם אם 'עמדת הגילוי' הזאת מסוכנת בתהיותיה. רק כך לא נאבד. משה הסתיר פניו – אבל אנחנו אם נסתיר פנינו מלראות את הצפוי לנו בגולה – נאבד. מסוכן להציץ מעבר לפרגוד – אבל מסוכן שבעתיים להיות עוורים ולשקוע בהונאה עצמית ובמה שהוא ראה כתרדמת-מות.
<b>"משה":</b> האדם היחיד ששמו המפורש נכתב ע"י ביאליק בגו"כ.

Line 87



Line 88



Line 89

<big><strong>בתוכי ישתומם רוחי ועם לבבי אשיחה</strong></big><br><b>"בתוכי ישתומם לבי (תהילים קמ״ג:ד׳) עם לבבי אשיחה" (תהילים ע״ז:ז׳)</b><br>ביאליק מחבר ע"י מרכאות (בהיסח הדעת?) חלקים של שני פסוקים ממזמורים שונים בספר תהילים.

Line 90



Line 91



Line 92



Line 93

<big><strong>"מעבר הלז"</strong></big><br><b>שמואל א, רש"י:</b> בשני משפטים 'מפגיז' ח.נ.ב בשלושה ביטויים המצטברים לאיסור ולפחד גדול: <b>"מעבר הלז", "אחריך אל תביט" </b>ו<b>"במופלא אל תציץ"</b>, וה'קרשצ'נדו' מסתיים ב<b>"כי לא יראה האדם את ה"תהו" פנים אל פנים וחי"</b>. את המיצוי השירי הנוקב למשפט זה נתן ביאליק בשירו "הציץ ומת" (להלן, עמ' 56).
<b>בשמואל א</b> יש לביטוי <b>"מעבר הלז"</b> משמעות של מכשול פיזי ("גי שני ההרים" – רש"י) והוא גם מקומו של האוייב הפלישתי. <b>רש"י</b> מבדיל בין <b>"הלז"</b> שהוא כ"דבר שכנגדו" לבין "הזה". <b>בובר </b>מנגיד את ה"אני-אתה" שבמפגש בין אדם לחברו (ולאלוהיו) ל"אני-לז" המנוכר. <b>ביאליק</b> מְשוֶוה לו גם משמעות פיזית של קיר בלתי עביר, וגם משמעות מטפיזית, במובן של "במופלא ממך אל תציץ".

Line 94

<big><strong>"מכאן ואילך"</strong></big><br><b>בבלי שבת:</b> הביטוי מופיע במסה ארבע פעמים – כהדגשה חוזרת ומצטברת של המעבר ממצב הגילוי (המסוכן) אל הכיסוי. כיוון שקיר מבדיל בין האדם ובין מה ש<b>"מעבר הלז"</b> – האדם הולך רק <b>"מכאן ואילך"</b>. ביאליק משתמש כאן במושג מוגדר מן המקורות הבא להפריד בין שתי תקופות גילים, מצבים וכד'. (והשווה גם בבבלי יומא דף לט עא: "ארבעים שנה ששמש שמעון הצדיק היה גורל עולה בימין, מכאן ואילך – פעמים עולה בימין פעמים עולה בשמאל").
<big><strong>אחריך אל תביט</strong></big><br><b>בראשית יט, בבלי חגיגה:</b> גם בפרשת סדום כמו בפרשת נח – שוב ממטיר אלוהים, והפעם מבול של "גפרית ואש". אשת לוט מפירה את ה'טאבו' ומציצה לאחוריה לראות את אלוהים בפעולה – ונענשת. רמזי הפסוק המקראי בגו"כ מגדירים את מעשה אשת לוט כהצצה אסורה ב"מופלא". ובהשתקפות חוזרת: את תחושת התהום בין ה"מעבר הלז" ו"מכאן ואילך".
<big><strong>ב"מופלא"</strong></big><br><b>בראשית רבה, פרשה ח':</b> "ביד חזקה ובזרוע נטוייה" חוזרת סדום אל מצב התוהו שקדם לבריאה, אל המופלא והמכוסה האסור בהסתכלות. כי <b>"רק התורה יודעת מה היה קודם ברייתו של עולם"</b>. האם חטא האדם ועבר על הטאבו בהציצו לסודות הבריאה, סודות האטום והגנטיקה – ובכך יביא על עצמו הרס? האם חדר ל'תחום האסור' בו מאבדים שליטה בתוצאות הגילוי? האם ניתן בכלל לבלום את הסקרנות האנושית בסייגים מוסריים או תיאולוגיים? ואולי דווקא בה משתקפת שותפות האדם בבריאה ובמעמקיה.
<big><strong>אל תציץ</strong></big><br><b>בבלי חגיגה:</b> ארבעת ה'תוהים' ה'מציצים' ש"<b>נכנסו לפרדס</b>" ('פרד"ס' – פשט, רמז, דרש, סוד, וכן מלשון פרדיס – גן עדן), עסקו ב'מעשה מרכבה' המסוכן של הצצה מעבר לפרגוד. השלושה שילמו את המחיר, פרט לר' עקיבא, שהאחרים לא שעו לאזהרותיו. <b>ורבנו חננאל</b> (שם, על חגיגה): <b>"וציווה אותם ר' עקיבא: כשאתם מגיעים להביא באובנתא דליבא </b>(תובנת הלב, הבנה רוחנית, בניגוד למראה העיניים) <b>אצל אבני שיש טהור אל תאמרו מים מים שאין שם מים כל עיקר אלא דמות בעולם נראית והאומר מים נהדף שנמצא משקר ובלשון הזה מפורש בהיכלות רבתי".</b><br>ופירוש הדבר: ר' עקיבא מזהירם שכשמגיעים אצל "אבני שיש טהור" שהן מראות הרוח, הבנות הלב העמוקות של הראייה הפנימית – אל להם להיכשל ולהמירם במראה עיניים ולצעוק "מים מים". וראה גם "ושער החמישים, כליל אבני השיש הטהור" ב"הציץ ומת".
<b>בראשית רבה פרשה ב':</b> בעוצמה מזעזעת מובא סיפורו של בן זומא התוהה ומסתכל במעשה בראשית. מציץ ומת (לעיל, עמ' 55).
<b>"מאין הרגלים"</b> – זה ביטוי של בעלי-סוד, שאיננו מבינים את פישרו. <b>תיאודור-אלבק</b> דוחים שורה של פירושים למושג זה ופוסקים: "וגם קשה לפרש מה שאמר ב"ז 'לא מאיין רגליים' וגי' זו עתיקתא (---) ובלי ספק היתה שאלה זו ידועה לסוד עמוק להדורשים במעשה בראשית, ור"י העיד עליו שמים וארץ שיודיעוהו מאין הרגלים".
<b>ח.נ.ב, "הציץ ומת"</b>: השיר הוא הדרמה של בן עזאי. הכניסה לתחום האסור מתוארת בעזרת האביזרים השומרים את חומת גן העדן לאחר הגירוש: להט החרב, הכרובים ("התרשישים" והנחש, מזכרת החטא.

Line 95

<big><strong>כי לא יראה האדם</strong></big><br><b>דברים רבה:</b> מי שזכה להציץ מ'עבר לפרגוד' ולגעת באינסוף – מבקש לזכות גם בחיי נצח. אבל גם מי שזכה ב<b>"הצצה"</b> ונגע בעל-אנושי – אינו יכול ואינו זכאי לחרוג ממגבלותיו האנושיות. משה, שזכה לצאת חי מהמפגש החד-פעמי – ועוד הביא תורת-חיים לעם שלם – מבקש לו 'רווח אישי'. הוא, שהגיע לשיא רוחני – נכשל פה ב'הבנת הנאמר'. אפילו משה, העָנָיו מכל האדם, נכשל בחטא הגאווה (ודווקא בשאיפתו לחרוג מהספירה האנושית הבשר-ודמית הוא אנושי כל-כך...)<br>שוב ושוב אנו דנים עם ביאליק ומקורותיו <b>בגבולות שבין הגילוי והכיסוי שהם גבולות האנושי והאלוהי.</b> (וראה גם 68: "כי לא יראני האדם וחי").
<big><strong>פנים אל פנים</strong></big><br><b>ח.נ. ביאליק, בשׂורה:</b> ויש גם ביאליק אחר, יש גם חוויה אחרת של <b>"פנים אל פנים" </b>ו<b>"פה אל פה"</b>, יש בשׂורה אחרת המנוגדת להלך הרוח השולט בגו"כ. נפרצת מחיצת העבים, נפתח הצוהר, כרובים יורדים לעולם – מהשמיים ולא מן התהום – והאדם ניצב <b>"פנים אל פנים"</b> ומדבר עם <b>"השמים הנאוים</b>"; בצינור ישיר <b>"יזלפו שחקים שפעתם" (---) "זיו אורם"</b>, אור וריח של חיים רעננים. כאן, מימד הסכנה במגע עם האלוהי – נעדר.
<b>"נפל כפתק מרקיע" </b>– ראה "נפל פתקא מרקיע", בבא מציעא פו עא.

Line 96

<big><strong>אל ה"תהו" תשוקתך והדבור ימשול בך</strong></big><br>ביאליק הדרשן מפליא לעשות: במקום <b>"אל-אישך תשוקתך" – "אל ה"תהו" תשוקתך"</b>; במקום <b>"והוא ימשול בך" – "הדבור ימשול בך"</b>. רוצה לומר: תשוקתו של האדם לתוהו מולידה את ממשלת המלים בחייו. המשיכה לתוהו מולידה את המלים שנועדו לכסות על התוהו.

Line 97

<big><strong>"הדעה והדבור"</strong></big><br>"הדעה והדבור" בלשון שירת המלאכים, היא גילוי. "הדעה והדבור" בלשון "החי המדבר" (ראה 50) היא לשון "ההפשטה וההכללה" (44), שהיא כיסוי.<br>שירת המלאכים ל<b>"חי עולמים"</b> נאמרת בשפה 'גבוהה'. זוהי 'שפת המלאכים' שלדברי חז"ל דיברו בלשון הקודש. אם נזכור שביאליק מקשר בין המלים למלאכים – נמצאנו למדים על הספֵירה הגבוהה של השפה בעולמו החווייתי. בהקשר הדתי העמוק של גו"כ – <b>והיצירה אכן מתרחשת בתחום שהוא חלק מהחוויה הרליגיוזית</b> – עולה הכמיהה ששפת בני האדם תדמה לשפת המלאכים, ששפת ה"חי מדבר" תתעלה ותתקדש "לחי עולמים".
<b>עגנון, טלית אחרת:</b> לפנינו תיאור התפילה שבה שרים את <b>"האדרת והאמונה"</b>, כשהחזן מכסה את פניו. הילד ואביו – כמו האדם ואלוהיו – משחקים במחבואים, והחזן, המסתיר פניו, באמרו את "האדרת והאמונה לחי עולמים", הוא כמשה בעמדו לפני האלוהים (ראה 86 "שהסתיר פניו"). הילד הקטן – כמו בן דמותו ב"בגדי המלך החדשים" – שואל את שאלת-השאלות על ההחמצה הגדולה: <b>"הרי הוא קורא לו והרי הוא מצוי ועומד עליו, אם כן כיסוי פנים למה? אילו גילה פניו היתה שמחה גדולה בעולם".</b> "מדוע המלך לבוש???" – שואל הילד שמואל-יוסף, במקום שה'מבוגרים' כבר חדלו לשאול והם מקבלים את 'מציאות החיים' כ'זה מה יש'...<br>(אנו מודים ל<b>טובה ואברהם הולץ</b> שהפנו את תשומת לבנו לקטע זה של עגנון והקשרו לגו"כ).

Line 98

<big><strong>אך בצלם יתהלך איש</strong></big><br><b>"בצֶלֶם" </b>– בחושך. קירבה בין המלים 'צלם' ו'צל'. זהו אחד המקומות הקודרים ביותר ביצירה. האדם מהלך בחושך. מלפניו האור "המדומה", הכוזב, ומאחוריו הצל ההולך וגדל. שום אור אמיתי אינו מחכה בקצה של שום מנהרה. יש רק "מכאן ואילך" – הכיסוי, מלים <b>"צפופות ורצופות זו אצל זו כקשקשי השריון"</b> (102) הבאות לכסות על הפחד הגדול <b>"לעומת ים האין-סוף של אֹפל העולמים"</b> (105).

Line 99

<big><strong>הצל</strong></big><br><b>ק. ג. יונג: </b>כשם שבקבלה האור והחושך, הטוב והרע וכו' כלולים באלוהות (ראה עמ' 41, ג. שלום: "התהו") כך לפי יונג בתוך הלא-מודע האנושי, שאחד מסמליו הוא הצל, כלולות גם <b>"נטיות בלתי מוסריות"</b> וגם <b>"תכונות חיובית"</b>.

Line 100



Line 101



Line 102



Line 103

<big><strong>הגחלת והשלהבת</strong></big><br><b>הזוהר: "הדעה והדבור" </b>המכסים-מפרידים, קשורים וצמודים כמו <b>"הגחלת והשלהבת"</b>. הם כ"<b>נר תמיד אשר לא יכבה</b>". ה"דעה" היא הגחלת ו"הדיבור" – השלהבת. ב"זוהר" – הגחל הוא הקב"ה והשלהבת – ה<b>"עטרות קדושות שהוא מתעטר בהם ומתלבש בהם"</b>. מהקשר ביניהם זורח האור האלוהי ש<b>"אין בו פירוד"</b>, <b>"הוא הם והם הוא"</b>. ואילו אצל ביאליק התהפכו היוצרות: נר התמיד האנושי של "הדעה והדבור" נמצא בפירוש מ"<b>ים האינסוף של אֹפל העולמים</b>", מאיר בתוך בועת <b>"האור המדומה"</b>. בספר הזוהר המלים – <b>"כשלהבת הקשורה בגחלת"</b> – הן ביטוי של אחדות עליונה חובקת-כל, ואילו אצל ביאליק – הפירוד הוא השולט, כיסוי צפוף של מלים <b>"כקשקשי השריון"</b> (ראה 65 בלימה, ספר יצירה מ"ז).

Line 104



Line 105

<big><strong>ים האין-סוף</strong></big><br><b>ג. שלום:</b> ביאליק כותב ש<b>"ים האינסוף של אפל העולמים"</b> נשאר וישאר תמיד <b>"מבחוץ"</b>. "מבחוץ" ניתן להתפרש: 'מבחוץ לתודעה', כלומר, בבלתי-מודע שבנפש, שהמושג המקביל לו בחסידות: <b>"קדמות השכל"</b>.

Line 106



Line 107



Line 108

<big><strong>געגועים כמוסים להציץ</strong></big><br><b>הומרוס, האודיסיאה, קפקא, שתיקת הסירנות: "הלא דוקא אותה האפלה הנצחית, זו המטילה אימה כל-כך – הלא היא לבדה שמושכת אליה כל ימי עולם את לב האדם בסתר ומעוררת בו געגועים כמוסים להציץ בה (---) הכל יראים ממנה והכל נמשכים אליה".</b><br>זו המשיכה-הדחייה, האיסור-המושך שכאילו נועד מטבע ברייתו שיפרצוהו – מוצא א מקומו במיתוסים של עמים רבים. <b>סיפור עץ הדעת</b> הוא המאבק בין הסוד האלוהי המכוסה ותשוקת האדם לגלותו. את צוו האיסור אפשר לתפוס כ'גריַת היֵצֶר' ע"י האֵל כדי להביא את האדם להמרות את פיו ולהשיג את ה'דעת'. ועם זאת הפרת האיסור מהווה מקור לתחושת החטא ולגירוש מגן-העדן.<br>התהום היא מקום השטני-הדימוני אבל גם מקום האלוהי, גם המוות וגם החיים. לתהום שני שמות: זוהי ממלכתו של <b>האדס</b> מלך השאול, הנקרא גם <b>פלוטו</b>. האדס פירושו 'מעמקים' ופלוטו – <b>'עושר'</b>. השם הנרדף בא כדי לכסות על החרדה. האֵלה השוּמרית <b>ארשקיגל</b> היא מלכת ממלכת המתים ופירוש שמה "הגברת של המקום הגדול שם למטה". לממלכתה שבעה שערים שהם מערות וסדקים, נקיקים ולועי הרי-געש. האמביוולנטיות של התהום-השאול מתבטאת גם בכך ששמו של <b>לוציפר</b> המורֵד הוא דווקא "מביא האור". <b>יונג</b> מזהה את מיתוס הירידה תהומה כצלילה לנבכי התת-מודע. <b>גילגמש</b> צולל תהומה כי שם נמצא צמח חיי הנצח. <b>תמוז</b> יורד לשְאול מדי שנה כדי להוולד מחדש. <b>פורמתיאוס,</b> הטיטאן חודר לתחומו של זאוס כדי לגנוב את הידע האלוהי – האש, האמנויות והמדעים – עבור בני האדם, אבל האל, שיכול היה לקחתם בחזרה, לא עשה זאת, כלומר, רצה בכך מלכתחילה. גם כאן, כמו בסיפור עץ הדעת, בא העונש על פרומתיאוס, וכן נקמה בבני-האדם בדמות <b>פנדורה</b> הסקרנית, שליחה מיוחדת של האל, הפותחת את התיבה האסורה ממנה מגיחים כל תחלואי המין האנושי – אבל גם התקווה (תקוות-שווא?).
<b>אורפיאוס</b> יורד שאולה לחפש את האהבה שנשבתה "בקליפות" המוות <b>ואדיפוס</b> יורד לשאול שבתוכו כדי לגלות שרצח את אביו ושכב עם אמו.
<b>"הציץ ונפגע", "הציץ ומת".</b> האדם נידון או לאטום את אוזניו ולהישאר ב'כיסוי' – או לחדור לתחום האסור – ולמות. מי שאוטם אוזניו בשעווה לא ישמע את קולן האלוהי של <b>הסירנות</b>. רק <b>אודיסאוס</b> – מין ר' עקיבא מאמין-מתוחכם-ערמומי בגירסה יוונית – מצליח במה ששום בן-תמותה לא הצליח: להיכנס בשלום ולצאת בשלום. לגבור על האיסור "לא יראני (ולא ישמעני) אדם – וחי".
<b>אודיסאוס המודרני</b> בגירסתו <b>הקפקאית</b>, החי בעידן 'מות האלוהים', 'האל הנעדר', 'האל השותק' – גם הוא מחפש את נוסחת הפלא הדיאלקטית של "גילוי וכיסוי" מול הסירנות המפתות: קרקע התהום כבר מלאה בעצמותיהם של אלה ש'הציצו ונפגעו'... אודיסיאוס המודרני, שלא כסבו ההומרי, שוב אינו סומך רק על הגבלים. הוא סותם גם את אוזניו – הכיסוי גבר על הגילוי – פעולה הרת-תוצאות, שכן, <b>"דווקא ברגע שהיה סמוך אליהן ביותר שוב לא ידע עליהן כלום"</b>.<br>"אולם מימי אודיסאוס ועד היום" – כותב <b>פייטרו צ'יטאטי</b> בספרו 'קפקא', (עמ' 124) "הלכו הסירנות והתפתחו וכיום הן מפעילו תאת קסמיהן בעיקר באמצעות השתיקה" (---) מות האלים "הוא תחבולה ערמומית ושפלה, ותו לא. יש בשתיקתן משום פיתוי שאין לעמוד בו. הן אך משתתקות, וכבר אנו נופלים בפח <b>ההיבריס</b>: אנו סמוכים ובטוחים, כי במו ידינו גרמנו לשתיקתן: לִבנו מתמלא גאווה ויוהרה; אך עד מהרה הופך נצחוננו למפלתנו הסופית – העיוורון". אודיסיאוס הקפקאי ה"ניחן באבחנה דתית דקה ובאותה ערמומיות אנושית, שבאמצעותה ניתן לנו להוליך שולל את האלים ולחיות עמם בצוותא במאבק המתמשך נגד בני-האדם. ואם רוצה הוא להינצל, עליו לנקוט תחבולה כנגד תחבולה; והוא מעמיד פני אדם מוגבל, ילדותי, המאמין בתועלת התוֹרֶן והשעווה. מי ערוּם ממנו? ובה בעת מי אדוק ודתי ממנו? שכן בשממה שהשתררה בלבות בני-האדם במות האלים הוא קשוב עדיין לשירתם הנצחית – שירה זו הנוראה כל-כך, הנוקמת ונוטרת ומפתה כל-כך, כפי שלא היתה מעולם."
<b>קפקא, פרומתיאוס, על המשלים. ספרי דברים, שירה"ש רבה, ביאליק בע"פ, על האגדה: </b>אין כמעט פסוק בגו"כ שאין בו "ציור", "המשלה"", אגדה... בנוסף להיות הלשון האנושית עצמה משופעת בציורי לשון – הפרוזה השירית הביאליקאית, שהיא יצירת אמנות מרובת מקורות – לא-כל-שכן. <b>"כל ציור הוא בשורשו משל - - - יש עניינים שבלי משל א"א לעמוד עליהם"</b> (עמ' 65 לעיל, 'על האגדה'). מכאן שאין כמו המשָלים, המיתוסים והאגדות לתאר את הבלתי-ניתן לתיאור ואת <b>"הגעגועים הכמוסים להציץ בו"</b>. <b>"רצונך להכיר את מי שאמר והיה העולם למוד אגדה"</b> (ספרי דברים).
<b>"אל יהי המשל הזה קל בעיניך שע"י המשל הזה אדם יכול לעמוד בדברי תורה".</b> בהביאם פסוק זה מסכימים ה'ספרי', 'שירה"ש רבה' ובילאיק (ב'על האגדה') שאפשר "לעלות למרום ולדבק באש" (כלומר, להשיג את הבלתי-נתפס) רק ע"י 'נגיעות עקיפות' – שאחת מהן היא המָשָל.
<b>קפקא</b> מרחיק לכת הרבה יותר: בקטע <b>'פרומתיאוס'</b> (1918) הוא מביא "ארבע גירסאות של המיתוס הפרומתיאי ונסוג מהן בזו אחר זו, עד שהוא נשאר לבסוף עם האמת האחת ויחידה – "הצוק שאין לו הסבר" (<b>ש. זנדבנק:</b> דרך ההיסוס עמ' 33). "מה 'שאין לו הסבר' מכונה 'הבלתי-נתפש' ב<b>"על המשלים"</b>: ההיגדים הספרותיים, המשלים, מתכוונים 'לאיזה צד אגדי שמעֵבר', אבל המעֵבר נשאר אגדי ובלתי ידוע לנו. 'הטירה', 'המשפט', השרץ הענקי – כולם 'אינם אלא משלים', אבל מובנם הוא בלתי נתפש" (שם עמ' 100). "תפקידה של הספרות כאילו מצטמצם בטאוטולוגיה (---) כל מה שהספרות הקרוייה כאן 'משלים' עשויה לבטא הוא האמת הנדושה שהבלתי-נתפש הוא בלתי-נתפש. אין הספרות יכולה להסביר את משמעותו של אותו 'מעֵר בלתי ידוע', אין היא יכולה אלא להצהיר עליו – בהיגד טאוטולוגי לחלוטין – שאינו ידוע" (שם עמ' 83-84).<br>החיים סתומים וגם המשל המנסה להסבירם – סתום כמותם. "יש מטרה אבל אין דרך", יש 'טירה' (כמשל) אבל אין דרך להגיע אליה או להבינה. קיימת רק "ההשתוקקות". האדם היושב (במשל) לפני 'שער החוק', אחוז ב"געגועים כמוסים להציץ" לתוך השער, שמאחוריו כל שומר עוד נורא מקודמו – הוא משל ל'מצב האנושי' בו "לא יראני האדם וחי". וקרוב לקפקא בקירבה גדולה גם <b>ר' נחמן מברסלב</b>, כש"הלב משתוקק אל המעיין בהשתוקקות גדולה" ונבצר ממנו להגיע אליו ("הלב והמעיין"). "מובעת כאן עצבותו המטאפיסית של האדם המודרני, על הנמנעות הפסיכולוגית לחיות את הקדוּשה כחוויה שלמה. (---) היסוד המעמיד את הגעגועים הוא התודעה הכאובה והבלתי-משוחדת של הנמנעוּת הגמורה לצעוד אפילו צעד אחד לקראת הגשמת הגעגועים". (<b>יוסף ווייס:</b> מחקרים בחסידות ברסלב עמ' 97).<br>האין ביאליק של גו"כ ו"הציץ ומת" קרוב מאוד לשניהם? "הצוק שאין לו הסבר" ו"לפני שער החוק" – האין הם אחי-נפש ל"תיקו הנצחי" ול"מה" הנורא שמאחוריו עומד איזה איקס הנורא ממנו – הבלימה"? (ר' 127).
<b>י.ח.ברנר, חבלי בטוי:</b> מדוע ביאליק לא נזקק למקורות זרים בגו"כ? האם בגלל שלא הכיר אותם (ראה: ביאליק, אגרות וביאליק בשיחה, עמ' 64). ברנר כתב חיבור על הלשון (<b>"חבלי בטוי"</b>, מולדת, תרע"ד) כשנתיים לפני גו"כ, ובו הירבה להזדקק <b>למקורות מהספרות האירופית</b>. וראה זה פלא – את החלק המסיים של מסתו זו הקדיש ברנר דווקא לביאליק! למשורר! ייתכן שכתגובה כתב ביאליק את מסתו <b>בלי להשתמש כלל במקורות מספרות העמים</b>, כאילו רצה לומר בכך לברנר: "מה אתה פוזל החוצה? במקורותינו יש כבר הכל!" או כפי שתיאר ביאליק את הרמח"ל: "האיש אשר נועד בידי ההשגחה עצמה להביא לספרות ישראל בעצם ימי בלותה וירידתה התחתונה  ולהביא לה מתוכה, ממעמקי הויתה – את הבשורה הגדולה על התנערות והתחדשות, את בשורת התחיה" (ח.נ.ב, הבחור מפדואה להלן עמ' 92).<br>אבל הדיאלוג בין שני האישים היה מורכב ועמוק יותר. ברנר שואל, במאמרו: איפה 'חבלי הביטוי' של ביאליק? מדוע ביאליק לא מרבה לשתף אותנו בחבלי ובייסורי הביטוי שלו? ברנר חש את המקום בו נמצא ביאליק בתהליך התפתחותו כיוצר, וניבא כביכול את השלב החדש, שביאליק עתיד להיכנס אליו בעוד כשנה-שנה וחצי, כשיכתוב את "גילוי וכיסוי בלשון", "חלפה על פני", "יהי חלקי עמכם" ו"הציץ ומת". ניבא אותו ואולי גם עורר אותו.<br>ועוד מוסיף ברנר, ובהערכה עצומה למשורר: <b>"אילו נולד בתוך עם יותר עשיר ובעל ספרות יותר מפותחה", היה עומד "במקום שאין משוררים ענקים יכולים לעמוד בו".</b><br>(תודתנו ל<b>מוקי צור</b> שהפנה את תשומת לבנו לקשר בין שתי המסות: "חבלי ביטוי" ו"גילוי וכיסוי בלשון".)
<b>ג. שלום, דברים בגו: </b>ג. שלום מבחין בין המשל והאליגוריה של בעלי-האגדה והפילוסופים לבין הסמל והרמז הסימבולי של בעלי תורת הסוד שמדרגתם שונה. יש פה פתח לדיון.

Line 109



Line 110



Line 111

<big><strong>המחיצות</strong></big><br><b>רש"י שמות, מצודת דוד מלכים, בבלי ברכות: </b>שלוש דוגמאות של מחיצות: בין משה והאלוהים (שמות), בין הארון שבקודש-הקודשים ומה שמחוצה לו (מצודת דוד) ובין החיים לבין המתים (ברכות). הווה אומר: יש דברים שהם מחוץ למחיצתו של האדם: האלוהות, הקודש והמוות. האינסופי הוא מחוץ למחיצתו ולהשגתו של אדם, בהיותו סופי. אבל משה על הר-סיני וכהן גדול ביום הכיפורים – לאו ככל אדם הם!

Line 112



Line 113



Line 114



Line 115



Line 116



Line 117



Line 118



Line 119



Line 120



Line 121



Line 122

<big><strong>תשובה בהֶדיא</strong></big><br>תשובה מפורשת.<br>יש הקבלה ודמיון רב בין המשפט של ביאליק: <b>"שום תשובה לשאלת המהות אינה מובלעת ועומדת ממילא בדיבור סתם. אפילו דיבור של תשובה בהדיא אף הוא אינו באמת אלא נוסח אחר של השאלה עצמה"</b> – לבין מקבילתו אצל קפקא ב"פרומתיאוס": <b>"האגדה מנסה להסביר את מה שאין לו הסבר. מאחר שיסודה באמת, הכרח שתגמור שוב במה שאין לו הסבר"</b> (108, עמ' 65, וראה גם פרשנותו של ש. זנדבנק, עלי-באר 108, עמ' 67).

Line 123

<big><strong>"בתמיה" מתורגם "בניחותא"</strong></big><br><b>"בתמיה"</b> – סימן שאלה. <b>"בניחותא"</b> – בלי סימן שאלה. ובהקשר שלנו: ה<b>"תמיה"</b> שהוא הרצון להציץ ולגלות הופך ל<b>"ניחותא"</b>, המכסָה.

Line 124



Line 125



Line 126

<big><strong>שם בן ב' אותיות</strong></big><br>אילו רצה להגיד משהו סתמי היה ביאליק כותב: "מלה בת שתי אותיות". בכך שכתב <b>"שֵם"</b> הוא מחבר אותנו לאחד מתוארי האֵל. יתרה מזו: לא "מלה" כתוב, אלא "שֵם", ולא סתם שם אלא <b>"מה"</b> – בתמיה שהופך בניחותא. רוצה לומר: שֵם האל הוא "מה" הנורא – ומאחוריו עומד 'מה' שהוא נורא ממנו: "בלי-מה" (ארה 65).
<b>בבלי עירובין:</b> השם המפורש בן ארבע האותיות, שניתן לכהנים בלבד, הוחלף בשם בן שתי אותיות שהוא <b>יה</b> (מאז שחרב ביה"מק). ביאליק, במהלך דרשני, מוביל אותנו מ"יה" של תהלים ומסכת עירובין שהוא שם בן שתי אותיות, אל ה"מה" הקבלי "הנורא" בן שתי האותיות.

Line 127

<big><strong>"מה" הנורא</strong></big><br><b>משלי ל׳:ד׳, רלב"ג, רמ"ק, פרדס רימונים: </b>ה<b>"מה"</b> כאחד מתוארי האֵל של המקובלים מקשר שוב את ביאליק עם התחום הקבלי. פה לא האדם שואל <b>'מה?'</b> אלא שמו של האלוהים הוא <b>'מה'</b>. בפשט: המשפט <b>"מה שמו ומה שם בנו"</b> (במשלי ל') הוא שאלה. גם בפירושו של הרלב"ג וגם ב'פרדס רימונים' של הרמ"ק ה"בתמיה מתורגם בניחותא": ה'מה' הפך משאלה לשֵם, שם "נורא" שבו שרויה בכל זאת התהייה, כלומר: התיקו. ומכאן לאמירתו של ביאליק ש<b>"שם בן ב' אותיות" הוא "מה" דוקא</b>. גם לספירת החכמה וגם לספירת התפארת קורא הרמ"ק <b>'מ"ה'.</b> החכמה היא <b>האב</b> והתפארת (ת"ת)היא <b>הבן</b>.

Line 128



Line 129



Line 130



Line 131

<big><strong>זמן הפרעון</strong></big><br>ביאליק מניח שהאדם נולד כ"בעל חוב" – שחובתו לתקן את העולם ע"י גילויו דרך שאלת ה"מה" – שאלה שאין עליה בעצם תשובה, ולכן פרעון החוב אינו אפשרי. זוהי "גזרה" שאדם אינו יכול לעמוד בה! במלה 'תיקון' נשמטת ה'נון' ונותר 'תיקו' (ראה 70 "התיקו הנצחי"). ובכל זאת – ללא נסיונות התיקון של האדם אפילו ה'תיקו' לא היה מושג...

Line 132

<big><strong>אינו בא לידי גובינא</strong></big><br><b>שו"ת הרשב"א:</b> דוגמא של שיעבוד ש"לא יבוא לידי גובינא לעולם". ובהקשר זה מובאים דברי <b>הרמב"ם</b>: הלכות מלוה ולוה (פרק ט"ז הלכה י"א): <b>"המוצא שטר חוב בין שטרותיו ואין יודע מה טיבו – יהיה מונח עד שיבוא אליהו".</b> הפרעון נדחה לזמן הגאולה – בינתיים 'תיקו'.

Line 133



Line 134



Line 135



Line 136



Line 137

<big><strong>בסדק שנפתח</strong></big><br><b>ח.נ.ב, מתי מדבר:</b> מסתנו מסתיימת בקטע: <b>"אבל עוד לאלוה לשונו בלא מלים (---) הללו מתחילים ממקום שהמלים כלות ולא לסתום באים אלא לפתוח. מבעבעים ועולים הם מן התהום. הם הם עלית התהום עצמו. (---) ולפיכך יש שהם מוציאים את האדם מן הדעת". </b>וכך גם המִדבּר הנוהם, מתנער ורותח עם אנשי דור המדבר – שהם הם התהום עצמה. ולא תחול מהפיכה בהיסטוריה היהודית ללא כוחות התהום הללו <b>"שיקיצו אדירי איֻמה"</b>. האם אלה כוחות הרס או יצירה – על כך נסב 'הדיאלוג' עם <b>ג. שלום </b>(ה"תהו" האיום, 138, עמ' 79).<br>שאלה זו ממשיכה ללוות אותנו גם בהווה: איפה, מתי, יונק ייצר החיים לשד חיים מן התהום – ומתי הוא טובע בכוחות ההרס שבה. דבר אחד ברור: אם משמעות חילון השפה, התרבות והנשמה היא גדיעת שורשים, איבוד היכולת לינוק את השפע מן התהום ולקיים דיאלוג עם האינסוף – זהו אבדננו.
<b>צבי שץ, על גבול הדממה:</b> צבי שץ – משורר וסופר. מונים אותו כסופר הראשון של חיי הקבוצה ב'עליה השניה'. נרצח יחד עם ברנר ב-1921.<br>כמה מהציורים והרעיונות המופיעים ב<b>"מתי מדבר"</b> מנוסחים באיגרתו של שץ. כחייל בגדודים העבריים במל"הע הראשונה, במחנה שעל שפת ים המוות, ליד מעבּרות הירדן, במקום בו נכנס יהושע לארץ – הוא מבטא חוויה שעוברת עליו, הדומה לזו שמתאר ביאליק בשירו.<br>אצל ביאליק הַמִּדְבָּר הוא סמל הגלות, לה קורא הנביא <b>"מִדבָּר העמים"</b> (יחזקאל). אלוהים, בתיאור הביאליקאי, כופה את הגלות <b>"הר כגיגית"</b> ואי-אפשר להשתחרר ממנה מבלי <b>'לבעוט בכיסא הכבוד'</b>. אולם "כל מה שנכבש סופו לצוף"... כמו <b>"דור עזוז וגיבור"</b> המתנער פתאום – כך מתאר גם צבי שץ את דורו: <b>"פראים אנו שבעתיים מאבותינו יוצאי מצרים, כי בנו, באינטליגנטים, בוערת אש איומה (---) התעורר בנו האדם הקדמון, הטבע עצמו"</b>.
<b>"בסדק שנפתח"</b>, עולים כוחות שנכבשו במשך אלפי שנים בקיום גלותי מעוות ולובשים צורה של תגובת-נגד משיחית, העלולה להיות כניתוח שבא לרפא – אבל גורם למותו של החולה. ב"מתי מדבר" מחבר ביאליק את כוחות התהום אל ההיסטוריה. ביאליק כותב את שירו כתגובה על חולשתו התהומית של היהודי. צבי שץ, המשורר הרגיש, הפציפיסט בשורש נשמתו ואיש "אֵל הדממה הדקה", מגלה בתוכו את הצד האחר שבנפש – כשהוא אוחז רובה.<br>במצב של קיום מדינה וצבא עלולה 'תגובת הנגד' לחולשתנו התהומית בעבר להיות עודפת, אם לא נשכיל לעבור תהליך מרפא של יצירה מתחדשת המתחברת גם אל התהום שמתחתיה, גם אל השמיים שמעליה, וגם אל הריאליה ההיסטורית שבה אנו חיים.

Line 138

<big><strong>הַ"תֹּהוּ" הָאָיֹם</strong></big><br><b>ג. שלום, הצהרת אמונים לשפה שלנו:</b> שעה שביאליק תוחם את ה'דיאלוג' עם התהום למשוררים ונביאים (כפי שבחסידות תחמו אותו לצדיקים בלבד), ג. שלום מזהיר שכולנו, <b>כל</b> דוברי העברית, חשופים לתהום שכבר מבעבעת את הקטסטרופה המשיחית. לכאורה מדובר פה בבעיות הלשון, אך למעשה הדיון נוגע באשיות הקיום. "הרי בשפה הזאת אנו חיים כמו על פי תהום", בה כל מלה ש"נלקחה מן האוצר ה'ישן והטוב', מלאה עד גדותיה בחומר-נפץ".<br>ג. שלום מנבא איך בעתיד "תתייצב לפני עמנו מחדש המסורת הקדושה, כמופת מכריע" וכי "אלוהים לא ייוותר אילם בשפה שבה השביעו אותו אלפי פעמים לשוב ולחזור אל חיינו". דאגתנו נתונה מעתה לשאלה: "האם יהיה לנו נוער שיחזיק מעמד במרד של שפה קדושה?" במוקד מפעלו ההגותי נמצאות השאלות: איך להחיות את השפה והתרבות העברית כחלק מ"המסורת הקדושה", ומבלי להתדרדר להרס ואבדון. איך לחלץ את עצמנו מחיבוק-הגלות מחד, ומציפורני משיחיות-השקר, מאידך. איך ליצור חברה יהודית במדינה דמוקרטית שפועלת בהיסטוריה 'בלי מכְסֶה אוטופי'.
<b>או עיבּוּד יוצר – או איבּוד לדעת...</b><br>מבחינה זו <b>ג. שלום וח. נ. ביאליק</b> הניחו את היסודות העיוניים לתבנית של בית-מדרש יהודי שהוא בית-יוצר מחודש לנשמת האומה.
<b>ח. נ. ביאליק </b>אמר שללא מגע של יחידי סגולה עם התהום לא תהיה יצירה. <b>ג. שלום</b> אומר: ללא דיאלוג עם חומרי התהום ועיבודם המחודש – לא יהיה קיום.

Line 139



Line 140



Line 141



Line 142



Line 143



Line 144



Line 145



Line 146



Line 147



Line 148



Line 149

<big><strong>"כי מי אשר יחֻבר אל כל החיים יש בטחון"</strong></big><br><b>קהלת ט': </b>האדם בוחר בכיסוי, במלים, בחיים של כלב וזוכה ע"י כך בביטחון לפי שעה, <b>"כי לכלב החי הוא טוב מן האריה המת"</b>. אך הנה מת האדם וחלל המלים נתרוקן...

Line 150

<big><strong>והמחיצה נסתלקה</strong></big><br>ראה לעיל "מי שמתו מוטל (---) עושה מחיצה", (ראה 111 "המחיצות", עמ' 70).

Line 151



Line 152



Line 153

<big><strong>מקדים סתימה לפתיחה</strong></big><br>ביאליק נזקק לביטוי <b>"מקדים רפואה למכה" (רש"י – רשב"ם, בבא בתרא) </b>ודורש אותו: <b>"שׂר של חיים מקדים סתימה לפתיחה"</b>. מקדים 'סתימה' שהיא הרפואה – הכיסוי, ל'פתיחה' שהיא המכה, כלומר הגילוי. <b>"שׂר של חיים" </b>– ייצר החיים, הייצר האנושי לכסות על המוות – ממהר להמציא תרופה לסכנת הגילוי...

Line 154



Line 155

<big><strong>ועד שלא נסתם הגולל על המת</strong></big><br>אחת ממטרות כללי הטקס הקפדניים של האבֵלוּת, להחזיר את השיגרה, את ה"כיסוי", לעולמם של האבלים. רבי עקיבא ורבי לא ננו לאֵבֶל להפריע את שגרת ההוראה שלהם.

Line 156



Line 157



Line 158



Line 159



Line 160



Line 161

<big><strong>שומר פתאים ה'</strong></big><br>ראה 190, "לא את הפתאים בלבד".

Line 162



Line 163



Line 164



Line 165



Line 166



Line 167



Line 168

<big><strong>הרמז, הדרש והסוד</strong></big><br>השירה היא מה שאיננו 'פשט', כלומר "הרמז הדרש והסוד" – הפורצים בהבזקי מבע מבעד למכוסה ולאסור. שלא כ<b>"בעלי הפשט"</b> ("בעלי הפרוזה") <b>"הסומכים על הצד השוה ועל המשותף שבמראות ובמלים"</b> ודומים <b>"למי שעובר את הנהר על-פני קרח מוצק"</b> ויכול <b>"להסיח את דעתו לגמרי מן המצולה המכוסה השוטפת תחת רגליו"</b> – בעלי לשון השירה <b>"רדופים כל ימיהם" </b>ודומים <b>"למי שעובר את הנהר בשעת הפשרה על-פני גלידין מתנדנדים וצפים".</b><br>ה'זוהר' מתאר הוויה שונה לחלוטין: התורה, מחזרת אחרי לומדיה, עוטה לבוש נקבי, ובפתוי מלא רוך מתערטלת לפני המיסטיקן, מסירה מסיכות וצעיפים (הרמז, הדרש והסוד), לא מונעת ולא מכסה ממנו דבר – לקראת הזיווג שיהפוך אותו ל<b>"אדם שלם", "בעל תורה"</b> ו<b>"אדון הבית"</b>. האדם זוכה כאן לחוויית גאולה. נעדר (או חבוי היטב) מוטיב הסכנה, המרכזי כל-כך בגו"כ וב"הציץ ומת". בעל לשון השירה הביאליקאי איננו יכול לזכות בגאולה כזאת. להוציא רגעים נדירים של 'אילוף התהום הסוררת' והפיכתה לצורה ולמבע אסתטי <b>"שעושה את המראות – וצירופי הלשון המכֻוָנים להן – כחטיבה אחת בעולם"</b> (ראה 170). אבל מלאכה זו של <b>"רדיפה אחרי הרגע החולף שאינו נשנה עוד לעולמים"</b>, מלבד שהיא מסוכנת בקירבתה להום, היא גם פראדוקסאלית מטבע ברייתה, כפי שמציין <b>רוטנשטרייך</b> ("ביאליק בראי הביקורת" עמ' 329): "השירה היא הוויה פראדוקסלית, באשר היא ביטוי לשוני המערער מעיקרו את עצם המעמד ואת עצם המהות של הביטוי הלשוני. השירה היא מקסימום של התקרבות לאידיאל הביטוי האמיתי, הוא אידיאל השתיקה" (וראה 191 "לשונות בלא מלים").

Line 169



Line 170

<big><strong>המראות</strong></big><br><b>ח.נ.ב, איגרות:</b> הילדות משולה לזהב שמחזיקה מדינה בכספות השמורות ביותר שבעבי-מרתפיה. זה זהב 'המראות', ה'זוהר'. אם יש את נפשך לדעת את המעיין ממנו שואב המשורר – אל בריכה מוצנעת בעבי-הילדות לך. חוויית הילדות הטרום-מילולית של הילד הטרום-משורר – <b>"הוגה, הוזה, מהרהר, בונה עולמות ורוקם חזיונות"</b>, הילד <b>"כבריכת מים קטנה מוצנעת בעבי היער שכל העולם משתקף בה בדממה"</b> – הופכת באחד הימים לשיר. (ראה 194, איגרות ביאליק)
<b>ח.נ.ב, הבריכה: "לשון המראות, "לשון הלשונות", "שפת אלים חרישית", </b>הלשון בה <b>"יתוודע אֵל לבחירי רוחו ובה יהרהר שר העולם את הרהוריו"</b>... "לשון הלשונות" – כמו 'ספר הספרים', 'קודש הקודשים', 'שיר השירים' – היא הסוד האלוהי, החידה העולמית... בלשון זו <b>"יגלם"</b> (יגולל, יכרוך, ראה מלכים ב' ב' ט') <b>"היוצר האמן" "את הנקודה שעושה את המראות – וצרופי הלשון המכֻוָנים להן – כחטיבה אחת בעולם"</b>. זהו סוד האלכימיה של מעשה האמנות. נס השיר.
<big><strong>כחטיבה אחת בעולם</strong></big><br><b>בבלי ברכות: </b>כשם שהקב"ה ייחד את עם ישראל ועשה אותו <b>"חטיבה אחת בעולם"</b> – כך על המשורר, החי בשטף האינסופי של התופעות, לבחור ולהגדיר במלים את הנצחי שבחד-פעמי, את החוויה שברצונו לגלום בביטוי. בצטטו את מטבע הלשון התלמודית יוצר ביאליק כעין תקבולת, מורכבת ודיאלקטית: הבחירה ההדדית בין אלוהים וישראל היא חטיבה אחת של קבע – ואילו המשורר בבקשו לבחור ולייחד ולפענח את 'החידה העולמית' הוא רדוּף-קבע ונדון לחפש תמיד אחר <b>"נשמתם היחידה וסגולתם העצמית של הדברים" </b>אשר <b>"מוכרחים לברוח מן הקבוע והדומם שבלשון המתנגד למטרתם"</b>.<br>אומרת <b>המשנה</b> (סנהדרין פרק ד' משנה ה'): <b>"ולהגיד גדולתו של הקב"ה, שאדם טובה כמה מטבעות בחותם אחד, וכולן דומין זה לזה ומלך מלכי המלכים הקב"ה טבע כל אדם בחותמו של אדם הראשון, ואין אחד מהן דומה לחברו"</b>. כשם שאין אדם דומה לחברו – אין רגע, אין תופעה בעולמו של הקב"ה דומה לחברתה. החותם האלוהי, לשון המראות "המתנועעים", היא החידה שהמשורר מנסה לצוד במלים ולקבֵע בשיר. 'העולם על פי ביאליק' הוא כמין חדר-מראות קליידוסקופי ו'בעלי השירה' הרדוּפים, רוֹדפים בו <b>"כל ימיהם אחרי הצד 'המיַחד' שבדברים, אחרי אותו המשהו הבודד, אותה נקודה, אחרי הרגע בן החלוף"</b>. ורק לעיתים רחוקות – כפי שכותב רילקה למשורר צעיר – אחרי שהתנסו בכל, וראו הכל, וכאבו, וזכרו הכל, ושכחו הכל... רק אז – וגם זה בגדר נס הוא – אולי יעלה בידם לכתוב שורה אחת של שיר...

Line 171



Line 172



Line 173



Line 174



Line 175



Line 176



Line 177

<big><strong>כפתוחי חותם באבני החשן</strong></big><br><b>שמות כ"ח ל', רמב"ן על שמות:</b> מלות השירה (לעומת מלים "רגילות") <b>"מפרפרות", "כבות ונדלקות, שוקעות וזורחות", "מתרוקנות ומתמלאות, פושטות נשמה ולובשות נשמה" ו"המלה הישנה זורחת באור חדש".</b> "תיבות השירה הן כאבני החושן – הסוג שהתגלה מפי הגבורה. השירה ממלאת את קליפות המלים ש"ירדו מגדולתן" ומזריחה אותן באור חדש.

Line 178



Line 179

<big><strong>חלופי משמרות</strong></big><br>(ראה גם 6: מחנות מחנות).
<big><strong>קוצו של יו"ד</strong></big><br>גדול כוח <b>"קוצו של יו"ד"</b>. מה פוסל מזוזה? – שואלים. <b>"אמר ר' יהודה: לא נצרכה אלא לקוצה של יו"ד"</b>. ומסביר שם <b>רש"י: "קוצה של יו"ד – רגל ימיני של יו"ד"</b> (בבלי מנחות דף כט ע"א).<br>איך מחדשים, איך יוצרים <b>בתוך </b>המסורת, במלים שקפאו ונתרוקנו? <b>"על ידי חילופי משמרות והעתק מקומות, תג אחד, קוצו של יו"ד – והמלה הישנה זורחת באור חדש".</b> הרוצה לחדש דורש <b>"על כל קוץ וקוץ תילין תילין של הלכות</b>", נתלה, בכתרים שקשר הקב"ה לאותיות כדי לקדש את חידושיו. והרי זהו מפעלו הגדול, סיגנונו ושפתו של ח.נ.ב, הטוען על גבו את ארון הספרים היהודי ורץ, כביכול, <b>"על-פני גלידין מתנדנדים וצפים"</b> של קרח – להעבירו אלינו והוא חדש וחי...

Line 180

<big><strong>החול מתקדש והקדש מתחלל</strong></big><br><b>שמות רבה: </b>משה <b>"מערֶה בכלי של חול – וכלי חול מתקדש.</b> "כך המלה שהיא תיבה, כלי, <b>"קליפה שנתרוקנה"</b> – המשורר מערֶה לתוכה מרוחו והיא מתחדשת וזורחת פתאום באור חדש. (ראה 46, קליפת המלה).

Line 181



Line 182



Line 183

<big><strong>מגריַת היצר של הרגשת האחריות</strong></big><br>במגע הקסם של הדרשן-המשורר הופך מובנו השגור של הבטוי <b>"גרית היצר"</b>, הקשור בד"כ ל"יצר הרע" ("כי יצר הרע מגרה בנו" – אליהו רבה, איש שלום, פר' י"ד) ל"יצר הטוב" <b>"של הרגשת האחריות"</b>, של הגרוי האנושי לגלות את הנסתר, להתקרב לגבול המסוכן בתוך <b>"האימה המתוקה של העמידה בנסיון"</b>. והיא תהילתו והישגו הגדול של המגלה והמחדש, הבונה את תרבותו, את לשונו, את יצירתו, תוך נגיעה בחומרי התהום, ריסונם ויציקתם לתבנית של תרבות.

Line 184



Line 185

<big><strong>גלידין</strong></big><br>(וראה גם 166 "קרח מוצק")<br>פתחנו ונסיים ב"מצבי צבירה": המלים והלשון נמשלים ע"י ח.נ.ב למים בשלושת מצבי הצבירה שלהם:
<b>האדים</b> – מצב ה'טרום-מלה', השועה (העולה כאד עד כסא הכבוד כשעערי המלים ננעלו), מלות התדהמה, "מין הברה פראית" (22), "מעין שאגת חיה", "גרגר המלה העתידה" (28), צקון-הלחש, המלה העננית, המשתנה, המלה ב'מצב הצבירה' הגבוה, כשהאדם "מֻכה תמהון ואחוז חרדת אלוהים', מלת ההתגלות, המלה האלוהית, המלה כעובּר ברחם-המחשבה, ענן הקיטור, אד העולה מן הארץ ורוח אלוהים מרחפת על פני המים – עוד רגע יוולד 'המאמר' ויברא את העולם.
<b>המים </b>– המלים בשטפן, עולות ממעיינות תהום, ניתכות או רועפות כרביבים משמיים ("יערוף כמטר לקחי, תיזל כטל אמרתי"), מלים יורדות בפלגים שוצפים מראש "הררי אֵל" או במזנקי הגלים אל הצוקים – המלים במצבן השירי. ולפעמים – במקום אל הים הגדול או אל בריכה נסתרת – הן הולכות אל בִּיצה מרופשת והופכות למֵי-אפסיים...<br>ומלים גם קופאות ל<b>קרח</b>. מתאבנות בשגרתן. יפהפיות שנרדמו למאה או לאלף שנה. אולי מתו מקור. מלים שנחתמו, שנאטמו, שהתכסו בחשרת שיכחה על המדף, בתוך ספר – מצפות לשעתן, מלים כ"קרח מוצק" על המצולה הגועשת תחת... כמו המים – גם המלים משנות את מצבן: מאֵד למים ולקרח – ושוב נמסות ומפשירות ומתאדות בקיץ. מלים שהתעוררו מקפאונן מתעוררות פתאום לחיים חדשים: תקופה חדשה, גילויי אלוהים מתחדשים, מפיחים בהן רוח. כמחזור המים בטבע הן 'מתהפכות בתהפוכותיהן', עולות מן התהום, זורמות כנהרות, מתאדות ויורדות כגשם – ושוב מחלחלות תהומה, נקוות במאגרים התת-קרקעיים של השפה – מחיות כמעיינות או מאיימות כמבול – וחוזר חלילה עד קץ הימים...<br>לפי משלו של ביאליק קיים מצב צבירה רביעי: <b>"גלידין של קרח"</b>. המשורר בוחר – מתוך <b>"גריַת היצר של הרגשת האחריות"</b> – לחצות את הנהר דווקא בשעת ההפשרה האביבית המסוכנת, והוא מתהלך על פני תהומות, מדלג ב"רגל מתמוטטת" ממלה למלה – <b>"כשבין הפרצים מהבהבת התהום".</b>

Line 186



Line 187



Line 188

<big><strong>מהבהבת תהום</strong></big><br><b>ג. שלום: </b>דמותו של הצדיק בעולם החסידי של הבעש"ט וממשיכיו. האין ביאליק מדבר בגו"כ על איש הרוח היוצר, במלים דומות להפליא לתאורו של ג. שלום את איש הרוח החסידי, הצדיק והמקובל. גם במובן זה, אם כן, השירה העברית והמשורר היוצר הינם ממשיכיו של דפוס מסורתי (ראה 44 ג. שלום: לשון ההפשטה וההכללה).

Line 189

<big><strong>יש שנכנסים בשלום (---) ויוצאים בשלום</strong></big><br>כשביאליק משתמש בביטוי <b>"נכנסים בשלום ויוצאים בשלום"</b> הוא מושך שובל של מקורות ומקבילות: כשם ששליחותם של המשורר או הצדיק לְהַלֵּךְ על ה<b>"גלידין"</b> שביניהם <b>"מהבהבת התהום"</b> כדי להעלות את הניצוצות, את ה<b>"מלים המפרפרות" "כפיתוחי חותם באבני החושן"</b> כך כניסתו של כהן גדול לקודש הקודשים, וכך עם ישראל שנכנס ללוע הארי הרומאי או ללוען של ארבע מלכויות, כדי למלא את ייעודו בעולם. החוויה המכוננת המשותפת לכולם היא החיים על קו התהום, על קו הקץ...
<b>בראשית רבה ס"ד:</b> כשהתירו הרומאים לבנות את ביה"מק, התארגנו היהודים, אספו כספים – והנה הרומאים חזרו בהם. וכש<b>"באו הכתבים"</b> עם ביטול ההיתר <b>"ביקשו למרוד במלכות"</b>. תהום המרד והחורבן כבר עומדת להתפרץ ורק חכמתו של ר' יהושע מטה את הכף. ברגע האחרון נמנע העימות עם רומי ו'יצאנו בשלום'.
<b>בראשית רבה ס"ו:</b> ארבע מלכויות – בבל, פרס, יוון ורומי, שעלה בידי ישראל לשרוד אותן. ואיך הם <b>"יוצאין בשלום"</b>? כי אומה זו השלום טבוע בתוכה. ויותר מכך: זוהי אומה שמשכיה שלום בין אלוהים לבין עולמו, <b>"שאילולי היא"</b> לא היה העולם קיים אלא חוזר לתוהו ובוהו.<br>מתואר פה עידן היסטורי ארוך של שיעבוד לארבע מלכויות בארץ ובגולה. מדרש זה הוא בבחינת נסיון ומשאלה להשׁבּיע את הסכנות; בבחינת תפילה שנצליח לשרוד מול מעצמות עולמיות הבאות בזו אחר זו. קיומו ההיסטורי של עם ישראל הוא על סף תהום, והפרדס במקרה זה הוא 'פרדס ההיסטוריה'. (ראה עמ' 55 ארבעה שנכנסו בפרדס).<br>בולט במדרש המתח הפרדוקסאלי של עם הנאבק על עצם הישרדותו, והרואה עצמו בתודעתו כמונע את חורבן העולם!
<b>תנחומא:</b> עוד סוג של <b>"נכנסים בשלום ויוצאים בשלום"</b>: כניסתו של כהן גדול פעם בשנה, ביום הכיפורים לתוך קודש הקודשים, בטקס כפרה. כניסה מסוכנת שעלולה לגרום את מותו.
<b>ח.נ.ב, הבחור מפדובה: "לא את הפתאים בלבד שומר ה'"</b>... ביאליק של גו"כ הוא כביכול ר' עקיבא והרמח"ל גם יחד. נכנס בשלום ויוצא בשלום. שלמה מולכו, האר"י ותלמידיו, אקוסטא, שפינוזה,  שבתאי צבי, הם <b>"המעיינות הרותחים והנרפשים (---) אשר בקעו ועלו בכוח איתן מתחתיות תהום (---) וישימו את כנסת ישראל (---) כמצולה רותחת ונדלחת"</b>. מבין אלה שנכנסו לפרדס – אחד הציץ ונפגע, אחד הציץ ומת, אחד קיצץ בנטיעות – והרמח"ל יצא בשלום.<br>האם ביאליק רואה עצמו כממשיכו, בבחינ ה<b>"בריכה השקטה והעמוקה אשר הכין אלוהים למנוחתם בנפש בחירו"</b>? כשם שאותה בריכה בנפש הילד ביאליק שיקפה וזיככה את לשון מראות הטבע (וראה עמ' 84 הבריכה) – כך הבריכה בנפשו של לוצטו טיהרה וזיככה את המצולה הרותחת והנדלחת. הרמח"ל הוא <b>"גואל ומשיח"</b> מפני שמפעלו בא <b>"להחיות מתיו ולחדש נעוריו ולהכין לו (לישראל) את ימי גאולתו ותקומתו השלמה מקץ מאתיים שנה"</b>; להפיח חיים באותיות מתות, באמונות שנתרוקנו. (ראה דב סדן: אל השיתין, עמ' 64).

Line 190

<big><strong>לא את הפתאים בלבד שומר ה'</strong></big><br><b>"לא את הפתאים בלבד שומר ה'"</b> – אלא גם את המשוררים... את הפתאים הוא שומר מלהציץ לתהום ע"י הכיסוי. בעוד המשוררים מציצים <b>"בין הפרצים"</b> ויש <b>מהם "שיוצאים בשלום"</b>. אלה מוגנים ע"י הכיסוי – ואלה מוגנים ע"י <b>"הרגשת האחריות"</b> שמתוך <b>"גריית היצר"</b> וע"י מתן צורה ליצרי המצולה הרותחת...<br>אלה חיים בעולם <b>הכיסוי</b> – ואלה בעולם <b>הגילוי</b>.

Line 191

<big><strong>"עוד לאלוה"</strong></big><br><b>ח.נ.ב, מתי מדבר אחרונים: </b>השימוש באותו מטבע לשון מחבר בין גו"כ ו"מתי מדבר". המלים נמשלו למִדבּר. <b>"עוד לאלוה עולם גדול ורחב ידיים"</b> – אלו הם <b>הלשונות בלא מלים, הנגינה, הבכי והצחוק. </b>כשם שממקום בו <b>יכלֶה המדבר</b> תתחיל <b>הארץ היפהפיה, המובטחת</b> – כך ממקום <b>שתכלנה המלים </b>תחל הארץ המובטחת של עולם הרוח: ה<b>"לשונות בלא מלים"</b>, בהן יכול האדם, ה"חי המדבר", לזכות.
<big><strong>לשונות בלא מלים</strong></big><br><b>בבלי ברכות: </b>מיום שחרב המקדש נפסקה חומת ברזל בין ישראל לאביהם שבשמיים. המקדש, שהוקם על גבי התהום, מלמדנו שכשעם ישראל בארצו יש לו גם שמיים מעל וגם ברכת תהום מתחת. משחרב המקדש – פסק הקשר בין התהומי לארצי ובין הארצי לשמימי. מי התהום לא עלו, התפילות נעצרו וכל סדר העולם השתבש. אבל במקום שהמלים איבדו מכוחן והשערים ננעלו – באו הדמעות ופתחום.
<b>בבלי מגילה: "לשונות בלא מלים"</b> – אחת מהן היא <b>השתיקה</b> – אולי החזקה ורבת הפנים ומשמעויות מכולן. "לך דומיה תהילה" – הדומיה היא תהילתך, הדומיה היא תֶהִילֶיךָ.
<b>בבלי גיטין:</b> אבל הדומיה, שתיקת האלוהים מול שוועתו של האדם, היא גם עונש ואישור לעונש: "שתיקה כהודאה דמיא". <b>"מי כמוך באִילמים"</b> – מי כמוך <b>בָּאַלִּימִים</b>, בשתיקתך הנוראה. נורא הוא נשק השתיקה (ראה עמ' 63 קפקא: שתיקת הסירנות). אלוהים שותק לנוכח התפרצות כוחות ההרס ההיסטורי. כלָבָּה מתוך התהום הם <b>"מציפים וגורפים אותנו בהמון גליהם ואין עומד כנגדם"</b> (195) ו<b>"מוציאים</b> (את העם, את המקדש, את קיומנו בארץ) <b>מן העולם</b>". אלוהים – אילם ושותק – נותן לכוחות ההרס לפעול. לא 'יצאנו בשלום' ולא 'נצא בשלום' אם לא נבין אותם לכל עומקם. הם עלולים להוציא הן את האדם והן את העם "מן הדעת או גם מן העולם". כשהם שהפרט – אם יציץ יפגע, כך העם: "גריַת יצר האריות והעמידה בנסיון" "על פני גלידין מתנדנדים" – זוהי נחלתם של יחידי סגולה, משוררים וצדיקי עליון. אבל עם שלם, המבקש לשרוד בתוך העולם – מצווה לסלול לו נתיבה היסטורית.
<b>חנה סנש: "תפילת האדם"</b> הנובעת מתהומותיו, היא אחת מה<b>"לשונות בלא מלים"</b> ומ<b>"לשון המראות"</b>. מהו סוד קיסמו של השיר הזה שהפך אותו לאחד הנוגעים והמושרים ביותר ופתח בפניו את הדרך גם לסידורי התפילה? מהו כוחה של השירה כלל? באמצעות המלים וציורי הלשון מעלה השיר באוב את ה<b>"לשונות בלא מלים"</b> – החול והים, רשרוש המים, ברק השמים – וכך הוא שר <b>"בשפת האלים החרישית"</b>, בשפה בה <b>"יהרהר שר העולם את הרהוריו"</b> ובה <b>"יתוודע לבחירי רוחו"</b> והם יתוודעו אליו.
<b>זלדה, ריח טוב של מרחקים: </b>מסע השירים, נהירת המשלים והאותות של כל עם ולשון, אל לבה של המשוררת אשר בוחר ב"יפה מכל השירים", ב<b>"לך דומיה תהילה"</b>. כמו קודש-הקודשים הדומם והריק והמלא את נוכחות האלוהים – היא נמשכת אל מה שגדול ועצום מהמלים: אל הדומיה, אל הפרוכת <b>הלבנה</b> שרקום עליה בחוט <b>לבן</b>" (איזו ענווה, איזה שקט כפול ומכופל של לבן על לבן...).<br>בשירה של זלדה מופיע הפרדוקס שה<b>דומיה</b> (המובעת בשיר, במלים) היא "היפה מכל השירים". הקשר הפרדוקסאלי, הקוטבי והדיאלקטי בין קולות המזמור הרמים מחד, והדומיה מאידך, בין "לא ידום" ו"דומו סלה" – מופיע פעמים אחדות גם בספר תהילים: "למנצח מזמור לדוד שיר: לך דומיה תהילה (תהילים ס״ה:א׳-ב׳), "למנצח על ידותון מזמור לדוד / אך אֶל אלהים דומיה נפשי" (תהילים ס״ב:א׳-ב׳), "למנצח לדוד מזמור (---) כי אין מלה בלשוני" (תהילים קל״ט:א׳).

Line 192



Line 193

<big><strong>ממקום שהמלים כלות</strong></big><br><b>ח.נ.ב: רזי לילה:</b> "אני יודע ומכיר אותךָ בכל צפונותיך, שׂר של ליל, שר ההסתרה" 0 אומר כביכול המשורר. "לא שאני יודע מה שם מאחורי המסכים, באפסי הדממה – אלא שאני מכיר על-בוריים את כל תעתועיך, את "תוארת ההסתרה", את "אמנות הכיסוי שלך..."
<b>מלכים א' י"א-י"ג:</b> הרעש והרוח והאש אינם אלוהים, אלא לבושיו, חיצוניותו, החיצ"נות שלו, כביכול. הזיקוקין די נור, מבזקי התקשורת, שמטרתם להטיל מורא, לכפות 'הר כגיגית'; זו צעקתו הגדולה אל אדם: "הקשב!". אבל רק ממקום שהרעש כלה – ויהי כשמוע אליהו את הדממה וילט פניו באדרתו. מהעפר השותק של החורבן, מגוויות ההרוגים והנטבחים בשואה נשמע "קול דממה דקה", קולו של אלוהים: הלקח ההיסטורי.
<big><strong>ולא לסתום באים אלא לפתוח</strong></big><br>ה"חי המדבר" זכה במתנה פרדוקסאלית: <b>"הנגינה, הבכיה והשחוק"</b> שהם <b>"עלית התהום עצמו"</b>, ובכך הוא הופך מ"חי מדבר" ל"חי משורר", ועובר משפת הדיבור לשפת השירה.

Line 194

<big><strong>מבעבעים</strong></big><br><b>איגרות ביאליק:</b> "האדם אינו אלא תבנית נוף מולדתו" (טשרניחובסקי). תמונות הילדות בונות ומזינות את תמונות העולם של היוצר. ביאליק מדגיש חזור והדגש את השפעת נוף ילדותו על כל יצירתו, וקורא להן "מראות שתייה" (ראה גם איגרות ביאליק, 170). <b>"עד השנה השישית לימי חיי גדלתי בכפר ראדי (פלך וואהלין) מקום יערות ושדות ונוה שאנן מלא יופי צנוע של טבע (---) במקום ההוא ספגתי את הרשמים הראשונים של העולם והטבע ומעודי ועד היום ינוחו אותם הרשמים על כל חזיונות רוחי" </b>(וראה גם עמ' 97 איגרת לקלויזנר, כתב יד).<br>ה"חדר" בו לומד הילד <b>"עומד בשפוע ההר, נוטה לנפול כל רגע אל התהום הפתוחה תחתיו".</b> הרי לפנינו תמונת "החיים-על-קוו-התהום" שהיא תמונת התשתית בגו"כ. <b>"על קרקע התהום, מבטן הרים מעינות יזנקו, והם הומים, מבעבעים ומפזזים ומסייעים לחזור בנעימה על פרקי תהילים".</b> כמו כאן, בתמונת הילדות – גם במסה, עולים מי התהום למקרא שירי המעלות מהתהלים, והם <b>"הומים, מבעבעים ומפזזים"</b> – צירוף העשוי להוות את התשתית התמונתית התת-הכרתית למושג <b>התהום המחייה</b>, שגם הוא אחד מאבני היסוד של היצירה על מקורותיה הקבליים.

Line 195



Line 196

<big><strong>מוציאים את האדם מן הדעת או גם מן העולם</strong></big><br>במדבר רבה: <b>"מוציאים מן הדעת"</b> – זה "הציץ ונפגע", ו<b>"מן העולם"</b> – זה "הציץ ומת" (ראה 94 אל תציץ). <b>"נכנס יין יצא סוד" </b>– המדרש מגלה את דעתו על האדם, שיש בו <b>"דעת"</b>, כלומר תודעה, ויש בו <b>"סוד"</b> – התת-מודע. <b>"כשנכנס יין"</b> – משתבשים סידרי תרבות-ההסתרה והמודחק במרתף פורץ למעלה. בכוס הרביעית מתפוררים כל מנגנוני הכיסוי ו<b>"יצא כל דעתו"</b> של האדם.<br>אבל היין במידה, כ"יין ישמח לבב אנוש" – משתף ומגלה כוחות יצירתיים שבאדם. כדוגמת ארבע הכוסות בליל הסדר, כשהן משולבות באכילה ובקריאת ההגדה, יש והן מחזירות את האדם לתודעתו ההיסטורית, לחוויית החירות של יציאת מצריים – כניגוד לארבע הכוסות דלעיל המובילות ל"<b>יציאה מן הדעת</b>".<br>מאלף, מבחינה זו, ווידויו של <b>נתן אלתרמן:</b> "אולי אינני יכול להסתכל ישר בדברים הקרובים לי ביותר, בי בעצמי, מבלי לראות את זה כמגוחך. דרוש לי מעין וילון קטן ודק, זהו רגש החוצפה הקל הבא אחרי היין, רגש חוסר הבושה וחוסר המסווה בפני עצמו. – כאשר הזכרתי את וילון-היין חשבתי לרגע על הפרוכת המכסה על ארון הקודש בבתי הכנסת. אלוהים הוא כזה – 'כי לא יראני האדם וחי', וגם האדם הוא כזה – 'כי לא יראני האדם עצמו וחי!' (מובא ע"י <b>דן מירון</b>, מוסף הארץ 25.7.97).

Line 197

<big><strong>ורתוי לה שלא באה לעולם</strong></big><br><b>בבלי חגיגה: </b>לדעת בעלי המשנה, מי שעובר על האיסורים דלעיל שבתחומי הדעת "רתוי לו שלא בא לעולם". בעל גו"כ עושה מהלך הפוך: כל יצירת רוח שאינה משתפת את התהום, שאין בה פתיחת התהום ונגיעה בנעלם – אין חייה חיים ו<b>"רתוי לה שלא באה לעולם"</b>. יוצר שאינו ניזון באלפי שנות תהום של השפה מוטב לו שלא בא לעולם...<br>ביאליק מציב גבולות – אבל ללא אשלייה שיש בהם משום בטחון והגנה מפני הסכנה. היוצר החי על שפת התהום וחודר לתחומה מסתכן כמו הצדיק החסידי היורד לתחומי הקליפות כדי להעלות את הניצוצות. כל העוסקים בתחומים אלה – משוררים כמקובלים – עוסקים ב'חומרים מסוכנים', אולם ביאליק מזהיר דווקא מפני אי-המגע עמהם.
<b>"לָעוֹלָם"</b>: זוהי מילת הסיום. <b>"בני-אדם"</b>: אלו מילות הפתיחה של גו"כ. כך הולך סובב לו עיונו של ביאליק במה שבין אדם לעולם, לקיים דברי חכמים: "האדם הוא עולם קטן. העולם הוא אדם גדול".<br>