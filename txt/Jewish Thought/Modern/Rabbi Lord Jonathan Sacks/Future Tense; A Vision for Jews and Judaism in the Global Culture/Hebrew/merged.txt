Future Tense; A Vision for Jews and Judaism in the Global Culture
בלשון עתיד; חזון ליהודים וליהדות בתרבות הגלובלית
merged
https://www.sefaria.org/Future_Tense;_A_Vision_for_Jews_and_Judaism_in_the_Global_Culture
This file contains merged sections from the following text versions:
-Bilshon Atid, trans. by Tsur Ehrlich, Maggid Book, 2021
-https://korenpub.co.il/products/bilshon-atid?gad_source=1&gclid=Cj0KCQiA1p28BhCBARIsADP9HrNQtGMcFfQNovCL34QF3VozvYpsWH6boAoQi2_cVzqO29aNFCLf2r0aAiqhEALw_wcB

בלשון עתיד; חזון ליהודים וליהדות בתרבות הגלובלית

פתח דבר

מספרים על פוליטיקאי שאמר כך: "אתמול עמדנו על סף התהום, אבל היום אנו צועדים צעד גדול קדימה". ההיסטוריה היהודית נדמית לפעמים ככזו: סכנה, ואז אסון. כך היא כיום.
למעלה משבעה עשורים אחר הולדתה, מדינת ישראל מבודדת מאוד. טילי חזבאללה מאיימים עליה מצפון, ורקטות חמאס מדרום: שני ארגוני טרור שגמרו אומר להשמיד את ישראל. במעגל הרחב יותר אורבת לה איראן, המטפחת נשק גרעיני. עתידה של ישראל נראה מסוכן מכפי שהיה.
במקביל, המקהלה הבינלאומית מוקיעה את ניסיונה של ישראל להיאבק בטרור האכזרי המופעל נגדה במתכוון מתוך מחסה של אוכלוסייה אזרחית. אם ישראל לא תפעל, היא תבגוד בחובתה העליונה כמדינה, להגן על אזרחיה. אם תפעל, חפים מפשע ייפגעו. זהו מלכוד המשתק את בעלי התושייה ומטריד את בעלי המצפון.
הרצל חשב שהקמת מדינת היהודים תשים קץ לאנטישמיות. אך מדינת ישראל הייתה למוקד מתקפתה של אנטישמיות מסוג חדש. הופעת זן חדש של העתיקה בשנאות העולם, בעוד השואה היא זיכרון חי של אנשים המהלכים בינינו, היא מן התמורות המזעזעות שחזיתי בהן בימי חיי.
לו היו אלו הבעיות היחידות העומדות בפני העם היהודי, די היה בהן להחרידנו. אך אלו הן רק הבעיות מבחוץ; אחרות מאיימות עלינו מבית. ההמשכיות היהודית נתונה במשבר. בממוצע שעל פני רחבי התפוצות, אחד משני יהודים בוחר שלא להמשיך בסיפור היהודי — אם בנישואי תערובת, אם בטמיעה, אם בהוצאת עצמו מכלל ישראל. הוא בוחר להיות עלה אחרון בעץ שהאריך ימים ארבעת אלפים שנה.
הציונות הדתית בישראל והאורתודוקסיה המודרנית במערב נתונות בהתמעטות. אלו הן שתי גישות המאמינות כי אפשר לחיות בעולם המודרני מתוך שמירה על המאפיינים הקלאסיים של החיים היהודיים. רוב היהודים, או שהם מעורבים בדעת עם העולם ומאבדים את זהותם היהודית, או שהם משמרים את זהותם במחיר של היבדלות מהעולם. נוסף על אלה, השסעים בעולם היהודי מעמיקים כל כך שקשה לדבר על היהודים כעל עם אחד בעל גורל משותף וזהות קיבוצית.
הספר שלפניכם עוסק בכל הנושאים הללו, אבל גם מנסה להבקיע אל מעבר להם. כי על כפות המאזניים נמצא דבר מה פנימי יותר, דבר מה יסודי ובלתי פתור הנוגע למקומם של היהודים, היהדות וישראל בעולם. "היינו נתונים בשבי תמונה", אמר הפילוסוף לודוויג ויטגנשטיין, והתכוון לפילוסופיה. סבורני שהדבר נכון גם באשר ליהודים. דימוי של עם השוכן לבדד, מוקף אויבים, נטול ידידים, מושל בתודעה היהודית מאז השואה. הדבר מובן. אבל גם מסוכן. הוא מוליך אותנו להכרעות רעות, והוא עלול להיות נבואה המגשימה את עצמה.
היהודים צריכים לאזור אמונה. אין כוונתי כאן לאמונה הדתית הפשוטה, גם לא לאיזו אופטימיות תמימה, אלא לאמונה שהם אינם לבדם בעולם. נתן שרנסקי, אסיר ציון לשעבר, סיפר פעם כיצד נתנה לו אשתו אביטל ספר תהלים שיתמוך בו בשנים הקשות בכלא. הרוסים החרימו את הספר, ושרנסקי נאבק שלוש שנים להשבתו. לבסוף הצליח.
שרנסקי ידע רק מעט עברית, אך הספר היה לדידו מעין צופן שיש לפענחו — והוא שקד לעשות זאת. הוא זוכר את הרגע שבו הוא הצליח לחלץ את משמעותו של חלק מפסוק אחד: "גַּם כִּי אֵלֵךְ בְּגֵיא צַלְמָוֶת לֹא אִירָא רָע כִּי אַתָּה עִמָּדִי" (כג, ד). זו הייתה חוויה של התגלות. הוא הרגיש כאילו מישהו כתב את המילים הללו במיוחד בשבילו, במקום ההוא, בזמן ההוא. הוא שרד, שוחרר ועלה ארצה. הוא נושא עימו את הספר עד היום.
שרנסקי הוא סמל חי לעם היהודי לאורך הדורות. פעמים רבות איבדו יהודים את חירותם, אך כל עוד הרגיש היהודי כי "גַּם כִּי אֵלֵךְ בְּגֵיא צַלְמָוֶת לֹא אִירָא רָע כִּי אַתָּה עִמָּדִי", חוסנו הפנימי הגן עליו מן הפחד והייאוש. זו לא הייתה אמונה נאיבית, אך כוחה היה כביר. עם ישראל שמר על חייה של אמונתו — ובזכות אמונתו עם ישראל חי. האמונה מנצחת את הפחד.
אבל הפחד מחולל תחושת קורבנוּת. קורבנות מרגישים שהם לבד. כולם נגדם. איש אינו מבין אותם. עומדות להם שתי אפשרויות: להיאטם ולהתכנס פנימה — או להגיב בתוקפנות כדי להתגונן. קורבנות מאשימים את העולם, לא את עצמם. לכן, הקורבנוּת היא עמדה נפשית נוחה ומתגמלת. הקורבן רוצה שהעולם ישתנה, ושוכח כי ייתכן שדווקא לו מוטב להשתנות. הפחד של הקורבן הוא אולי ממשי, אבל העמדה הקורבנית איננה הדרך המוצלחת ביותר להתמודד עימו.
פחד הוא התגובה השגויה למצבם של היהודים בעולם העכשווי. למשמע חדשות היום־יום קל להשתכנע שזמננו הוא הגרוע בזמנים. אבל מבחינות מסוימות הוא הטוב שבהם. בכל אלפי שנות קיומו לא זכה עם ישראל ליהנות באותה עת עצמה מעצמאות וריבונות בארצו ומחופש ושוויון בתפוצות.
עצם קיומה של ישראל הוא הדבר הקרוב ביותר לנס שאפשר למצוא בדפיה המפוכחים של ההיסטוריה המציאותית. ישראל נדרשה להתמודד עם מלחמות וטרור, אבל חוללה תמורה יסודית במצבו של עם ישראל בעצם קיומה כמקום היחיד שיהודים יכולים להגן בו על עצמם במקום לסמוך על רצונם הטוב, אך המפוקפק לעיתים קרובות מדי, של אחרים. ובאותה שעה החיים היהודיים בתפוצות פורחים מבחינה תרבותית, חינוכית ואפילו רוחנית, באורח שאך לפני מאה קשה היה לדמיינו.
אכן, אין אלה הגרועים בזמנים, גם לא הטובים בזמנים, אבל המאתגרים בזמנים בהחלט. היהודים נמצאים כיום בעמדה שכנראה אין לה תקדים בכל ארבעת אלפים שנות תולדותיהם. בישראל ובתפוצות כאחד הם עומדים מול העולם בתנאים שווים, או לפחות בתנאים יהודיים. מהם התנאים הללו?
בשאלה הזאת אדון בספר. טענתי היא שאנו נתונים בסכנה שנשכח מיהם היהודים ומדוע, למה ישנו עם יהודי, ומה מקומו במיזם הגלובלי של האנושות. בעבר עמדו היהודים בקטסטרופות בהיקף שהיה מחסל כמעט כל עם אחר: חורבן בית ראשון, גלות בבל, הכיבוש הרומי, גזרות אדריאנוס, מסעי הצלב, גירוש ספרד. הם כתבו קינות; הם התאבלו; הם התפללו. אבל הם לא נכנעו לַפַּחד. הם לא הגדירו את עצמם קורבנות. הם לא ראו באנטישמיות חלק מטבע היקום. הם ידעו שהם קיימים לשם ייעוד, ולא רק למען עצמם.
היהודים, בישראל ובכל מקום, צריכים לשקם את תודעת הייעוד. מי שאינו יודע היכן הוא רוצה להיות, לא יֵדע לאן ללכת. הספר הזה אפוא עוסק לא רק בבעיות העומדות בפני היהודים, היהדות וישראל בתחילת המאה העשרים ואחת. הוא עוסק גם בשאלה הגדולה מיהם היהודים ולמה.
אני מעורב באופן אישי מאוד בכל הבעיות שאני כותב עליהן: המאבק באנטישמיות, חיזוק ההמשכיות היהודית, ובשבתי בחו"ל גם בהגנה על ישראל בתקשורת, באקדמיה, בארגונים לא ממשלתיים ובזירה הפוליטית בבריטניה ובאירופה. תפקידי צנוע, קול אחד בין רבים. אני עובד לשמחתי עם אנשים וארגונים, יהודים ושאינם יהודים, שעושים יותר ממני לאין ערוך.
ובכל זאת אני מרגיש שמשהו חסר במאמצים שלהם. אין זו אשמתו של איש. זהו מחירן של הדחיפוּת ושל המעורבות. הדבר החסר בעיניי הוא התמונה הרחבה, זווית הראייה ההיסטורית, הקו המחבר את הנקודות לדיוקן שיראה לנו, על פני הרקע הרחב של הנוף האנושי וההיסטורי, את המי, המה והלמה של המצב היהודי. יש במקרא פסוק שגויים מצטטים יותר מיהודים: "בְּאֵין חָזוֹן יִפָּרַע עָם" (משלי כט, יח). אך היהודים צריכים להקשיב לו במיוחד. עם ישראל היה עם החזון, וגיבוריו היו בעלי החזון. אסור לו לאבד זאת.
בלהט הרגע נוטים אנשים לעשות את אשר עשו בפעם הקודמת. הם נצמדים לתבנית. הם בוחרים באפשרות המחדל. במקרה הנוכחי, זוהי תגובה שגויה. הדברים משתנים. העולם במאה העשרים ואחת איננו זה שהיה במאה העשרים או במאה התשע־עשרה. גבולות שלפני עשורים מעטים נדמו כמבטיחים את שלומה של ישראל אינם מגינים עליה מפני טילים ארוכי טווח. הלאומנות החילונית שרווחה במזרח התיכון אחרי מלחמת העולם השנייה אינה דומה לטרור הדתי המשתרר עליו בזמננו, ואי אפשר להתנהל עם זו ועם זה באותם כלים.
האנטישמיות הישנה, תוצר של הלאומנות הרומנטית האירופית בת המאה התשע־עשרה, אינה דומה לזו החדשה, גם אם אותם מיתוסים עתיקים ממוחזרים בה. אי אפשר להילחם בשנאה המופצת באינטרנט בכלים שהתאימו לשנאה שהופצה בתרבות ההמונים.
כשאנשים נתונים בלחץ, הם עושים את הצפוי. משה נהג כך פעם אחת, והדבר עלה לו באובדן הכניסה לארץ ישראל. העם רצה מים. ה' אמר למשה לקחת את מטהו ולדבר אל הסלע, וכך יֵצאו ממנו מים. משה לקח את המטה והִכה בסלע, ומים אכן יצאו ממנו. ה' גער בו. לא כך ציוויתי. לא תיכנס לארץ.
הסיפור עורר את השתוממות קוראיו לאורך הדורות. עונש גדול כל כך על חטא קטן כל כך? ובעצם, מה היה החטא? אך אנו שוכחים כי אותו דבר, כמעט, קרה קודם לכן, סמוך לאחר קריעת ים סוף. ה' אמר אז למשה לקחת את המטה ולהכות בסלע, וכך הוא עשה. בפעם הזאת אפוא משה חזר על תקדים. הוא עשה את אשר עשה בפעם הקודמת. אפשר לדמיין מה חשב. "ה' אמר לי לקחת את המטה. בפעם שעברה פירוש הדבר היה להכות בסלע. אז אעשה כך גם הפעם".
אבל בין שני המקרים היה הבדל גדול; עניין של ארבעים שנה. בפעם הראשונה משה הנהיג אנשים שרק ימים מעטים קודם לכן היו עבדים. ואילו עתה הוא מנהיג את בניהם, דור שנולד בחופש. עבדים מבינים שעם הפקודה בא המקל המכה. ואילו אנשים ונשים חופשיים מגיבים לא למקל אלא למילה. הם צריכים מנהיגים שמדברים, לא מנהיגים שמכים. משה, האיש שהוביל עַם ארבעים שנה בדרך מעבדות לחירות, איננו האיש המתאים להוביל עם חופשי אל עברו האחר של הירדן.
מענה הניתן בעידן אחד עלול להיות שגוי בעידן אחר. הדבר נכון גם ליהודים וליהדות כיום. אני מוטרד כשאני רואה כמה צפויות הן התגובות היהודיות, כאילו העבר מוסיף להטיל צל על ההווה. היהודים כיום אינם קורבנות, אינם חסרי אונים, וגם אינם עומדים לבדם. חשיבה כזאת כיום היא מסרסת ופוגעת בתפקוד. האנטישמיות איננה בלתי נמנעת, וגם איננה מסתורית. ואין שום חוק טבע הקובע שיהודים יריבו תמיד עם יהודים אחרים, יחבלו איש במאמצי רעהו וימתחו אלו על אלו ביקורת חסרת רחמים, כאילו עודם תועים במדבר ותוהים למה עזבו את מצרים.
העולם השתנה והיהודים מוכרחים להשתנות, כפי שידעו להשתנות תמיד: לחזור אל הראשונות ולמצוא את הדרך לקדם את התקווה היהודית הפרדוקסלית "חדש ימינו כקדם".
היססתי בכתיבת הספר הזה. רבות כל כך נכתב בשנים האחרונות: על ישראל, על האנטישמיות החדשה, על ההמשכיות היהודית ועל כל כגון אלה. אין רצוני לגדוש את הסאה. רצוני לחדש. לשרטט, לשם שינוי, את התמונה הגדולה, את החזון הנרחב, ולהציגם בפני אלה שאני מקווה שיהיו דור חדש לא רק של קוראים אלא גם של מנהיגים. ניסיתי לשאול את השאלות הגדולות — מיהם היהודים ומה מתבקש מהם כיום הזה — ובין שתשובותיי משכנעות בין לאו, השאלות אמיתיות והן יוסיפו להדהד.
אני מאמין שאופקי הזמן של העולם היהודי, ובעצם של המערב בכלל, קצרים מדי. כפי שנהג לטעון המזרחן ברנרד לואיס, אנחנו חושבים על אתמול, על היום ועל מחר בעוד אויבי היהודים והחופש חושבים בסדרי גודל של עשורים ומאות. בקרב בין אנשי הרגע הקרוב לאנשי האופק הרחוק, הניצחון לטווח ארוך מסור לאחרונים כמעט מעצם הגדרתם. טקטיקה איננה תחליף לאסטרטגיה, וכותרות עיתוני המחר אינן פסק הדין במשפט ההיסטוריה. עם ישראל קיים זה כשני שלישים מההיסטוריה של הציוויליזציה האנושית. עם כזה זקוק לרוחק־מבט נבואי, לא רק למיומנות של חברה לניהול משברים.
על כן אנסה, בפרקים הבאים, להעמיד את ההווה בהקשרם הנרחב של העבר והעתיד, ולהציג את הבעיות הבוערות באורם של אידיאלים מרחיקי רואי. אטען כי איבדנו את דרכנו וכי אנו צריכים להחיות את סימני הדרך הקלאסיים של הסיפור היהודי. אין זה סיפור על אנטישמיות ולא על ישראל כמדינה מוקפת אויבים. אין זה סיפור על עם שנידון לשכון לבדד, בלתי מובן לשכניו במקרה הטוב, יעד רב־שנתי לשנאה במקרה האחר. זהו סיפור על אמונה, על אמונה יוצאת דופן שבה אלוהים מזמֵן עם ומציע לו להיות שותפו ביצירת חיים וחברה שתהיה בית לשכינתו. אמונה זו הפעימה לא רק יהודים, אלא גם נוצרים ומוסלמים, שדתותיהם נבטו על אדמה יהודית, ובני אמונות אחרות שהתרשמו מאהבתם של היהודים למשפחה, לקהילה, לחינוך ולמסורת, מרדיפת הצדק של היהודים ומלהט המחלוקת־לשם־שמיים, ואף מן ההומור היהודי היודע לצחוק גם בפניה של הטרגדיה.
סבורני שאין זה מקרה. <b>היהדות לא נועדה </b><b>ליהודים בלבד</b>. יש בה מסר לאנושות כולה, ואם מסר זה ימשול בכיפה במאה העשרים ואחת פניה ייראו אחרת לגמרי מכפי שייראו בלעדיו. היהדות היא חלק מהשיחה הכלל־אנושית, וחובתנו לטרוח ולשתף אחרים במחשבותינו, ולתת לאחרים לשתפנו בשלהם. זמן רב מאוד, רוב רובה של ההיסטוריה, הדבר לא היה בגדר האפשר. העולם לא התעניין במה שבפי היהודים. היהודים נועדו לאמץ את דת הרוב או להיטמע, ולחלופין היו "האחר" שיש לשקצו. הדבר השתנה משתי סיבות.
ראשית, הדמוקרטיות הליברליות נותנות מקום לריבוי קולות. לכולנו זכות לדבּר, ולעשות זאת בעצמנו. על כך תפארתה של הדמוקרטיה הליברלית. שנית, בזכות קיומה של מדינת ישראל יכולים יהודים לדבר כשווים. כבר לא רודפת אותם טראומת האין־בית.
אין אלה שינויים פעוטים. משמעותם היא שהיהודים מוכרחים לחזור לראשית, אל המקרא, ולשאול שוב מהו להיות יהודי, חלק מעם יחידי בעולם של ריבוי, מתוך מודעות בו־זמנית לייחודיות של הזהות ולאוניברסליות של האנושיות. איך אפשר להיות נאמן לאמונתך ועם זאת להיות ברכה לבני אמונות אחרות? זוהי השאלה היהודית.
הבעיות העומדות בפני היהודים במאה העשרים ואחת מבהילות, אך גם אחרים עומדים בפניהן. ישראל מתמודדת עם טרור, אך כמוה גם כל חברה חופשית אחרת מאז 11 בספטמבר 2001. היהודים מתמודדים עם שנאה ודעות קדומות, אבל כך גם מוסלמים, הינדים וסיקים בבריטניה, נוצרים בניגריה, בודהיסטים בטיבט וסינים בפיליפינים. יהודים מוטרדים מן השאלה אם ילדיהם ונכדיהם ימשיכו את מסורת הדורות. אך גם לדאגה זו שותפים כל המיעוטים הדתיים בשלל מדינות דמוקרטיות במערב. לאחר שפרסמתי ספרים על ההמשכיות היהודית, נועצו בי מוסלמים בריטים על שאלת ההמשכיות האסלאמית וסינים בהונג קונג על ההמשכיות של דת קונפוציוס ושל הטאואיזם.
את המתבקש שמענו דווקא מפי כותב לא־יהודי, ההיסטוריון הקתולי פול ג'ונסון, בספרו הכביר <b>היסטוריה של היהודים</b>. היהודים, כתב, הם "דוגמה ותמצית של המצב האנושי". דומה כי הם מייצגים "את כל הדילמות הבלתי נמנעות של האדם בצורה מוגברת ומבוררת". ומסקנתו: "נראה כי תפקידם של היהודים הוא למקד ולהמחיז את החוויות האנושיות המשותפות, ולהפוך את גורלם הפרטיקולרי למוסר אוניברסלי".<sup class="footnote-marker">1</sup><i class="footnote">Paul Johnson,<i> A History of the Jews</i>, London: Weidenfeld and Nicolson, 1987, p. 586.</i> ייחודיותנו היא האוניברסליות שלנו.
היהודים אינם לבדם בהתמודדויות שלהם. העולם נתון במערבולת של תמורה שלמהירות סיבובה קשה למצוא תקדים. במהלך חודשי כתיבתו של ספר זה, מקיץ 2008 עד תחילת 2009, כל המבנה הפיננסי הגלובלי התמוטט. מדינה אחר מדינה נגררו לשפל כלכלי. מתקפת טרור טרגית התחוללה במומביי. ישראל ניהלה מבצע שנוי במחלוקת בעזה. המתקפות האנטישמיות נגד יהודים בבריטניה הגיעו לרמת שיא מאז החל תיעודן לפני עשרים וחמש שנה. מעולם לא עוררו אירועים במקום אחד רעידות משנה מהירות כל כך בכל העולם. אנו מוצאים את עצמנו, כביטויו הציורי של המשורר מתיו ארנולד, "מִטַּלְטְלִים בֵּין צֶמֶד עוֹלָמוֹת, / זֶה מֵת, זֶה אֵין בּוֹ אוֹן לְהִוָּלֵד".
ברגע זה בהיסטוריה, אולי יותר מבכל פרשת דרכים קודמת בתולדות ישראל, מהדהדת בקול קריאת אלוהים לאברהם לחיות כך שיתברכו בו "כָּל מִשְׁפְּחוֹת הָאֲדָמָה". היהודים הם העם הגלובלי העתיק בעולם, ועד לאחרונה היחיד. זהו העם ששב ובנה את חייו מהריסות השואה, הפשע הגדול ביותר של בני אדם נגד בני אדם. ישראל היא המדינה שתחת מתקפה כמעט בלתי פוסקת, מיום שהוקמה, מצליחה לקיים חברה חופשית ודמוקרטית באזור שאין בו עוד חברה כזאת וגם לא הייתה. הגיע זמנם של היהודים להשתחרר מן הפחדים ולשוב לאחוז בחוזקותיהם ההיסטוריות.
אלה הם היגדים מעוררי מחלוקת, אך אינני שולף אותם מן השרוול כשעשוע אקדמי ספקולטיבי שלא נבחן בכוּר הניסיון. להפך: אלו הן מסקנות שהגעתי אליהן בעקבות מעורבות אישית בכל הסוגיות שאני מדבר עליהן. יישמתי את הדברים בשטח — והם עובדים. בחנתי אותם לאור כתבי הקודש שלנו — והם מתיישבים.
תפיסתי הכּנה היא כי במאה מתוחה וטרופה זו חייבים היהודים לנקוט עמדה, לא מתוך פחד, לא מחמת פרנויה או תחושת קורבנות, אלא עמדה חיובית שיסודה בערכים שאבותינו חיו לאורם והיו נכונים למות למענם: צדק, הוגנות, חמלה, אהבת הזר, קדושת החיים וכבודו של צלם האדם שאינו תלוי בצבע, בתרבות או באמונה. אין זו השעה לסגת אל גטו תודעתי. זו השעה לחדש את העתיק שבמוסדות המקראיים, את ברית הסולידריות האנושית שנכרתה בימי נח לאחר המבול. היהודים יכולים, בלי להתפשר על קוצה של יו"ד באמונתם ובזהותם, לעמוד לצד חבריהם, נוצרים, מוסלמים, הינדים, סיקים והומניסטים חילונים, להגנה על החופש מפני אויבי החופש, לאשרור החיים אל מול הסוגדים למוות ומחללים את החיים.
כדברי אלן גרינספן, לשעבר נגיד הבנק הפדרלי האמריקני, אנחנו עומדים בפתח עידן של סער. הנוגדן לפחד הוא אמונה, אמונה המכירה את הסכנות אך אינה מאבדת תקווה. האמונה כפי שאני מבין אותה איננה ודאות אלא האומץ לחיות עם אי־ודאות, האומץ שנתן שרנסקי גילה בתא הכלא, האומץ שהוליך יהודים לקומם את חייהם ואת ארץ אבותיהם אחרי השואה, האמונה שהובילה דור אחר דור להנחיל את אורח חייו לבניו, מתוך ידיעת הסיכונים הכרוכים בהיות יהודי, אך בלי לחדול לעולם להודות על הזכות היתרה הטמונה באתגר זה. עם ישראל עתיק אך עדיין צעיר; עם מיוסר לעייפה — המלא באנרגיה מוסרית; עם שחווה את הנורא ביותר שיכול לזמן לו הגורל, אך עודו יודע לשמוח. היהודים היו ונותרו סמל של תקווה.

פרק א; סיפורו של העם, עמו של הסיפור

<span class="poetry indentAll">אלוהים ברא את האדם כי אלוהים אוהב סיפורים. — אלי ויזל</span>
<span class="poetry indentAll">ליהודים היו תמיד סיפורים בשביל כולנו. — אנדרו מאר</span>
בשנת 1876 פרסמה הסופרת האנגלייה הגדולה של זמנה, מארי אן אוואנס, המוכרת יותר בשם העט שלה ג'ורג' אליוט, את הספר שעתיד היה להיות הרומן האחרון שלה.<sup class="footnote-marker">1</sup><i class="footnote">התיאור להלן על פי ספרה של גרטרוד הימלפרב, Gertrude Himmelfarb, <i>The Jewish Odyssey of George Eliot</i>, New York: Encounter Books, 2009.</i> שמו היה <b>דניאל דֶרוֹנדה</b>, ואילו הייתה קיימת בעת ההיא המילה "ציוני", הוא היה מכונה רומן ציוני. הגיבורה הראשית בספר היא אישה צעירה, גְוֶונְדוֹלֶן הַרְלֶת, אך בחירתה של אליוט לקרוא לספר דניאל דרונדה מלמדת כי לדידה זהו בעיקר סיפורו של הגיבור הקרוי בשם זה.
דרונדה, גבר אנגלי שגוונדולן פוגשת, הציל פעם את חייה של צעירה ושמה מירה לפידות, שעמדה לקפוץ אל מימי התמזה. היא הייתה היהודייה הראשונה שדרונדה פגש, והיא עוררה את התעניינותו בבני עם זה. הוא יצא לשוטט באזורים יהודיים בלונדון ופגש שם מלומד ושמו מרדכי, שהתפרנס מתיקון תכשיטים. מרדכי היה לחונכו של דניאל בשבילי ההיסטוריה והמנהגים של היהודים. הוא היה חבר במועדון ויכוחים שנקרא "הפילוסופים", ושם שמע אותו דניאל מגן על העם היהודי כאומה חיה ועל היהדות כאמונה חיה — עמדה שנויה במחלוקת, מתברר, בזמן ובמקום ההם. אף כי עם ישראל ודתו גם יחד חלושים היו בעת ההיא, כפי שמרדכי הודה, די היה לדעתו בדבר אחד כדי להחיותם: שיבת היהודים אל ארצם ואל הקיום הריבוני. "עמנו המפוזר בארבע כנפי תבל", אמר, "עמנו המבקש לו ארץ ומדינה, יזכה ככל עמי תבל לאצילות שבחיים הלאומיים ולקול בשיחתה של משפחת העמים".
מרדכי סיפר לדניאל כי יש לו משימה: להיות חלק מן המפעל הזה. אבל הוא חולה. בריאותו רופפת. הוא אמר לדניאל שאולי זימן אותם האל יחדיו לאות כי דניאל נועד להיות ממשיכו, ורמז לו שאולי גם הוא, דניאל, יהודי. עד לאותה עת לא ידע דניאל מיהי אימו. דניאל שאל את האפוטרופוס שלו, והלה סיפר לו שהוא שמר את שמה מפני דניאל לבקשתה. דניאל נסע לפגוש את אימו, נסיכה רוסייה המתגוררת בג'נובה שבאיטליה, והצליח לשחרר מפיה את הסוד: היא נולדה כיהודייה, וברחה מגורלה זה. לכן הסתירה את זהותה מבנה: היא לא רצתה שיסבול בגלל זהות יולדתו. התוודעות זאת גרמה לדניאל להיסחף אחר חלומו של מרדכי. בסוף הרומן הוא עוזב את גוונדולן ויוצא לארץ ישראל: "התמסרתי לרעיון שיקומו המדיני של עמי", הוא אומר לה. "לעשותו שוב ללאום, לתת לו מרכז לאומי, כפי שיש לאנגלים אף כי גם הם פזורים על פני כדור הארץ".
החלטתה של אליוט להקדיש את יצירתה הגדולה — בדיעבד האחרונה — לעם היהודי היא החלטה יוצאת דופן. לא היה לה כל קשר משפחתי ליהדות. ובכל זאת שיקעה עצמה לאורך שנים בקריאת ספרות יהודית וספרות על היהודים. במסגרת הכשרתה העצמית לכתיבת הרומן היא אף למדה עברית. היא ידעה שנושא ספרה לא יהיה פופולרי, ושתמיכתה בעניין היהודי תקים עליה ביקורות שליליות. "היסוד היהודי", כתבה ביומנה, "כנראה לא יעלה לרצון לפני איש". אף לא היו אז מאורעות חדשותיים מיוחדים שיסבו את תשומת לב הציבור לגורלם של היהודים. עלילת דמשק כבר נצטעפה בערפילי העבר, שלושים ושש שנים עברו מאז, ואילו הפוגרומים ברוסיה עוד היו נחלת העתיד הבלתי ידוע — כחמש שנים לאחר מכן. אפילו המילה "אנטישמיות" טרם נטבעה.
ובכל זאת, גורלם של היהודים העסיק אותה, ואף היה נושא המאמר האחרון שכתבה לפני שהלכה לעולמה. הוא נקרא "ההֶפּ־הֶפּ־הֶפּ המודרני"; הפ־הפ־הפ הייתה קריאת הקרב של הצלבנים בבואם לטבוח ביהודים, ראשי תיבות של "ירושלים אבודה" בלטינית. סבלו של העם היהודי נגע לליבה, וכן תרומתו הגדולה לתרבות העולם. היהודים, כתבה, הם "עַם שהגותו עיצבה את דתה של מחצית האנושות, המחצית המתורבתת יותר". היא נפעמה לנוכח הצלחתם של היהודים לשמור על כבודם העצמי למרות תועפות התיעוב שספגו לאורך דורות על דורות באירופה הנוצרית. היא העמידה שאלה: האם "בקרב היהודים יימצאו די שותפים לרצון, ודי שותפים לצורך, ודי אנשי מופת בעלי תושייה ולהט ציבורי: עזראים חדשים, מקבים מודרנים", שיקוממו את האומה הישראלית בארצה ויבנו בה "מדינה שתגלם את לאומיותם, תספק להם הגנה וכבוד, ותזרים לעולם, בדרכה הייחודית, פנים חדשות של מצוינות לאומית, קול נוסף במקהלת האומות?"<sup class="footnote-marker">2</sup><i class="footnote">ג'ורג' אליוט, "ההפ־הפ־הפ המודרני" (<b>רשמיו של תאופרסטוס סאץ'</b>, 1879, פרק 18), מאנגלית: צור ארליך, <b>השילוח</b> 19 (ניסן תש"ף), עמ' 167–181.</i>
בדרך כלשהי, באחרית ימיה, ג'ורג' אליוט הזדהתה עם הסיפור היהודי, על כאביו ובכיותיו, ובפרט עם הפרק שעוד לא נכתב בו, ואשר נובא עוד לפני אלפיים וחמש מאות שנה: שיבת ציון. פרק זה עוד היה בגדר חלום, חזון ותקווה. אך כפי שידעה אליוט, היהודים הם עם של תקווה.
<b>"ראיתי את הארץ המובטחת"</b><br>תשעים ושתיים שנה לאחר מכן, ב־3 באפריל 1968, מנהיג אפרו־אמריקני נשא דרשה בכנסיית מייסון טמפל בעיר ממפיס שבמדינת טנסי.<sup class="footnote-marker">3</sup><i class="footnote">Martin Luther King Jr,<i> I Have a Dream</i>, San Francisco: Harper SanFrancisco Faith, 1992, pp. 193–203.</i> אף כי היה צעיר לימים, בן שלושים ותשע, כבר יצא שמעו בכל העולם. ב־1964 הוא זכה בפרס נובל לשלום. שמו היה מרטין לותר קינג.
סיפור יציאתם של בני ישראל מעבדות לחירות ומסעם במדבר אל הארץ המובטחת היה זה זמן רב מקור השראה למאבקם של השחורים באמריקה לזכויות אזרח. במאה התשע־עשרה הם שרו את גרסתם לפסוק א בפרק ה בספר שמות: "קדימה, משה, / תוציא אותנו ממצרים. / תגיד לפרעה בשמי / שלח את עמי". קינג גדל על הסיפור הזה. נאומיו שפעו מובאות מן התנ"ך. סיפור יציאת מצרים נסך בו תקווה, ובאמצעותו הוא נתן תקווה לכל אחיו האפרו־אמריקנים.
בשיאו של המפורסם מכל נאומיו, נאום "יש לי חלום" שנשא מול אנדרטת לינקולן בוושינגטון באוגוסט 1963, הוא ציטט שני פסוקים מישעיהו, פסוקים ד–ה בפרק מ, הלוא הוא הפטרת שבת נחמו אצל היהודים: "יש לי חלום כי כָּל גֶּיא יִנָּשֵׂא וְכָל הַר וְגִבְעָה יִשְׁפָּלוּ וְהָיָה הֶעָקֹב לְמִישׁוֹר וְהָרְכָסִים לְבִקְעָה, וְנִגְלָה כְּבוֹד ה' וְרָאוּ כָל בָּשָׂר יַחְדָּו". ועל כך הוסיף: "עִם האמונה הזאת נוכל לחצוב מהַר הייאוש אבן של תקווה".
אולם עתה, ב־1968, מצב הרוח בקרב אנשי התנועה לזכויות האזרח היה מתוח. רבים נלאו מהקצב האיטי של קינג. הלוחמנים שבהם סברו שרק באלימות תושג המטרה. אחרים חשבו שכל רעיון השילוב הבין־גזעי בטעות יסודו. הצבעים יהיו נבדלים תמיד. קינג מקדם חלום באספמיה. לנוכח ההתנגדות הפנימית חש קינג כי חייו בסכנה. תחושה מוקדמת זאת גרמה לו בלילה ההוא לחתום את נאומו במילים נבואיות יוצאות דופן.
הוא סיפר לשומעיו על היום האחרון בחייו של משה. משה ידע כי נגזר עליו שלא לעבור את הירדן; לא לראות במימוש היעד שאליו הוליך את העם ארבעים שנה במדבר. ה' נתן לו מתנה אחרונה אחת: לא כניסה אל הארץ, כי אם מבט אליה מרחוק, מפסגת הר נבו שבעבר הירדן מזרחה. חייו של משה לא עברו לשווא. הוא הוביל את העם כמעט כל הדרך, אך את הצעד האחרון יעשה הדור החדש בלבד.
מילים אלו היו המילים האחרונות כמעט שאמר מרטין לותר קינג בלילה ההוא: "זמנים קשים מחכים לנו. אבל אין זה נוגע לי עכשיו. כי הגעתי אל פסגת ההר... והשקפתי סביב. וראיתי את הארץ המובטחת. אולי לא אכנס אליה איתכם. אבל אני רוצה שתדעו הלילה שאנחנו, כעם, נזכה בארץ המובטחת". אכן, היממה ההיא נתגלתה בדיעבד כאחרונה בחייו.
ביום המוחרת הוא נרצח. כעבור ארבעים שנה נבחר לראשונה אדם שחור לנשיאות ארצות הברית — ברק אובמה. את מסע הבחירות שלו התחיל בחיבור ספר בעל כותרת רבת־משמעות: <b>העוז לקוות</b>. התקווה צריכה עוז. וזהו הדבר שהיה למרטין לותר קינג: האומץ לשמור על החלום גם בידיעה שהוא מרחיק לכת בעיני רבים, הולך בקטנות בעיני אחרים, מתון מדי בעיני הקיצונים; אף כי הוא חש כי לא יזכה לראות במו עיניו את התגשמותו. הוא ידע את אשר ידעו חז"ל: "לא עליך המלאכה לגמור, ולא אתה בן חורין להיבטל ממנה". הוא הוביל את האפרו־אמריקנים במסע המקראי, וכעבור שנות דור הם הגיעו לארץ המובטחת. הסיפור היהודי הוא סיפור־העל של התקווה בתרבות המערב.
<b>עולם שהתהפך</b><br>אלה הם זמנים המנסים את נפשות האנשים, כתב במאה השמונה־עשרה הוגה הדעות האמריקני תומס פֵּיין.<sup class="footnote-marker">4</sup><i class="footnote">Thomas Paine, <i>Political Writings</i>, Cambridge: Cambridge University Press, 1989, p. 41.</i> זמננו שלנו מנסה בלי ספק את הנפש היהודית. לפני עשור, כשקרב תום האלף הנוצרי, רבים האמינו כי עם ישראל נכנס לעידן חדש ושלֵו בתולדותיו. גם אני חשבתי כך. דומה היה כי מדינת ישראל קרֵבה אל השלום. האנטישמיות נמצאה בשפל של כל הזמנים. יהודים הגיעו למעמד חסר תקדים ברוב החברות שהם חיו בהן. העולם הקשיב לקול היהודי בכבוד.
ואז העולם התהפך על ראשו. תהליך השלום בישראל קרס, והתחלף תחילה באינתיפאדה, ואז בגל מתמשך של פיגועי התאבדות, ואז בהתקפות טילים מלבנון על הצפון ומעזה על הדרום. ישראל מצאה עצמה מכותרת לא רק באויבים, כפי שהתרגלה, אלא בארגוני טרור המקבלים הוראות ומימון ממדינות ונחושים להשמידה מתוך אמונה דתית שאינה ניתנת להתפשרות.
המתקפה לא הייתה רק פיזית, אלא גם מדינית. מסע דה־לגיטימציה בינלאומי עצום בתהודתו נערך נגדה, בחסות הסתה של ארגונים לא ממשלתיים, אקדמאים וכלי תקשורת. היא הייתה למדינה היחידה מכל 192 חברות האו"ם שעצם זכות קיומה וזכותה להגן על אזרחיה הועמדו בספק.
בתוך כך, ובזיקה הדוקה לדברים, התעוררה האנטישמיות: השנאה העתיקה בעולם, בלבוש החדש בעולם. יהודים הותקפו בערי מגוריהם במערב אירופה ובבריטניה. בתי כנסת חוללו, מצבות נותצו, בבתי ספר יהודיים הוטמנו פצצות, וסטודנטים יהודים ספגו איומים בקמפוסים. כל זה קרה אחרי עשורים של מאמצים מתמשכים, בחקיקה ובחינוך, להבטיח שהשנאה שהולידה את השואה תרד מן הפרק.
כל זה לא היה לגמרי מפתיע. היסטוריה בת ארבעת אלפים שנה מקנה לעם אי אלו יתרונות, ואחד מהם הוא ששום מצב שהוא נקלע אליו אינו חדש לו. "שלום לך אפלה, חברתי הישנה", שרו סיימון וגרפונקל בשנות השישים, וכאילו על הזיכרון היהודי שרו. ובכל זאת, אני שייך לדור שנולד אחרי השואה והספיק לחוות מאורעות כמלחמת ששת הימים. קיווינו, האמנו, שהיהודים עברו סוף סוף מאפלה לאורה. טעינו.
אלו הן בעיות חמורות ומדאיגות. אולי החמורה בכולן היא אובדן היהודים בגולה בהתבוללות, בנישואי תערובת ובהתפוגגות ההדרגתית של הזיקה היהודית — ואובדן תחושת הייעוד, ואפילו הזהות, בישראל גופא. כאשר הייתה ליהודים תחושת ייעוד, לא היה דבר בעולם שיכול להביסם. כשלא הייתה להם תחושה כזאת, הם מצאו דרכים יצירתיות להגיע אל סף התבוסה.
<b>הסיפור הלא נכון</b><br>ספר זה עוסק באתגרים העומדים בפני היהודים, היהדות ומדינת ישראל במאה העשרים ואחת. אבל אין זה ספר קונבנציונלי. כוונתי אינה רק לנתח את הבעיות, אף כי אנסה לעשות זאת. אני סבור שיהודים רבים בישראל ומחוצה לה, אולי רוב היהודים, שכחו את הסיפור היהודי: את המסע מעבדות לחירות, מאפלה לאורה, מגלות לגאולה, מסע אמונים של מאמינים. החליף אותו סיפור אחר, שמרבים לספרו, ושהמאורעות נדמים כמאשרים אותו שוב ושוב, כדי כך שהוא נחזה להיות הסיפור היהודי בה' הידיעה.
וזה הסיפור: היהודים נרדפו בכל התקופות. הם נרדפו באירופה הנוצרית מהמאה האחת־עשרה עד המאה העשרים. הם נרדפים כיום במזרח התיכון, המוסלמי בעיקרו. להיות יהודי הוא להיות שנוא — ולקרוא תיגר על השנאה הזאת. כניסוחו של הוגה הדעות היהודי בן המאה העשרים אמיל פקנהיים, היהודים מצוּוים להישאר יהודים כדי למנוע מהיטלר ניצחון שלאחר המוות.<sup class="footnote-marker">5</sup><i class="footnote">Emil Fackenheim, <i>The Jewish Return into History</i>, New York: Schocken, 1978, pp. 19–24.</i> היהודים הם, כמאמר בלעם, "עָם לְבָדָד יִשְׁכֹּן" (במדבר כג, ט).
הספר שלפניכם שולל את הסיפור הזה. ראשית, הוא איננו הסיפור היהודי. העובדות אולי נכונות, אבל העלילה שגויה. שנית, הסיפור עלול להיות מקרה קלאסי של נבואה המגשימה את עצמה. אם היהודים יאמינו שהם בודדים, הם יתבודדו. שלישית, הוא מוביל לאימוץ מערכת עמדות המתנגשת בעליל עם התפיסה העצמית היהודית הקלאסית. הוא הופך את היהודים לקורבנות. הוא נוטע בהם דפוסי פסיביות אגרסיבית. הוא גורם להם שלא לבטוח בָּעולם, דבר שעלול להוביל לשנאת האחרים או לשנאה עצמית. רביעית, הוא מחולל מדיניות המובילה להרס עצמי. חמישית, הוא זורע ייאוש דווקא כאשר דרושים לעם ישראל כוחות נפש. שישית, הוא יעודד יהודים לעזוב את היהדות. שביעית, הוא שולל מן היהודים ומן האנושות את עצם הדבר המכונן את המסר היהודי לאנושות: את הסיפור היהודי, סיפור במילים וסיפור במעשים ובחיים, שנושאו הוא העוז לקוות.
יהודים הנתונים בשבי הסיפור השגוי הזה, שעל פיו עם ישראל נידון לשכון לבדד, מנסים להילחם באנטישמיות לבדם. ישראלים רבים נוטים להאמין כי מדינת ישראל בודדה, ורק ארצות הברית עומדת לצידה. גדול ההוגים היהודים במאה העשרים, הרב יוסף דב סולוביצ'יק, כתב מסה מפורסמת שכותרתה <b>איש האמונה הבודד</b>.<sup class="footnote-marker">6</sup><i class="footnote">הרב יוסף דוב הלוי סולוביצ'יק, <b>איש האמונה הבודד</b>, מאנגלית: קלמן נוימן, תל אביב: ידיעות ספרים, תשע"ט.</i>
אני חולק על כל ההיגדים הללו. היהודים לא יוכלו לנצח את האנטישמיות לבדם. ישראל לא תוכל לשרוד לבדה. איש האמונה ואשת האמונה ביהדות אינם בודדים. להפך: האמונה עניינה גאולה מן הבדידות. היא ניגודה הקוטבי של ההיות לבדד. אפשר להבין את העמדות הללו על רקע ההיסטוריה הנוראה של המאה העשרים, אך בנסיבות המאה העשרים ואחת הן מיושנות. המוצאים מפלט בבדידות אינם פותרים את הבעיה שלהם, אלא מסבכים אותה. האתגר החשוב ביותר העומד עתה בפני עם ישראל, בישראל ובתפוצות, הוא שיקומו של הסיפור היהודי. הוא הפעים את ג'ורג' אליוט. הוא הפעים את מרטין לותר קינג. הגיע הזמן שיפעים את היהודים עצמם.
<b>לגאול את הרוע</b><br>אין זו אופטימיות חסרת תקנה, מן הסוג המכונה עקרון פוליאנה. יהודי המכיר את ההיסטוריה היהודית אינו יכול להיות אופטימיסט. לא; זהו ריאליזם טהור ופשוט. כבר אמר דוד בן־גוריון: "בישראל, ריאליסט הוא מי שמאמין בניסים". ליהודים, האמונה חיונית כמו החיים עצמם. בלעדיה לא היה עם ישראל שורד.
בשנת 2001, כשהחל גל פיגועי ההתאבדות שלאחר קריסת תהליך השלום של אוסלו, אמרתי לשגריר ישראל בבריטניה אז, "בעבר, אויבי ישראל ניסו לדחוף אותה למשבר צבאי ונכשלו. אחר כך הם ניסו לדחוף אותה למשבר מדיני, ושוב נכשלו. עכשיו הם מבקשים לדחוף אותה למשבר <b>רוחני</b>, והם עלולים לנצח".
זה, בחשבון אחרון, עניינו של הטרור במאה העשרים ואחת; וישראל היא היעד העקבי ביותר שלו. פיגועי ההתאבדות העבירו את המלחמה מן החזית אל האוטובוסים בחיפה, החנויות בתל אביב והמסעדות בירושלים. בשנים הקשות שלחו הורים יהודים את ילדיהם באוטובוס לבית הספר בלי להיות בטוחים שיראו אותם שוב. טילי חזבאללה ורקטות חמאס העמידו שני שלישים מישראל — צפונה ודרומה — במעגל הפגיעה שלהם. בכותבי שורות אלו, ילדים בני שבע בשדרות מצטופפים במחסות בטון מפני רקטות. הדה־לגיטימציה שנעשית לישראל בחוגים נרחבים של תקשורת, אקדמיה וארגונים לא ממשלתיים גורמת לאזרחיה להרגיש עזובים ובודדים. המטרה היא להפחיד ולחולל ייאוש, וכדי להתחסן מפניה נדרשים משאבי ענק של אמונה ועוז. זהו המשבר הרוחני.
זהו כוחו הייחודי של הטרור בעידן הגלובלי. הטרור לא רק תוקף בזדון אזרחים חפים מפשע וצובע את החיים בפחד; כוחו הנורא טמון בכך שהוא נוטל את מידותיה הטובות של החברה החופשית ומנצל אותן כנקודות תורפה. דוגמה מבעיתה במיוחד סיפקה מתקפת הטרור במומביי בנובמבר 2008. בין קורבנותיה היו רב צעיר ואשתו, גבריאל ורבקה הולצברג.
בני הזוג הולצברג היו שליחי חב"ד בעיר. לא הכרתי אותם, אבל מקור ההשראה שלהם, הרבי מלובביץ', השפיע רבות גם עליי. הוא עשה דבר ששום יהודי לפניו לא עשה. הוא שיגר שליחים לכל רחבי העולם, לכל מקום שיש בו יהודי או שיהודי עשוי להגיע אליו. תפקיד השליחים היה לקיים במקומות שהותם את בתי חב"ד, שדלתותיהם פתוחות לאורחים. את זאת עשו בני הזוג הולצברג. אם נכונים כמה מן הדיווחים שלאחר הפיגוע, הם נתנו אוכל וקורת גג גם לאנשים שלאחר מכן רצחו אותם.
הכרתי את הרבי מלובביץ'. בזכותו אני רב. שנים תהיתי מה עורר אותו להקמת מיזם השליחים. היהדות איננה דת מיסיונרית, ורבנים אף לא נהגו להקדיש את זמנם לקירוב יהודים מבודדים או מנוכרים. לבסוף עלתה בדעתי השערה, ועד כה לא שמעתי סברה טובה ממנה. הרבי האמין ברעיון ה"תיקון" במובנו הקבלי: שמעשינו יכולים לגאול עולם שבור ולהציל שביבים של אור אלוהי מלב האופל האנושי.
בימי חייו של הרבי התחוללה השואה, שהכריתה כמעט את כל עולם החסידות והקבלה במזרח אירופה. האם אפשר להציל אור מתוך רוע בהיקף אדיר כזה? דומני שהרבי הגיע למסקנה כי אם הנאצים בשנאתם יצאו למצוד אחר כל יהודי, והגיעו עד לאיים מבודדים, לקהילות נידחות ולמקומות מסתור — ישלח הוא את חסידיו לָתוּר אחר כל יהודי ויהודי מתוך אהבה. מחשבה זו היא שעוררה אותי להיעשות לרב.
אחרי האסון במומביי התחלתי לשאול את עצמי אם חסדים כאלו אפשריים גם בעידן של טרור. אברהם אבינו, כמסופר בפרק יח בספר בראשית, הכניס אורחים זרים וגילה שהם מלאכים. בני הזוג הולצברג הכניסו אורחים זרים וגילו שהם רוצחיהם. האם בעידן הטרור פתיחת הדלת והלב פירושה פגיעוּת וחשיפה לסכנה? התשובה מוכרחה להיות שלילית. דרכה של היהדות, שהרבי היה מופת עילאי לה, היא להציל את התקווה מתגרת ידה של הטרגדיה. גם בעולם של חושך, האהבה עודנה מרפאת. הטוב עודנו גואל. הטרור מכה באחרים אך לבסוף אוכל את בשר עצמו. ואילו זיכרונם של עושי חסד עם זרים מוסיף להאיר אחריהם.
<b>הרצון לעוצמה מול רצון החיים</b><br>אלפי ספרים נכתבו על הטרור מאז קריסת תהליך השלום הישראלי־פלסטיני ומאז מתקפת 11 בספטמבר 2001 נגד ארצות הברית. הם עוסקים בשיטות הטרור, בפוליטיקה של הטרור, בפסיכולוגיה של המחבלים המתאבדים, בטיבה של הקיצוניות הדתית, וכן באמונות בדבר מלחמת הקודש, מות הקדושים ושלטון האל באחרית הימים שאמור להגיע בעקבות מלחמה ומוות אלו. אך בין כל אלה לא מצאתי ספר על האפשרות לנצח את הטרור בתעצומות של תקווה, בעזרת מעשה פשוט: סירוב להיבהל.
מנהיגי אל־קאעידה, חמאס וחזבאללה חוזרים ללא לאות על המנטרה שהם עתידים לנצח בעימות שיעצב את פני המאה העשרים ואחת כי "אתם אוהבים את החיים, אבל אנחנו איננו יראים מן המוות". סיסמה זאת מסמנת במדויק את קווי החזית במערכה הרוחנית של זמננו. משה רבנו אמר באחרית ימיו, "הַעִידֹתִי בָכֶם הַיּוֹם אֶת הַשָּׁמַיִם וְאֶת הָאָרֶץ: הַחַיִּים וְהַמָּוֶת נָתַתִּי לְפָנֶיךָ, הַבְּרָכָה וְהַקְּלָלָה; וּבָחַרְתָּ בַּחַיִּים, לְמַעַן תִּחְיֶה אַתָּה וְזַרְעֶךָ" (דברים ל, יט). הבחירה בחיים — בארוֹס על פני התנטוֹס, בשלום על פני המלחמה, בבִּטחה על פני הפחד — איננה דבר שאנו יכולים לראותו כמובן מאליו. דרווין, או כמה מחסידיו, ציירו את החיים כמאבק הישרדות. פרויד אבחן את אינסטינקט המוות כאחד משני הדחפים המשמשים באישיות האדם. מרקס ראה את ההיסטוריה כמאבק מעמדות בלתי נמנע. קרל שמיט הגדיר את הפוליטי כחיפוש אחר אויב.<sup class="footnote-marker">7</sup><i class="footnote">Carl Schmitt, <i>The Concept of the Political</i>, Chicago: University of Chicago Press, 2007.</i> פסיכולוגים אבולוציוניים כגון דייוויד באס מספרים לנו שרצח הוא אסטרטגיה סתגלנית להעברת גנים לדור הבא בעולם של תחרות על הפריון.<sup class="footnote-marker">8</sup><i class="footnote">David Buss, <i>The Murderer Next Door</i>, New York: Penguin, 2006.</i> פסיכיאטרים קוגניטיביים כגון אהרן בק גורסים שהשנאה מתחוללת כשאנו משליכים על הזולת צדדים שליליים בדימוי העצמי שלנו.<sup class="footnote-marker">9</sup><i class="footnote">Aaron T. Beck, <i>Prisoners of Hate</i>, New York: HarperCollins, 1999.</i>
יהיה אשר יהיה ההסבר לדחפי השנאה, האלימות והמוות, העובדה היא, כפי שניסח ההיסטוריון בן המאה התשע־עשרה סר הנרי סאמֶר מֵיין, כי "המלחמה גילה כגיל האדם, ואילו השלום הוא המצאה מודרנית".<sup class="footnote-marker">10</sup><i class="footnote">ראו Michael Howard, <i>The Invention of Peace</i>, London: Profile, 2000.</i> תובנה זו נותנת לנו רמז ראשון לכיוונו של המסע שאצא אליו בספר זה — הספר המבקש להבין את הסיפור היהודי ולהראות מדוע הוא חשוב גם לשאינם יהודים ואיך הוא נוגע באיומים הניצבים עתה בפני שרידותו של עם ישראל.
דמות המפתח כאן היא הפילוסוף המעמיק, הרדיקלי והמטריד ביותר במאתיים השנים האחרונות, פרידריך ניטשה. ניטשה הוא האיש שהגה לראשונה את המילים "אלוהים מת", והאיש שהציב במרכז מתווה הערכים החדש שלו את "הרצון לעוצמה". הוא ביטא עוינות לא כלפי היהודים כי אם כלפי היהדות, ועוד יותר מכך כלפי הנצרות. בשנת 1889, בהיותו בן ארבעים וחמש, הוא עבר התמוטטות נפשית ולא התאושש ממנה. שנה קודם לכן הוא כתב את יצירתו הפרובוקטיבית ורוויַת הלהט "האנטיכריסט". הוא אמר בה:
<span class="poetry indentAll">היהודים הם המוזר שבעמים בדברי ימי עולם, מכיוון שבעומדם בפני השאלה קיום או חדלון, בחרו מתוך מודעות מדהימה לחלוטין בקיום בכל מחיר... הם סייגו עצמם בפני כל התנאים שבהם עד כה כל עם יכול היה, רשאי היה, לחיות; הם חוללו מקרבם מושג הפרכה לתנאים הטבעיים — הם הפכו בזה אחר זה וללא־תקן־עוד, את הדת, את הפולחן, את המוסר, את ההיסטוריה, את הפסיכולוגיה, לניגודם של ערכיהם מטבע... היהודים הם, אפוא, עם הרה־האסונות שאין בדומה לו בדברי ימי עולם.<sup class="footnote-marker">11</sup><i class="footnote">פרידריך ניטשה, "אנטיכריסט", פסקה 24, בתוך ניטשה, <b>שקיעת האלילים</b>, מגרמנית: ישראל אלדד, ירושלים ותל אביב: שוקן, תשל"ג, עמ' 272.</i></span>
מנקודת מבטו, ניטשה צדק. היהודים התנגדו לכל מה שהוא ייצג: הטבע, הגאווה, האון החייתי, הבוז שרוחשים החזקים כלפי החלשים, הנבונים כלפי הטיפשים והתמימים, המשכילים כלפי ההמונים. הוא האשים את היהודים על כי יצרו את הנצרות, ואת הנצרות על כי סירסה את אירופה, ובפרט את "החיה הצהובה" של הגזע הארי, והכריתה ממנה את יצרי השליטה והשררה הטבעיים שלה. את היהדות כינה "המרד המוסרני של העבדים", נקמת המדוכאים בנוגשיהם לשעבר. האתיקה היהודו־נוצרית הייתה לדידו היפוך מדויק של אמונותיו: ענווה במקום עליונות, אהדה לקורבן במקום הזדהות עם המנצח, דאגה לחלש ולפגיע במקום אחוות חזקים.
ניטשה היה מתפלץ לו ידע איזה שימוש יעשו הנאצים במשנתו. אבל הוא אכן הזדהה, לפני כולם ובצלילות עילאית, עם הסתלקותה של גרמניה מדרך התבונה והנאורות ועלייתה על נתיב האלים הפגאניים העתיקים, הלוא הם הדם והשייכות. הוא צדק. זו הבחירה: הרצון לעוצמה או הרצון לחיים. היהדות, דת אלוהי החיים, שצוואת אדון־נביאיה הייתה "ובחרת בחיים", היא קריאה מתמדת לקידוש החיים.
אין בכך שמץ של טבעיות. האל היהודי איננו אל של טבע, אלא הוא האל הנשגב מן הטבע. הטבע נראה לא פעם אכזר, שרירותי ועיוור. הוא מוליד מתוך הרס. כוכבים מתפוצצים וכך נוצרות פלנטות. בריות באות לעולם ונטרפות בידי בריות אחרות. ההומו ספיינס מופיע, ומתוך התאגדויות לחבורות, לחמולות, לשבטים, לערים, למדינות ולאימפריות רוכש שליטה על בני מינו. אין רע בכל זה, אבל גם אין טוב. הטבע הוא, כשם אחד מחיבוריו של ניטשה, "מעבר לטוב ולרוע". הוא פשוט מה שהוא. אנחנו יכולים לקבל את מציאות הטבע בצחוק או בבכי, אנחנו יכולים לפתח "תחושת חיים טרגית", אך אלה הם יצירי דמיון. אנחנו לבד ביקום, ואנו יכולים לשלוט — או להישלט. כל הקיים הוא רק ההיות העיוור והאדיש של הדברים.
איכשהו, בדרך שעודנה לוטה בערפל, גילו היהודים אמת אחרת, או שמא היא שגילתה אותם: שמעל ומעבר ל"יש" ישנו "ראוי". הממשי איננו הכרחי. יכול להיות עולם אחר. הטבע איננו המילה האחרונה, כי הטבע הזה נברא בידי ישות המצויה מחוצה לו, ואשר יצרה אותנו בצלמה וכך נתנה גם לנו את הכוח לעמוד מחוץ לטבע. אנחנו חופשיים. אנחנו יכולים לבחור. איננו כבולים לגזר הדין שחרצו לנו המקרה, או הגורל, או הכוכבים, או הדחפים האפלים שלנו, או הגנום האנושי. בידנו להשליט את החופש על הדטרמיניזם, את הצדק על כוח הזרוע; בידנו לבלום את הגלישה במעגליה החוזרים של ההיסטוריה ולהתוות מסלול אחר. איננו יכולים לנצח את המוות, אך בידנו להביס את כל אותם כוחות הגורמים לבני אדם להרוג בני אדם אחרים, חפים מפשע. בידנו לבחור בחיים.
<b>הקריאה</b><br>לפני עידן ועידנים, איש אחד ואישה אחת שמעו קול שקרא להם לעזוב את ארצם, את מולדתם ואת בית אביהם ולצאת למסע. הם לא נִפלו משאר בני האדם, ולא ניכר בהם כלל שהדרך שהם מתחילים לפסוע בה תשנה את תולדות המין האנושי. האיש לא היה גיבור מלחמה ולא עושה־ניסים. הוא לא היה מהפכן ולא גורו שיש לו אלפי חסידים. דבר לא היה משותף לו ולגיבורי האפוסים והמיתוסים. ועדיין אין ספק שהוא היה האדם המשפיע ביותר שחי אי פעם. 2.2 מיליארד נוצרים, 1.3 מיליארד מוסלמים ו־13 מיליון יהודים, יותר ממחצית מ־6 מיליארדי בני האדם החיים היום, רואים עצמם ממשיכיו הביולוגיים או הרוחניים. שמו היה אברהם. שֵׁם אשתו שרה.
המיוחד ביותר באברהם, החדשני ביותר אצלו, לא היה האל שהוא עבד. על פי התורה, אברהם לא היה המונותיאיסט הראשון. כתר זה שייך לאדם הראשון. חידושו של אברהם היה ברעיון שהאמונה היא מסע של אנשים אל הארץ המובטחת. זהו המסע שדניאל דרונדה, גיבורה של ג'ורג' אליוט, יצא אליו. זהו המסע שמרטין לותר קינג דיבר עליו בנאומו הפומבי האחרון. זוהי גם שיבת ציון המודרנית, המפעל הנועז ופורץ־המוסכמות ביותר בתולדות עם ישראל בעת החדשה. אלא שבאירוניה היסטורית, ההישג הכביר של מסע זה הוליד סימן שאלה המרחף על עצם קיומו של עם ישראל כעם אחד.

פרק ב; העוד ישנוֹ עַם יהודי?

בשנת 1992 הופיעה מילה חדשה במילון האנגלי: peoplehood. בעברית: עמיוּת. מתַקן השגיאות האוטומטי במעבד התמלילים שאני כותב בו ספר זה עדיין לא התעדכן בדבר: הוא מסמן לי שגיאה בכל פעם שאני מקליד את המילה. על פי מאמר בעיתון היהודי <b>פורוורד</b>, ייתכן שהולדתה של המילה קשורה ביהודים.<sup class="footnote-marker">1</sup><i class="footnote">Philologos, “Peoplehood from the Jews?”, <i>Jewish Daily Forward</i>, 11.6.2004.</i> השימושים הראשונים במילה נעשו בידי כותבים יהודים, או כאלה שכתבו על יהדות. עד 1992 היו עמים, אומות, לאומים, גזעים, קבוצות אתניות, שבטים, חמולות וקהילות, אבל לא עמיוּת. מדוע הופיעה המילה הזאת בשנות התשעים, באמריקה, ובהקשר יהודי?
מילים רבות נולדות כשהתופעה שהן מציינות נתונה לאיום. התואר "אורתודוקסי" הופיע לראשונה בהקשר יהודי בצרפת בתחילת המאה התשע־עשרה, כאשר התנהל שם דיון ציבורי על מתן אזרחות ליהודים במדינת הלאום החדשה. לראשונה בעולם המודרני, התנאים המסורתיים של הקיום היהודי הועמדו בסימן שאלה. חלופות הוצעו. היו שטענו כי היהדות מוכרחה להשתנות. אלה שחלקו עליהם זכו לתגית "אורתודוקסים". רק כאשר דבר עומד למבחן הוא זקוק לשם. עד אז הוא מובן מאליו, הוא חלק מהרקע. כך הוא אולי גם באשר ל"עמיות" היהודית.
סמוך לאותו הזמן, בשנת 1990, הופיע ספר שטען כי העם היהודי עומד בסוף דרכו. הספר, בשפה האנגלית, נקרא <b>עתיד היהודים</b>, וכתב אותו דוד ויטל, איש אוניברסיטת תל אביב, היסטוריון של הציונות. ויטל טען שאין כיום שום דבר המלכד את כל היהודים. ההגדרות לחיים יהודיים רבות מדי. הם לובשים צורות חמקמקות מדי. אין שום מכנה משותף מהותי בין היהודים בישראל ליהודי התפוצות. האינטרסים שלהם שונים. כך גם תודעת היהודיוּת או הישראליוּת שלהם. "מה שהיה פעם עם אחד, אף כי מפוזר ורחוק ממונוליתיות", כתב ויטל, "הוא היום מעין ארכיפלג של איים נבדלים: קהילות מכל הסוגים, הצורות והגדלים, חלקן הגדול רעועות".<sup class="footnote-marker">2</sup><i class="footnote">David Vital,<i> The Future of the Jews</i>, Cambridge, MA: Harvard University Press, 1990, p. 147.</i> מסקנתו הייתה קודרת: "לא יהיה זה מוגזם לומר כי שרידתו של העם היהודי כעם נבדל, שענפיו השונים מלוכדים בקשרי תרבות, אחריות ונאמנות, מוטלת עתה בספק חמור".
על פני השטח דומה כי הצדק איתו. לאורך מאות שנים, בעודם מפוזרים ומפורדים בגלות, ראו היהודים את עצמם כאומה אחת, וכך גם תפסו אותם העמים הסובבים. זו הייתה תופעה יחידה במינה. כל הרכיבים המגדירים בדרך כלל אומות חסרו להם. לא הייתה להם ארץ. הם לא חיו באזור אחד. הם דיברו לשונות שונות. הם חיו בקרב תרבויות שונות. למראית עין לא היה שום דבר שחיבר ביניהם. אבל היו להם במשותף היסטוריה, זיכרון, אמונה ותקווה. הם ידעו כי הם עם־ה', העם שה' פדה ממצרים בימי קדם: הם כרתו איתו ברית בהר סיני; הם עבדו אותו והוא הגן עליהם; ואף כי גלו מארצם, יום יבוא והם ישובו. הרי כך אמר האל, בפי נביאיו. הם מימשו את זהותם מדי יום בכל תפילה ששפתותיהם דובבו, בכל דף שלמדו, בכל מצווה שקיימו.
לא היה עוד כדבר הזה. מילת המפתח בפתח המאה העשרים ואחת היא "גלובליזציה". לדידם של רוב יושבי תבל, היא חדשה מכל חדש. אך ליהודים היא עתיקת יומין. עוד מימי גלות בבל, לפני אלפיים ושש מאות שנה, ועוד יותר מכך מימי גלות רומא לפני כמעט אלפיים שנה, חיו היהודים במרחקים גדולים זה מזה, ובכל זאת נקשרו זה בזה באלפי נימים של רוח. הם היו העם הגלובלי הראשון בעולם, ועד לא מזמן גם היחיד.
תצורה זו השתנתה כולה במאה התשע־עשרה באירופה, מקום שם חיו ארבעה מכל חמישה יהודים בעולם. את התמורה חוללה הולדת מדינות הלאום, שדרשו מונופול על נאמנות תושביהן. המדינה לא הייתה עוד המקום שאדם חי בו. היא הייתה הדבר שהאדם הינו. לא עוד יכולתָ להיות יהודי הגר בצרפת. מעתה נדרשת להיות "צרפתי בעל אמונה יהודית". הזדהות יהודית שמעבר לכך נחשבה נאמנות כפולה, ובעידן הלאומנות זה היה חטא כל החטאים. אך מה היה פירוש הדבר למעשה? את זאת איש לא ידע אל נכון. זו הייתה שאלה, Der Judenfrage , "השאלה היהודית" — והיא הטריפה את מדינות אירופה לאורך מאה ומחצית המאה, והכניסה את היהודים למשבר זהות שגם היום עודו מטיל עליהם צל.
התוצאה הייתה קיטוע של הזהות היהודית, שכמותו לא נראה מאז שלהי ימי בית שני. היהודים תמרנו אנה ואנה בניסיונם למצוא איזו צורת קיום שתיתן להם מרחב בטוח במדינה המודרנית, אשר, בשם הסובלנות, פיתחה חוסר סובלנות חמור מזה שהיה בכל גלגוליה בימי הביניים. כך צצה ערכה שלמה של זהויות דתיות לא מסורתיות: רפורמים, קונסרבטיבים, ליברלים, רקונסטרוקציוניסטים — שכל אחת מהן סטתה ממסלול העבר בזווית חדה, מי יותר מי פחות, מתוך מאמץ לרכך את תכונותיה הנבדלות של היהדות ולהראות, במפגן מרחיק לכת ככל האפשר, כי היהודים אינם שונים משכניהם.
באותה שעה במזרח אירופה התרגש על היהודים גל של אנטישמיות פרימיטיבית יותר. הפוגרומים פרצו ברחבי רוסיה ב־1881. בשנה שלאחר מכן נחקקו חוקי מאי הידועים לשמצה שאסרו על היהודים, גם בתוך תחום המושב המצומצם שהותר להם להתגורר בו, לחכור כפרים. הנשארים ברוסיה והמהגרים ממנה ניסחו שלל זהויות חילוניות. נמצאו עתה יהודים קומוניסטים, סוציאליסטים, תרבותיים, יידישיסטים ותומכי אוטונומיה יהודית בתחום המושב. והיו ציונים בכל צבע וגוון: דתיים, חילונים, רסטורטיביים, מהפכנים, ניטשיאנים, טולסטויאנים, סוציאליסטים, לניניסטים, מיסטיקנים ומינימליסטים, וכמובן תומכי חזונו של הרצל להקים בארץ ישראל את שווייץ של המזרח התיכון.
במפנה המאות קשה היה למצוא אינטלקטואל יהודי המכבד את עצמו שלא פיתח איזה זן של חזון אוטופי — חכמני, למדני, מעוצב בקפידה ובלתי־מעשי לתפארת (לבד מן הציונות). תפיסת הזהות היהודית, שהייתה קודם לכן לכידה למדי, התנפצה להמוני רסיסים שעד היום לא שבו ונדבקו יחדיו. מרטין בובר הגיע למסקנה שהיהודים כבר אינם קיימים כעם. הם מפורדים מדי. אין להם מערכת אמונות משותפת. הנאורות ערערה את ההבנה העצמית היהודית הקלאסית — של אומה אחת העומדת לפני האלוהים.<sup class="footnote-marker">3</sup><i class="footnote">ראו Michael Wyschogrod, <i>The Body of Faith: Judaism as Corporeal Election</i>, New York: Seabury Press, 1983, p. 239.</i>
הוא מיהר לחרוץ דין, שכן אחר כך באה השואה. למרות כל הבדלי האמונה, התַרבות והחזוּת, היהודים נראו בעיני שונאיהם כישות יחידה: גזע מסוכן וחתרני, נוכחות זרה בארצות מגוריה, מזימה בינלאומית, מפלצת, טפיל, איוּם. היהודים אולי היו שסועים ללא תקנה, אך בעיני האנטישמים הם היו מאוחדים להרע. הם אולי נעו בתריסר כיוונים שונים, אולי בחרו במאה זהויות שונות, אבל אלה מהם שנשארו באירופה הובלו אל מחנות ההשמדה, מאוחדים במותם אם לא בחייהם.
רק שנים לאחר השואה היו היהודים מסוגלים להישיר אליה מבט. כשהחלו לעשות זאת — בעקבות משפט אייכמן ב־1961 ומלחמת ששת הימים ב־1967 — החלו למצוא מילים לתחושת העומק שעם ישראל הוא, אחרי הכול, ישות יחידה. כל יהודי באירופה היה נתון בשנות "הפתרון הסופי" לגזר דין מוות. אחרי השואה, רוב היהודים חשו, כביטויו של ג'ורג' סטיינר, שהם "סוג של ניצוֹלים". הם גם הבינו כי מדינת ישראל, בין שהם חיים בה בין לאו, היא עיר המקלט שלהם, המקום שהם יכולים לנוס אליו בשעת מצוקה, המקום שיהיה מבטחם גם אם בכל מקום אחר ירדפום. וכך, להלכה וגם למעשה, היו היהודים עם אחד. "אנחנו אחד", כדברי סיסמת הארגונים היהודיים בזמנו.
אלא שתחושת הגורל המשותף, שהועצמה בהתבוננות על השואה ובשבועות ההמתנה הטראומטיים שלפני מלחמת ששת הימים, החלה לדהות בשנות השמונים. על ישראל התרגשו עימותים מורכבים מבעבר. מלחמת לבנון ב־1982 הייתה ראשונת מלחמות ישראל שהיהודים היו מפולגים לגביה. האויב היה עתה לא צבאות של מדינות אלא ארגוני טרור שמצאו מקלט בתוך אוכלוסייה אזרחית. ישראל כבר לא נראתה כדוד הנלחם בגוליית, במדינות ערב הגדולות. בדעת הקהל דומה היה אפילו שהתפקידים התהפכו. השסעים הדתיים בעם היהודי והשסע העדתי בישראל זכו לבולטות רבה והולכת. לא העם היהודי ולא ישראל נאבקו עתה על עצם הישרדותם, וירידת מפלס הפחד חשפה שוב לעין את סלעיה המנותצים של הזהות היהודית, שנבקעו לאין מרפא בסופות אירופה במאות התשע־עשרה והעשרים.
בשנת 1993 פרסמתי בספר את הרהוריי באשר לאחדות־שבתוך־רבגוניות בעם ישראל, ונתתי לו את הכותרת עטורת סימן השאלה <b>עם אחד?</b><sup class="footnote-marker">4</sup><i class="footnote">Jonathan Sacks, <i>One People?: Tradition, Modernity, and Jewish Unity</i>, London: Littman Library of Jewish Civilization, 1993.</i> חברים באמריקה קראו אותו ואמרו לי כי כבר מאוחר מדי. בארצות הברית האורתודוקסים והרפורמים מקוטבים מכדי שהתקרבות מחודשת אפילו תעלה על הדעת. היהודים היו לשני עמים, באורח שאין לו תקנה. באותה תקופה בערך הגיע דוד ויטל, כאמור, לאותה מסקנה פסימית — בהתייחס לפערים הגדלים בין ישראל לתפוצות.
אני אינני פסימיסט. כשמדובר בעם ישראל, הפסימיות בדרך כלל נחפזת. בפרק 3 נראה כיצד עוד לפני שלושת אלפים שנה כתבו במצרים ובמואב הספדים על העם הקרוי ישראל — אך הינה אנחנו פה. הדבר נכון גם באשר לעמיות היהודית. לא פעם ולא פעמיים ראו היהודים את עצמם כמפוצלים ללא תקנה, ועדיין האחווה האריכה ימים. ובכל זאת, ישנן דרכים טובות ודרכים רעות לחשוב על השאלה מה הופך את היהודים לעם, והדרך שיהודים חושבים בה כיום משפיעה על מצבם המציאותי מחר.
הטיעון שלי בנושא זה זהה לזה שבכל יתר הנושאים בספרנו. הגדרת היהודים כ"עם לבדד ישכון" עושה נזק רב לעמיות היהודית. היא בעצם מגדירה את היהודים כקורבנות. היא אומרת שהיהודים הם העם אשר היה נתון לאורך ההיסטוריה לרדיפות, בידוד והדרה. במאות התשע־עשרה והעשרים הם ניסו להשתלב, להיטמע, להיות כמו כל היתר — אך הניסיון כשל. היהודים שונים לאין מנוס. וכך, אף כי אין להם שום דבר אחר במשותף, משותפת להם היסטוריה של סבל. המוזיקה של החיים היהודיים כתובה בסולם מינורי. הספרות היהודית היא ספר קינות מתמשך. היהודים הם שותפים לגורל.
זו הדרך השגויה לחשוב על העמיות היהודית. היהודים הם עם של אמונה ולא רק של גורל. הם בוחרים, לא קורבנות; מחברים־שותפים של סיפור ייעודם, לא נידפים ברוח הנסיבות. באין חזון חיובי, אכן יחדל עם ישראל. כנקודת מוצא, עלינו להודות תחילה שהפחד כי העם הזה יתפצל הוא פחד אמיתי ומוצדק. זה קרה בעבר. כדי שהיהודים יישארו עם אחד בעתיד, נדרשת מאיתנו עבודה.
<b>שלושה שסעים</b><br>שלוש גלויות ידע העם היהודי: גלות מצרים שהחלה בימי יוסף; גלות בבל, עם חורבן בית ראשון; והגלות שלאחר חורבן בית שני בידי רומא, ובפרט לאחר כישלון מרד בר כוכבא. כל אחת מהן כָּמְסה טרגדיה.
גלות מצרים הוליכה לשעבוד. עד היום אנו משחזרים טרגדיה זו מדי שנה, בחג הפסח, באוכלנו מלחם העוני וממרור העבדות. התורה מצווה על בני ישראל לזכור את יציאת מצרים כל חייהם — וכך אנו עושים עד היום בתפילותינו. גלות בבל הייתה אחת הטראומות המכוננות של היהדות, ואנו מזכירים אותה מדי שנה בתשעה באב, יום חורבן המקדש, בתענית ובקריאת קינות בישיבה על הארץ, כאילו מת לנו בן משפחה. והגלות השלישית — זו נמשכה כמעט אלפיים שנה ובמובנים רבים עודה נמשכת, אלפיים שנה שהן שרשרת האסונות הארוכה ביותר שחווה איזה עם בעולם.
ההיסטוריה סבוכה, אך הזיכרון צלול. בזיכרון היהודי, לכל שלושת המאורעות הללו יש מכנה משותף. כולם נגרמו בגלל <b>חוסר יכולתם של יהודים לחיות זה עם זה בשלום</b>. במקרה של יוסף, התורה מתארת זאת במפורש. אחי יוסף שנאו אותו "וְלֹא יָכְלוּ דַּבְּרוֹ לְשָׁלֹם" (בראשית לז, ד). שנאתם גברה כאשר יוסף חלם חלומות של גדולה וסיפרם להם. הם גמרו אומר להורגו, אך לבסוף מכרוהו לעבדות במצרים. הדבר הוביל לבסוף לשעבודה של המשפחה כולה, שכבר הייתה גדולה כדי עַם.
גלות בבל הייתה תוצאת הניסיון לאחד את העם לישות מדינית אחת. לפי ספרי יהושע ושופטים, לאורך כמה מאות שנים היו בני ישראל מאורגנים כפדרציה רופפת של שבטים. לבסוף, בימי שמואל, העם דרש מלך, והדרישה נענתה. פרויקט הממלכה המאוחדת החזיק מעמד רק שלושה דורות: שאול מָלך ראשון, ואז דוד, ואז שלמה. אחרי מות שלמה, העם בא אל בנו ויורשו רחבעם וביקש שיקל מעליו את הנטל. אבל רחבעם הלך אחר חבריו, ובניגוד לעצת יועצי אביו סירב. עשרה שבטים, בהנהגת ירבעם בן נבט, התפלגו בתגובה לכך מן הממלכה, ומעתה התקיים העם בשתי ממלכות: יהודה וישראל.
זו הייתה תחילת הסוף. עם ישראל היה תמיד עם קטן מוקף אימפריות, והישרדותו הייתה תלויה באחדות לאומית. פיצולם לשתי ממלכות היה דוגמה מטרימה למימרתו של לינקולן כי בית החלוק על עצמו לא יעמוד. בשנת 722 לפני הספירה נפלה הממלכה הצפונית, ממלכת ישראל, בידי האשורים. אוכלוסייתה הוגלתה; אלו הם "עשרת השבטים האבודים". כעבור מאה ועוד רבע מאה נפלה גם ממלכת יהודה — בידי הבבלים. ירמיהו הנביא חזר והזהיר כי אין סיכוי להתנגדות לאויב עצום כל כך, וכי יש להשלים עימו. העם סירב להקשיב, והטרגדיה שירמיהו ניבא קמה והייתה.
הפעם השלישית הייתה גרועה אף יותר, ככל שהדבר אפשרי. העם היהודי בשלהי ימי בית שני מצטייר מן המידע שברשותנו כאומה מפוצלת עד ייאוש, מפולגת בכל תחומי החיים. יוסף בן מתתיהו מספר לנו כי היו שסעים דתיים עמוקים בין פרושים, צדוקים ואיסיים. מספרות חז"ל אנו למדים על קרע עמוק בתוך הסיעה הפרושית עצמה, בין בית שמאי לבית הלל — כדי כך שהיהדות עלולה הייתה להתפצל ל"שתי תורות".<sup class="footnote-marker">5</sup><i class="footnote">תוספתא חגיגה ב, ט; תוספתא סוטה יד, ט.</i>
בהיבט הפוליטי, השסעים היו בין מתונים לקנאים. הקנאים היו מפוצלים בינם לבין עצמם. הרדיקלים ביותר, הסיקריים, היו מראשוני הטרוריסטים הדתיים בעולם. בזמן הגרוע ביותר האפשרי לצאת למרד נגד רומא האדירה פרץ המרד הגדול. הוא התחולל בין השנים 66 ו־73. יוסף בן מתתיהו, מפקד בחזית הגליל בתחילת המרד, הבין כמעט מן ההתחלה שאין סיכוי.
הסיפור שהוא מספר לנו על היהודים בירושלים הנצורה, מעטים כמוהו לטרגיות. בהנהגת המתונים נמצאו יוסף בן גוריון, הכוהן הגדול לשעבר חנן, ורבן שמעון בן גמליאל, מצאצאי הלל. כנגדם פעלו שלוש סיעות יריבות של קנאים, בהנהגת יוחנן מגוש חלב, אלעזר, ושמעון בר־גיורא הקנאי במיוחד. כך מתאר יוסף בן מתתיהו, הוא יוספוס פלביוס, את המאבק בין יוחנן לשמעון לקראת סוף המצור:
<span class="poetry indentAll">ובכל מקום בעיר ששם היה [יוחנן] צועד — היה נוהג תמיד לשלוח אש בבניינים שדגן וכל מיני אספקה היו אצורים בהם, ולאחר שהיה נסוג התקדם שמעון, ואף הוא היה עושה כן: כאילו היו עושים בכוונה רצונם של הרומאים בהורסם את כל מה שהכינה העיר כדי לעמוד במצור, והיו מקפדים את ארג חייהם. ויצא שלא רק כל סביבות המקדש נעשו אפר, והעיר הפכה לארץ הפקר מפני מלחמתם מבית, אלא גם כל הדגן שהיה יכול להספיק להם שנים לא מועטות — נשרף. בוודאי, מפני הרעב נכבשה העיר, אבל דבר זה לא היה נעשה אילולא הם שהכינו את הדבר לפני כן.<sup class="footnote-marker">6</sup><i class="footnote">יוספוס פלביוס — יוסף בן מתתיהו, <b>מלחמת היהודים</b>, מיוונית: שמואל חגי, ירושלים: ראובן מס, תשנ"ג, ספר חמישי, פרק א, 4, עמ' 234–235.</i></span>
כל שנותר לאספסיינוס, ואחריו לטיטוס, לעשות היה לחכות ולהניח ליהודים לכלות את עצמם לאט. הרצף הסיפורי של יוספוס נפרץ לפתע בקינה נוראה:
<span class="poetry indentAll">העיר האומללה! איזו פורענות דומה לזו סבלת מידם של הרומאים, שנכנסו כדי לטהר באש את טומאותייך שבפנים? שוב אין את יכולה להיות משכן השכינה, ואי את יכולה להתקיים עוד, אחרי שנעשית מקום קברות לגוויות בני ביתך, ואחרי שהקודש הפך לבור קברות של מלחמת אזרחים.<sup class="footnote-marker">7</sup><i class="footnote">שם, 3, עמ' 234.</i></span>
איננו יכולים לדעת עד כמה מדויק דיווחו של יוספוס. את רוח הדברים, על כל פנים, מאששת ספרות חז"ל. חכמינו סברו שירושלים חרבה בגלל "שנאת חינם" בין יהודים.
תובנה חריפה במיוחד מן הימים ההם מספקת מימרה שנשתמרה במשנה, ואשר עוקצה נעלם תדיר מעיני הקוראים. וזה הנוסח המוכר ביותר שלה:
<span class="poetry indentAll">רבי חנינא סגן הכהנים אומר: הווי מתפלל בשלומה של מלכות, שאלמלא מוראה איש את רעהו חיים בלעו.<sup class="footnote-marker">8</sup><i class="footnote">משנה, אבות ג, ב.</i></span>
מימרה זו נשמעת כהצגה פשוטה של תפיסה מדינית מבית מדרשו של תומס הובּס. אנחנו צריכים ממשלות כדי להבטיח את שלטון החוק ולמנוע אנרכיה. אלא שבכתבי יד קדומים, שנמצאו בידי חלק מהמפרשים, הנוסח שונה מעט:
<span class="poetry indentAll">הווי מתפלל בשלומה של מלכות, שאלמלא מוראה איש את רעהו חיים <b>בלענו</b>.</span>
התואר "סגן הכוהנים" מלמד כי רבי חנינא חי בזמן שבית המקדש היה קיים. המלכות שהוא מזכיר היא מלכות רומא. הרומאים רדו ביהודים, כבשו את ירושלים והחריבו את המקדש. ובכל זאת, אומר רבי חנינא, אפילו חיים בשלטון עוין עדיפים לפעמים מחיי הפקר של עם העלול להחריב את עצמו.
חשבו על השלכותיהם של שלושת הסיפורים הללו. היהודים היו כפופים לכמה מן האימפריות הגדולות ביותר שעלו על במת ההיסטוריה, אך כולן עברו מן העולם ושרידיהן מוצגים בבתי הנכוֹת. עם ישראל המשיך לחיות אחריהן. עמים גדולים ועצומים לא הצליחו להכרית את עם ישראל — אך שלוש פעמים עם ישראל כמעט הכרית את עצמו. <b>היחידים שבכוחם לאיים על עתיד העם היהודי הם היהודים</b>.
גם עמים אחרים עברו מלחמות אזרחים ומהפכות. אבל קשה למצוא עם ששיסע את עצמו כל כך כמו עם ישראל. בתנאים של עצמאות וריבונות התקשו יהודים לחיות בשלום עם יהודים אחרים.
<b>פזורים אך מאוחדים</b><br>אך הפרדוקס עוד לפנינו. כאשר אנו בוחנים את תולדות היהודים בגולה אנו מגלים תופעה מרשימה אף יותר, בכיוון ההפוך. היהודים היו פזורים בכל רחבי העולם, בשטחי שיפוט מדיניים שונים, ובכל זאת ראו את עצמם אומה אחת, קבוצה נבדלת וקבועה, שבניה קשורים זה לזה, גם אם הם חיים בקצווי תבל, יותר מכפי שהם קשורים לעמים שהם חיים בקרבם.
הם לא חלקו את אותה תרבות. רש"י ובעלי התוספות חיו בצרפת הנוצרית — והרמב"ם גר במרחב האסלאמי, תחילה בספרד ולבסוף במצרים. גם גורלותיהם לא היו זהים בשום רגע נתון. בשעה שיהודי צפון אירופה היו נתונים לטבח ולמשיסה בעת מסע הצלב הראשון, יהדות ספרד נהנתה מתור זהב. כאשר יהודי ספרד חוו טראומה של גירוש, יהודי פולין התברכו ברגע היסטורי נדיר של סובלנות.
הם לא השתמשו באותה שפת דיבור. היהודים האשכנזים דיברו יידיש, היהודים הספרדים והפורטוגלים דיברו לדינו, ויהודים אחרים דיברו עוד עשרים וחמישה ניבים שונים, ובהם ערבית־יהודית, סלבית־יהודית, יזדית־יהודית, שיראזית־יהודית, אספהאנית־יהודית ומראתית־יהודית, ואף "יוונית" (כפי שבוטא שמה גם בפי דובריה) שהיא מעין יוונית־יהודית. אפילו המורשת הגנטית שלהם הייתה שונה, בשל טמיעת גרים ממוצאים שונים במקומות שונים. שום דבר לא איחד את היהודים — כלומר שום דבר המכונן לאומיות בדרך כלל.
מה איחד אותם? רב סעדיה גאון נתן במאה העשירית את התשובה: "אומתנו אינה אומה אלא בתורותיה".<sup class="footnote-marker">9</sup><i class="footnote">רב סעדיה גאון, <b>האמונות והדעות</b>, ג, ז, תרגום רבי יהודה אבן תיבון, לייפציג: תרכ"ד, אתר <b>ספריא</b>.</i> בכל המקומות שהיהודים היו בהם הם שמרו אותן מצוות, למדו אותם מקורות מקודשים, שמרו אותם שבתות ומועדים וצומות, והתפללו אותן תפילות אם גם בשינויי נוסח, באותה לשון קודש. הם אפילו כיוונו את פניהם לאותה נקודה כשעשו כך: לירושלים, מקומו של המקדש החרב, שבה, כך האמינו, עדיין שורה השכינה. עבותות בלתי נראים אלו של זיקה הדדית ליכדו את היהודים לכדי קבוצת השתייכות שלא הייתה דומה לה בשום אומה. היו שחששו מכך, היו שכיבדו זאת, אך איש לא פקפק בכך שהיהודים שונים.
המן אמר זאת למלך אחשוורוש: "יֶשְׁנוֹ עַם אֶחָד מְפֻזָּר וּמְפֹרָד בֵּין הָעַמִּים בְּכֹל מְדִינוֹת מַלְכוּתֶךָ <b>וְדָתֵיהֶם שֹׁנוֹת </b><b>מִכָּל עָם</b>" (אסתר ג, ח). כך אמר גם, כעבור אלפי שנים, ז'אן־ז'אק רוסו, בפתק שנמצא בעיזבונו:
<span class="poetry indentAll">חיזיון מדהים וייחודי הוא לראות עם גולה, שזה כמעט אלפיים שנה שאין לו מקום ואין לו קרקע, עם שהתערבו בו זרים וספק אם יש בו עוד שריד אחד של גזעו הקדום, עם מפוזר ומפורד, משועבד, נרדף, מבוזה בפי כל עם, שאף על פי כן משמר את מאפייניו, את חוקיו, את מנהגיו, את אהבתו הפטריוטית לאיחוד החברתי הקדום, שעה שכל הנתיבים אליו חסומים לכאורה... היהודים התחככו עם כל העמים אך מעולם לא התמזגו בהם; אין להם עוד מנהיגים, אך עודם אומה; אין להם עוד מולדת, אך הם נותרו אזרחיה.<sup class="footnote-marker">10</sup><i class="footnote">כתב היד נמצא בספרייה הציבורית בנוישאטל (Cahiers de brouillons, notes et extraits, no. 7843).</i></span>
זהו הפרדוקס. בארצם שלהם, במצב שבו כל אומה אחרת היא מאוחדת לפחות במידת מה, היהודים היו מפוצלים לאין מרפא. בהיותם בפזורה, מצב שבו כל אומה אחרת מתבוללת ונעלמת, הם נשארו נבדלים, ולפחות באופן מהותי גם מאוחדים. יש דבר מה מוזר ביותר בעמיות היהודית.
<b>שתי בריתות</b><br>ההסבר טמון בכך שביהדות, ואצל היהודים, מתמזגות שתי תופעות שבשום מקום אחר אינן חופפות. היהודים הם אומה, והיהדות היא דת. יש אומות הכוללות בני דתות רבות. יש דתות שמאמיניהן הם בני אומות רבות. המיוחד אינו רק החפיפה המלאה בין לאום לדת ביהדות, אלא גם האופן שבו היא מתקיימת.
"בני ישראל" מתוארים במקרא הן כעם הן כעדה, קרי קהילה דתית. הם גם משפחה מורחבת שיש לה אותו אב קדמון ביולוגי, יעקב־ישראל, וגם קהילת אמונה המלוכדת בידי הברית שכרתה עם אלוהים בהר סיני. רמז לכך אנו שומעים כבר בדברי רות לנעמי חמותה בשובה ממואב ליהודה, "אֶל אֲשֶׁר תֵּלְכִי אֵלֵךְ וּבַאֲשֶׁר תָּלִינִי אָלִין, עַמֵּךְ עַמִּי וֵא־לֹהַיִךְ אֱ־לֹהָי" (רות א, טז). "עמך עמי" — זוהי הזיקה הלאומית. "אלוהייך אלוהיי" — זהו אימוץ האמונה הדתית.
אותם שני ממדים מופיעים בברייתא על גיור, המובאת בגמרא:
<span class="poetry indentAll">תנו רבנן, גר שבא להתגייר בזמן הזה אומרים לו: "מה ראית שבאת להתגייר? אי אתה יודע שישראל בזמן הזה דוויים דחופים סחופים ומטורפין ויסורין באין עליהם?" אם אומר "יודע אני, ואיני כדאי", מקבלין אותו מיד.</span>
<span class="poetry indentAll">ומודיעין אותו מקצת מצוות קלות ומקצת מצוות חמורות, ומודיעין אותו עוון לקט שכחה ופאה ומעשר עני, ומודיעין אותו ענשן של מצוות; אומרים לו: "הוֵי יודע שעד שלא באת למִדה זו, אכלת חֵלב אי אתה ענוש כרת, חִללת שבת אי אתה ענוש סקילה; ועכשיו אכלתָ חלב ענוש כרת, חִללת שבת ענוש סקילה". וכשם שמודיעין אותו עונשן של מצות כך מודיעין אותו מתן שכרן...<sup class="footnote-marker">11</sup><i class="footnote">יבמות מז ע"א.</i></span>
השיחה הראשונה עם המבקש להתגייר עוסקת בעם ובמצבו. הגר המיועד נשאל אם הוא רוצה לחלוק את גורל העם הזה. השיחה השנייה עניינה הדת, על איסוריה ועונשיהם. עתה הוא נשאל אם רצונו לחלוק את האמונה הזאת. אלה הם שני רכיבים בזהות היהודית.
ומכאן הפרדוקס. כאשר ישראל היה לאום בארצו, השסעים הדתיים איימו על עצם שלמות העם. שתי יהדויות ומעלה פירושן שני עמים יהודיים ומעלה. אבל גם ההפך נכון. פחות ממאה שנה לאחר חורבן בית שני, הצדוקים והאיסיים נעלמו למעשה, והותירו את היהדות הרבנית, יהדותם של הפרושים, כניצולה יחידה. כך יכלה הדת לאחד עַם שנידון לפיזור בכל יתר המובנים, בהם הגיאוגרפי והתרבותי.
אומנם, הם היו מפוצלים על פני צירים רבים. היו אשכנזים — והיו ספרדים. היו רציונליסטים והיו מיסטיקנים. אחת לתקופה היו קרעים של ממש, כגון הקרע עם הקראים בתחילת ימי הביניים, ועם חסידיהם של כמה משיחי שקר, הידוע בהם שבתי צבי במאה השבע־עשרה. במאה שלאחר מכן, המתחים בין החסידים למתנגדים התפוצצו לכדי חרמות ומעשי הלשנה. ועדיין היהודים היו מאוחדים בידי היהדות עצמה, על הלכותיה ובתי הדין שלה, על ספרותה המסועפת והעצומה, על בתי הספר ובתי המדרש שלה, על אגודותיה ומוסדות החסד שלה, ועל מדינת הרווחה בזעיר אנפין שלה. החכמים הצליחו היכן שהנביאים כשלו: הם הפכו "עם קשה עורף" לאומה הדבקה באמונתה במידה מופלאה.
ניסוח ברוח הדור שלאחר השואה נתן לצירוף דת־לאום הרב והוגה הדעות יוסף דב סולוביצ'יק. הוא הבחין בין שתי בריתות המתקיימות בעם ישראל: ברית גורל, כלומר ברית לאומית־היסטורית, וברית ייעוד, כלומר ברית אמונה. ברית הגורל נולדה מתוך שעבוד מצרים; ברית הייעוד — במעמד הר סיני.<sup class="footnote-marker">12</sup><i class="footnote">הרב יוסף דב הלוי סולוביצ'יק, "קול דודי דופק", התקין והביא לדפוס שלמה שמידט, בתוך <b>דברי הגות והערכה</b>, ירושלים: ההסתדרות הציונית, המחלקה לחינוך ולתרבות תורניים בגולה, תשמ"ג, עמ' 9–55.</i>
ברית הגורל מבטאת סולידריות של עם המוצא עצמו שוב ושוב בודד בעולם. יש בה ארבעה היבטים. ראשית, היהודים, כפרטים, אינם יכולים לברוח מגורלו של העם. כדברי מרדכי לאסתר, "אַל תְּדַמִּי בְנַפְשֵׁךְ לְהִמָּלֵט בֵּית הַמֶּלֶךְ מִכָּל הַיְּהוּדִים" (אסתר ד, יג). שנית, גורל קולקטיבי מוביל למודעות קולקטיבית. "כשיהודי אחד סובל, לכולם כואב". זו, בתורהּ, מובילה להיבט השלישי, אחריות קולקטיבית. "כל ישראל ערֵבים זה בזה".<sup class="footnote-marker">13</sup><i class="footnote">ספרא לויקרא כו, לז; סנהדרין כז ע"ב; שבועות לט ע"א; במדבר רבה י, ה; שיר השירים רבה ז, א; ילקוט שמעוני, יתרו, רצ; שם, רצד; שם, בחוקותי, תרעה.</i> ומכאן — להיבט הרביעי: פעולה קולקטיבית. לאורך הדורות עזרו היהודים זה לזה במעשי צדקה, חסד והצלה.
הרב סולוביצ'יק הבחין שבעקבות השואה, ברית הגורל חודשה גם אם ברית האמונה לא. היהודים אוחדו ביגון ובתודעת הסכנה. הם אוחדו גם בזיקתם לישראל (נכון לזמן שבו כתב את הדברים, שנת 1956). הרב סולוביצ'יק הבהיר היטב כי הגורל הוא רק מחצית היהדות, וכי הייעוד הוא המחצית החשובה יותר. אך אני רוצה להטעים זאת ביתר שאת.
<b>בלי ברית ייעוד אין ברית גורל. בלי דת, לאום גלובלי אינו יכול להתקיים</b>.<sup class="footnote-marker">14</sup><i class="footnote">ראו גם Wyschogrod, <i>The Body of Faith</i>.</i> סיפור חורבנותיו של עם ישראל והתגברותו עליהם חולל שני רגעים היסטוריים מכריעים. מן האחד נולד מוסד; ממשנהו — רעיון. יחדיו, שניהם הצילו את העמיות היהודית, ועל ידי כך את העם היהודי. שניהם היו הישגים רוחניים, שהרי היהודים הם עם הרוח ובלעדיה אין הם עם כלל.
<b>בית הכנסת: ירושלים הווירטואלית</b><br>הראשון אירע בבבל לפני כאלפיים ושש מאות שנה. מדובר במשבר שכמוהו לא ידע העם עד אז. המקדש חרב. חלק נכבד מן העם נלקח בשבי. הרגשתם בעת ההיא נשתמרה בשורות שיר שלא יימחו: "עַל נַהֲרוֹת בָּבֶל, שָׁם יָשַׁבְנוּ גַּם בָּכִינוּ בְּזָכְרֵנוּ אֶת צִיּוֹן. עַל עֲרָבִים בְּתוֹכָהּ תָּלִינוּ כִּנֹּרוֹתֵינוּ. כִּי שָׁם שְׁאֵלוּנוּ שׁוֹבֵינוּ דִּבְרֵי שִׁיר וְתוֹלָלֵינוּ שִׂמְחָה, 'שִׁירוּ לָנוּ מִשִּׁיר צִיּוֹן'. אֵיךְ נָשִׁיר אֶת שִׁיר ה' עַל אַדְמַת נֵכָר?" (תהלים קלז, א–ד). עד אז הייתה היהדות נעוצה בארץ. כשאיבדו אותה, איבדו הכול. או כמעט הכול.
נותר להם דבר אחד, והוא נזכר בלשון חידות בדברי נביא הגולה, יחזקאל. "כֹּה אָמַר אֲ־דֹנָי ה': כִּי הִרְחַקְתִּים בַּגּוֹיִם, וְכִי הֲפִיצוֹתִים בָּאֲרָצוֹת — וָאֱהִי לָהֶם לְמִקְדָּשׁ מְעַט בָּאֲרָצוֹת אֲשֶׁר בָּאוּ שָׁם" (יחזקאל יא, טז). מובנו המדויק של הביטוי "מקדש מעט" בפסוק עמום, אבל אנו יודעים מה השתלשל ממנו: אחד המוסדות הדתיים הגדולים בהיסטוריה, הלוא הוא בית הכנסת.
בית הכנסת הוא מוסד ייחודי. מקורותיו לוטים בערפילי הקורות, והזמן והמקום של הולדתו שנויים במחלוקת בין החוקרים, אך ברור לנו כי זהו המקום הראשון בהיסטוריה שהתקדש לא מפני שנבנה באתר קדוש, ולא מפני שהוקרבו בו קורבנות, אלא רק מפני שאנשים התאספו בו ללימוד ולתפילה. לפיכך, הוא אחד החידושים המהפכניים ביותר של היהדות. אפשר לבנות בית כנסת בכל מקום שיהודים מתפללים ולומדים בו. בית הכנסת היה מזכרת למקדש, רסיס של ירושלים, בית יהודי בגלות. הוא היה, בלשון זמננו, ירושלים וירטואלית, עיר בחלל הקיברנטי. ליהודים לא הייתה עוד קרקע פיזית, אבל הייתה להם קרקע תודעתית.<sup class="footnote-marker">15</sup><i class="footnote">ראו ספרי Jonathan Sacks, <i>Community of Faith</i>, London: Peter Halban, 1995.</i>
בתשתית הדבר נמצאת התיאולוגיה הייחודית של המקרא. רק עַם מונותיאיסטי יכול היה להמציא את בית הכנסת. יתר האלים בעולם העתיק היו טריטוריאליים. הם היו אלים של ארץ אחת, לא של האחרת. אבל אלוהי אברהם, בורא השמיים והארץ, היה אלוהי כל מקום. על כן, אפשר היה לפנות אליו בכל מקום. כאשר חרב בית שני, כעבור כשבע מאות שנה, בית הכנסת כבר היה מוסד בשל — אשר יותר מכל מוסד אחר הבטיח את הישרדותם של היהודים כקבוצה מובחנת.
חשיבותו של בית הכנסת ידועה להיסטוריונים היטב. ידועה פחות דרמה אינטלקטואלית שהתחוללה בשלוש המאות הראשונות לספירה, בעקבות הכיבוש הרומי. במקורותינו מהתקופה ההיא, תקופת התַנאים, אנו שומעים לראשונה רעיון המקושר במיוחד עם רבי שמעון בר יוחאי, הנחשב לאחד מאבותיה של תורת הסוד היהודית. וזה אחד המשלים שלו:
<span class="poetry indentAll">תני רבי שמעון בר יוחאי, משל לבני אדם שהיו יושבין בספינה. נטל אחד מהן מקדח, והתחיל קודח תחתיו. אמרו לו חבריו, "מה אתה יושב ועושה?" אמר להם, "מה אכפת לכם? לא תחתַי אני קודח?" אמרו לו, "שהמים עולין ומציפין עלינו את הספינה".<sup class="footnote-marker">16</sup><i class="footnote">ויקרא רבה ד, ו.</i></span>
כל היהודים בסירה אחת. הם יפליגו יחדיו — או יטבעו יחדיו. והינה עוד ממימרותיו:
<span class="poetry indentAll">"וגוי [קדוש]": מלמד שהם [עם ישראל] כגוף אחד ונפש אחת [המדרש גוזר "גוי" מ"גווייה", כלומר גוף]. וכן הוא אומר, "וּמִי כְּעַמְּךָ יִשְׂרָאֵל גּוֹי אֶחָד בָּאָרֶץ" (דברי הימים א' יז, כא). חָטָא אחד מהן — כולן נענשין... לקה אחד מהן — כולן מרגישין.<sup class="footnote-marker">17</sup><i class="footnote">מכילתא דרשב"י יט, ו.</i></span>
היהודים הם גוף אחד. כשהאחד סובל, כולם סובלים. חז"ל סיכמו זאת בביטוי "כל ישראל ערֵבים זה בזה".<sup class="footnote-marker">18</sup><i class="footnote">ראו הערה 13 לעיל.</i> בין היהודים שוררת אחריות קולקטיבית. הרעיון הזה מורגל כל כך בעינינו, שאיננו מבינים כמה הוא מנוגד לאינטואיציה. מאחוריו נמצא סיפור בלתי רגיל, וכדי להבינו עלינו לעיין בתשומת לב בטקסט מפתח.
<b>ברית האחריות הקולקטיבית</b><br>ספר ויקרא מגיע לשיאו סמוך לסופו, בפרשה המפרטת את הברכות שיורעפו על ישראל אם יקיימו את הברית ואת הקללות שינחתו על ראשם אם יפרו אותה. חטיבת הברכות קצרה למדי. הקללות, לעומת זאת, מוצגות באריכות ורצופות תיאורים מזעזעים. הן מבעיתות. בבתי הכנסת, כשמגיעים אליהן בקריאת התורה של פרשת בחוקותיי, נוהגים עד היום לקוראן במהירות ובקול שקט, כמעט בלחש. הינה קטע:
<span class="poetry indentAll">וְהַנִּשְׁאָרִים בָּכֶם, וְהֵבֵאתִי מֹרֶךְ בִּלְבָבָם בְּאַרְצֹת אֹיְבֵיהֶם. וְרָדַף אֹתָם קוֹל עָלֶה נִדָּף, וְנָסוּ מְנֻסַת חֶרֶב, וְנָפְלוּ וְאֵין רֹדֵף. <b>וְכָשְׁלוּ אִישׁ בְּאָחִיו</b> כְּמִפְּנֵי חֶרֶב, וְרֹדֵף אָיִן. וְלֹא תִהְיֶה לָכֶם תְּקוּמָה לִפְנֵי אֹיְבֵיכֶם (ויקרא כו, לו־לז).</span>
על המילים שהדגשנו הסמיכו חז"ל את תפיסתם בדבר האחריות הקולקטיבית:
<span class="poetry indentAll">"וכשלו איש באחיו" — אינו אומר "איש באחיו" אלא <b>בעֲוֹן</b> אחיו. מלמד שכל ישראל ערבים זה בזה.<sup class="footnote-marker">19</sup><i class="footnote">ספרא לויקרא כו, לז.</i></span>
<b>זהו פסוק הסמך היחיד בכל ספרות חז"ל לעקרון הערבות ההדדית של עם ישראל</b>. הוא מופיע תחילה בספרא, מדרש הלכה תַּנָּאִי, ואז מצוטט בכמה מקומות בתלמוד הבבלי. הבחירה לבסס דווקא על פסוק זה את הרעיון שכל ישראל ערבים זה בזה תמוהה מאוד, משלוש סיבות.
ראשית, לפסוק אין שום קשר לערבוּת. "וכשלו איש באחיו" אינו תיאור של אומה שיש ערבות מוסרית בין בניה. זהו תיאור של מנוסת בהלה. הנמלטים המבועתים דורסים זה את זה. כל אחד מהם טרוד בביטחונו האישי, ולא בטוב המשותף. חז"ל דרשו את הפסוק שלא על פי פשוטו.
שנית, אין מדובר כאן בחייו הנורמליים של עם ישראל. זהו חזון של תבוסה וייאוש. העם ניגף מפני אויביו. המנוסה היא מנוסת פליטים. השגרה קבורה תחת ההריסות. האם יכול פסוק המתאר גלות ועקירה לשמש בסיס לקוד התנהגות?
שלישית, <b>הרעיון שעם ישראל מלוכד בגורל משותף אינו טעון פסוק סמך</b>. זוהי מושכלת־יסוד במקרא. כל תפיסת ההיסטוריה של עם ישראל בתנ"ך מושתתת עליו. בכל פעם שמשה מדבר על הברכות והקללות הכתובות בברית הוא מדבר על העם כמכלול, ועובר בלי הרף מלשון יחיד ללשון רבים, מפנייה לכל יחיד לפנייה אל האומה בשלמותה. נסתפק בדוגמה אחת מרבות, דוגמה מוכרת במיוחד:
<span class="poetry indentAll">וְהָיָה אִם שָׁמֹעַ תִּשְׁמְעוּ אֶל מִצְו‍ֹתַי אֲשֶׁר אָנֹכִי מְצַוֶּה אֶתְכֶם הַיּוֹם, לְאַהֲבָה אֶת ה' אֱ־לֹהֵיכֶם וּלְעָבְדוֹ בְּכָל לְבַבְכֶם וּבְכָל נַפְשְׁכֶם — וְנָתַתִּי מְטַר אַרְצְכֶם בְּעִתּוֹ, יוֹרֶה וּמַלְקוֹשׁ, וְאָסַפְתָּ דְגָנֶךָ וְתִירֹשְׁךָ וְיִצְהָרֶךָ. וְנָתַתִּי עֵשֶׂב בְּשָׂדְךָ לִבְהֶמְתֶּךָ וְאָכַלְתָּ וְשָׂבָעְתָּ. הִשָּׁמְרוּ לָכֶם פֶּן יִפְתֶּה לְבַבְכֶם וְסַרְתֶּם וַעֲבַדְתֶּם אֱלֹהִים אֲחֵרִים וְהִשְׁתַּחֲוִיתֶם לָהֶם. וְחָרָה אַף ה' בָּכֶם וְעָצַר אֶת הַשָּׁמַיִם וְלֹא יִהְיֶה מָטָר וְהָאֲדָמָה לֹא תִתֵּן אֶת יְבוּלָהּ וַאֲבַדְתֶּם מְהֵרָה מֵעַל הָאָרֶץ הַטֹּבָה אֲשֶׁר ה' נֹתֵן לָכֶם (דברים יא, יג–יז).</span>
ההנחה הרווחת במקרא כולו היא שכאשר עם ישראל מתברך, הוא מתברך כגוף אחד. כאשר הוא נענש, הוא נענש כגוף אחד. הוא חווה את הגורל כעם. היהדות היא אמונה קולקטיבית, שהחוויות המרכזיות בה אינן פרטיות אלא קהילתיות. יהודים מתפללים ביחד. הם מתאבלים ביחד. ביום הכיפורים הם מתוודים ביחד. הרעיון כי "כל ישראל ערבים זה בזה" מונח מתחת לכל אות בתורה. אין צורך בשום פסוק סמך; וגם אם יש, חז"ל צריכים היו לכאורה לבחור פסוק מתוך ברית סיני, שאז הפך עם ישראל לראשונה לאומה בריבונות האל.
זוהי אפוא התעלומה: מדוע, בשלב מסוים בתקופת המשנה, במאות שסביב חורבן הבית, בחרו חכמי ישראל לעגן את עקרון הערבות ההדדית דווקא <b>באחת הקללות שבספר ויקרא</b>? יש שפע מקורות אפשריים מתאימים ממנה. מדוע לא בחרו חכמינו אחד מהם? למה הסתמכו דווקא על פסוק המדבר על ישראל בגלות, בארץ אויביהם? אך דווקא מן התמיהה הגדולה הזו נוכל לקבל מושג על עומק המשבר שהחיים היהודיים צללו אליו לאחר חורבן בית שני.
הערבות ההדדית נראית במבט ראשון כרעיון דתי מובהק — ויוצא דופן. לא מובן מאליו כלל שאם אתה חוטא, אני צריך להשתתף בנטל האשמה. זהו החטא שלך, ולא שלי; האחריות היא שלך, לא שלי. כל אחד מאיתנו צריך לתת דין וחשבון על חייו שלו, לא על חייו של זולתו. אך האמת היא שהרעיון אינו מוזר ואינו קשה להבנה. להיות אזרח בִּמדינה, או תושב בשכונה, הוא להיות מעורב בסוג מסוים של גורל משותף. אם שכניי יזניחו את בתיהם, גם ערך הבית שלי יֵרד. אם אזרחים רבים במדינה יאפשרו לאמות המידה המוסריות להתפורר, ההפקרות שתתחולל תשפיע על כולנו. את מה שקורה לי אני קובע רק באופן חלקי. מעשיהם של אחרים קובעים אף הם את מנת חלקי. אם נרצה ואם לא, האנשים סביבנו משפיעים על חיינו.
בעל כורחנו, אפוא, אנו נתונים בתוך מסגרת אחריות הרחבה מרשות היחיד שלנו. אחריות כזו נוצרת בהתקיים אחד משני תנאים: סמיכות פיזית, או מבנה מדיני משותף. הסמיכות הפיזית מחברת אותנו כשכנים. המבנה המדיני מחבר אותנו כאזרחים. מן הטעם הזה, לאורך תקופת המקרא, רובה ככולה, האחריות ההדדית בעם ישראל הייתה ברורה ומובנת מאליה. בני ישראל חיו אז יחד, במרחב טריטוריאלי מסוים ובחסותה של ישות מדינית בהנהגת שופטים או מלכים. הם היו מרוכזים מבחינה גיאוגרפית ומוגדרים מבחינה פוליטית. הם היו שכנים ושותפים־לאזרחות.
חורבן בית שני, אובדן הממשל העצמי בחסות רומא, והפיזור ההדרגתי של היהודים בארצות נכר, הכניסו אפוא את הקיום הלאומי היהודי למשבר חמור עד כדי סכנת כליה. נוצרה פתאום אפשרות ממשית שהעם היהודי יחדל להיות עם. הוא איבד את המבנים המדיניים שלו, ולא היה מרוכז עוד מבחינה גיאוגרפית. הדבר כבר קרה קודם לכן, בימי גלות בבל, אך גלות זו לא הייתה ארוכה דיה לגרום ליהודים לאבד את תקוותם לשוב לארצם.
עצם היקפה של התבוסה בעקבות חורבן בית שני וכישלון מרד בר כוכבא הבהיר ליהודים כי הפעם אובדן הריבונות יאריך ימים. עתיד העם נראה מעורער בכל אמת מידה ריאליסטית. איך יוכלו היהודים לשמור על זהותם הקיבוצית, על זיקות ההשתייכות והאחריות ההדדית, כשאינם לא שכנים ולא שותפים־לאזרחות? באיזה מובן הם נותרו אומה?
רק בהקשר הזה נוכל להבין איזו רוח הסעירה את חכמינו בחפשם פסוק סמך. השאלה שהטרידה אותם לא הייתה "איפה בתנ"ך נמצא הרעיון שכל ישראל ערבים זה בזה?" הלוא כל התורה בנויה עליו. אך זאת מפני שהיא מדברת על ישראל כעל עם של שכנים ושל שותפים־לאזרחות שחיים ופועלים ביחד ואשר מעשיו של כל אחד מהם משפיעים בבירור על חיי האחרים. השאלה שהטרידה את חכמים הייתה "היכן בתורה אנו מוצאים שעיקרון זה חל <b>אפילו כאשר עם ישראל נמצא בגלות, מפוזר ונטול כוח</b>, כשכבר אין הוא מחובר בסמיכות המקום או בקורת גג מדינית אחת?"
בכל התורה יש רק שתי פרשיות המדברות על אפשרות כזאת, הלוא הן שתי פרשיות התוכחה, בפרשת בחוקותיי ובפרשת כי תבוא, המנבאות תבוסה במלחמה וגלות בארצות האויב. משום כך בחרו חז"ל את הפסוק "וכשלו איש באחיו" ופירשוהו כאומר "וכשלו איש בעוון אחיו". שכן כתוב זה, העוסק בתקופת גלות, רומז לאמיתה רוחנית עמוקה — שאפילו כאשר היהודים רצוצים מבחינה פוליטית ומפורדים מבחינה גיאוגרפית, עודם אומה. גם בזמנים כאלה הם קשורים בברית של ערבות הדדית. הגורל היהודי והייעוד היהודי אינם ניתנים לחלוקה.
וכך, גם בחשכת האסון ידעו החכמים לחלץ זיק של תקווה. ברית סיני עודה בתוקפה. עם ישראל עוד מחויב לסעיפיה. ועל כן הוא אומה — שמכוננת אותה המחויבות שבניה קיבלו עליהם כאיש אחד, תחילה בהר סיני, ואז, בערוב ימי משה, בערבות מואב על ירדן יריחו, ושוב באחרית ימיו של יהושע, ולימים בתקופת המלכים ובימי עזרא הסופר. התקשרותם עם האלוהים קשרה אותם איש ברעהו. אין עוד אומה שכוננה עצמה בדרך כזו. בלי שיתקיים בהם שום תנאי מתנאי הסף של הלאומיות — טריטוריה, סמיכות מקום, ריבונות — נותרו היהודים עם <b>אפילו בגולה</b>, כשרק קשר האחריות ההדדית מלכד אותם.
מתוך לב המשבר הזה השמיע רבי שמעון בר יוחאי את אמריו על האחדות המיסטית של עם ישראל, "שהם כגוף אחד ונפש אחת... לקה אחד מהן — כולן מרגישין". מרוחקים במרחב, מפולגים מבחינה שלטונית, הם נותרו מאוחדים ברוח. לא נגזים אם נאמר כי הכרה זאת הצילה את עם ישראל. בלעדיה נראה כי היהודים בגולה היו נפרדים איש איש לדרכו, ולא היה עם ישראל כיום.
<b>ברית הגורל נשמרה רק משום שהיהודים היו מלוכדים בברית ייעוד</b>. זה לב העניין. בארץ ישראל, היהודים היו אומה במובן הנורמלי; מחוברים זה לזה מפני שחיו באותה ארץ, בחסות אותו שלטון. גורל משותף, בנסיבות כאלו, אינו מצריך שום אמונה מיוחדת, שום תיאולוגיה, שום זינוק מחשבתי. אולם בחוץ לארץ, <b>רק</b> ברית הייעוד האמונית קיימה את ברית הגורל. ובטווח הארוך, רק אמונה כזאת תותיר את היהודים מלוכדים בערבות הדדית. רק היא תקיים את זיקתם של יהודי התפוצות לישראל.
זהו ההסבר לתופעה שכאשר נתקלתי בה לראשונה היא הטרידה אותי מאוד. אבי ז"ל היה אומר שיהודים מזהים זה את זה בלי קושי. וכמוהו חשבו כמעט כל בני דורו. אבל כאשר אני הולך ברחוב בלונדון, בכיפה לראשי ובמראה יהודי שאין לטעות בו, ואני חולף ליד ישראלים חילונים, אין שום סימן של הכרה מצידם. ולמה יהיה? הם ישראלים, אני בריטי. אם הלאומיות החילונית היא הרכיב היחיד בזהות, כי אז אין שום דבר משותף לנו.
<b>גורל או אמונה?</b><br>ארתור קסטלר, הסופר ואיש הרוח, דגל בציונות, במהלך שנות העשרים התגורר תקופה בקיבוץ, והיה בארץ בעת מלחמת העצמאות. אחר כך חזר לבריטניה ושם בילה את שארית חייו. בשנת 1949 פרסם את הגיגיו על הולדת מדינת ישראל בספר <b>הבטחה והגשמה</b>. בספר טען כי מעתה עומדת בפני היהודים בחירה: לחיות בישראל ולהשתייך למדינת לאום נורמלית, או לחיות בתפוצות, להיטמע ולחדול להיות יהודים. אין דרך שלישית. "הושלמה השליחות של היהודי הנצחי".<sup class="footnote-marker">21</sup><i class="footnote">ארתור קסטלר, <b>הבטחה והגשמה: ארץ ישראל 1917–1949</b>, מאנגלית: יוסף נדבה, ירושלים: אחיאסף, תש"י, פסקת הסיום.</i> זו תמצית תפיסתם של יהודים מסוגים שונים, בישראל ומחוצה לה. ישראלים רבים דוגלים בשלילת הגולה, ההשקפה שלפיה חיים יהודיים אינם אפשריים לאורך זמן מחוץ לישראל. מנגד, יש מן היהודים הדתיים המאמינים כי ישראל, מדינה חילונית, דבר אין לה עם היהדות.
עֶמדתי, שאסביר בהרחבה בהמשך הספר, היא שמדינת ישראל והיהדות קשורות זו לזו באורח מהותי; לא ברובד הפוליטיקה, האינטרסים, או כל ממד חילוני אחר, אלא ברובד העמוק ביותר של הזהות היהודית. ישראל היא המקום היחיד בעולם שיהודים יכולים ליצור בו חברה, והקמת חברה יהודית היא משימה דתית אף כי ישראל היא מדינה חילונית. ועם זאת, היהדות היא דת שכפי שהראה תחילה יחזקאל ואחריו חכמים, אפשר לקיימה בכל מקום — סביב בית הכנסת כמוסד וסביב הערבות ההדדית של היהודים כרעיון. היהדות היא גורל ואמונה, ואי אפשר להפריד בין השניים.
בישראל חיים היהודים כקהילת גורל. כולם, חילונים מושבעים כחרדים אדוקים, סובלים בשווה ממלחמות ומטרור, ונהנים בשווה משגשוג ומשלום. בישראל, היהדות היא האוויר שהאדם נושם, לא רק הדת שהוא מיישם. בישראל, ולא בשום מקום אחר, היהודיות היא חלק מהזירה הציבורית: בשפה, בנוף, בלוח השנה. בישראל יכול אדם לעמוד בתוך החורבות והשרידים של ערים מקראיות שוקקות, ולהרגיש בחושיו ממש כיצד נישאים אליו ממעבה הזמן מאבקיו של עם ישראל עם גורלו, שראשון בהם מאבק יעקב־ישראל עם המלאך. ורק בישראל יכול אדם להתוודע — מעצם מגוון הפנים שהוא רואה והמבטאים שהוא שומע, מעצם השפע התרבותי והלשוני המסחרר של היהודים שהוא פוגש — לרבגוניות המופלאה של קיבוץ הגלויות. חזון העצמות היבשות הקורמות שוב עור וגידים, חזונו של יחזקאל מגלות בבל, מתגשם כמראה של יום־יום לנגד עיניו של המתהלך ברחוב ישראלי רגיל. על שום כך, שהות בישראל היא ליהודי התפוצות חוויה מכוננת של עמיות יהודית; וזהו גם סוד הצלחתה של תוכנית תגלית, המביאה צעירים יהודים מרחבי העולם לביקור חינם בישראל.
אך בה בעת, חשוב לא פחות שצעירים ישראלים יבקרו בקהילות יהודיות בתפוצות. שם הם יגלו מהו לחיות את היהדות כברית של אמונה, דבר שרבים מהם לא חוו במלואו בישראל. אחד משגרירי ישראל בבריטניה, יהודי חילוני, הגיע למסקנה שכדי להכיר את הקהילה עליו להשתתף בתפילות בבתי הכנסת (יהדות בריטניה היא יהדות מבוססת־בית־כנסת הרבה יותר מיהדות ארצות הברית). בליל שבת אחד הוא ביקר בבית הכנסת שהתפללתי בו, והשתמש כשאר הנוכחים בסידור מתורגם לאנגלית. בסוף התפילה הוא ניגש אליי ואמר, "התפילות האלו — שמע, עד היום לא יצא לי לקרוא אותן. <b>הן טובות, ממש טובות!</b>" הוא צריך היה לקרוא אותן בתרגום לאנגלית כדי שיֵדע להעריך את יופיין בעברית, שפת אימו. בתום תקופת כהונתו הוא שב לבקר בקהילתנו, והודה לנו על שעזרנו לו לגלות את יהדותו מחדש.
עם ישראל חי מתוך מורכבות מסחררת, משום שהוא דת וגם לאום, אמונה וגם גורל. טלו ממנו אחת משתי הרגליים הללו, והוא ייפול ארצה. על כן, טעות היא להתמקד רק בגורל — האנטישמיות, השואה, העם אשר לבדד ישכון. האמונה, הייעוד, היא אשר גורמת לנו לדבוק ברעיון שהיהודים הם עם: כעם יצאו אבותינו ממצרים, כעם הם כרתו ברית עם אלוהים במדבר, כעם הם נטלו על שכמם את אתגר החיים בארץ הקודש, וכעם הם הבינו את ייעודם. החיים היהודיים הם קהילתיים במהותם, עניין של אמונה — והשתייכות. הרמב"ם פסק כי "הפורש מדרכי ציבור, אף על פי שלא עבר עבירות, אלא נבדל מעדת ישראל ואינו עושה מצוות בכללן ולא נכנס בצרתן ולא מתענה בתעניתן, אלא הולך בדרכו כאחד מגויי הארץ, וכאילו אינו מהן — אין לו חלק לעולם הבא".<sup class="footnote-marker">22</sup><i class="footnote"><b>משנה תורה</b>, הלכות תשובה, ג, יא.</i>
היהדות איננה כת של שותפים־לדעה. עם ישראל איננו חבורת קדושים בררנית. כלומר, הוא איננו כרוב קהילות־האמונה. הזהות היהודית, אף כי אפשר לאמצה באמצעות גיור, היא בדרך כלל דבר שנולדים אליו ולא דבר שבוחרים בו. תערובת זאת של גורל ואמונה, לאומיות ודת, משמעה שעוד משחר היותם נדרשו היהודים לחיות עם המתח שבין שני רעיונות שונים אלה, ומתח זה הוא שעשאם יצירתיים, בלתי צפויים, מגוונים, מסוכסכים, ובכל זאת, איכשהו, למכלול שהוא יותר מסכום חלקיו.
היו זמנים — מהמאה הראשונה לספירה עד המאה התשע־עשרה — שהזיקה העיקרית בין היהודים הייתה האמונה. היו זמנים אחרים — במיוחד בימי השואה — שהגורל היה העיקר. כפילות זו היא שהבטיחה את לכידותו של עם ישראל. כשהקשר האחד הכזיב, השני הוכיח את עצמו. קִראו לזה מזל, קראו לזה עורמת ההיסטוריה, קראו לזה יד נעלמה, או קראו לזה השגחה עליונה — כך או כך צמד הקטבים העתיק, הגורל והייעוד, נשאר עם היהודים תמיד, מפלג ביניהם באורח שערורייתי אבל גם מאחד אותם באופן מרומם נפש. היהודים היו עם ועודם עם, אך כדי שיישארו כאלה עליהם לפתור בעיה אחרת, יסודית אפילו יותר: אתגר ההמשכיות היהודית.

פרק ג; ההמשכיות היהודית והדרך להשגתה

במוזיאון קהיר עומד לוח גרניט אדיר הידוע בשם מצבת מרנפתח. פרעה מרנפתח, שמשל במצרים במאה השלוש־עשרה לפני הספירה, עקר אותה ממקומה במקדש אמנחותפ השלישי בתבאי, ותיעד על גביה, בחריתת כתב חרטומים, את ניצחונותיו הצבאיים. האבן עשויה הייתה לעניין רק את חוקרי העולם העתיק, אלמלא הופיע בה האזכור הראשון לעם ישראל מחוץ למקרא. הכתובת מונה מעצמות שונות שניגפו מפני מרנפתח וצבאו, ונחתמת במילים אלו:
<span class="poetry indentAll">בכל הארצות שלום.<br>כל אשר ינדוד רותק<br>על ידי מלך מצרים העליונה והתחתונה מרנפתח.</span>
בין אותם "כל אשר ינדוד" היה עם קטן שלא הוזכר בתעודות מצריות קדומות אחרות. מרנפתח, או כותבי העיתים שלו, האמינו שישראל תישאר רק כהערת שוליים בהיסטוריה. לא רק שהעם הזה הובס, הוא גם הוכחד. הינה כך אומרת המצבה:
<span class="poetry indentAll">ישראל הושַם אין זֶרע לו.</span>
האזכור הראשון לישראל מחוץ למקרא הוא הספד.
כך גם האזכור השני. הוא מופיע על לוח בזלת מהמאה התשיעית לפני הספירה. כיום מוצב לוח זה במוזיאון הלובר. הלוח, הידוע בשם מצבת מישע, כתוב בשפה המואבית הזהה כמעט לעברית המקראית, ומתעד את ניצחונות מישע מלך מואב. המלך מודה לאלוהיו כמוש על שלחם את מלחמות עמו, וממשיך:
<span class="poetry indentAll">עָמְרִי מֶלֶך יִשְרָאֵל, וַיְעַנוּ אֶת מֹאָב יָמִן רַבִּן [= ימים רבים], כִּי יֶאֱנַף כְּמֹש בְּאַרְצֹה. וַיַחֲלִיפֹה בְּנֹה [אחאב בן עמרי] וַיֹאמֶר גַם הֻא: אֲעַנֵו אֶת מֹאָב. בְּיָמַי אָמַר כֵּ[ן]. וַאֵרֶא בֹּה וֻבְּבֵתֹה [כלומר במפלה שלו ושל ביתו]. <b>וְיִשְרָאֵל אָבֹד אָבַד עֹלָם</b>.</span>
עם ישראל קרא את ההספדים עליו פעמים רבות, אך כמו באמרת הכנף שטבע מרק טוויין כשנתקל בידיעה עיתונאית על מותו, הידיעות על מותו היו מוגזמות. עם ישראל חי.
ובכל זאת, מחקר שפורסם בארצות הברית בשנת 1991, "הסקר הלאומי של האוכלוסייה היהודית ל־1990", מלמד כי לגבי חלקים גדולים בעולם היהודי, המשך חייו של עם זה מוטל בספק. נמצא בו, בין היתר, כי מתוך כלל היהודים שהתחתנו בארצות הברית לאורך המחצית השנייה של שנות השמונים, 57 אחוזים התחתנו עם שאינם יהודים; רק אצל קומץ מתוכם, חמישה אחוזים, בן הזוג הלא־יהודי התגייר. הדוח עורר גלי הלם בקהילה, אך עתה, כעבור כמעט עשרים שנה, המגמה נמשכת. אומנם סטטיסטיקאים ערערו לימים על מתודת המחקר הזה, והראו שניתוח מדויק יותר של הנתונים יוביל ל־43 אחוזים, לא ל־57 אחוזים. אך שיעור הנישאים לשאינם יהודים המשיך לעלות, ובמחקר שנערך בשנת 2000 על פי המתודה החדשה הוא עמד על 47 אחוזים. אחד מכל שני יהודים ויהודיות צעירים מחליט שלא להתחתן עם יהודייה או יהודי, לא לבנות בית יהודי, לא להוליד ילדים יהודים ולא להמשיך את הסיפור היהודי. הציבור האורתודוקסי ממשיך לגדול, אבל מחוצה לו החיים היהודיים באמריקה גוועים לאיטם.<sup class="footnote-marker">1</sup><i class="footnote">להרחבה ראו בספריי Jonathan Sacks, <i>Arguments for the Sake of Heaven: Emerging Trends in Traditional Judaism</i>, Northvale, NJ: Aronson, 1991; <i>Will We Have Jewish Grandchildren?: Jewish Continuity and How to Achieve It</i>, London: Vallentine Mitchell, 1994.</i>
ולא רק באמריקה. דבר דומה קורה כמעט בכל קהילות ישראל בתפוצות. ברובן, שיעור נישואי התערובת כבר הגיע לזה שבארצות הברית, או שהוא נמצא במגמת עלייה ובעתיד הנראה לעין צפוי להגיע לשיעור זה. בקהילות קטנות כגון אלו שבסקנדינביה הוא הגיע לכדי 80 אחוזים. למעשה המצב גרוע אף יותר, כי נישואי התערובת אינם המדד היחיד לשקיעה דמוגרפית. יהודים רבים מתחתנים בגיל מאוחר או שאינם מתחתנים כלל, ואצל אלו שמתחתנים המשפחות נוטות להיות קטנות.
התמורה התחוללה בפרק זמן קצר להפליא, כשני דורות בלבד. בשני העשורים הראשונים של המאה העשרים, שיעור נישואי התערובת בקרב יהדות ארצות הברית היה נמוך מאוד, כשני אחוזים. בשנות החמישים הוא עמד על שישה אחוזים. בתחילת שנות השישים הוא זינק ל־17.4 אחוזים, ובסוף שנות השישים כבר הגיע ל־31.7 אחוזים. כלומר, בין השנים 1960 ו־1985 שיעור הנישאים לשאינם יהודים עלה כמעט פי עשרה. משהו נכשל בחיים היהודיים־אמריקניים.
מציאות זו הולידה פרץ של ספרים עם כותרות כגון <b>התפוצות הנעלמות</b>, <b>היהודי האמריקני המתפוגג</b> וספרִי <b>האם יהיו לנו נכדים יהודים?</b><sup class="footnote-marker">2</sup><i class="footnote">Bernard Wasserstein, <i>Vanishing Diaspora: The Jews in Europe since 1945</i>, Cambridge, MA: Harvard University Press, 1996; Alan Dershowitz, <i>The Vanishing American Jew: In Search of Jewish Identity for the Next Century</i>, Boston: Little, Brown, 1997; Jonathan Sacks, <i>Will We Have Jewish Grandchildren?</i>.</i> עיתון בריטי מוביל, ה<b>דיילי טלגרף</b>, פרסם ב־2006 מאמר שכותרתו "האם זה הדור האחרון של יהודי בריטניה?"<sup class="footnote-marker">3</sup><i class="footnote">Jonathan Wynne–Jones, “Is this the last generation of British Jews?”, <i>The Telegraph</i>, 25.11.2006. זמין במרשתת.</i> גם במבט לא־יהודי אלו כותרות מרעישות. הצלחתם של היהודים לשרוד ולשמור על זהותם במלואה הייתה לאגדה ועוררה את השתאותם של כותבים לא־יהודים, ובהם בלז פסקל, ז'אן־ז'אק רוסו, לב טולסטוי ומרק טוויין. למרות אלפי שנות רדיפות, היהודים נותרו יהודים.
לאורך כל אלפי השנים הללו הייתה שאלה אחת שהיהודים לא שאלו אף פעם: "האם העם היהודי ימשיך להתקיים?" הם ידעו שהתשובה חיובית. הרי משה רבנו אמר כך. וירמיהו הנביא. והקב"ה עצמו. אך הינה כיום מתחולל גל העזיבה מרצון הגדול ביותר בעם ישראל מאז הגלייתם של עשרת שבטי ממלכת ישראל בידי אשור במאה השמינית לפני הספירה וטמיעתם ההדרגתית בעמים הסובבים. העם בעל היכולת האגדית לשרוד בכל קטסטרופה מתחיל לאבד את כישרון השרידה שלו. האירוניה נוראה. הלוא היהודים כיום, ברובם, אינם נרדפים. יש להם זכויות אזרח ושוויון אזרחי, הם הגיעו לפסגה כמעט בכל תחום הישגי, והיהדות עצמה זוכה לכבוד. והינה דווקא עתה הם מסכנים את עתידם. אנחנו חיים אפוא בתוך אחת התופעות נוגדות־האינטואיציה ביותר בתולדות ישראל. <b>כשקשה להיות יהודי, יהודים נשארים יהודים. כשנעשה קל להיות יהודי, יהודים חדלים להיות יהודים</b>. במבט עולמי, זו הבעיה הגדולה ביותר של עם ישראל בזמננו. האם יש מה לעשות?
<b>יוצרים המשכיות</b><br>יש מה לעשות. אכתוב כאן, כדוגמה, על יהדות בריטניה המוכרת לי מבפנים. כשהתמניתי לרב הראשי בבריטניה, בשנת 1991, ידעתי שזהו האתגר העיקרי העומד בפניי. הכרתי את המחקר האמריקני. במשך שנתיים קראתי מלוא חופניים על דמוגרפיה, סוציולוגיה והיסטוריה יהודית, ועל שמירה על הזהות בקרב מיעוטים שאינם יהודים. ב־1993 השַקתי את הארגון "המשכיות יהודית", שנועד לקדם כל מה שמחזק את הזהות היהודית, מבתי ספר עד תרבות יהודית ואומנות יהודית. כתבתי סדרה של עלונים שהעלו למודעותם של פרנסי הקהילה, מנהיגיה ונדבניה את הבעיה, את ממדיה ואת כיוון הפתרון שראיתי לנגד עיניי. ואז יצאנו יחד לעורר את דעת הקהל. פרסמנו בעיתונות היהודית סדרה של מודעות גדולות, על פני עמודים שלמים. הראשונה והאפקטיבית ביותר כללה איור של קבוצת יהודים צעירים הולכת על פני רצפה ונופלת לתהום. הכותרת הכריזה: "יהדות אנגליה מאבדת עשרה יהודים ביום, מדי יום, זה ארבעים שנה".
זה עבד. ב־15 השנים שלאחר מכן בנתה יהדות אנגליה יותר בתי ספר יהודיים מכפי שבנתה בכל תקופה אחרת. מקהילה שרק רבע מילדיה לומדים בבית ספר יהודי במתכונת מלאה, היא הפכה לקהילה ש־60 אחוזים מילדיה לומדים בבתי ספר כאלה. לאורך שלוש מאות וחמישים שנה התלוננו אנשים שליהדות בריטניה אין מספיק בתי ספר יהודיים; עתה התלונות היו שיש בתי ספר יהודיים רבים מדי.
גם בפעילות התרבותית ובחינוך הלא פורמלי התחולל פרץ של עשייה. "שבוע הספר היהודי" גדל כדי כך ש־8,000 איש השתתפו בפעילויותיו. נוסדו פסטיבלים לאומנות יהודית, למוזיקה יהודית ולקולנוע יהודי, וקם מרכז תרבות יהודי חדש. פעילויות בתחום חינוך המבוגרים התקיימו בשפע מקומות, ובייחוד בבתי כנסת, באופן שלא היה מוכר אך שנות דור לאחור. "לימוד", היצירה הבולטת ביותר של יהדות בריטניה, הוא כנס הרצאות חורפי המושך אליו 2,500 משתתפים ל־600 שיעורים. לא היה כדבר הזה בעולם היהודי — ועתה יוּצא הרעיון לעוד 46 מרכזים מחוץ לבריטניה, מלוס אנג'לס עד קייפטאון, מרוסיה עד ישראל.
בשנת 1989 כתב דניאל אלעזר, בכיר חוקרי יהדות זמננו באותם ימים, על הקהילה היהודית של אנגליה:
<span class="poetry indentAll">מעמדה המרכזי בעולם היהודי נעלם כמעט לגמרי, והיצירתיות התרבותית שלה השתתקה... החינוך היהודי מוגבל, ומעטים הם בני הדור הצעיר הלומדים בבתי ספר יהודיים... חיי התרבות היהודית מוגבלים אף יותר... חינוך המבוגרים מזערי... במבט כולל, לחלונות הגבוהים של יהדות אנגליה נוח במצב הקיים והם אינם שואפים לשנותו. לכל היותר הם מקוננים על שקיעתה של יהדות בריטניה, אך, כמו מקביליהם הבריטים, עושים מעט מאוד לשנות מצב זה.<sup class="footnote-marker">4</sup><i class="footnote">Daniel Elazar, <i>People and Polity: The Organizational Dynamics of World Jewry</i>, Detroit: Wayne State University Press, 1989, pp. 329–333.</i></span>
כיום, בכל התחומים הללו יהדות בריטניה היא מן המובילות. זכרו את שאלתו של העיתון הבריטי בשנת 2006 "האם זה הדור האחרון של יהודי בריטניה?"; ב־21 במאי 2008 הופיעה באתר בי־בי־סי כתבה שכותרתה "האוכלוסייה היהודית בעלייה", וכותרת המשנה הכריזה, "האוכלוסייה היהודית בממלכה המאוחדת גדלה לראשונה מאז מלחמת העולם השנייה".<sup class="footnote-marker">5</sup><i class="footnote">Robert Pigott, “Jewish population on the increase”, BBC News, 21.5.2008. זמין במרשתת.</i> המצב יכול אפוא להשתנות.
יהדות בריטניה אינה יחידה במינה. גם קהילות אחרות נענו לאתגר. אחת התופעות המדהימות בעשרים השנים האחרונות היא הרנסנס היהודי בארצות מרכז אירופה ומזרחה, מקום שם החיים היהודיים דעכו אך לא מכבר בהשפעתם הכפולה של השואה והקומוניזם הסובייטי. כיום יש בית ספר יהודי במתכונת מלאה במוסקבה, מרכזים קהילתיים יהודיים חדשים בפולין, בתי כנסת משוקמים בהונגריה וסמינר לרבנים בברלין. יהדות גרמניה היא כיום הקהילה היהודית בעלת הצמיחה המהירה בעולם.
גם יהדות צרפת מלבלבת, למרות שובה של האנטישמיות. מספרם של בתי הספר היהודיים גדול מאי פעם, ועוד ועוד מסעדות כשרות נפתחות. הקהילות בחבר העמים הבריטי — הגדולות בהן באוסטרליה, בקנדה ובדרום אפריקה — עודן חזקות; שיעור הילדים ובני הנוער הלומדים בבתי ספר יהודיים במתכונת מלאה גדול יותר מבכל מקום אחר בתפוצות, ויש מחויבות עזה למדינת ישראל.
יהדות ארצות הברית, המרכז היהודי הגדול ביותר מחוץ לישראל, הייתה הראשונה שהגיבה על העלייה המדאיגה בנישואי התערובת, ושלחה לכול אותות אזהרה. ההתעוררות הובילה לעלייה מרשימה במספרם של בתי הספר היהודיים, המיזמים לחינוך מבוגרים ושאר תוכניות קהילתיות, ובהן תוכנית תגלית להבאת צעירים יהודים לטיול בישראל. בנסיעותיי ברחבי העולם היהודי אינני רואה שקיעה בלתי נמנעת.
ליהודים יש דרך להפריך תחזיות קודרות. יום טוב ליפמן צונץ, מייסד "חוכמת ישראל" בראשית המאה התשע־עשרה, טען שלראשונה אפשר לחקור את התרבות היהודית באופן מדעי מפני שהיא מתה; היא מוצג מוזיאוני. העברית שוקעת אל הכחדתה. איש אינו כותב בה עוד, ובתוך כמה דורות רק מתי מעט יוכלו לקרוא אותה. מספרים שכאשר פגש את המשורר העברי י"ל גורדון שאל אותו, "אמור לי, באיזו תקופה אתה חי?" עוד שנים רבות אחר כך, ב־1965, מחקר אוכלוסין באוניברסיטת הרווארד צפה כי עד שנת 2067 לא יישארו באמריקה יותר מעשרת אלפים יהודים. נבואות הכיליון היו שיטתיות כל כך, שההיסטוריון שמעון דובנוב קרא ליהודים "העם הגוסס תמיד". אלא שבכל פעם שהושמע עוד הספד על עם ישראל, התרחשה איזו לידה חדשה מתחת לרדאר.
היהודים שרדו בסדרה של קטסטרופות, בדרך שאין דומה לה בשום תרבות אחרת. בכל פעם הם לא רק שרדו. אחרי כל טרגדיה בתולדות ישראל בא גל חדש של יצירתיות. חורבן בית ראשון הוביל לחידוש מקומה של התורה בחיי העם, כמודגם במפעלם של עזרא ונחמיה. חורבן בית שני הצמיח את היצירות הגדולות של התורה שבעל פה — המדרש, המשנה ושני התלמודים. טבח הקהילות היהודיות בצפון אירופה במסע הצלב הראשון חולל את הופעתם של חסידי אשכנז.
המפגש עם הנצרות בימי הביניים הוביל להתחדשותה של פרשנות המקרא. המפגש עם האסלאם הנביט רנסנס בפילוסופיה היהודית. גירוש ספרד התגלגל לתחיית הקבלה בצפת במאה השש־עשרה. הקטסטרופה הגדולה מכולן הובילה לגדולה שבלידות־מחדש: רק שלוש שנים אחרי שהביט באישוני מלאך המוות באושוויץ, בברגן־בלזן ובטרבלינקה הגיב עם ישראל באישור חסר תקדים של החיים, ושל חייו הלאומיים, בהכרזה על מדינת ישראל.
קורות היהדות הם קריאת תיגר מתמשכת על האנטרופיה, החוק הקובע כי כל המערכות מאבדות אנרגיה לאורך הזמן. כפי שכתב פרויד ב<b>משה האיש ואמונת היחוד</b>, ליהדות לא היו תקופה מכוננת אחת, דמות אחת ועידן אחד שהציגו את דברה לעולם. אחרי משה היו דורות על דורות של נביאים. את הנביאים המשיכו סופרים וחכמים, ואחריהם פוסקים ומפרשים, משוררים ומקובלים. היהדות מצאה שוב ושוב דרכים בלתי צפויות להתחדש. והיהודים — הם לא נכנעו לכישלון ולייאוש. הם עמהּ של התקווה.
בסינית, אותו סימן כתב מציין "משבר" ו"הזדמנות". אולי משום כך שורדת הציוויליזציה הסינית שנים רבות כל כך. העברית מקַווה אפילו יותר מהסינית: "משבר" הוא גם כיסא היולדת. הרפלקס היהודי הוא לראות תקופות מצוקה כצירי לידה. משהו חדש נולד.
רבות נכתב על אתגר ההמשכיות היהודית ועל הצעות הפעולה להיפוך המגמה. אני רוצה לעשות דבר אחר: לבחון את גורמי העומק שיצרו את המשבר. כפי שנראה להלן, גורמים אלה הם חלק מן השאלה הבלתי פתורה של הזהות היהודית, שאלה הנמצאת ביסודן של כל הסוגיות שנבחן בספר הזה, מסוגיית האנטישמיות עד ענייניה של מדינת ישראל ועד שאלת מקומם של היהודים והיהדות בעולם. גורמי העומק שיצרו את המשבר הם, במילים אחרות, חלק מהמתח העקרוני שבין האוניברסלי לפרטיקולרי, והם נוגעים לתפיסה העצמית של היהודים כ"עם לבדד ישכון".
<b>אמביוולנטיות</b><br>את ההערה המעמיקה ביותר על הזהות היהודית השמיע מרקס. לא קרל — אלא גראוצ'ו. במכתב הפרישה שלו מ"פראיר'ז קלאב" בבברלי הילס שבלוס אנג'לס הוא כתב, "אני לא רוצה להשתייך לשום מועדון המקבל לשורותיו אנשים כמוני". מרדכי קפלן אמר דבר דומה במשפט הפתיחה של חיבורו הקלאסי משנת 1934, <b>היהדות כציוויליזציה</b>: "עד תחילת המאה התשע־עשרה, כל היהודים ראו את יהדותם כזכות־יתר; אך מאז אותה תקופה, רוב היהודים החלו לראות את יהדותם כנטל".
עניין לנו כאן באחת הדוגמאות הקלאסיות ל"זהות פצועה". היא נמצאת בכל משפט ומשפט בהגדרה העצמית היהודית. המשורר היינריך היינה אמר, "היהדות איננה דת; היא מקרה ביש". הסופר היהודי־אנגלי פרדריק רפאל אמר, "אני מרגיש מנוכר מכל אדם; זהו סוג היהודיוּת שלי". הסופר ארתור קסטלר אמר, "השנאה העצמית היא הפטריוטיות של היהודי". סידני מורגנבסר, מרצה לפילוסופיה באוניברסיטת קולומביה, אמר כי בשביל היהודי המודרני, incognito ergo sum (אני אלמוני, משמע אני קיים). היהודים נעשו, בעידן המודרני, אנוסים חילונים: יהודים בביתם, לא־יהודים בצאתם. דו־ערכיות עמוקה נכנסה אל ההוויה היהודית.
נמקד נא את מבטנו באחד מרגעי ההולדת של התהליך: בחייו של האיש שנודע כראשון המשכילים היהודים, משה מנדלסון (1729–1786).<sup class="footnote-marker">6</sup><i class="footnote">הדברים הבאים מבוססים על מאמרו של שמואל פיינר Shmuel Feiner, “Moses Mendelssohn’s Dreams and Nightmares”, in Michael Brenner and Lauren B. Strauss (eds.), <i>Mediating Modernity: Challenges and Trends in the Jewish Encounter with the Modern World</i> – <i>Essays in Honor of Michael A. Meyer</i>, Detroit: Wayne State University Press, 2008. לקורא העברי זמינה שורה ארוכה של ספרים מאת פיינר על תנועת ההשכלה העברית — ובהם ביוגרפיה רעיונית של מנדלסון בסדרה המיועדת לקהל הקוראים הרחב "גדולי הרוח והיצירה בעם היהודי": שמואל פיינר, <b>משה מנדלסון</b>, ירושלים: מרכז זלמן שזר, 2005.</i> מנדלסון נולד בדסאו לסופר סת"ם עני, ורכש את רוב השכלתו בלימוד עצמי. כך למד אנגלית, צרפתית ולטינית, שאפשרו לו להשתלט על הקאנון הפילוסופי של המערב. בשנת 1763 חיבור פילוסופי שלו זכה בפרס הראשון בתחרות מטעם האקדמיה למדעים של ברלין, לאחר שגבר בין היתר על חיבור מאת עמנואל קאנט, שרבים רואים בו את גדול הפילוסופים מאז אריסטו. כתביו הקנו לו שם והוא תואר כ"סוקרטס הגרמני". הוא התיידד עם גוטהולד אפרים לסינג, והלה עיצב בצלמו את גיבור מחזהו <b>נתן החכם</b>. מאז תור הזהב של יהדות ספרד, במאות העשירית עד השתים־עשרה, לא היה יהודי שזכה בהערצה ציבורית כזאת.
ועדיין, בעיניהם של רבים מן הנוצרים בעת ההיא נראה המושג "יהודי נאור" כאוקסימורון. אחד מהם, קספר לפאטר, קרא בפומבי למנדלסון לעשות "את מה שהחוכמה, אהבת האמת והיושר קוראים לו לעשות": לנטוש את אמונתו ולהתנצר. מתוך הבנה כי קושי עצום יעמוד בפני היהודים בדרכם אל ההתקבלות בחברה הקדיש מנדלסון את מיטב זמנו ללימוד זכות על היהדות, והראה כיצד היא הולמת את התפיסות המתקדמות בנות הזמן. הוא תרגם את חמשת חומשי תורה ופירש אותם, ובשנת 1783 פרסם את יצירת המופת שלו, <b>ירושלים</b>, אשר גוללה טיעון בזכות הליברליות וחופש המצפון שקאנט תיאר כ"בלתי ניתן להפרכה".
אלא שמאחורי מסכת האינטלקטואל האורבני המזהיר נמצא פסימיסט קודר; זו, לפחות, הייתה גישתו של מנדלסון ליכולתה של אירופה, וגרמניה בפרט, לתת מקום ליהודים. בערב קיצי אחד בשנת 1780, כשהלך עם אשתו וילדיו ברחובות ברלין, התנפלה עליהם כנופיית צעירים שצרחו "יהודים, יהודים" ויידו אבנים. הילדים שאלו אותו, "אבא, מה עשינו להם?... הם תמיד רודפים אחרינו ברחובות ומקללים אותנו 'יודֶן, יודן'. זה שאנחנו יהודים זו סיבה לשנוא אותנו?"<sup class="footnote-marker">7</sup><i class="footnote">Feiner, “Moses Mendelssohn’s Dreams and Nightmares”, p. 268.</i>
זה היה רגע מכונן. באחד ממכתביו האחרונים כתב מנדלסון, "הדעות הקדומות נגד עמי מושרשות עמוק מכדי שייעקרו בקלות". קודם לכן כתב לרופאו כי אף על פי שהוא ויהודים אחרים קיוו שהנאורות תבער את הדעה הקדומה, "עינינו הרואות, מן הצד האחר של האופק, כי הלילה על כל שדיו ורוחותיו כבר יורד. המפחיד מכול הוא שהרוע חזר להיות פעיל ומשפיע כל כך. ההזיה והקנאות פועלות — בעוד התבונה מסתפקת בדיבורים".
הפחד הציף אותו. לקראת סוף <b>ירושלים</b>, אותה הגנה על הזכות להיות שונה, הוא קרא לאחיו היהודים לדבוק בחוקים ובמוסר של ארצות גלותם, אך בה בעת לדבוק בדת אבותיהם — למרות הקשיים:
<span class="poetry indentAll">אמנם מצד אחד עול החיים האזרחיים כבד עליכם יותר בגלל דתכם שלה אתם נשארים נאמנים, ומצד שני עושים האקלים והזמן את קיום מצוות דתכם מבחינות מסוימות למעיק יותר מאשר הוא באמת. בכל זאת שאו וסבלו, עמדו הכן על המקום אשר הורתה לכם ההשגחה, עמדו ויעבור עליכם מה שיעבור.<sup class="footnote-marker">8</sup><i class="footnote">מובא אצל פיינר, <b>משה מנדלסון</b>, עמ' 138–139, מתוך משה מנדלסון, <b>ירושלים, כתבים קטנים בענייני יהודים ויהדות</b>, מגרמנית: שלמה הרברג וי"ל ברוך, רמת גן: מסדה, תש"ז.</i></span>
עול, "מעיק", "שאו וסבלו" — אלו אינן מילים של ביטחון ושכנוע, ועוד פחות מכך מילים של גאווה. הקורא אותן לא יופתע ללמוד כי ארבעה מששת ילדיו של מנדלסון התנצרו, וכי בתוך שלושה דורות לא נותר לו ולוּ צאצא יהודי אחד.
אמביוולנטיות איננה יכולה להיות בסיס לשום זהות חסינה. במוקדם או במאוחר יפתרו הילדים או הנכדים את הדו־ערכיות בהסתלקות. לא נוכל להבין את כישלון הזהות היהודית בזמננו בלי להביא בחשבון את ההיסטוריה הארוכה והכאובה הזאת. ככלות הכול, מה שקורה באמריקה כיום כבר קרה באירופה שלפני המלחמה. בשנת 1929, בברלין ובבוהמיה, שלושה מכל עשרה יהודים התחתנו עם בני זוג שאינם יהודים. בטריאסטה שבאיטליה, שיעור נישואי התערובת עמד ב־1929 על 56.1 אחוזים. בווינה שלפני המלחמה, אלפי יהודים הכריזו על עצמם בכל שנה כ"קונפסיונלוס", חסרי דת. בצרפת בשנת 1927 פרסם הוגה הדעות אדמונד פלֵג ספר שכותרתו <b>מדוע אני יהודי</b>, ובו הוא שאל על הדור הבא — "היהיו בו עוד יהודים?"
גם באמריקה קרה כך לגלי ההגירה היהודית הראשונים, תחילה היהודים הספרדים והפורטוגלים שבאו במאות השבע־עשרה והשמונה־עשרה, ואז יהודי גרמניה שבאו במאה התשע־עשרה. אלו ואלו התבוללו, ורבים מהם אבדו לעם היהודי. הזינוק בשיעור נישואי התערובת בשנות השישים והשבעים במאה העשרים הוא רק ההישנות הטרייה ביותר של התהליך — פגיעתו בגל הגדול ביותר של צאצאי מהגרים יהודים לאמריקה, אלה שהגיעו ממזרח אירופה בתקופה שבין הפוגרומים של 1880 לבין פרוץ מלחמת העולם הראשונה. היהודים שהגיעו קודם התבוללו קודם. והאמביוולנטיות התגלגלה אל זמננו.
שניים מן התיאורים המשפיעים ביותר של החיים היהודיים שלאחר השואה מדגימים זאת באורח מושלם — ומבעית. הראשון נכתב בידי לא־יהודי, הפילוסוף ז'אן־פול סארטר, בחיבורו <b>מחשבות על השאלה היהודית</b> שהופיע שנה לאחר סוף המלחמה, ב־1946. הוא טען שם כי לא היהודים יצרו את האנטישמיות אלא האנטישמיות יצרה את היהודים. הדבר היחיד המשותף ליהודים, כתב, היה היותם שנואים. לכן עליהם להישאר יהודים — כדי לקרוא תיגר על האנטישמים.<sup class="footnote-marker">9</sup><i class="footnote">ז'אן־פול סארטר, <b>מחשבות על השאלה היהודית</b>, מצרפתית: מולי מלצר, תל אביב וראשון לציון: ספרי עליית הגג ומשכל, 2020.</i> השני הוא פרי עטו של תיאולוג השואה הדגול אמיל פקנהיים, שהתפרסם בעקבות נוסחת הקיום היהודי שטבע בשנות השישים. הוא קרא לזה "המצווה התרי"ד": הישאר יהודי, כדי שלא לתת להיטלר ניצחון אחרי מותו.<sup class="footnote-marker">10</sup><i class="footnote">Emil L. Fackenheim, <i>The Jewish Return into History: Reflections in the Age of Auschwitz and a New Jerusalem</i>, New York: Schocken, 1978, pp. 19–24.</i>
שום זהות, משום סוג, ודאי לא זהות עתיקה כזהות היהודית, לא זכתה להגדרה כה נחרצת בשליליותה. ההגדרה העולה מדבריהם של סארטר ופקנהיים היא, בעצם, "אני שנוא, משמע אני קיים". אין דרך שפויה לצאת מהמבוי הסתום הזה. לאורך יותר משלושת אלפים שנה הגדירו היהודים את עצמם כעם האהוב על אלוהים. תפיסה זאת שימרה את כבודם העצמי בעידנים של רדיפות. עמים אחרים ראו אותם לפעמים כעם מנודה, אבל הם לא הפנימו דימוי זה. הם היו נבחרים, שונים, קדושים; בניו של אלוהים, נושאי בריתו, עֵדיו בְּעולם שלא פעם מתכחש לאל.
בשלב מסוים חדלו היהודים להגדיר את עצמם עם פי ההשתקפות שראו בעיני האלוהים, והתחילו להגדיר את עצמם על פי ההשתקפות שראו בעיניהם של שכניהם הגויים. או אז, הם גילו שאינם נאהבים; הם היו מושא לטינה, לקנאה, לחשד, לבוז. הדור שהתבגר בשנות השמונים של המאה הקודמת לא התמודד עם בוז מצד הגויים, אבל היה אחוז אובססיה לשואה. יהודי אמריקה התמסרו לבניית אנדרטאות לנספי השואה, למימון תוכניות לימודי שואה באוניברסיטאות, לכתיבת ספרים על השואה ולארגון סמינרים על השואה. הסיסמה "לעולם לא עוד" הייתה לאני־מאמין שלהם.
<b>כמחצית מדור היהודים האמריקנים שגדל על דיאטת חינוך שואה מחליטה שלא להנחיל את הזהות היהודית לילדיה</b>. הסיבה מתבקשת מאליה: אם אנשים נספו בשואה כי סביהם היו יהודים, הדרך הטובה ביותר להבטיח שנכדיך לא ימותו בשואה עתידית היא לחדול להיות יהודי. איזה אדם יפעל להנחיל לילדיו ביש מזל שכזה? אפילו חלוצת חקר השואה לוסי דוידוביץ ביטאה בערוב ימיה חשש שהקהילה היהודית האמריקנית מגדישה את הסאה בהתמקדותה בשואה. יגדלו פה ילדים, אמרה, שיודעים איך חיו היוונים, ואיך חיו הרומאים — ואיך מתו היהודים. זה היה מפנה הרה אסון בהיסטוריה היהודית, אשר חל ממניעים נאצלים מאין כמוהם אבל היה שגוי מיסודו.
כדי שהיהדות והיהודים יוסיפו להתקיים, נדרש פתרון לאמביוולנטיות שרבים מרגישים כלפי אמונה וגורל המקושרים עם סבל ורדיפות. היהודים צריכים ללמוד ללכת בראש מורם; לשקם את הביטחון העצמי, האמוני ביסודו, שקיים את היהודים בעבר; לזכור שהיהדות מקדשת את החיים, לא רק זוכרת את המתים. שאם לא כן, הם לא ירצו שילדיהם ישתייכו למועדון המקבל אותם כחברים. האמביוולנטיות תהיה מכת מוות לזהות היהודית.
<b>אתניות</b><br>יש כמובן חלופה: לראות בזהות היהודית לא עניין של אמונה, של אורח חיים ושל ייעוד, אלא פשוט עניין אתני. בדמוקרטיות המערביות הרבגוניות, הרב־תרבותיות והליברליות, האתניות הייתה לדרך מקובלת להיות שונה. בכל שנה ביום הזיכרון לשואה אני נוהג לבקר בבתי ספר לא יהודיים ולספר את סיפור חדלונה של האנושיות שבין אדם לאדם. בכל פעם אני מגלה כי אוכלוסיית התלמידים מורכבת משלושים עד חמישים קבוצות אתניות: כה רבגונית היא אוכלוסיית בריטניה כיום. כולם אתניים בימינו.
בשנת 2000 העלה מכון מחקר יהודי בריטי הצעה כזאת בדיוק: שהיהודים בבריטניה יוגדרו מעתה לא כקבוצה דתית אלא כקבוצה אתנית. עיתונאי לא־יהודי, אנדרו מאר, הוא שאמר את המתבקש: "אלה הם מי אפסַיים, וככל שמתבוססים בהם הם מתרדדים אפילו יותר". באתניות אין שום דבר מאתגר. היא אינה מגלמת שום אידיאל, שום שאיפה, שום תכלית או ייעוד.
האתניות היא המקום שבאנו ממנו, לא המקום שאנו הולכים אליו. יש בה פולקלור ובישול וערכת זיכרונות שההורים מוצאים בה משמעות רבה אך לא כן ילדיהם. מעבר לזה — לא כלום. אבל בכל מקרה, <b>אין</b> אתניות יהודית: יש אתניויות יהודיות, בלשון רבים. האתניות מבדילה בין היהודי הספרדי לקרובו האשכנזי, ואף בין היהודי הספרדי מצפון אפריקה או מהמזרח התיכון לבין זה שמוצאו מספרד ופורטוגל.
יתרה מכך, האתניויות הללו אינן יהודיות כלל. האתניות בקרב היהודים היא העקבות שהותירו בעדות ישראל התרבויות הלא יהודיות הסובבות: לבוש פולני, מוזיקה רוסית, אוכל צפון־אפריקני, הניב הספרדי־יהודי המכונה לדינו, או שפע האמונות הטפלות המקומיות ועל כן נוכריות. זהו אוסף של פריטים מושאלים הנחשבים יהודיים כי מקורם נשכח. לו הייתה היהודיוּת רק אתניות, היו היהודים נטמעים ונעלמים לפני עידן ועידנים, כפי שקרה לכנענים, לפריזים וליבוסים ולשאר עמים המוכרים רק לחוקרי קדומים ואשר לא הותירו כל חותם בתרבות זמננו. הינה שוב אנדרו מאר, בדברים מאותו מאמר:
<span class="poetry indentAll">ליהודים היו תמיד סיפורים בשביל כולנו. הם העמידו את התנ"ך, מן המסעירות שביצירות שהולידה הרוח האנושית. הם נפלו קורבן לפרי הבאושים הנורא ביותר של המודרנה, טרף לטירוף המערבי. מעל לכול, סיפורם הוא סיפור של הישרדות תרבותית וגנטית מימי האימפריה הרומית עד שנות האלפיים, סיפור של קיום ושגשוג בתוך מערבולת רוחשת של שבטים אירופיים עוינים.</span>
<span class="poetry indentAll">סיפור זה, התנ"ך שלאחר התנ"ך, האֶפּוס של הגוף, לא של המילים, היה כרוך בחישול תחרותי רב־דורי, שבשיאו הטיח לאירופה ולאמריקה המודרניות פרץ אדיר של גאונים. קשה למצוא בתרבות ובמדע של המערב תחומים שהיהודים לא הצליחו בהם הרבה מעל ומעבר לשיעורם באוכלוסייה. אולי רק ציור, מחול עממי ומוזיקת ראפ. הלקח ללא־יהודים, שאינם מאמינים כי יש עם שאלוהים בחר, הוא שדורות על דורות החיים על שכלם ועל עמלם, מחוץ לוודאויות הנוחות של הזרם המרכזי, יניבו איינשטיינים וּוִיטגנשטיינים, טרוצקים וזיווים. ראו מה גדול כוחה של תרבות... היהודים באמת היו שונים; הם העשירו את העולם והעמידו בפניו אתגרים.<sup class="footnote-marker">11</sup><i class="footnote">Andrew Marr, <i>The Observer</i>, 14.5.2000.</i></span>
היהדות איננה אתניות והיהודים אינם קבוצה אתנית. לכו לכם אל הכותל המערבי ותראו יהודים מכל צבע ותרבות שישנם תחת השמיים. את ביתא ישראל מאתיופיה ואת בני ישראל מהודו, יהודים מבוכרה שבמרכז אסיה, מעיראק, ממרוקו, ממצרים, מכורדיסטן ומלוב, יהודים אמריקנים מרוסיה ויהודים דרום־אפריקנים מליטא ויהודים בריטים מאזורים דוברי גרמנית בפולין. היהודיות איננה אתניות אלא לקסיקון חי של אתניויות.
ארתור קסטלר המנוח האמין שרוב היהודים היום אינם בעלי אתניות יהודית אלא הם צאצאי הכוזרים, העם התורכי הנווד־למחצה מהקווקז שהתגייר בין המאות השביעית והעשירית.<sup class="footnote-marker">12</sup><i class="footnote">Arthur Koestler, <i>The Thirteenth Tribe: The Khazar Empire and Its Heritage</i>, London: Hutchinson, 1976.</i> מכיוון אחר טוען צבי מִסינַי, איש מחשבים ישראלי בגמלאות, שהערבים הפלסטינים הם ברובם ממוצא יהודי. הם צאצאי יהודים שנשארו בארץ כאשר רוב היהודים יצאו לגלות בימי רומא לבבל ולמקומות אחרים. היהודים שעזבו המשיכו לקיים את היהדות. אך אלה שנשארו התנצרו עם השנים, ובבוא העת אוסלמו.<sup class="footnote-marker">13</sup><i class="footnote">James Hider, “A tragic misunderstanding”, <i>The Times</i>, 13.1.2009.</i> זהו פיתוח של תיאוריה שפעם צידד בה דוד בן־גוריון בכבודו ובעצמו. וכך ייתכן שהפלסטינים הלוחמים בישראל הם ממוצא יהודי, והיהודים הישראלים לא. האתניות אפוא אומרת לנו יותר מדי ופחות מדי על השאלה מהו להיות יהודי.
נוסף על כך, אתניות אינה מאריכה ימים. אם היהודים הם רק קבוצה אתנית, גורלם יהיה כגורל יתר הקבוצות האתניות מסוג זה: הם ייעלמו עם הזמן. כמו נכדיהם של המהגרים האירים, הפולנים, הגרמנים והנורווגים לארצות הברית, הם יתמזגו בכור ההיתוך. אתניות מחזיקה מעמד שלושה דורות, כי נכדים עוד זוכרים את סביהם המהגרים ואת אורחות חייהם הייחודיים. ואז היא מתחילה להתפוגג, כי אין סיבה שלא יקרה כך.
<b>תרבות ומצווה</b><br>אם היהודיות איננה אתניות, אולי היא תרבות, או כהצעתו של מרדכי קפלן — ציוויליזציה. הרי יהודים, או ילדיהם של יהודים, הם חלק נכבד מן הדמויות האיקוניות בתרבות המערב: שפינוזה, מרקס, פרויד, איינשטיין ועמיתיהם עד ימינו. אבל מהי תרבות יהודית? אם שפינוזה, מרקס ושותפיהם הם הדוגמה לתרבות יהודית, הלוא המשותף ביניהם, לפחות למראית עין, הוא סלידה גלויה מהיהדות. ואם מחויבות לצדק חברתי, הצבעה לדמוקרטים בארצות הברית, חיבה להומור של וודי אלן, דיבור מתובל ביידישיזמים ואמונה בעלת להט דתי בהפרדת דת ומדינה הם סממניה של תרבות יהודית, כי אז אין אדם צריך להיות יהודי כדי להיות שותף להם. גם שאינם יהודים עושים את כל אלה.
אחת מן התובנות המאירות ביותר באשר להמשכיות היהודית היא זו של פרופ' רות וייס מאוניברסיטת הרווארד. וייס דיברה על תרבות יהודית בכלל ועל ספרות יידיש, תחום התמחותה, בפרט. היא העירה כי מעצביה של ספרות זו האמינו שיצירתם תקיים את זהותם היהודית של ילדיהם. אך לא כך היה. ישנם, אמרה, יותר ממיליון ספרים ביידיש המצטופפים על מדפי המרכז הלאומי לספר היידי באמהרסט, המעלים אבק וכמעט שאין מי שפותח אותם. ואז אמרה כך:
<span class="poetry indentAll">התרבות המודרנית מסויגת מחובות של נאמנות, מתפילות קבע. אבל כל תהליך משמעותי של הנחלה מגיע לידי כך. שיר אחד ביידיש, אפילו מילה אחת — "אלוהים", "ישראל" — שחוזרים עליהם מדי יום מתוך הרגשת חובה, עשויים לתרום להבטחת הישרדותו של עם. לעומת זאת, כל ספרי המופת בעולם עלולים להיות כאבן שאין לה הופכין כל עוד אין אדם רואה עצמו מחויב לחרות אותם על לוח ליבם של צאצאיו ושל צאצאי צאצאיו.<sup class="footnote-marker">14</sup><i class="footnote">Ruth Wisse, “The Hebrew Imperative”, <i>Commentary</i>, June 1990.</i></span>
המשפט האחרון מזכיר לנו את ברכת התורה, או את קריאת שמע שבה אנו מצווים "ושיננתם לבניך". "הרגשת החובה" היא תרגום חילוני למושג "מצווה". השאלה שווייס מציגה היא זו: האם המשכיות יהודית אפשרית באמת בלי מצוות, דהיינו בלי רגש מחויבות לברית שבני ישראל כרתו בימי משה עם האל הבלתי נראה שהוציאם מעבדות לחירות?
רבות הושקע בתרבות היהודית במסגרת המאמץ להבטחת ההמשכיות היהודית. זה היה חלק מהתוכנית שלנו בתחום הזה. אני מעריך את התרבות היהודית, <b>אבל לא מפני שהיא ערובה לכך שנכדיהם של היהודים יהיו יהודים</b>. היא אינה כזו. לפנינו שגיאה מהסוג שהפילוסופים מכנים טעות קטגוריה. תרבות היא ביטוי ליצירתיות של קבוצה, אבל היא אינה קושרת אליה את דורות העתיד, כי תרבות איננה דבר שקושר. כל עוד אנו צופים במחזה, או קוראים ספר, או מאזינים למוזיקה, אנו נכנסים לעולמו הרוחני של האומן ומתרגשים, מתעלים, מתלהבים. אבל כשהמחזה נגמר, הספר תם, המוזיקה הגיעה לאקורד הסיום, ליצירה אין שום דרישות נוספות מאיתנו. התרבות נוסכת השראה, אך איננה מצַווה. במילותיה של וייס, היא אינה כרוכה בשום "חובות של נאמנות".
אני אוהב את הפילוסופיה היוונית, את הציורים האימפרסיוניסטיים הצרפתיים, את העיצוב האיטלקי ואת יופיו השלו של הגן היפני, אך אין הדבר הופך אותי ליווני, צרפתי, איטלקי או יפני. אדם אינו צריך להיות יהודי כדי ליהנות מהומור יהודי, ממוזיקת כליזמר או ממרק עוף עם אטריות. תרבות אינה דבר הדורש מעשה של התחייבות. על כן יכלו אנשים תמיד לצלול אל תרבויותיהן של הרבה ארצות, לשונות ודתות. התרבות אינה מדירה דבר. אסכולת ציור אחת אינה מתחרה בחברתה. הרומן אינו שולל את הסיפור הקצר, והסימפוניה אינה פוסלת את פזמון הפופ. קיומה של הצרפתית אינו מפריך את קיומה של האיטלקית.
הזהות אינה כזאת. היא כרוכה במטלות, במחויבות, בנאמנות, במסירות. אנו מקבלים אותה כשהיא עטופה בתחושה של חובה. הזהות היא הנקודה שבה ה"אני הינני" מטיל צל של "אני חייב" — כי זהו העם שלי וזוהי המורשת שלי. הזהות כרוכה באחריות. היו יהודים, כגון אחד העם וחיים נחמן ביאליק, שחשבו שאפשר לתרגם את הדת ללשונה של התרבות. אך אין הדבר כן. משהו חיוני אובד בתרגום כזה. על משקל דבריה של רות וייס: אין המשכיות בלי מצווה.
<b>הנמכת הרף</b><br>ובכן, אם הזהות היהודית אינה מושתתת על האנטישמיות ולא על אתניות ולא על תרבות, אם היא מה שהייתה תמיד, זהות דתית — כי אז, בוודאי, כדי להבטיח את ההמשכיות, הדת היהודית צריכה להיות קלה ובלתי תובענית ככל האפשר. זו הייתה המחשבה של התנועות הליברליות ביהדות לאורך מאתיים השנים האחרונות. אפשר, טענו אנשי הזרמים הללו, לוותר על רבות מדרישותיה של ההלכה. אפשר לוותר גם על התפילה בעברית. וגם על האמונה היהודית המסורתית בסמכותם המחייבת של חמשת חומשי תורה, של התורה שבעל פה ושל י"ג העיקרים של הרמב"ם שקירבו את היהדות במשהו לכדי דת של עיקרי אמונה.
מרדכי קפלן, מייסד הזרם הרקונסטרוקציוניסטי, לא האמין באל האישי המקראי. גם את האתיקה היהודית המסורתית, המדגישה את קדושת הנישואים והמשפחה, אפשר לנטוש מתוך נאמנות לרוח הזמן. עצם מושג ההלכה אינו הולם את האמונות המודרניות והפוסט־מודרניות בעליונותה של האוטונומיה האישית. מנקודת מבט זו, אם עלינו לשמור את הזהות היהודית הדתית, אנו צריכים ליצור גרסה מקוצרת שלה, ההולמת את טווח הקשב של דור היו־טיוב; מקוצרת הרבה יותר מהגרסה הקיימת, שבה, למשל, נדרש לימוד יומי רציני לאורך שבע שנים רק כדי להשלים מחזור אחד של התלמוד הבבלי בדף היומי.
הלך המחשבה הזה נשמע הגיוני בהחלט. הבעיה היחידה היא שהוא כוזב ושגוי. חשבו על שלושת הרגלים — פסח, שבועות וסוכות. איזה מהם מקיימים יותר יהודים היום? בכל פעם ששאלתי קהל בהרצאה קיבלתי אותה תוצאה: פסח במקום הראשון, אחריו סוכות, ולבסוף שבועות.
חשבו עכשיו איזה מן החגים הללו תובעני יותר. במקום הראשון עומד בבירור פסח, הכרוך בהכנות ממושכות ואף מתישות. הבית צריך להיות מצוחצח. את המטבח ואת כליו יש להכשיר. יש להעלים את הלחם ואת מוצרי החמץ. למשפחות רבות יש כלי בישול ואכילה מיוחדים לפסח. ההתארגנות לחג דורשת משאבים רבים של זמן, מרץ וגם ממון. השני בסולם המאמץ הוא חג הסוכות. נדרשת בניית סוכה, וצריך לאכול בתוכה בשבעת ימי החג (ובחו"ל שמונה). נדרשת גם רכישת ארבעת המינים — האתרוג, הלולב, ההדס והערבה. דרגת הקושי: בינוני. אחרון במדרג הקושי הוא שבועות, שאינו דורש כל הכנה מיוחדת, והטרחה היחידה שהוא דורש, לימוד תורה בלילה, היא רק מנהג לא מחייב שנולד לאחר ימי התלמוד. ככל שהחג תובעני יותר, כך מקיימים אותו יותר אנשים.
הדבר בולט אף יותר ביום התובעני מכולם, יום הכיפורים. יום שלם של צום, תפילה ותשובה. לו צדקו הסוברים כי ככל שנוהג דתי קל יותר לביצוע כך יקיימוהו יותר, בתי הכנסת היו ריקים. אך כידוע ביום הזה בתי הכנסת גדושים קהל יותר מבכל יום אחר בשנה.
אם הדבר נכון, הוא מסביר מדוע זה מאתיים שנה המאמצים ההגיוניים לכאורה שננקטים למען המשכיות היהדות מניבים תוצאה הפוכה.<sup class="footnote-marker">15</sup><i class="footnote">ראו גם Jack Wertheimer, Charles Liebman and Steven M. Cohen, “How to Save American Jews”, <i>Commentary</i>, January 1996, pp. 47–51.</i> ככל שמשימה תובענית יותר, כך גדלה המחויבות כלפיה. אמיתותו של כלל זה ניכרת היום לא רק ביהדות אלא בכל דתות העולם. הצורות המחמירות יותר — האורתודוקסיה ביהדות, ומקבילותיה בדתות אחרות — הן גם החזקות ביותר. כי כלל גדול הוא בבני אדם: הם מעריכים יותר את מה שהקריבו למענו.
היהדות שרדה לאורך אלפיים שנות גולה לא מפני שהייתה קלה אלא מפני שהייתה קשה, לפעמים קשה באורח השובר את הלב. מקובל לחשוב שהיהודים הקריבו למען אמונתם כי הם הוקירו אותה. אך ייתכן שגם ההפך נכון: היהודים הוקירו את אמונתם כי הקריבו למענה. שני בני נוער אמריקנים נוצרים פרסמו בשנת 2008 ספר שהיה לרב־מכר. כותרתו היא מן המפתיעות שראיתי בשנים האחרונות. הספר נקרא <b>עֲשׂוּ דברים קשים</b>, וכותרת המשנה שלו <b>מרד נעורים נגד ציפיות נמוכות</b>.<sup class="footnote-marker">16</sup><i class="footnote">Alex and Brett Harris, <i>Do Hard Things: A Teenage Rebellion against Low Expectations</i>, Colorado Springs: Multnomah Books, 2008.</i> היהדות, על תרי"ג מצוותיה ועל ספרותה העצומה ששנות לימוד רבות נחוצות כדי להכירה, היא דת של עשיית דברים קשים. ומשום כך, לאורך כל הדורות, היהודים הוקירו אותה ופעלו להנחילה לילדיהם. הם ידעו שיש אפשרויות קלות יותר, ופסחו עליהן. כשאנשים הקלילו את היהדות הם גילו שילדיהם אינם חפצים בה.
<b>לתת ליהודים לתת</b><br>פסוק מרתק יש בספר שמות: "כִּי תִשָּׂא אֶת רֹאשׁ בְּנֵי יִשְׂרָאֵל לִפְקֻדֵיהֶם, וְנָתְנוּ אִישׁ כֹּפֶר נַפְשׁוֹ לַה' בִּפְקֹד אֹתָם וְלֹא יִהְיֶה בָהֶם נֶגֶף בִּפְקֹד אֹתָם" (שמות ל, יב). עולה מכאן שמסוכן לספור יהודים. למה?
הצעתי פעם הסבר. בדרך כלל, אומות עורכות מפקד כדי להעריך את עוצמתן: את עוצמתן הצבאית (מספר האנשים שאפשר לגייס), או פשוט את עוצמתן הדמוגרפית (הצמיחה או הירידה בגודל האוכלוסייה). ההנחה שמאחורי כל מפקד היא שיש עוצמה במספרים. עַם רב יותר הוא חזק יותר.
<b>משום כך מסוכן לספור יהודים</b>. עם ישראל הוא עם זערורי. הסופר מילטון הימלפרב ז"ל כתב פעם שסך כל האוכלוסייה היהודית בעולם קטן משגיאה סטטיסטית קטנה במפקד האוכלוסין בסין. היהודים הם חמישית האחוז מאוכלוסיית העולם: על פי כל אמת מידה נורמלית, הם קטנים מכדי שיהיו מורגשים. והדברים ידועים.
באחד מנאומי הסיכום של משה, בספר דברים, הוא אומר: "לֹא מֵרֻבְּכֶם מִכָּל הָעַמִּים חָשַׁק ה' בָּכֶם וַיִּבְחַר בָּכֶם, כִּי אַתֶּם הַמְעַט מִכָּל הָעַמִּים" (דברים ז, ז). הסכנה בספירת יהודים טמונה בכך שלו חשבו היהודים ולו לרגע שהעוצמה נמצאת במספרים, הם היו מרימים ידיים כבר מזמן.
אם כן, איך נכון לאמוד את עוצמתו של עם ישראל? על זאת נותנת התורה תשובה יפהפייה. <b>בקשו מיהודים לתת, ואז סִפרו את התרומות</b>. מבחינה מספרית, העם הזה קטן; אבל מבחינת תרומתו לעולם הוא עצום. איכשהו, העם הקטנטן הזה הנביע זרם בלתי פוסק של אבות, כוהנים, משוררים ונביאים, חכמי הלכה ואגדה, פוסקים ומפרשים, פילוסופים ומיסטיקנים, גאונים וקדושים. ולא בתור זהב אחד, בהתפרצות קצרת טווח של רנסנס, כי אם מאה אחר מאה, עוד ועוד, לעיתים תוך שהעם הזה נתון לרדיפות שכמותן לא ידעה שום אומה.
אם יש את נפשכם לדעת את מעיין עוצמתו של עם ישראל, בַּקשו ממנו לתת ומְנו את התרומות. כדי לנצח בקרב היהודי, קרב הרוח, כדי לזכות בניצחון הלב, הדעת והנשמה, אין צורך במספרים גדולים. יש צורך בהתקדשות, בהתמסרות, בלימוד, בתפילה, בחזון, בעוז, באידיאלים ובתקווה. כדי לעזור לאנשים לצמוח יש להעמיד בפניהם אתגרים קשים. למדתי זאת בעודי ילד.
אבי ז"ל הגיע לבריטניה עם משפחתו כשהיה ילד בן שש. הם היו עניים, ובהיותו בן ארבע־עשרה לא הייתה ברירה והוא עזב את בית הספר כדי לעזור בפרנסת המשפחה. הוא זכה לחינוך פורמלי מועט, בתחומי הקודש והחול כאחד. כשנעשיתי רב ראשי, אנשים היו שואלים אותו, "מר זקס, מה עשית כדי להפוך את הבן שלך למנהיג יהודי?" — והוא היה משיב, "זה בזכות אימא שלו". זאת הייתה האמת, אבל לא כל האמת. לאבי היה חלק ייחודי וחשוב בכך.
כשהייתי בן ארבע או חמש נהגתי לשאול אותו שאלות בדרכנו חזרה מבית הכנסת. למה עושים כך וכך? למה אומרים זה וזה? והוא תמיד ענה לי אותה תשובה, ולא שכחתי אותה: "יונתן, לא למדתי מספיק בבית הספר אז אין לי תשובות. אבל יום אחד אתה תִלמד את מה שאני לא למדתי, ואז תלמֵד אותי את התשובות". אם רצונכם שילדכם יצמח להיות מנהיג, עשו כמוהו. הוא נתן לי את הגדולה שבמתנות. הוא הרשה לי, ועודד אותי, להיעשות למורה שלו. הוא ציפה ממני שאעשה דברים קשים. זהו הרגל שהיהודים צריכים לחדש.
<b>אמונה</b><br>היהדות איננה אתניות, איננה תרבות, איננה אוסף מנהגים עממיים, איננה קריאת התנגדות לאנטישמיות ואיננה תקינות פוליטית ליברלית עם כיפה ובדיחות יהודיות. היהדות היא אמונה, והאנשים החיים בהכחשה של עובדה זאת הם יהודים. היא הייתה אמונה כשהיהודים היו לעם, ומתוך היותה אמונה ישרדו היהודים כעם. הוציאו את האמונה מהמשוואה היהודית ותישארו עם גוף בלא נשמה.
היהדות היא אמונה, ולראשונה בהיסטוריה יש לנו הזדמנות לחלוק אמונה זו עם אחרים מתוך מעמד שווה: נוצרים מנסים כיום לשוב ולגלות את השורשים היהודיים של אמונתם, מוסלמים מתונים מבקשים להבין כיצד יכולה דת להתיישב עם חירויות דמוקרטיות, והינדים וסיקים במערב פונים אל היהודים להדרכה בדבר אומנות ההשתלבות שאין עימה טמיעה, שימור הזהות הדתית מתוך תפקוד כחלק מהחברה הכללית ומהמיזם האנושי בכללותו.
העתיד נשקף אלינו רק דרך עדשה עכורה. אך זאת אני יודע: היהדות מציבה למאמיניה תביעות גדולות, ובעשותה כן היא מגדילה אותם. ליהודים לא הייתה מעולם עוצמה דמוגרפית, אבל תרומותיהם הרוחניות והחילוניות של יהודים לציוויליזציה הן עצומות. אירוניה מרה תהיה זו אם דווקא כאשר היהודים והיהדות עומדים על במת ההיסטוריה כשווים, הם יאבדו את הייעוד אשר כונן אותם כאומה.
היהדות היא יותר מאתניות ומאימת־אנטישמיות. מדינת ישראל היא יותר מדמוקרטיה ליברלית באזור העוין את הליברליזם ואת הדמוקרטיה. היהדות גדולה יותר מכפי שיהודים בכמה תקופות אפשרו לה להיראות.
בקוראי ליהדות אמונה, אין כוונתי להדיר יהדויות חילוניות או תפיסות אמוניות שונות משלי. במובן רחב מאוד, היהדות היא שיחתו המתמשכת של העם היהודי עם עצמו, עם השמיים ועם העולם. זו שיחה שהפרטיטורה שלה מקיפה קולות רבים, לעיתים בסולם וכחני. אבל זוהי אמונה יוצאת דופן, ובהכירנו בכך אנו מגיעים לאשכול סוגיות המצויות בלב גורלם הסוער והטרגי לפעמים של היהודים בעולם המודרני.
באומרנו "אמונה" אנו מתכוונים בדרך כלל למערכת של דוקטרינות או דוֹגמות הרואה עצמה חלה בכל מקום על כל אדם. הדבר אכן הולם את הנצרות ואת האסלאם, אך לא את היהדות. היהדות היא אמונתו של עם פרטיקולרי הגאה בייחודיותו. מדוע נקשרת האמונה, אצל היהודים, בשוני? מדוע מתנגדים היהודים לטמיעה בתרבות השלטת? מדוע, באותה שעה, הם אינם שואפים לגייר את האנושות? לפני שנים רבות הבנתי כי הבעיה של ההמשכיות היהודית קשורה הדוקות לקושי של האדם המודרני להזדהות עם הרעיון העתיק והמוזר בדבר עם שנועד להיות שונה. לעניין זה אפנה עתה.

פרק ד; האחר; יהדות, נצרות ואסלאם

ב־25 בינואר 1904 פגש בנימין זאב הרצל את האפיפיור פאולוס העשירי. זה היה ציון דרך חשוב במימוש תוכניתו של הרצל לפגוש את מנהיגי העולם ולגייס תמיכה ברעיון המדינה היהודית. הרצל בן ה־43 כבר היה מותש ממאמציו התזזיתיים להשיג לבני עמו מקום מבטחים מפני האנטישמיות הארסית שהוא היה עד לה בימי משפט דרייפוס בפריז. לאורך שבע שנים כילה כוחותיו. הפגישה בוותיקן תתברר בדיעבד כאחרונה בסדרה הזאת. הוא נפטר כעבור שישה חודשים.
המפגש היה אכזבה מרה. האפיפיור אמר להרצל, "לא נוכל לתמוך בתנועה הזאת. איננו יכולים למנוע מהיהודים לנסוע לירושלים — אבל לעולם לא נוכל לתת לכך תוקף... כראש הכנסייה אינני יכול לתת לך תשובה אחרת. היהודים לא הכירו באדוננו, ועל כן איננו יכולים להכיר בעם היהודי. ירושלים לא תינתן בידיים יהודיות".
"ומה אם היהודים לא יבואו לירושלים, אלא רק לחלקים אחרים של הארץ?", שאל הרצל.
גם בזה לא נוכל לתמוך, ענה האפיפיור, והסביר שיוכל לתמוך ביהודים רק אם ימירו דתם לקתוליות. "וכך", המשיך, "אם תבואו לפלשתינה ותיישבו שם את בני עמכם, יהיו לנו כנסיות וכמרים מוכנים להטביל את כולכם". רק בשנת 1993, ארבעים וחמש שנה אחרי הקמת מדינת ישראל, הכיר בה הוותיקן באופן רשמי.
עידן ועידנים התקשו היהודים למצוא להם מרחב של היות: להתקיים במלוא מוטת מהותם, לחיות על פי מידותיהם שלהם, לזכות בהכרה מצידם של אחרים. במקרי קיצון (לא במקרהו של פאולוס העשירי, אך במקרים אחרים) הדבר הפך לתופעה הידועה בשם אנטישמיות, שהפרק הבא בספרנו יוקדש לה. בפרק הזה אני רוצה להתבונן בדבר שהוא קודם לאנטישמיות ויסודי ממנה, שבלי להבינו לא נוכל לרדת לשורשיה. אני רוצה לחתור לשורש האידיאולוגי שהנביט את התנגדותן של הנצרות ושל אמונות אחרות ליהדות דווקא.
יש תיאוריות רבות באשר לשורשי הדעה הקדומה והשנאה. יש אומרים שמוצאן באינסטינקט השבטי הדוחף אותנו לפחד מפני זה־שאינו־כמונו. אחרים, כגון איימי צ'ואה, טוענים כי השנאה היא הטינה שקבוצה גדולה חשה כלפי כל מיעוט המצוי בקרבה וזוכה להצלחה יתרה.<sup class="footnote-marker">1</sup><i class="footnote">Amy Chua, <i>World on Fire</i>, New York: Anchor Books, 2004.</i> רנה ז'יראר טען כי מקורה במתחים הפנימיים בקבוצה, שאפשר היה ליישבם רק באמצעות זיהוי שעיר לעזאזל והריגתו.<sup class="footnote-marker">2</sup><i class="footnote">רנא ז'יראר, <b>האלימות והקדושה</b>, מצרפתית: יותם ראובני, תל אביב: נמרוד, תשס"ט.</i>
תיאוריות כגון אלה מתקשות להשיב על השאלה למה דווקא היהודים. על פיהן, שנאה עלולה לדבוק בכל קבוצה העונה על פרמטרים מסוימים. ואכן, לאורך ההיסטוריה שנאה הופנתה כלפי קבוצות רבות; אך לא בעיקשות הדומה לזו המחזיקה את שנאת ישראל כבר אלפיים שנה. נוסף על כך, היו ציוויליזציות גדולות שיהודים חיו בתוכן (אף כי לא במספרים גדולים), ובראשן הודו וסין, שהאנטישמיות לא התעוררה בהן. למה בעצם? הרי להודים ולסינים אותה פסיכולוגיה כמו לאחרים, אותם מתחים, אותן טינות. ובכל זאת, באורח מפליא וכמעט מוחלט, האנטישמיות התעוררה בחברות מוסלמיות ונוצריות (או חברות שהושפעו מאוד מדתות אלו).
משהבחנו בעובדה זו, אנו משערים בקלות את הסיבה לה. הנצרות והאסלאם הן דתות המזהות את שורשן הקדמון באברהם ובברית של אלוהים איתו. אך כזו היא גם היהדות. והיהדות, דתה של ישראל הקדומה, עתיקה כפליים מן הנצרות ופי שלושה מן האסלאם. הנצרות והאסלאם מתמודדות אפוא עם בעיה תיאולוגית: מה עם היהודים? הן צריכות להסביר מה נשתנה לפני אלפיים שנה אצל הנוצרים, או אלף וארבע מאות שנה אצל המוסלמים; מדוע בריתו של אברהם נסתלקה מן היהודים.
הנצרות טענה, עוד מימי פאולוס ואבות הכנסייה, כי אלוהים דחה את היהודים כי הם דחו את המשיח הנוצרי; הוא כרת ברית חדשה ובחר ב"ישראל חדש". האסלאם נקט כיוון אחר: אברהם היה מוסלמי; הדת שהוא לימד הייתה הכנה לאסלאם; והשושלת ממנו והלאה עברה לא דרך יצחק, כמתואר במקרא, אלא דרך ישמעאל. מכאן ההבדל בין כתבי הקודש של שתי הדתות. הנצרות כללה בכתבי הקודש שלה את התנ"ך, אבל שינתה את סדריו כך שיספר סיפור המוביל אל הברית החדשה. ואילו האסלאם לא כלל בקוראן שלו את התנ"ך, כי הוא גרס שהתנ"ך הוא פרי סילוף יהודי — כגון סילוף עקדת ישמעאל והפיכתה לעקדת יצחק.
סוג זה של תיאוריות דתיות מכונה תיאולוגיות החלפה, שכן הן טוענות כי הישן הוחלף בחדש, נדחה מפניו או הוצב תחתיו.<sup class="footnote-marker">3</sup><i class="footnote">מחקר מרכזי בנושא זה הוא Rosemary Radford Ruether, <i>Faith and Fratricide: The Theological Roots of Anti–Semitism</i>, New York: Seabury Press, 1974. ראו גם John G. Gager, <i>The Origins of Anti־Semitism: Attitudes toward Judaism in Pagan and Christian Antiquity</i>, New York: Oxford University Press, 1983; Susannah Heschel, <i>The Aryan Jesus: Christian Theologians and the Bible in Nazi Germany</i>, Princeton: Princeton University Press, 2008.</i> הן שללו את הלגיטימציה מהיהדות: היהדות הייתה תקֵפה פעם, אך לא עוד. התוצאה הייתה שלילת הלגיטימציה מהיהודים, וביטויה היה מצבם הקשה של היהודים בתרבויות הנוצריות והאסלאמיות. מעצם היותם יהודים, אנושיותם הוגדרה כפגומה. הם דחו את האמונה השלטת, ולכן אלוהים דחה אותם, והם נושאים את הדחייה כאות קין.
היו לכך השלכות פוליטיות. מפת המציאות שיצרו האמונות הללו לא הותירה ליהודים מרחב מושגי, ולא בית טבעי. על פי אוגוסטינוס, היהודים הם גילומו של קין, אשר נתקלל "נָע וָנָד תִּהְיֶה בָּאָרֶץ" (בראשית ד, יב). בארצות האסלאם, היהודים וכמוהם גם הנוצרים היו במקרה הטוב ד'ימים, עמים נתינים הכפופים לחוק האסלאמי. שתי הדתות הגדולות נישלו את היהודים. הבטחת הארץ, שאלוהים השמיע באוזני אברהם שבע פעמים, הייתה מעתה בטלה ומבוטלת: מוחלפת. את זאת ביקש האפיפיור להסביר להרצל. רק אם תתנצרו תהיה לכם זכות לחיות בארץ הקודש.
חשוב לומר שלא כל התיאולוגיות הנוצריות גורסות כך, ולא כל הנוצרים התנגדו להקמת מדינת ישראל. רחוק מכך. כפי שראינו בפרק 1, היו נוצרים כגון ג'ורג' אליוט והלורד שפטסברי שקידמו את הרעיון הציוני עוד לפני שהמילה ציונות נטבעה. לא הנצרות ולא האסלאם מחזיקות באנטישמיות הגזענית שהובילה לשואה. להפך: הנוצרים היו מחויבים לשרידתם של היהודים, ולו כעדים חיים לכך שאלוהים החליף את בריתו. ארצות האסלאם נתנו מקלט ליהודים שברחו מרדיפות הנוצרים — המקרה הבולט הוא המקלט שמצאו מגורשי ספרד באימפריה העות'מאנית. שתי הדתות הכירו בצורה זו או אחרת של קרבה בינן לבין היהודים, ושתיהן, לפעמים, הגנו על היהודים מפני רדיפות.
לא על האנטישמיות כשלעצמה אדבר בפרק הזה, אלא על התופעה שגרמה להתפצלות הדרכים בין היהדות לבין הנצרות והאסלאם. הנצרות והאסלאם הן דתות־ייחוד (מונותיאיזמים) <b>אוניברסליות</b>. היהדות היא דת־ייחוד <b>פרטיקולרית</b>. היא אינה מתיימרת להיות הנתיב הבלעדי אל הישועה. צדיקים שבכל האומות, לימדונו חז"ל, יש להם חלק לעולם הבא. אדם אינו צריך להיות יהודי כדי להיות טוב, חכם או אהוב האל. את זאת לימד ה' ליונה כאשר הנביא התרעם על כי ה' סלח לאויבי ישראל, האשורים בנינווה.
אלוהי ישראל הוא אלוהי כולם, אך דת ישראל אינה הדת של כולם. אפילו לאחרית הימים אין הנביאים חוזים כי כל העמים יאמצו את דת ישראל על מצוותיה הרבות. העמים יכירו באלוהים. הם יבואו להתפלל בירושלים. הם יכתתו חרבותם לאיתים ולא ילמדו עוד מלחמה. אבל הם לא ייעשו יהודים. היהדות איננה דת המנסה לפקוד את האנושות לשורותיה.
למה לא? זאת השאלה. הנצרות והאסלאם שאלו הרבה מן היהדות, אך לא את התפיסה הזאת. במבט ראשון, הגישה של הדתות האלה הגיונית יותר. אם אלוהים הוא אלוהי העולם כולו, מדוע כרת ברית פרטיקולרית עִם עַם אחד, עם בניו של יעקב? אל אוניברסלי פירושו בהכרח אמת אוניברסלית, אמונה אוניברסלית. מדוע מתעקשת היהדות לגלם בגופה את המתח בין האוניברסלי לפרטיקולרי, מאמצת את שניהם ואינה שוללת אף לא אחד? כל עוד לא נמצא תשובה לשאלה הזאת לא נבין את היהדות ולא את מדינת ישראל המודרנית. וכדי למצוא אותה עלינו לפנות אל המקרא.
<b>מכל העמים לעם אחד</b><br>המקרא בעיקרו הוא סיפורו של עם אחד, בני ישראל (ובהמשך: היהודים), ויחסיו עם אלוהים. <b>אבל המקרא אינו מתחיל בעם הזה</b>. הוא מתחיל בסדרת ארכיטיפים של האנושות כמכלול: אדם וחוה, קין והבל, נח והמבול, מגדל בבל ובוניו.
רק בפרק השנים־עשר נכנסים לתמונה אברהם ושרה, ומכאן ואילך עובר מוקד הסיפור מהאנושות כולה לאיש אחד, אישה אחת וילדיהם. הם נעשים משפחה מורחבת, ואז אוסף של שבטים, ואז אומה ולבסוף ממלכה. בדרך עמומה משהו, ואף על פי כן מובהקת, שהרי זהו נושאו היסודי של המקרא, הם נועדו להיות נשאיו של מסר אוניברסלי. כי האל שהאמינו בו לא היה אלוהות שבטית, אל של עם זה ולא של עם אחר, של ארץ זו ולא של שכנתה. הוא היה אלוהי הכול, בורא שמיים וארץ, אשר באהבתו יצר את כל בני האדם בצלמו.
על פי עדותו של המקרא עצמו, הבחירה בעם הזה דווקא להיות נושא המסר לא הייתה בחירה מתבקשת. העם הזה לא היה גדול: "לֹא מֵרֻבְּכֶם מִכָּל הָעַמִּים חָשַׁק ה' בָּכֶם וַיִּבְחַר בָּכֶם, כִּי אַתֶּם הַמְעַט מִכָּל הָעַמִּים" (דברים ז, ז). הוא גם לא היה צדיק במיוחד: "לֹא בְצִדְקָתְךָ וּבְיֹשֶׁר לְבָבְךָ אַתָּה בָא לָרֶשֶׁת אֶת אַרְצָם" (ט, ה). הרושם הכולל המתקבל מן המקרא הוא שבני ישראל היו חבורה נרגנת, מרדנית לפעמים, "עם קשה עורף".
ובכל זאת משה והנביאים היו משוכנעים שהמסר שהם נושאים מיועד לא רק לבני עמם. יש לו משמעות אוניברסלית. משה אמר שהתורה על מצוותיה, משפטיה וחוקותיה "הִוא חָכְמַתְכֶם וּבִינַתְכֶם לְעֵינֵי הָעַמִּים אֲשֶׁר יִשְׁמְעוּן אֵת כָּל הַחֻקִּים הָאֵלֶּה וְאָמְרוּ: רַק עַם חָכָם וְנָבוֹן הַגּוֹי הַגָּדוֹל הַזֶּה" (דברים ד, ו). ידועים דברי ישעיהו על עם ישראל שה' נתן "לִבְרִית עָם לְאוֹר גּוֹיִם" (מב, ו). זכריה התנבא על ימים שבהם "יַחֲזִיקוּ עֲשָׂרָה אֲנָשִׁים מִכֹּל לְשֹׁנוֹת הַגּוֹיִם וְהֶחֱזִיקוּ בִּכְנַף אִישׁ יְהוּדִי לֵאמֹר: נֵלְכָה עִמָּכֶם כִּי שָׁמַעְנוּ אֱ־לֹהִים עִמָּכֶם" (ח, כג).
רעיון זה נמצא כבר בדברים הראשונים שאמר אלוהים לאברהם: "וְנִבְרְכוּ בְךָ כֹּל מִשְׁפְּחֹת הָאֲדָמָה" (בראשית יב, ג) — ודברים ברוח זו שבים ומופיעים בספר בראשית לא פחות מחמש פעמים. המסר של עם ישראל הוא מסר אוניברסלי. למה אפוא עם אחד, ולא כל העמים? למה ארץ מסוימת ולא כל הארצות? מדוע לא נצטוו היהודים לשאת את המסר שלהם לכל מקום ולהכניס את העולם כולו תחת כנפי אמונת האמת היחידה?
<b>אנטי־אימפריאליזם</b><br>שנים שריתי עם הקושיה הזאת ולא יכולתי לה. הבנתי שהיא נעוצה בלב ליבו של המפגש הטרגי בין היהודים לאחרים, לפחות מעת הולדת הנצרות ואולי גם קודם לכן.<sup class="footnote-marker">4</sup><i class="footnote">כמה ממבקריה של היהדות בתקופת יוון ורומא הקדומות התמקדו בבדלנות היהודית. כפי שאסביר בפרק 5, אינני רואה בזאת אנטישמיות. זו תופעה דומה אבל אחרת: קסנופוביה. ועדיין, היחידאות של היהדות הייתה לצנינים בעיני האוניברסליזם ההלניסטי.</i> מצאתי את עצמי חוזר שוב ושוב אל הפרקים הראשונים של ספר בראשית, ובוחן במיוחד את סדר האירועים בסיפור.
האוניברסליזם במקרא מקומו בראשית הזמנים ובאחריתם. הראשית מצויה באחד־עשר הפרקים הראשונים בספר בראשית. האחרית — בנבואות השלום וההרמוניה של הנביאים האחרונים על הימים שבהם יהיה ה' "לְמֶלֶךְ עַל כָּל הָאָרֶץ; בַּיּוֹם הַהוּא יִהְיֶה ה' אֶחָד וּשְׁמוֹ אֶחָד" (זכריה יד, ט). אך בין הראשית לאחרית, ברצף הזמן ההיסטורי, החיים בחסות האל מתאפיינים בפרטיקולריות: ריבוי לשונות, תרבויות, מהויות וציוויליזציות. כך רואה המקרא את קורות העולם. מדוע?
הסיפור האחרון הנמסר בספר בראשית לפני שהוא פונה אל סיפור הבחירה באברהם הוא סיפור מגדל בבל. כאן נמצאת נקודת המפנה מהאוניברסלי אל הפרטיקולרי. כי אכן, תוצאתו של מגדל בבל, של חטא הפּלגה, הייתה התפלגותה של האנושות ללשונותיה. התורה מעמידה כאן היגד יסודי — אבל מה הוא? במה בעצם חטאו יוזמי המגדל?
הנצי"ב מוולוז'ין, הרב נפתלי צבי יהודה ברלין, הציע תשובה מרתקת בפירושו לתורה "הַעֲמֵק דָּבָר". סיפור המגדל מתחיל במילים "וַיְהִי כָל הָאָרֶץ שָׂפָה אֶחָת וּדְבָרִים אֲחָדִים" (בראשית יא, א). לשם מה החזרה, גם שפה אחת וגם דברים אחדים? על פי הנצי"ב, "דברים אחדים" מובנו דעות אחידות. לכולם הייתה אותה השקפה. מלכתחילה לא הייתה בכך סכנה. כולם רצו לבנות עיר ומגדל. הסכנה הייתה נעוצה בעתיד. משתיבנה אותה קוסמופוליס, אותה עיר־כול שאין בלתה, עולם כולל מעשה ידי אדם, תיכפה אחידות מעשה ידי אדם על כל יושביה. לא יהיו בה חופש דיבור ותרבות מחלוקת. כל דעת־נגד תוכרז כסכנה לאחדות הפוליס, עיר־המדינה. הנצי"ב נפטר ב־1893, שנות דור לפני המהפכה הסובייטית, אבל דבריו כמו ניבאו אותה. במושגי ימינו הוא אמר כי בבל הייתה המדינה הטוטליטרית הראשונה.
לסיפור מגדל בבל הקשר היסטורי המוכר לנו מן הארכיאולוגיה. בבבל נבנו זיקוראתים, מעין הרים מעשה ידי אדם, מגדלים מדורגים הרחבים בבסיסם המעגלי וצרים בקודקודם — מקום שם, כך האמינו, נוגעים השמיים בארץ. באזור הזה נולד אברהם, ומשם עזב עם אביו ובני משפחתו לחרן. ביקורתה של התורה על בבל מתבהרת לאור ספר שמות, המתאר אירוע מאוחר בכמה מאות שנים, הפעם במצרים. המשותף לשתי הציוויליזציות הקדומות הללו, ערי המדינה המסופוטמיות ומצרים הפרעונית, הוא האדריכלות המונומנטלית: בשני המקרים, סמלים מוחשיים לריכוז הכוח. הבסיס, המוני העם, רחב; השליטים המעטים רוכבים על ראשו. הזיקוראתים, הפירמידות והמקדשים בעולם העתיק נבנו במחיר הפיכתם של רוב האוכלוסין לעבדים.
רעיון גדול מתחיל להסתמן לעינינו. היהדות נולדה בשני מסעות: הליכתו של אברהם מאור כשדים לחרן ומשם לארץ ישראל, ויציאתם של משה ובני ישראל ממצרים. המיוחד בשני המסעות הללו היה הכיוון שלהם. ברוב המקרים, וברוב המקומות, ההגירה היא מאזורים עניים לאזורים עשירים, ממדינות חלשות למדינות חזקות. שני המסעות המכוננים של עם ישראל היו בכיוון ההפוך, מציוויליזציות עירוניות מתקדמות אל ארץ של יישובים קטנים, כפרים ואוהלי רועים נוודים. החיים החקלאיים אף היו חלומם האוטופי של הנביאים. מיכה ניבא עתיד שבו יֵשב "אִישׁ תַּחַת גַּפְנוֹ וְתַחַת תְּאֵנָתוֹ וְאֵין מַחֲרִיד" (ד, ד).
<b>היהדות היא ביקורת על האימפריות ועל שלטון החזקים</b>.<sup class="footnote-marker">5</sup><i class="footnote">ראו למשל Norman Gottwald, <i>The Tribes of Yahweh: A Sociology of the Religion of Liberated Israel, 1250–1050 BCE</i>, Maryknoll, NY: Orbis, 1979.</i> בפרק הראשון בספר בראשית נאמר לנו שכל אדם עשוי בצלם אלוהים וכדמותו. אין זה היגד מטפיזי מופשט. זו הצהרה פוליטית היושבת על חבית חומר נפץ. המלכים והפרעונים בעולם העתיק נחשבו לאלים, לבני אלים, או למתווכים הבלעדיים בין האדם לאל. הם שררו על חברות היררכיות שהיה בהן הבדל מוחלט ואונטולוגי בין שליטים לנשלטים.
בהצהירו כי לא רק המלכים עשויים בצלם אלוהים אלא כל אדם, התייצב המקרא נגד כל היקום הפוליטי של העולם העתיק. כל יחיד מקודש. חייו של כל אדם הם בעלי ערך עילאי. אין אדם שהוא בר־המרה. כאן נולדה המהפכה המקראית, שלא התממשה במערב עד המאה השבע־עשרה שאז החל להתגבש מושג זכויות האדם, דהיינו הזכויות שיש לנו מעצם היותנו בני אנוש. בבל היא סמל הקרבתו של היחיד על מזבח המדינה. אברהם, לעומת זאת, עתיד היה להיעשות סמלם של כל היחידים השואפים להיות בעלי ערך כיחידים. התנ"ך הוא מחאה מתמשכת נגד האימפריה, ההיררכיה, האליטות השליטות ושעבוד ההמונים. אך מה לכל זה ולפרטיקולריות?
משנה מפורסמת במסכת סנהדרין (שרבים מכירים בשל אזכורה בסרט "רשימת שינדלר") מכריזה: "...לפיכך נברא אדם יחידי, ללמדך שכל המאבד נפש אחת מעלה עליו הכתוב כאילו איבד עולם מלא".<sup class="footnote-marker">6</sup><i class="footnote">משנה, סנהדרין ד, ה. בנוסח הדפוסים כיום נאמר "כל המציל נפש אחת מישראל", אך כפי שציין אפרים אלימלך אורבך בספרו <b>חז"ל: פרקי אמונות ודעות </b>(ירושלים: מאגנס, 1969), הנוסח המקורי הוא רק "נפש אחת". הדבר הולם את ההקשר במשנה, המדברת על קדושת החיים, לאו דווקא חיי יהודים, בעוד הנוסח "נפש אחת מישראל" אינו מתיישב איתה.</i> המשנה ממשיכה ואומרת, "...שאדם טובע כמה מטבעות בחותם אחד וכולן דומין זה לזה, ומלך מלכי המלכים הקדוש ברוך הוא טבע כל אדם בחותמו של אדם הראשון ואין אחד מהן דומה לחברו". במימרה זו, הבנתי לבסוף, פענחו חז"ל את סיפור מגדל בבל ואת הסיפֵּר המקראי כמכלול.
ההבדל היסודי בין ריבונות אנושית לבין ריבונות אלוהית, בין שלטון האדם לשלטון האל, הוא ש<b>בני אדם כופים אחדות, ואילו האל משאיר מקום לשוני</b>. משטרים טוטליטריים, כגון גרמניה הנאצית וברית המועצות, טבעם הוא לאפשר רק לצֶלם אחד לשרור: הגזע הארי והפרולטריון, בהתאמה. כל מי שאינו מתאים לצלם הזה מאבד את זכויותיו ולא פעם גם את חייו. מגדל בבל ומצרים הפרעונית הם גילומים של שלילת העקרונות שבתשתית אמונת ישראל: כבודו של היחיד, קדושת החיים, משפט אחד לחזק ולחלש, חברה רחומה, והחירות המתקיימת מתוך שלטון החוק.
המפתח הוא רבגוניות. <b>כולנו נעשינו בצלם אלוהים — וכולנו שונים זה מזה</b>. הרב שמשון רפאל הירש מזהה את הבשורה הזאת בתורה עוד לפני סיפור מגדל בבל: באות הברית שכרת אלוהים עם האנושות אחרי המבול, הלוא הוא הקשת בענן.<sup class="footnote-marker">7</sup><i class="footnote">בפירושו על התורה לבראשית ט, יד.</i> הקשת, שהיא שבירתו של אור השמש הלבן לאורכי גל שונים, מייצגת לדעת רש"ר הירש את השתברותו של האור האלוהי אל הגוונים היחסיים של הספקטרום האנושי. כללו של דבר, על פי רש"ר הירש וגם על פי דברי הנצי"ב שראינו קודם, התפלגות האנושות ללשונות ותרבויות רבות היא תנאי הכרחי לחופש ולכבוד של האדם — עד אחרית הימים.
<b>נגד אפלטון</b><br>ביקורתו של הנצי"ב על בבל זהה כמעט לביקורתו של אריסטו על <b>המדינה</b> של אפלטון, שגרסתה המודרנית היא יצירתו האנטי־טוטליטרית של קרל פופר <b>החברה הפתוחה ואויביה</b>.<sup class="footnote-marker">8</sup><i class="footnote">"ברור שאם המדינה מוסיפה להתאחד יתר על המידה, שוב לא תהיה מדינה", אריסטו, <b>פוליטיקה</b>, ספר ב, 1261, מיוונית: נורית קרשון, תל אביב: רסלינג, 2009, עמ' 62; קרל פופר, <b>החברה הפתוחה ואויביה</b>, מאנגלית: אהרן אמיר, ירושלים: שלם, תשס"ג.</i> באתוס האזרחי של יוון העתיקה, הערך העליון היה הפוליס, עיר־המדינה; כל המוסדות החברתיים היו משועבדים לה, והדרך לכבוד ולתהילה עברה בשירותה. ביוון, כמו בבבל ובמצרים הקדומה, העם היה קיים כדי לשרת את המדינה, ולא ההפך. היהדות, לעומת זאת, מדגישה את עליונות האישי על הפוליטי.
מכאן התובנה הבאה. על פי אפלטון ב<b>המדינה</b>, האמת טמונה בדברים האוניברסליים, לא בפרטיקולריים. משל המערה המפורסם שלו, המציג את העולם המוחשי כצלליות על דופן מערה, היה דרכו לומר שהאמת נמצאת לא בדברים הפרטיים — העץ הזה, הפרח ההוא — אלא ב"צורה", במושג, בארכיטיפוס האוניברסלי של הדבר. זה מקור הנרטיב המערבי, המוטמע במוחנו כל כך עד שכמעט איננו מודעים לקיומו — שכיוון הדעת, החוכמה והתרבות הוא מן הפרט אל הכלל, מן הפרטיקולרי לאוניברסלי. אנו מתחילים כילדים שנקודת הייחוס שלהם היא הוריהם. עולמנו מתרחב בהדרגה, ומקיף חברים, שכונה, עיר, מדינה, ולבסוף את האנושות כמכלול. כיוון ההתפתחות הוא מצורות חיים נמוכות לצורות עיליות, והבנת העולם נעה מן הלוקלי לגלובלי, מהכיתתי לקוסמופוליטי, מהדוגמאות הממשיות להכללות המושגיות. זהו הנרטיב האפלטוני.
התורה מציגה נרטיב הפוך. היא נעה מהאוניברסלי אל הפרטיקולרי. מהאנושות כולה אל איש אחד ואישה אחת, אברהם ושרה. הברית הראשונה של אלוהים, ברית נח שאחרי המבול, היא אוניברסלית. היא חלה בכל מקום ועל כל אדם. ואילו הברית השנייה של אלוהים, בריתו עם אברהם, ואז עם צאצאיו בהר סיני, היא ברית פרטיקולרית. האוניברסליות היא נקודת המוצא, לא קו הסיום. היהדות היא הנרטיב האנטי־אפלטוני הגדול במערב.
בפרקים ט–יב בספר בראשית יש אפוא שלוש התפתחויות עוקבות. תחילה, אלוהים כורת עם כל האנושות ברית שיסודה הוא קדושתם של חיי האדם (פרק ט). בשלב הבא הוא מפלג את האנושות לשפע לשונות ותרבויות (פרק יא). ולבסוף הוא פונה לאיש אחד, אברהם, וקורא לו להיות ל"אב המון גויים" ש"כל משפחות האדמה" יתברכו בו.
מתקבל שילוב מקראי מיוחד במינו בין האוניברסלי לפרטיקולרי. "המצב האנושי" הוא אוניברסלי, אבל ביטוייו פרטיקולריים. לכל אומה, לכל לשון, לכל תרבות יש אופי ייחודי. על אומה אחת, זאת של אברהם וצאצאיו, מוטל לגלם בקורותיה ובמשפטיה את ריבונות האל. ככל שרעיון זה התבהר לי, התנסח לי בהדרגה ההיגד הזה: אלוהים לקח אדם אחד, ואז עם, וזימן אותם להיות שונים <b>כדי ללמד את כל האנושות על כבודו של השוני</b>.<sup class="footnote-marker">9</sup><i class="footnote">ראו ספרי: יונתן זקס, <b>לכבוד השוני: כיצד נוכל למנוע את התנגשות התרבויות?</b>, מאנגלית: צור ארליך, ירושלים: טובי, 2008. ראו גם Colin E. Gunton, <i>The One, the Three, and the Many: God, Creation, and the Culture of Modernity</i>, Cambridge: Cambridge University Press, 1993.</i>
התוצאה הייתה שהיהודים והיהדות מציבים מאז ועד עתה אתגר בפני כל הניסיונות הגדולים לכפות אמת אחת על עולם של ריבוי: האימפריאליזם, הטוטליטריות והפונדמנטליזם. האוניברסליזם הוא דתן של האימפריות, הוא התשתית הרעיונית לכיבוש העולם והאחדתו.
לאורך ההיסטוריה, אומות ומעצמות שאפו לבסס את שליטתן באמצעות המרה כפויה או כיבוש. זוהי אלימות כלפי המצב האנושי כפי שהתורה תופסת אותו. המצב האנושי הוא אכן אוניברסלי: כולנו עשויים בצלם אלוהים, וכולנו שותפים בברית איתו. אבל כולנו שונים, והשוני הזה מקודש. הוא העושה אותנו ייחודיים, בלתי־ניתנים־להחלפה, ועל כן גם בעלי כבוד אנושי שאין להכחישו. לְאיש אין זכות למשול בנו, אלא אם בחרנו בו. לאיש אין זכות לנסות להכחיד תרבות אחרת. הרבגוניות שלנו אחוזה באחדות האל. האמת העילאית שהתורה מעידה עליה היא שמי שאינו עשוי בצלמי וכדמותי — מי שאמונתו, תרבותו או צבעו אינם כמו שלי — עשוי, כמוני, בצלם אלוהים וכדמותו. זהו העיקרון של כבוד השוני.
<b>הייחודי והאוניברסלי</b><br>מכאן נובעת מסקנה אחת. אם אלוהי ישראל הוא אלוהי כל האנושות אך דת ישראל אינה דת כל האנושות, כי אז אין צורך להיות בן דת ישראל כדי להיות בצלם אלוהים, או להתברך בידי אלוהים. אין אדם צריך להיות יהודי כדי להתפלל לאלוהים ולהיענות. בלב תפיסת האנושות במקרא נמצאת דחיית העיקרון הקרוי בנצרות extra ecclesiam non est salus — אין ישועה מחוץ לכנסייה, או, במילים אחרות, יש רק שער אחד אל שכינת האל.
ואכן, כך קורה במקרא. האל המתגלה לאברהם מתגלה גם למלכיצדק מלך שלם, המתואר בתורה כ"כֹהֵן לְאֵל עֶלְיוֹן" (בראשית יד, יח) אף כי אינו שותף בברית אברהם. הוא מתגלה לאבימלך הפלשתי מלך גרר, וללבן חותנו השתלטן של יעקב. פרעה שואל את עבדיו אחרי שיוסף פותר את חלומו, "הֲנִמְצָא כָזֶה אִישׁ אֲשֶׁר רוּחַ אֱ־לֹהִים בּוֹ?" (בראשית מא, לח).
דומה כי המקרא מתענג על גילוי זה של אלוהיות מחוץ לתחומי ברית אברהם. בת פרעה, משעבדם של בני ישראל, היא ולא אחרת, מצילה את משה, נותנת לו את שמו ומאמצת אותו. ציפורה, אשתו המדיינית של משה, היא אשר מתוארת, בפסוקים חידתיים משהו, כמי שהצילה את חייו כשמיהרה למול את בנם.
האדם המושלם ביותר במקרא הוא איוב, שאינו יהודי. איוב הוא אדם חסר זיהוי. ספר איוב, הספר האחרון במקרא שאלוהים מדבר בו, מביא את הנרטיב האנושי לחתימתו. איוב הוא היפוכו של אדם הראשון. אדם מקבל הכול — וחוטא. איוב מאבד הכול — ונשאר נאמן לאלוהים. כאשר אמרו חז"ל כי לצדיקים מכל האומות יש חלק לעולם הבא, הם רק ניסחו במפורש את המובלע לכל אורך המקרא: אין לישראל מונופול לא על החוכמה, לא על המידה הטובה ולא על החסד.
<b>רק השילוב בין אמונה פרטיקולרית לאל אוניברסלי יכול להוליד מסקנה זו</b>. אם אלוהים נמצא בכל מקום, וצלמו טבוע בכל אדם, כי אז הוא בהכרח מצוי גם מחוץ לברית אברהם. זו צורת התיאולוגיה היחידה היכולה להניב הכרה אמונית בלתי מסויגת באחרוּת; את כבודו של הזָר. החלופות הן שבטיוּת, קרי אומות רבות ואלוהים רבים — ואוניברסליזם, דהיינו אל אחד, אמונה אחת, ורק שער אחד לישועה.
<b>קולו של האחר</b><br>בגלעין היהדות שוכנת האמונה בממשותה של האחרוּת. אלוהים איננו האדם. האדם אינו האלוהים. אלוהים יצר את האחרוּת בְּאהבה, כשם שאנו, בעת שאנו נעשים להורים, יוצרים אחרוּת באהבה. השנאה היא היעדר היכולת לקבל את האחר. קין לא יכול לסבול את האחרוּת של הבל, והרג אותו. בוני מגדל בבל לא יכלו לסבול את הפוליטיקה של האחרוּת — הם התעקשו על עולם של "שפה אחת ודברים אחדים" ופסלו את תרבות המחלוקת. המצרים לא יכלו לסבול את האחרוּת של בני ישראל, ועל כן שִעבדו אותם. גרמניה לא יכלה לסבול את אחרוּתם של היהודים, ועל כן גמרה אומר לרצוח אותם. <b>היהדות היא קולה של האחרות לאורך ההיסטוריה</b>. כל עניינה הוא פינוי מקום לאחר; אלוהים המפנה מקום לאדם, האדם המפנה מקום לאלוהים, ובני האדם המפנים מקום זה לזה.
משום כך, יחסה של תרבות ליהודים שבקרבתה הוא המדד הטוב ביותר למידת האנושיות שלה — לא מפני שהיהודים מיוחדים, אלא מפני שהם האחרים. היוונים לעגו ליהודים כי היהודים לא היו יוונים. הרומאים תיעבו את היהודים כי היהודים לא היו רומאים. הנוצרים הוקיעו את היהודים כי היהודים לא נעשו נוצרים. המוסלמים התנשאו על היהודים כי היהודים לא אימצו את האסלאם. הגרמנים התרעמו על היהודים כי היהודים לא היו אריים.
היהודים סירבו לעשות דבר אחד: להיעלם. בנחישות מעוררת השתאות הם סירבו (ברוב המקומות, ברוב הזמנים) להמיר דתם לדת השלטת ולהיטמע בתרבות הרווחת. היהודים לא היו העם הראשון שסבל, ובייסורים אין שום דבר מיוחד, מאציל או מרומם. אבל היהודים עמדו באומץ על זכותם להיות אחרים. כי בלי אחר, אין עצמי. בלי מקום להיות שונה, אין אהבה. בלי הזכות לשמור אמונים לאמונה, אין חופש. התשוקה לשפץ את כל האנושות כך שתהיה בצלמו של המשפץ — תשוקה שהיא האינסטינקט של האימפריות זה עידן ועידנים — היא בגידה באלוהים. כי אלוהים טבע את צלמו בכל האנושות ועל ידי כך לימד אותנו שאדם שאינו בצלמנו הוא עדיין בצלם אלוהים.
וכך, פעם אחר פעם, מצווה אותנו התורה לאהוב את הגֵר, גילומה של האחרות:
<span class="poetry indentAll">וְגֵר לֹא תִלְחָץ; וְאַתֶּם יְדַעְתֶּם אֶת נֶפֶשׁ הַגֵּר, כִּי גֵרִים הֱיִיתֶם בְּאֶרֶץ מִצְרָיִם (שמות כג, ט).</span>
<span class="poetry indentAll">וְכִי יָגוּר אִתְּךָ גֵּר בְּאַרְצְכֶם, לֹא תוֹנוּ אֹתוֹ. כְּאֶזְרָח מִכֶּם יִהְיֶה לָכֶם הַגֵּר הַגָּר אִתְּכֶם. וְאָהַבְתָּ לוֹ כָּמוֹךָ, כִּי גֵרִים הֱיִיתֶם בְּאֶרֶץ מִצְרָיִם. אֲנִי ה' אֱ־לֹהֵיכֶם (ויקרא יט, לג–לד).</span>
<span class="poetry indentAll">כִּי ה' אֱ־לֹהֵיכֶם הוּא אֱ־לֹהֵי הָאֱ־לֹהִים וַאֲדֹנֵי הָאֲדֹנִים, הָאֵל הַגָּדֹל הַגִּבֹּר וְהַנּוֹרָא אֲשֶׁר לֹא יִשָּׂא פָנִים וְלֹא יִקַּח שֹׁחַד. עֹשֶׂה מִשְׁפַּט יָתוֹם וְאַלְמָנָה וְאֹהֵב גֵּר לָתֶת לוֹ לֶחֶם וְשִׂמְלָה. וַאֲהַבְתֶּם אֶת הַגֵּר, כִּי גֵרִים הֱיִיתֶם בְּאֶרֶץ מִצְרָיִם (דברים י, יז–יט).</span>
אלוהים הוא קולו של האחר שבתוך העצמי, האומר לנו כי קנה המידה לדברים איננו אנחנו, ולא חֲשָקינו, לא קבוצת ההשתייכות שלנו. יש ערכאה גבוהה מהישג ידה של התבונה האנושית; יש צו נעלה ממשפטי הארץ; יש כוח כביר מכוח הזרוע; יש שיקולים רמים מהאינטרסים האנושיים, וזוויות ראייה רחבות מזו של הכאן והעכשיו. אלוהים הוא האחר המוחלט ומוחלטותו אחרת, ואלה אשר לא ידעוהו החריבו זה את זה בעבר — ובעתיד הם עלולים להחריב את החיים על פני האדמה.
אלוהים אוהב פרטים. הוא איננו האל האפלטוני השוכן ברקיע מרוחק בין צורות מושגיות של הדברים־בהכללה. הוא האל שברא את היקום על מאות מיליארדי הגלקסיות שלו, שבכל אחת מאות מיליארדי כוכבים; הוא האל שברא שלושה מיליוני מינים שונים של יצורים חיים הידועים לנו נכון לעכשיו; שברא את בני האדם, שכל אחד מהם שונה מן היתר; שברא את המגוון וביקש מאיתנו לשמוח בו, לבכר את היחיד על פני הקולקטיב, את הפרט על פני המדינה, את האומה על פני האימפריה, לכבד את הפרטיקולרי ולא רק את האוניברסלי.
וכך מורה אלוהים לאברהם ללכת לו מארצו, ממולדתו ומבית אביו, להיעקר משורשי השבטיות, הדם והשייכות. ומנגד הוא מעביר את צאצאי אברהם במאפליית האימפריה, שילמדו ויזכרו תמיד מהו להיות משועבד בידי מעצמה שלטת. עם הברית נולד כעם מתוך חוויית הגֵרות בארץ נוכרייה, ואז נצטווה — שלושים ושש פעם, כפי שציינו חז"ל — לאהוב את הגר. היהודים נעשו לזרים הארכיטיפיים; ורק אלו היודעים לפנות מקום לזרים יכולים לפנות מקום לאלוהי המקרא.
רק כך יכולתי להבין באורח הגיוני את המתח הפרדוקסלי לכאורה המתקיים ביהדות בין הייחודי לאוניברסלי, בין ברית אברהם לברית נח שקדמה לה. שום דת אחרת, ודאי לא שתי דתות הייחוד האברהמיות האחרות, לא ראו כך את פני הדברים. או אז הבנתי את שורש ההפרעה שביחסים בין היהדות לעולם.
היהודים הוצבו על הכוונת של האימפריות מפני שהיהדות היא מחאה נגד אימפריות. בעת העתיקה, בימי הביניים, וגם לא מכבר בברית המועצות — בכל הזמנים נותרו היהודים שונים, נבדלים מהתרבות השלטת ומסרבים לקבל עליהם את האמונה השלטת. היהודים הוצבו על הכוונת של השבטיות — קרי השילוב בין לאום לגזע — שגלגולה המודרני המחריד היה העליונות הארית והרייך השלישי, מפני שהיהודים אינם שבט ואלוהי ישראל איננו אל שבטי. היטלר, באמירה מוזרה אך חשובה, כינה את המצפון "המצאה יהודית".
גם האנטי־ציונות העכשווית מקיימת את הדפוס הזה. האירוניה בטענה הנשמעת כיום כי מדינת ישראל היא ישות אימפריאלית (חלק מ"הברית הציונית־צלבנית" או מ"המערב כופה הגלובליזציה", תלוי בזהותו של המבקר) היא שמאז ימי יהושע, לפני יותר משלושת אלפים שנה, ארץ ישראל הייתה מדינה עצמאית ולא חלק מאימפריה רק כאשר השלטון בה היה ישראלי. שלטו בארץ הזאת האשורים, הבבלים, הפרסים, אלכסנדר מוקדון, בית תלמי, בית סלווקוס, הרומאים, הביזנטים, בית אומאיה, בית עבאס, הפאטימים, הסלג'וקים, הצלבנים, האיובּים, הממלוכים, העות'מאנים ומעצמת המנדט הבריטי; רק תחת שלטון עם ישראל היא הייתה מדינה עצמאית, וככזו היא ממשיכה להיות למכשול בפני חידוש הח'ליפות האסלאמית, חלומם המשותף של אל־קאעידה, חמאס וחזבאללה.
ואם כך, היהדות אכן מכילה מסר לאנושות כולה. היא אומרת לנו שכל אומה, כל תרבות וכל אמונה (ובלבד שישמרו את עיקרי ברית נוח) הן שלם שיש לכבדו ככזה; שטעות היא לנסות לכפות את התרבות או הדת שלנו על אחרים; שיש ברית גלובלית של סולידריות אנושית, אך בה בעת אנו נקראים לכבד את השוני התרבותי והדתי. מבחנו של כל קולקטיב אנושי מצוי בשאלה אם הוא מכבד את הגר, את הזר, בייחוד אם אין לו בסיס כוח.
באור זה מתבהר כישלונה המוסרי של אירופה המודרנית. האוניברסליזם של הנאורות במאה השמונה־עשרה לא היה ניטרלי: הוא היה גרסה חילונית לאוניברסליזמים של הנצרות והאסלאם. מתוך כך יכול היה עמנואל קאנט, גדול האוניברסליסטים מאז אפלטון, להטיף למה שהוא כינה "השלום הנצחי" ובו בזמן לדגול בעמדות אנטישמיות ולקרוא ל"המתת חסד" של היהדות. האוניברסליזם אינו יכול לשאת את האחרות של האחר. האוניברסליזם של הנאורות הוא אימפריאליזם של הגישה הרציונליסטית.
הנאורות נועדה לכישלון, ואכן נחלה אותו. החליפה אותה במאה התשע־עשרה שבטיות מדגם מסוכן לא פחות: הלאומנות הרומנטית של הדם והשייכות, שממנה התגלגלו שתי מלחמות העולם במאה העשרים שעלו בחייהם של עשרות מיליונים. במאה העשרים ואחת מאיימות עלינו צורות חדשות של אוניברסליזם אימפריאליסטי. בנג'מין בארבר נתן להן את הכינוי הקולע "ג'יהאד נגד מק־עולם"; סמואל הנטינגטון דיבר עליהן כשטבע את המונח "התנגשות הציוויליזציות". במקביל מתפרצות צורות חדשות של שבטיות, המכונות לעיתים "רב־תרבותיות", שלדידן אין דבר קדוש יותר מהפרטיקולריות שלנו. מדינת־הלאום מפנה את מקומה לתַצרוּם של גטאות אתניים ודתיים מסוכסכים שאין ביניהם הסכמה כוללת באשר לטוב המשותף.
דומה כי האנושות נתונה תמיד בכף הקלע המיטלטלת בין הייחודי לאוניברסלי, קטבים שאף לא אחד מהם, כשהוא לבדו, אינו עושה צדק עם מצבו של האדם. אנו מוגדרים על פי המשותף לנו וליתר בני האדם וגם על פי המייחד אותנו מהם. בפשטות: <b>לו היינו שונים לגמרי זה מזה, לא יכולנו לתקשר; ולו היינו זהים לגמרי, לא היה לנו מה לומר</b>. היהדות היא הניסיון המבוסס ביותר לעשות צדק עם השניים; להכיר בשניהם כחיוניים לכינונו של האדם תחת ריבונות האל.
אחֵרותו של האל היא הביטוי המזוקק של אחרותו של האחר, ואהבת האל היא, או עליה להיות, העיגון המזוקק לאהבת הזולת. בנקודה הזאת כשלו כמה מן הגדולות בציוויליזציות שידעה ההיסטוריה. הן החשיבו את האחר לבעל אנושיות פגומה, ועל כן נפגמה האנושיות שלהן עצמן. זה קרה ביוון העתיקה; זה קרה שוב באירופה של המאה העשרים. אלו המאמינים רק באמת־שהיא־היא־האמת־האוניברסלית, אמונתם רבה במידה המסכנת את עתיד האנושות.
היהדות היא אמונה שלא שמה לה למטרה להמיר אליה את שאר העולם. היא קוראת לנו לאהוב אחרים כפי שהם, במלוא אחֵרותם השלמה. היהדות מלמדת כי אלוהים נתן מקום תחת השמיים גם לאלה שדתם אינה זהה לדתנו. הוא מבקש מאיתנו להיות נאמנים לאמונתנו — ובו בזמן להיות ברכה לאחרים בלי קשר לאמונתם. אלוהים מורה לנו שלא לשכוח אף פעם איך מרגישים העבד, האביון והנווד ומהו טעמו של לחם העוני. הגדוֹלה שבכל המצוות, הפשוטה מכולן ועם זאת הקשה ביותר, היא זו: ואהבת את הגר. בעידן של ציוויליזציות מתנגשות, זוהי תובנה חיונית.
עד שנפנה מקום אמוני לאחר, אנשים ימשיכו לשנוא בשם אלוהי האהבה, להתאכזר בשם אלוהי החמלה, לתקוף בשם אלוהי השלום ולרצוח בשם אלוהי החיים. זהו האתגר התיאולוגי הגדול ביותר במאה העשרים ואחת. זהו אתגר ליהודים, לנוצרים ולמוסלמים, ומרכז הכובד שלו הוא אותה ארץ קטנטונת והרת גורל שלפני ארבעת אלפים שנה קרא אלוהים לאברהם ללכת אליה.
השלום יבוא על ארץ הקודש רק כאשר היהודים, הנוצרים והמוסלמים יפנו מקום זה לזה. בשפה הפוליטית קרוי הדבר "פתרון שתי המדינות", המונח על השולחן מאז ההצבעה בעצרת האו"ם בכ"ט בנובמבר 1947. עקרונות הפתרון הזה לא הוטלו אף פעם בספק; הוויכוחים היו על הפרטים. אך בפרק הזה ניסיתי להראות שפינוי מקום גיאוגרפי תלוי בפינוי מקום פוליטי, התלוי בתורו בפינוי מקום תיאולוגי. היהודים, הנוצרים והמוסלמים מדברים כולם על שלום. הם אוהבי שלום, הם רודפי שלום, אלוהיהם הוא אלוהי השלום. ובכל זאת כל צד ניהל לעיתים מלחמה אלימה בשם האלוהים. השלום פירושו פינוי מקום לאחר. זהו הצו הדתי של אלוהי אברהם.
<b>לילה אחד באושוויץ</b><br>התחלתי פרק זה בתיאור כאוב של הֶפֶך פינוי המקום: כיצד שללו התיאולוגיות הנוצרית והמוסלמית מהיהודים את המרחב המקודש של היות הם. אך לא כך הסיפור נגמר. בנובמבר 2008, יומיים אחרי מלאת שבעים שנה לליל הבדולח, הארכיבישוף מקנטרברי (ראש הכנסייה האנגליקנית) ואני הובלנו משלחת מנהיגים דתיים לאושוויץ; לא רק יהודים ונוצרים, אלא גם מוסלמים, הינדים, סיקים, בודהיסטים, ג'יינים, זורואסטרים ובהאים. זה היה רגע של תהודה תיאולוגית עזה. אמונות שהיו מנוכרות זו לזו אלפי שנים התקבצו יחדיו ברעות ובכבוד הדדי, ופתחו זו לזו זרועות בחיבוק של סולידריות אנושית.
כשעמדנו יחד באושוויץ־בירקנאו בלילה הסתווי הצונן, בקצה מסילות הברזל שהובילו מיליונים אל תאי הגזים והמשרפות, מדליקים נרות ואומרים יחד את תפילותינו, ידענו עד לשַד הווייתנו לאן עלולה שנאה חסרת בלמים להוביל. איננו יכולים לשנות את העבר, אבל באמצעות זיכרון העבר אנו יכולים לשנות את העתיד. ואף כי איננו יכולים להחזיר את המתים אל החיים, אנו יכולים לפעול כדי להבטיח שהם לא מתו לשווא. עלינו להילחם בשנאה, יהיו השונאים והשנואים אשר יהיו: למען הקורבנות, למען ילדינו, ולמען אלוהים שאת צלמו אנו נושאים.

פרק ה; אנטישמיות; המוטציה הרביעית

שלהי ינואר 2009: ההתקפות האנטישמיות בבריטניה מגיעות לשיאן מאז החלו לתעד התקפות כאלו. בלונדון לבדה, בתוך חמישה שבועות, תיעדה המשטרה 220 תקריות אנטישמיות. פיגוע הצתה מתחולל בבית כנסת. מבנים יהודיים נמרחים בכתובות גרפיטי אנטישמיות. יהודים מותקפים ברחוב. בצפון־מערב לונדון שלושה אנשים גוררים נהג יהודי ממכוניתו ותוקפים אותו. בהפגנות אנטי־ישראליות צועקים "מוות ליהודים", "יהודים, תתחילו לפחד", "הייל היטלר" ו"יהודים לגז". עובר אורח צועק על מתפללים בדרכם לבית הכנסת שאני מתפלל בו "חבל שהיטלר לא השלים את המלאכה".
התמונה דומה בעוד מקומות ברחבי העולם. במהלך אותה תקופה מותקפים יהודים, בתי כנסת ומבנים יהודיים בצרפת, בגרמניה, בבלגיה ובסקנדינביה. ב־5 בינואר מוטחת מכונית תופת אל תוך השער הקדמי של בית כנסת בטולוז ומתפוצצת. ב־11 בינואר מוצת בית חב"ד בפרוור סן־דני בצפון פריז בתשעה בקבוקי תבערה. יהודים נדקרים ברחוב. באירופה בכללותה, מספר התקריות האנטישמיות גדול פי שלושה מבשנה הקודמת. בקראקס בירת ונצואלה מחולל בית כנסת: 15 אנשים חמושים פורצים לבית הכנסת הספרדי בלילה, משתלטים על השומר, זורעים הרס בבניין וקורעים ספרי תורה. לפני שהם עוזבים הם מרססים על הקירות "מוות ליהודים" ו"יהודים לא רצויים פה".
רוב המעשים מוסברים כמובן כתגובה לאירועים בישראל באותה תקופה, סביב מבצע עופרת יצוקה ברצועת עזה. אבל המותקפים הם יהודים, לא ישראלים; והמעשים נעשים בבתי כנסת ובבתי ספר יהודיים, לא בבניינים הקשורים למדינת ישראל. גם הרטוריקה איננה בשפה הפוליטית המוכרת. מיליוני אנשים ברחבי העולם יצאו לרחובות בין 2002 ל־2007 למחאות נגד המלחמה בעיראק. אנשים נשאו שלטים בסגנון "עצרו את המלחמה", "מלחמה אינה תשובה", "הוציאו את החיילים" ו"לא בשמי".
ב־2009, בטיימס סקוור בניו יורק, השלטים בהפגנה נגד המלחמה בעזה כתובים בסגנון אחר לגמרי: "ישראל היא הרייך הרביעי", "עצרו את השואה שישראל מחוללת" ו"הפסיקו את הג'נוסייד הנאצי בעזה". בשיקגו נכתב על השלטים "השואה מתרחשת אצל הפלסטינים בעזה". בהפגנה בלוס אנג'לס מתנוסס דגלי ישראל ועליו צלב קרס במקום מגן דוד, ובתחתיתו הכתובת "שדרגו לשואה 2.0". במצעד אחד בוושינגטון נושאים המפגינים איור של ראש ממשלת ישראל עונד סרט־יד של צלב קרס ואוחז בתינוק מת.
לא רק פעילים ברחובות משתמשים בשפה הזאת. חבר פרלמנט בבריטניה השווה את מעשי ישראל לאלה של הנאצים. נשיא ונצואלה הוגו צ'אבס שאל בטלוויזיה, "האם היהודים לא חוזרים על השואה? הרי זה בדיוק מה שאנחנו רואים עכשיו". <b>הניו יורק טיימס</b> דיווח כי קרדינל קתולי אמר שעזה "דומה יותר ויותר למחנה ריכוז". דיפלומט נורווגי שמקום מושבו בסעודיה הפיץ דוא"ל: "נכדיהם של ניצולי השואה ממלחמת העולם השנייה עושים לפלסטינים בדיוק מה שעשו להם בגרמניה הנאצית".
אין זה מענייני כאן לדון בפוליטיקה הישראלית או בצדקת מבצעיה הצבאיים. הפרק הזה עוסק באנטישמיות, לא בישראל. אבל שובה של האנטישמיות, בפרט אל אירופה, מולדתה של השואה, מזעזע עד מאוד. רבּקה ווסט אמרה פעם כי היהודים, שכבר ראו את הרעות שבכל הרעות, פיתחו "נפש שאי אפשר להפתיע". כאשר שבה האנטישמיות והופיעה במאה העשרים ואחת בבריטניה, שנודעה פעם כסובלנית באומות, גיליתי שיש לי נפש שאפשר להפתיע.
<b>מ"לא עוד" ל"עוד ועוד"?</b><br>אני ניגש לכתוב על האנטישמיות כמי שכפאו שד. בילדותי לא חוויתי אותה אף פעם. כשהיינו מגיעים בהגדה של פסח למילים "שלא אחד בלבד עמד עלינו לכלותנו, אלא שבכל דור ודור עומדים עלינו לכלותנו", הייתי מרגיש ניתוק משונה. זה היה אז, לא עכשיו; בעולם של הוריי, לא שלי. שנות חייו הראשונות של אבי עברו עליו בעיר קיילצה בפולין. רק אחרי מותו קראתי על המאורע המצמרר שהתחולל שם: הפוגרום ב־4 ביולי 1946, שנה ויותר אחרי שהמלחמה נגמרה ועובדות השואה נודעו. הפורעים צרו על מבנה בקהילה היהודית. יהודים נורו, נרגמו למוות ונרצחו בגרזינים. היו שנרצחו בבתיהם; אחרים—ברחובות. ארבעים ושניים יהודים נרצחו ביום ההוא. מאה אלף יהודים ברחו מפולין.
אבי הכיר את האנטישמיות אך מיעט לדבר עליה. כשדיבר, נטה לעשות זאת בצורת בדיחה. "רמזור אנטישמי", היה אומר כשהאור האדום נדלק דווקא כשהוא התקרב אליו. הוא לא רצה להעמיס על ילדיו את נטל הידיעה. גם בשבילו האנטישמיות הייתה דבר אחר ממקום אחר.
וכך, ב־2002, כאשר התחלתי להתריע באוזני הקהילה שלנו והציבור הרחב בבריטניה על תופעת שובה של האנטישמיות, הדבר נגד את נטיותיי ואת ניסיוני. אלא שהיא הייתה אמיתית, מסוכנת והרת תוצאות. העדויות היו בוטות מכדי שאפשר יהיה להדחיקן. הופעת זן אלים חדש של אנטישמיות, אחרי שישים שנות חינוך על השואה, שיח בין־דתי וחקיקה אנטי־גזענית, היא מאורע היסטורי מרכזי. היסטוריונים מרחיקי ראות כגון ברנרד לואיס ורוברט ויסטריך התריעו על ההתפתחות הזאת עוד בשנות השמונים.<sup class="footnote-marker">1</sup><i class="footnote">ברנרד לואיס, <b>שמיים ואנטישמיים: מחקר על סכסוך ועל דעות־קדומות</b>, מאנגלית: שפרה נט"ר, תל אביב: דביר, תשמ"ט; Robert S. Wistrich (ed.),<i> Anti־Zionism and Antisemitism in the Contemporary World</i>, Basingstoke: Macmillan in association with the Institute of Jewish Affairs, 1990; Robert S. Wistrich, <i>Antisemitism: The Longest Hatred</i>, New York: Pantheon Books, 1991; Robert S. Wistrich, <i>Between Redemption and Perdition: Modern Anti–Semitism and Jewish Identity</i>, London: Routledge, 1990.</i> פרופ' רות וייס טענה כבר בתחילת שנות התשעים כי האנטישמיות היא האידיאולוגיה המצליחה ביותר במאה העשרים. הפשיזם הגרמני, אמרה, בא והלך. הקומוניזם הסובייטי בא והלך. האנטישמיות באה ונשארה.<sup class="footnote-marker">2</sup><i class="footnote">Ruth R. Wisse, <i>If I Am Not for Myself: The Liberal Betrayal of the Jews</i>, New York: Free Press, 1992.</i>
רק שנתיים קודם לכן, ב־27 בינואר 2000, נכחתי במפגשם של עשרים ראשי מדינות אירופיות בשטוקהולם, שבו הביעו את מחויבותם לתוכנית מתמשכת לזיכרון השואה ולחינוך נגד גזענות. והינה, למרות זאת, השנאה חזרה. "לעולם לא עוד" הפך ל"לעולם עוד ועוד".
אל לנו להגזים. אין מדובר בחזרה לשנות השלושים. גם היהודים כיום אינם במקום שאבותיהם היו בו—נטולי הגנה, נטולי כוח ונטולי בית לאומי. מדינת ישראל שינתה את מצבם של היהודים באשר הם שם. הנחוץ כעת הוא פשוט להבין את המצב ולהשמיע קול אזהרה. את זאת עשו משה הס ב־1862, יהודה לייב פינסקר ב־1882 ובנימין זאב הרצל ב־1896—שבעים ואחת, חמישים ואחת ושלושים ושבע שנים, בהתאמה, לפני שהיטלר עלה לשלטון. להבין פירושו להתחיל לדעת איך להגיב, בעיניים פקוחות ובלי מורא.
<b>נגיף העובר מוטציות</b><br>מהי אנטישמיות? היא איננה משנה סדורה, או מערכת אמונות, כי אם סדרה של סתירות. בעבר שנאו את היהודים מפני שהיו עשירים—ומפני שהיו עניים. מפני שהיו קפיטליסטים—ומפני שהיו קומוניסטים. מפני שהתבדלו—ומפני שהתפזרו. מפני שדבקו בעקשנות באמונה מיושנת—ומפני שהיו קוסמופוליטים תלושים וחסרי אמונה.
הדרך הטובה ביותר להבין את האנטישמיות היא לראות בה נגיף, וירוס. נגיפים תוקפים את הגוף האנושי, אך הגוף מצויד במערכת הגנה מתוחכמת להפליא—מערכת החיסון. כיצד אפוא נגיפים שורדים ואף משגשגים? על ידי כך שהם עוברים מוטציות. האנטישמיות עוברת מוטציות, וכך מרסקת את מערכות החיסון שתרבויות יוצרות כדי להתגונן מפני שנאה. באלפיים השנים האחרונות אירעו שלוש מוטציות כאלו, וכעת אנו חווים את הרביעית.
יש המסמנים את ראשיתה של האנטישמיות בתקופה ההלניסטית. בעיניי זה בלבול מושגי. הספרות היוונית והלטינית מהעת העתיקה עוינת את היהודים לעיתים קרובות, ומייחסת להם שבטיות, מנהגים משונים ואמונות טפלות. הורציוס גינה את היהודים על כך שהם מנסים לגייר גויים. אַפּיון ביקר אותם על שאינם עובדים את אליהם של תושבי אלכסנדריה. סנקה טען שמנהגם לשבות ממלאכתם יום אחד בשבוע מעיד על עצלות. הגרוע מכל הפולמוסנים שונאי היהודים בתקופה הקדם־נוצרית היה כוהן הדת המצרי מָנֵתוֹס, בן המאה השלישית לפני הספירה. הוא תיאר את העברים כגזע מצורעים שגורש ממצרים.
רבים מדברי הדיבה הללו שרדו במאות השנים שלאחר מכן, בהתאמות הנדרשות. זה גורלם של מיתוסים אנטי־יהודיים: הם עשויים להימצא בתרדמת, אבל אינם מתים לעולם. ובכל זאת, תהיה זו טעות לתאר תגובות־נגד ליהודים בעת העתיקה כאנטישמיות, משתי סיבות. ראשית, לא כל המלומדים ההלניסטים רחשו איבה ליהודים. עדויות היסטוריות מלמדות שאלכסנדר הגדול חשב על היהודים טובות וגמל להם על נאמנותם. אריסטו דיבר ביהודים נכבדות, וכך עשה גם תלמידו תיאוֹפְרַסְטוּס.
שנית, וחשוב יותר, גילויים אנטי־יהודיים אלה היו חלק מתופעה רחבה יותר. היוונים לא אהבו זרים באופן כללי. הם ראו בהם פראים חסרי תרבות. הם כינו אותם ברברים: מילה שצלילה מחקה את פעיית הצאן. היהודים לא היו שונים בעיניהם מיתר הזרים. היחס השלילי כלפיהם לא היה אפוא אנטישמיות. זו הייתה התופעה המוכללת יותר הקרויה קסנופוביה: שנאת הזר, השונה.
<b>המוטציה הראשונה</b><br>השינוי אירע עם הולדת הנצרות, או לכל המאוחר עם הופעת כתביה הראשונים. הנצרות הייתה חוטר מגזע היהדות. האיש שיסד אותה ושעמד במרכזה היה יהודי. כפי שעתיד היה לקרות גם לאחר הופעת האסלאם, חסידיה של הדת החדשה האמינו שכיוון שהיא התפתחה מן היהדות ושילבה בתוכה רבים מעקרונותיה, היהודים יכירו בה כדתם. אך היהודים לא עשו כך, לא כשקמה הנצרות ולא כשקם האסלאם. אי־ההכרה הזאת הייתה למקור שנאה. בקרב הנוצרים המוקדמים התעצבה לאיטה סדרת אמונות שמאות שנים לאחר מכן תוסיף להרעיל את יחסי היהודים והנוצרים. היא גרסה שהיהודים לא האמינו במשיחם שלהם, של היהודים—וחמור מכך, היו שותפים בהריגתו של משיח זה. נימת האיבה כלפי היהודים, המבצבצת כבר בספרי הבשורות המאוחרים שבברית החדשה, צברה תאוצה ונעשתה מאפיין בולט בספרותה של הדת החדשה.
במהלך מאות השנים הבאות, תחילה אצל דמויות שוליות כמו התיאולוג מַרקיון שנודה מהכנסייה ועד מהרה גם אצל אבות כנסייה כגון כריסוסטומוס והרונימוס, התגבשה סוגה חדשה של יצירות, הידועה כספרות ה"אדוורסוס יודיאוס" ("נגד היהודים"). חיבורים אלה הוקדשו להצגת עיוורונם ומרדנותם של היהודים. ההיסטוריון הצרפתי ז'ול איזק כינה אותם "פרקי תיעוב". היהודים היו עיוורים, הם היו עבדים, הם היו קין, רוצחים שנידונו לנדוד לנצח.<sup class="footnote-marker">3</sup><i class="footnote">ראו למשל Rosemary Radford Ruether, <i>Faith and Fratricide: The Theological Roots of Anti–Semitism</i>, New York: Seabury Press, 1974; William Nicholls, <i>Christian Antisemitism: A History of Hate</i>, Northvale, NJ: Aronson, 1993; Jules Isaac, <i>The Teaching of Contempt: Christian Roots of Anti־Semitism</i>, trans. Helen Weaver, New York: Holt, Rinehart and Winston, 1964.</i>
נוסחה סדרה מזלזלת של צמדי ניגודים: אלוהי הנקמה של הברית הישנה מול אלוהי הרחמים של הברית החדשה (למרות העובדה שעל פי האמונה הנוצרית מדובר באותו אל); דת החוקים מול דת האהבה; עם ישראל הישן והדחוי מול בניה של ברית אלוהית חדשה. נוצרים רבים, אבל לא כל הנוצרים, עשו את הצעד הגורלי: הם הגדירו את אמונתם כניגודו של עם חי—וכך, בהכרח, ראו עם זה כהתגלמותו של כל מה שהם פסלו ודחו. כמה מצמדי הניגודים הללו נותרו על מכונם עד היום.<sup class="footnote-marker">4</sup><i class="footnote">על כך ראו Amy Levine, <i>The Misunderstood Jew: The Church and the Scandal of the Jewish Jesus</i>, New York: HarperOne, 2007.</i> זו כבר לא הייתה קסנופוביה מוכללת. זו הייתה יודופוביה. הינה לנו המוטציה הראשונה.
<b>המוטציה השנייה</b><br>את המוטציה השנייה אפשר לתארך לסביבות שנת 1096. נוסעי מסע הצלב הראשון, בדרכם לארץ הקודש, טבחו קהילות יהודיות בצפון צרפת ובגרמניה—בוורמס (ורמיזא), בשפייר (שפירא) ובמיינץ (מגנצא). היהודים לא היו עתה רק העם שדחה את הנצרות. הם החלו להיתפס ככוח שטני שהאחריות לכל מדווי התקופה מוטלת עליו. הם הואשמו בחילול לחם הקודש, בהרעלת בארות, במעשי רצח פולחניים ובהפצת מגפות. הם לא היו עוד עם; הם היו כוח המשימה של הרוע, ילדי השטן, צאצאי מלאך המוות, סוכניו של האנטי־כריסט.<sup class="footnote-marker">5</sup><i class="footnote">ראו Joshua Trachtenberg, <i>The Devil and the Jews: The Medieval Conception of the Jew and Its Relation to Modern Antisemitism</i>, New Haven: Yale University Press, 1943.</i> זו הייתה תחילתו של עידן שהיסטוריון בן זמננו, רוברט איאן מוּר, מכנה "עידן החברה הרודפת".<sup class="footnote-marker">6</sup><i class="footnote">Robert Ian Moore, <i>The Formation of a Persecuting Society: Authority and Deviance in Western Europe, 950–1250</i>, Malden, MA: Blackwell, 2007.</i> בשנים שלאחר מגפת הדבר השחור (1347–1350) לבדן הושמדו כמאתיים קהילות יהודיות. היהודים גורשו מחבל בריטני בצרפת ב־1239–1240, מנסיכויות אנז'ו ומיין ב־1289, מאנגליה ב־1290, מצרפת עצמה בסדרת גירושים בין השנים 1182 ו־1394, ומחלקים של גרמניה במהלך המאה החמש־עשרה.
בספרד, שיהודיה חוו תור זהב נדיר, אירעו פרעות ביהודים ב־1391. בתי כנסת ובתי מגורים הועלו באש, חנויות נבזזו ויהודים רבים נרצחו. משלב זה ואילך היו יהודי ספרד נתונים לעוינות גוברת והולכת, שהגיעה לשיאה בגירוש ספרד ב־1492. אולם זה לא היה סופה של הטרגדיה היהודית באירופה הביניימית. עוד נכונו ליהודים השתלחויותיו של מרטין לותר ("את בתי הכנסת שלהם יש להעלות באש... גם בתיהם ינותצו וייהרסו... יש לקחת מהם את ספרי התפילות ואת כרכי התלמוד"), המצאת הגטו (רומא 1555, בצו האפיפיור פאולוס הרביעי) ופרעות ת"ח–ת"ט, הלוא הן הפוגרומים של חמלניצקי (1648–1658) שבמהלכם נרצחו לא פחות ממאה אלף יהודים. סבלם של היהודים באירופה הנוצרית הוא אחת הטרגדיות הגדולות בתולדות האנושות. זו הייתה המוטציה השנייה: אנטי־יהודיות דמונית.
<b>המוטציה השלישית</b><br>המוטציה השלישית נולדה בשיאו של עידן הנאורות באירופה של המאה התשע־עשרה. הנאורות התיימרה להבטיח עולם של תבונה שימחק אחת ולתמיד את הדעות הקדומות מורשת העבר. התגליות יחליפו את ההתגלות; המדע יירש את מקומה של האמונה הטפלה. יחל עידן של סובלנות, ששנאות העבר ייחשבו בו נחלת ההיסטוריה. בלשונה של הצהרת זכויות האדם והאזרח של המהפכה הצרפתית: בני האדם נולדו והינם חופשיים ושווים בזכויותיהם.
השאלה הייתה אם גם היהודים כלולים בכך. בנאום בפני האספה הלאומית של המהפכנים בצרפת השמיע הרוזן מקְלֶרמוֹן־טוֹנֵר הצהרה מפורסמת: "ליהודים כפרטים—הכול. ליהודים כאומה—לא כלום". הוא הוסיף כי אם היהודים יתעקשו להתנהג כעם נבדל, "לא תהיה ברירה אלא לגרש אותם".
בניגוד לתחזיות ולהבטחות גם יחד, הדעות הקדומות מן העבר הוסיפו לפרוח. אולם ההנמקה הישנה לשנאת היהודים לא יכלה עוד להתקיים. היא הייתה דתית בשורשיה ובמהותה, ולקולה של הדת לא היה עוד מקום במדינות הלאום החילוניות של אירופה ובתרבותן המחולנת. היה צורך בהסבר חדש לשנאה הישנה והעיקשת.
בשנת 1879 עיתונאי גרמני, וילהלם מָר שמו, העניק לשנאה זו שם חדש ובית. הוא קרא לה אנטישמיות. העובדה שהיה צורך בשם חדש בשבילה מלמדת על השינוי שחל בה. ההנמקה לשנאה לא יכלה עוד להתבסס על כתבי הקודש של הנצרות. לפיכך היא הותקה מהדת אל הגזע. היהודים נשנאו לא בשל אמונותיהם, אלא על שום מוצאם. הם היו גזע זר המזהם את צינורות הדם האירופי. נולדה האנטישמיות הגזעית: המוטציה השלישית.
די בהתבוננות חטופה כדי להבין מדוע שנאה זו חמורה מקודמותיה. אדם יכול להחליף את אמונתו, אבל אינו יכול להחליף את גזעו. נוצרים שונאי ישראל יכלו לפעול בקרב יהודים להמרת דתם—אבל אפיק הפעולה האפשרי היחיד לאנטישמים גזענים היה לקדם את חיסול היהודים. הלוגיקה של רצח העם הייתה מובלעת במוטציה השלישית מראשיתה. קו ישר, כתב היסטוריון השואה ראול הילברג, עובר מ"אין לכם זכות לחיות בינינו כיהודים", דרך "אין לכם זכות לחיות בינינו", ועד "אין לכם זכות לחיות".<sup class="footnote-marker">7</sup><i class="footnote">Raoul Hilberg, <i>The Destruction of the European Jews</i>, Chicago: Quadrangle, 1961.</i>
חשוב להבהיר שהאנטישמיות החדשה לא הייתה רק פרי יצירתם של עיתונאים שוחרי ריגוש, תנועות המונים ונואמים דמגוגים. היא פכפכה ממוחותיהם של גדולי הפילוסופים האירופים. עמנואל קאנט דיבר על היהודים כ"ערפדיה של החברה" וקרא לערוך ליהדות "המתת חסד". תלמידו הגדול פיכטה התנגד למתן זכויות אזרח ליהודים ואמר שהתרופה היחידה היא "לקפד את ראשיהם". הֶגֶל נטל את היהדות כמודל לתיאוריה שלו בדבר מוסר העבדים. שופנהאואר אמר שהיהודים "אינם טובים מבני בקר". ניטשה האשים את היהדות ב"זיוף" ערכים. הלוגיקן הגדול גוטלוב פרֶגֶה כתב ב־1924 כי בעיניו זה "ביש מזל שבגרמניה יש יהודים רבים כל כך". מרטין היידגר, גדול הפילוסופים הגרמנים במאה העשרים, הצטרף למפלגה הנאצית עוד בשלב מוקדם, ולאחר המלחמה לא התנצל מעולם על הערצתו להיטלר או על בגידתו בעמיתיו היהודים.<sup class="footnote-marker">8</sup><i class="footnote">על האנטישמיות הפילוסופית ראו נתן רוטנשטרייך, <b>היהדות וזכויות היהודים: פרק בפולמוס האמנציפציה</b>, תל אביב: הקיבוץ המאוחד, תשי"ט; Paul Lawrence Rose, <i>German Question/Jewish Question: Revolutionary Antisemitism from Kant to Wagner</i>, Princeton, NJ: Princeton University Press, 1992; Michael Mack, <i>German Idealism and the Jew: The Inner Anti־Semitism of Philosophy and German Jewish Responses</i>, Chicago: University of Chicago Press, 2003. על היידגר ראו Jonathan Glover, <i>Humanity: A Moral History of the Twentieth Century</i>, London: Cape, 1999, pp. 367–376.</i>
עד שהאנטישמיות הגזענית יצאה מהאופנה, יותר ממחצית יהודי אירופה נרצחו, נורו, נחנקו בגזים, נשרפו והיו לאפר, ודממה השתררה בארצות חייה של יהדות אירופה.
<b>המוטציה הרביעית</b><br>האנטישמיות החדשה היא אחרת. היא אינה מכוונת עוד כלפי היהודים כפרטים. היא מופנית בראש ובראשונה כלפי היהודים כאומה; אומה שיש לה מדינה משלה בארץ משלה. אנטישמיות זו היא מוּטַנט של האנטי־ציונות.
היא מורכבת משלושה יסודות. ראשית, שהיהודים אינם זכאים למדינת לאום משלהם, ובמילים אחרות: הכחשת זכות הקיום של מדינת ישראל. האירוניה שבהתפתחות זו הובעה בתמצית בידי עמוס עוז. בשנות השלושים, הוא אמר, האנטישמים הניפו כרזות שקראו "יהודים, לכו לפלשתינה"—ואילו עכשיו קוראות הכרזות "יהודים, לכו מפלשתינה". עוז הוסיף ואמר: "הם לא רוצים שנהיה שם. הם לא רוצים שנהיה פה. הם לא רוצים שנהיה". זו עדיין אינה אנטישמיות. זו אנטי־ציונות.
היסוד השני, מערכת האמונות השנייה, הוא שלא רק שקיומה של מדינת ישראל הוא סטייה מדרך הישר, אלא מדינה זאת אחראית לכל הרעות שבעולם: מהיעדר השלום במזרח התיכון ועד שפעת העופות, התרסקות מעבורת החלל קולומביה, הקריקטורות הדניות בגנות הנביא מוחמד, ביקורתו של האפיפיור על האסלאם, ואפילו הצונאמי שפקד את דרום־מזרח אסיה בשלהי 2004. כל האירועים הללו כונו מזימות ציוניות. בחלקים לא זניחים של העולם ישראל נחשבת בעלת אותו כוח דמוני שיוחס ליהודים ברגעים החשוכים ביותר של ימי הביניים. היהודים ומדינתם הם קונספירציה נגד האנושות.
המרכיב השלישי, שהוא הגשר בין אנטי־ציונות לאנטישמיות, הוא שרשרת הקביעות הבאה: כל היהודים הם ציונים; לפיכך, כל היהודים אחראים לסבל שישראל גורמת; לפיכך, כל היהודים הם מטרות לגיטימיות להתקפה. כשמרכז הקהילה היהודית בארגנטינה מפוצץ, כשבתי כנסת בפריז, באנטוורפן, בג'רבה ובאיסטנבול מותקפים, כשבתי עלמין יהודיים מחוללים ויהודים מוכים ברחובות, המטרות אינן ישראליות אלא יהודיות.
נפוצה הטענה שמה שהיהודים רואים כאנטישמיות אינו אלא ביקורת על מדינת ישראל. אינני מכיר אף לא דמות ציבורית בולטת אחת הסבורה כך. ביקורת על מדינה ועל מדיניותה היא חלק מרקמת חיי הציבור. החריפים שבדברי הביקורת על ישראל מגיעים לעיתים קרובות מתוכה, מקרב הסופרים, אנשי הרוח, אנשי האקדמיה והעיתונאים שלה. זה מה שעושה את ישראל לחברה החופשית שהיא. ישראל אינה מושלמת. שום אומה ושום ממשלה אינן מושלמות. ביקורת היא לפיכך לגיטימית. אם היא מוצדקת, ראוי שיישמו אותה; אם אין היא מוצדקת, ראוי שיטענו נגדה. אולם האנטישמיות איננה חלק מההתנגחות הפוליטית הנורמלית ומההתנגשויות המקובלות בין אינטרסים לאומיים.
המרכז האירופי למעקב אחר גזענות ושנאת זרים (כיום סוכנות האיחוד האירופי לזכויות יסוד) ניסח רשימה של קריטריונים להבחנה בין אנטישמיות לבין ביקורת על ישראל. אלו הם, על פי הרשימה, סממניה של אנטישמיות המסתווה לביקורת: שלילת זכותו של העם היהודי להגדרה עצמית—למשל, העלאת הטענה שקיומה של מדינת ישראל הוא גזענות; הפעלת סטנדרט כפול כלפי ישראל, בדמות הצבת דרישות התנהגות שאינן נדרשות ואינן מצופות משום מדינה דמוקרטית אחרת; שימוש בסמלים ובדימויים הקשורים באנטישמיות הקלאסית (למשל עלילות דם או טענות בדבר רצח ישו) כדי לאפיין את ישראל או את אזרחיה; השוואת מדיניות עכשווית של ישראל למדיניות הנאצית; והאשמה קולקטיבית של היהודים במעשים של מדינת ישראל.<sup class="footnote-marker">9</sup><i class="footnote">ראו "הגדרת עבודה של אנטישמיות", אתר האינטרנט של <b>יד ושם</b>.</i> טיעונים כגון אלה מופיעים דבר יום ביומו בכלי התקשורת ואתרי האינטרנט הערביים, וברבים מאלו המערביים.<sup class="footnote-marker">10</sup><i class="footnote">ראו מעקב שוטף באתר <b>ממר"י</b> — <b>המכון לחקר תקשורת המזרח התיכון</b> (בלשונית "אנטישמיות"). מן התקופה הסמוכה לכתיבת ספר זה ראו למשל Joel Kotek,<i> Cartoons and Extremism: Israel and the Jews in Arab and Western Media</i>, London: Vallentine Mitchell, 2009; Manfred Gerstenfeld, <i>Academics Against Israel and the Jews</i>, Jerusalem: Jerusalem Center for Public Affairs, 2007; Manfred Gerstenfeld, <i>Behind the Humanitarian Mask</i>, Jerusalem: Jerusalem Center for Public Affairs, 2008. וראו גם ספרו המעודכן יותר של גרסטנפלד: Manfred Gerstenfeld, <i>The War of a Million Cuts: The Struggle against the Delegitimization of Israel and the Jews, and the Growth of New Anti–Semitism</i>, Jerusalem: Jerusalem Center for Public Affairs, 2015.</i>
<b>לגיטימציה לשנאה: לחובתן של זכויות האדם</b><br>האנטישמיות החדשה היא המשכה המובהק של זו הישנה. היא מִחְזרה את כל המיתוסים הישנים, מעלילות הדם ועד הפרוטוקולים של זקני ציון. ובכל זאת היא שונה. אין זו האנטי־יהדות הנוצרית, וגם לא האנטישמיות הגזעית של גרמניה הנאצית. היא מתמקדת, כפי שציינתי, לא ביהודים כפרטים, אלא ביהודים כאומה בארצה. מבחינה זו היא פוליטית, ומהולה בה גם דת. שלושה מאפיינים נוספים מבדלים אותה מאימהותיה.
הראשון הוא הלגיטימציה שלה. שנאת האחר, זה שבחוץ, זה שאיננו כמונו, היא אולי ייחודית לנפש האנושית; ייתכן שהיא מוטבעת גנטית במוחותינו מהימים שבהם קדמונינו הציידים־לקטים היו צריכים להישמר מפני פגיעתם הרעה של בני שבטים אחרים. אולם למן עידן הציר, כפי שהגדיר קרל יספרס את תקופת הקפיצה הרוחנית של האנושות באלף שלפני הספירה, למן לידתה של תחושת הסולידריות האנושית, הדעה הקדומה נזקקת לצידוק. האדם פיתח מערכת איתנה של מנגנוני הגנה מפני שנאת זרים גסה. "ואהבת לרעך כמוך", מצַווה התורה בספר ויקרא. הברית החדשה נטלה עיקר זה והפכה אותו לנקודת המוקד של אמונתה. עלינו להתייחס לבני אדם אחרים לא כאמצעים אלא כתכליות, לימד עמנואל קאנט בצו המוסרי הקטגורי שלו. השנאה אפוא היא היום דבר שאינו מצדיק את עצמו בשום אופן. אי אפשר לבטאה בפומבי בלי שתילווה לה הצדקה כלשהי. וכיוון ששנאה היא הצורה הנמוכה ביותר של הרוע, הלגיטימציה הנדרשת לה היא ממקור הסמכות הגבוה ביותר שהתרבות בת הזמן יכולה להציע.
במאות הראשונות לספירת הנוצרים, ועוד יותר מכך בשיאם של ימי הביניים, מקור הסמכות העליון היה הדת. ואכן, השנאה ליהודים בשנים ההם שאבה את צידוקיה מהדת עצמה—מספרי הבשורה בברית החדשה, דרך כתבי אבות הכנסייה, ועד לספרות השטנה של ימי הביניים.
דרכי הצידוק הללו היו חסומות במאה התשע־עשרה. אנטישמים נוצרים לא פסו מן העולם, אבל באירופה שלאחר ההשכלה הדת כבר לא הייתה מקור הסמכות העליון. את מקומה תפס עתה המדע. הלך הרוח האנטי־יהודי מצא עתה את ביסוסו בעזרת שתי דיסציפלינות פסידו־מדעיות. הראשונה כונתה "מדע הגזע", ושאבה לה תימוכין משלל מקורות — ממחקרים אנתרופולוגיים ועד הוגים דוגמת יוהן גוטפריד הֶרדֶר שכתבו על הבדלים בין גזעים. על פי תורה זו, לגזעים שונים יש מאפיינים תרבותיים שונים, ואפשר להתחקות אחריהם על פי סממנים גופניים כגון צבע העור וצורת האף.
הפסידו־מדע השני היה הכלאה משונה בין ביולוגיה לסוציולוגיה שנודעה בשם דרוויניזם חברתי. תורה זו טענה שהחברה מתפתחת על פי חוקי ההתפתחות של המינים הביולוגיים. הטבע הוא שדה קרב שבו האכזר שורד והחלש מת. כזו היא גם ההיסטוריה האנושית. החזק נשאר והחלש גוֹוע ונעלם. זהו תהליך שאין לו נגיעה עם המוסר. הדברים פשוט קורים כך. היטלר היה מעריץ גדול של דרווין. דרווין, חשוב לציין, היה ודאי נבעת לו ידע לאילו כיוונים פרוורטיים תורחב משנתו.
כך זכתה האנטישמיות הגזעית לתיקוף מדעי, וכך יכלה למנות בין חסידיה הנלהבים ביותר אנשי אקדמיה, חוקרי רפואה, רופאים, עורכי דין ושופטים. היום, לעומת זאת, המדע אינו נהנה עוד מהילת הזוך שאפפה אותו. נשאה של הקִדמה המיוחלת, שהיה נערץ בפי כול, נתפס כעת כְּמה שנותן בידי האדם עוצמה העלולה להכרית את החיים מעל פני האדמה. המדע איבד את יוקרתו כמגדלור הבלתי מעורער של המוסר.
במקומו קמה למלא תפקיד זה הסצנה המוכרת בשם "זכויות האדם". היא הופיעה, במידה רבה, כתגובתו של העולם לזוועת השואה, ומתוך כך התקדשה והייתה לתו התקן החדש של האנושות. כמעין כתבי קודש שימשו לה מסמכים מכוננים כהצהרת זכויות האדם של האו"ם מ־1948 ושלל צאצאיה כגון "האמנה האירופית להגנת זכויות האדם וחירויות היסוד" מ־1950 ומגילת זכויות האדם של האיחוד האירופי משנת 2000.
אל מקור סמכות זה פנתה למצוא לה הצדקה גם האנטישמיות החדשה. האו"ם, כור מחצבתה של תרבות זכויות האדם, שימש לה משום כך במה מרכזית. בוועידת האו"ם נגד הגזענות בדרבן ב־2001, בייחוד במושבים שנערכו במקביל לה בהשתתפות ארגוני זכויות אדם לא ממשלתיים, הואשמה ישראל—ובמשתמע גם העם היהודי כמכלול—בחמשת החטאים הגדולים של העולם הבתר־שואתי: גזענות, אפרטהייד, טיהור אתני, פשעים נגד האנושות וניסיון לרצח עם.
זו התשובה לשאלה המטרידה יהודים ואחרים במאה העשרים ואחת. כיצד הצליח נגיף האנטישמיות להבקיע בקלות שכזו את מערכת החיסון המשוכללת ביותר שפיתחה אי פעם קבוצה של תרבויות כדי להבטיח שהשואה לא תתרחש שוב? זה קרה באותה דרך בדיוק שבה נגיפים מתגברים על מערכת החיסון של הגוף האנושי. הם עושים זאת לא כאויבים, אלא כידידים; לא כפולשים אל הגוף, אלא כאילו היו חלק ממנו עצמו.
האנטישמיות החדשה נסקה באמצעות אסטרטגיה בעלת פשטות ויעילות הרסניות. הינה היא, על פי שלבי ההיסק שלה. האנטישמיות רעה. השואה היא הפשע הנורא ביותר שבני אדם ביצעו בבני אדם אחרים. כל בן אנוש מתורבת חייב להתנגד לה בכל גילוייה, יהיה אשר יהיה התוקפן ויהיה אשר יהיה הקורבן. ישראל מתנהגת כלפי הפלסטינים כפי שהנאצים התנהגו כלפי היהודים. היא מפעילה כלפי שכניה רצח עם איטי. לפיכך, אם אתה מתנגד לאנטישמיות—וכאמור, כאדם מתורבת אתה חייב להתנגד לה—אתה חייב גם להתנגד למדינת ישראל ולכל התומכים בה, שרצה המקרה והם יהודים. רק במקרים נדירים נפרצת מערכת חיסון בקלות רבה כל כך.
<b>טכנולוגיית המידע ותמסורת השנאה</b><br>ההבדל השני בין האנטישמיות החדשה לזו הישנה הוא הפצתה בטכנולוגיות הגלובליות החדשות, ובייחוד בטלוויזיה־בלוויין ובאינטרנט. בכל דברי ימיה של האנושות, תמורות בטכנולוגיית המידע היו זָרזיהן החשובים ביותר של תמורות תרבותיות. כלשונו של וולטר ג' אוֹנְג, הן "בונות מחדש את התודעה".<sup class="footnote-marker">11</sup><i class="footnote">Walter J. Ong, <i>Orality and Literacy: The Technologizing of the Word</i>, London: Routledge, 2002.</i> בנדיקט אנדרסון, בספרו <b>קהיליות מדומיינות</b>, טען שמדינת הלאום התאפשרה בזכות צורה אחת מסוימת של תקשורת, העיתון.<sup class="footnote-marker">12</sup><i class="footnote">בנדיקט אנדרסון, <b>קהיליות מדומיינות: הגיגים על מקורות הלאומיות ועל התפשטותה</b>, מאנגלית: דן דאור, תל אביב: האוניברסיטה הפתוחה, תשנ"ט.</i> בספרי <b>הבית שאנו בונים ביחד</b> טענתי שהאינטרנט עשוי להביא למותה של מדינת הלאום ולהופעתם של מבנים מדיניים חדשים שעדיין אין בידינו לשער את צורתם.<sup class="footnote-marker">13</sup><i class="footnote">Jonathan Sacks, <i>The Home We Build Together: Recreating Society</i>, London: Continuum, 2007.</i>
האנטישמיות הגזעית הייתה תוצר לוואי של מדינת הלאום. היא הופיעה באותו זמן ובשל אותה סיבה. מדינת הלאום, כפי שהיא נתפסה בגרמניה ובצרפת, נטתה לבטל את כל המבנים המתווכים בין הפרט למדינה. זה היה אחד ההבדלים בין מדינות אלו לבין בריטניה וארצות הברית. באלו האחרונות התקבלה בברכה החברה האזרחית—הזירה שפועלים בה קהילות, ארגוני צדקה ואגודות וולונטריות. רוסו והגל, לעומת זאת, ראו בה קללה. שום התערבות במרחב שבין הפרט למדינתו לא הייתה רצויה בעיניהם. היהודים שימרו את זהותם בתוך מבנים שאפשר לראות בהם חברה אזרחית: קהילות, אגודות, ארגוני חסד וכן הלאה. בבריטניה ובאמריקה נחשבו מבנים אלו כתורמים לאזרחות טובה, אולם בצרפת ובגרמניה הם נתפסו כגילוי של בדלנות וחוסר נאמנות. משום כך במדינות אלו, ולא בבריטניה ובאמריקה, הייתה האנטישמיות למרכיב בזרם המרכזי של הדיון הציבורי.
כיום מדינת הלאום אינה קיימת למעשה; בכל מקרה, לא באירופה. הרעיונות של מדינה בעלת תרבות אחת, של הממשלה כגילומה של הזהות הלאומית, נשטפו זה מכבר בגל הרב־תרבותיות. כל אחד ואחת יכולים כיום לבחור להם תרבות וסגנון חיים, ולעמוד בקשר ישיר עם אנשים כמותם בכל קצווי תבל בעזרת האמצעים המגוונים שהאינטרנט מציע. התוצאה היא שהאנטישמיות איננה עתה תוצר של תרבויות לאומיות, כפי שהייתה בשנות השלושים. היא משווקת ישירות אל הפרט, בלי ששכניו מהדירה ממול יֵדעו על כך. אחד מרעשי המשנה לאחר רעידת האדמה של מתקפת הטרור על לונדון ב־7 ביולי 2005 היה הגילוי שהמחבלים המתאבדים היו אזרחים בריטים שגדלו בבריטניה והתחנכו בה. שכניהם למגורים וחבריהם לעבודה הכירו אותם היטב וחיבבו אותם. האיבה שלהם כלפי המערב ואימוני הטרור שלהם היו יבוא ממכללות דתיות בפקיסטן. כמעט שום ממד לוקלי לא היה בפעילות שלהם.
האנטישמיות החדשה יכולה אפוא להתקיים בתוך תרבויות שאינן אנטישמיות משום בחינה שהיא, תרבויות העשויות אפילו לשמש דגם לסובלנות. הנִראוּת שלה גלובלית, אבל לא לוקלית. שתי קבוצות מודעות לה: התוקפנים והקורבנות—במילים אחרות, אנטישמים ויהודים. הציבור הרחב רובו ככולו אינו מודע לה, ומשתומֵם כשיהודים מתלוננים עליה. "בריטניה ארץ אנטישמית? מובן שלא". והם צודקים: בריטניה <b>איננה</b> ארץ אנטישמית. קורה מדי פעם שעובדות מסוימות נחשפות לאור הזרקורים, כמו למשל במהלך משפטו של המטיף הרדיקלי אבו־חמזה אל־מצרי, איש המסגד בפינסברי פארק בלונדון, ב־2006: הלה לימד את שומעי לקחו שהיהודים אשמים ב"בגידה, חילול הקודש וזוהמה", ושזו הסיבה לכך ש"היטלר נשלח אל העולם הזה". אולם האירוע ההוא נתפס כיוצא דופן, כסטייה חריגה.
קשה עד מאוד להיאבק בשנאה המופצת בטלוויזיה־בלוויין ובאינטרנט. קשה אפילו לתת לציבור הרחב מושג על שכיחותה. זו אחת מתופעות עכשוויות רבות, ובהן הטרור, שעדיין לא פיתחנו אמצעי הגנה הולמים מפניהן. אלו הן בעיות גלובליות שאין מנגנונים ומוסדות גלובליים שיטפלו בהן—ומשום כך סכנתן לא תחלוף בשנים הבאות.
<b>התמורה בתוך האסלאם</b><br>ההבדל השלישי הוא שמרכז האנטישמיות הישנה היה באירופה הנוצרית. היום הוא מצוי בגרסאות הקיצוניות של תרבויות האסלאם, אלו המכוּנות אסלאמיזם. כאן יש להעלות נקודה חשובה. בחוגים מסוימים יש נטייה לייחס לאסלאם אנטישמיות שיטתית. לא זה המקרה. האנטישמיות אינה מובנית באסלאם כפי שהייתה פעם בנצרות. הופעתה באסלאם, מהמאה התשע־עשרה ואילך, היא פרי השפעה חיצונית.
בימי הביניים היחס ליהודים, כציבור, בארצות האסלאם היה טוב מהיחס שזכו לו בעולם הנוצרי. לא הייתה שם סובלנות במובנה המודרני של המילה, אך יהיה זה מן האנכרוניזם לצפות לכך. מושג הסובלנות המודרני, כמוהו כמושג זכויות האדם, נולד במאה השבע־עשרה ועד אז לא התקיים כמעט בשום מקום. אכן, המוסלמים המוקדמים, כמו הנוצרים המוקדמים בזמנם, ציפו מהיהודים לאמץ את האמונה החדשה, בטענה שהיא הֶמְשכן הקובע של ההתגלויות הקודמות. כשהיהודים לא עשו כן, מעשי הנקמה היו לעיתים קשים מנשוא.
המוסלמים הראשונים טבחו ביהודי העיר מדינה, והאסלאם שילב בכתבי הקודש שלו, כבר בראשיתו, אמירות נגד היהודים. היו זמנים, בייחוד בתקופה שלאחר התפשטות שלטון האסלאם, ששררה סובלנות יחסית, אם גם מוגבלת. ליהודים ניתן מעמד של בני חסות, דִ'ימִים: אזרחים מדרגה שנייה, שנדרשים לשלם מיסים מיוחדים וללבוש בגדים מובחנים. נאסר עליהם לכהן בשירות המדינה ולבנות בתי כנסת חדשים, ומפעם לפעם הם היו מועדים להשפלה פומבית. לעיתים פרצו אל פני השטח כיתות מוסלמיות קיצוניות שהפכו את חייהם של היהודים לבלתי נסבלים. קהילת גרנדה הותקפה ב־1066 וכ־3,000 מיהודיה נרצחו. בשנת 1090 חוותה הקהילה פרעות נוספות מידי הכת האסלאמית שנודעה בשם אל־מוראבידון, ובמהלך המאה שלאחר מכן סבלה מנחת זרועה של קבוצה חדשה, אל־מוואחידין.<sup class="footnote-marker">14</sup><i class="footnote">להערכה שלילית יותר ראו בת יאור, <b>הד'ימים</b> — <b>בני חסות: יהודים ונוצרים בצל האסלאם</b>, מצרפתית: אהרן אמיר, ירושלים: כנה, 1986.</i>
אולם היה שוני יסודי בין הנצרות לאסלאם. האסלאם, בעיני מאמיניו, ספג את היהדות אל תוכו; הוא לא הציג עצמו כמי שמחליף את היהדות. עמדותיהם של המוסלמים כלפי היהודים היו מבוססות על תיעוב יותר מאשר על שנאה, וכדברי חוקר תולדות האסלאם ברנרד לואיס, תיעוב מסוכן פחות משנאה.<sup class="footnote-marker">15</sup><i class="footnote">Bernard Lewis, “The New Anti-Semitism”, <i>The American Scholar</i> 75:1 (Winter 2006), pp. 25–36.</i> היהודים נתפסו כמוגי לב וכרחוקים מן הלוחמנות, ולא כמסוכנים ומפחידים. באסלאם הקלאסי לא הייתה מקבילה לאנטישמיות הנוצרית של ימי הביניים, שראתה ביהודים התגלמות קוסמית של הרוע.
למיתוסים המדריכים את האנטישמיות האסלאמיסטית העכשווית אין שום מקור בכתבי הקודש של האסלאם ובתורותיו הוותיקות. אדרבה: ניכר בהם היטב שאינם אסלאמיים. שניים מהם שולטים כיום בשיח האנטישמי המוסלמי: עלילת הדם והפרוטוקולים של זקני ציון. עלילת הדם היא אחת התופעות המשונות ביותר בתולדות אירופה.<sup class="footnote-marker">16</sup><i class="footnote">למבחר מחקרים על עלילות הדם ראו בצלאל לנדוי, "עלילת הדם בתולדות ישראל", <b>מחניים</b> פ (ניסן תשכ"ג), אתר <b>דעת</b>; יונתן פרנקל, <b>דם ופוליטיקה: עלילת דמשק, היהודים והעולם</b>, ירושלים: מרכז זלמן שז"ר, 2003; א.מ. הברמן, <b>ספר גזרות אשכנז וצרפת</b>, ירושלים: תרשיש, תש"ו; R. Po–chia Hsia, <i>The Myth of Ritual Murder: Jews and Magic in Reformation Germany</i>, New Haven: Yale University Press, 1988; Hermann Strack, <i>The Jew and Human Sacrifice; Human Blood and Jewish Ritual, an Historical and Sociological Inquiry</i>, trans. Henry Blanchamp, New York: Blom, 1971; Joshua Trachtenberg, <i>The Devil and the Jews: The Medieval Conception of the Jew and its Relation to Modern Antisemitism</i>, Philadelphia: Jewish Publication Society, 1993; Alan Dundes (ed.), <i>The Blood Libel Legend: A Casebook in Anti־Semitic Folklore</i>, Madison: University of Wisconsin Press, 1991; Ronald Florence, <i>Blood Libel: The Damascus Affair of 1840</i>, Madison: University of Wisconsin Press, 2004.</i> מוצאה בנוריץ' שבאנגליה, בשנת 1144, ובגופת ילד ושמו ויליאם שהתגלתה ועליה סימני דקירה. נפוצה שמועה שהיהודים אחראים לפשע. באותו זמן איש לא האמין לכך ברצינות, אך לאחר חמש שנים השמועה קיבלה מעמד של "מקרה ידוע", כאשר הנזיר תומס ממונמאות' פרסם דין וחשבון על האירוע. זו הייתה התגלמותו הפנטסטית של אבסורד: אין דבר המעורר אצל יהודים יותר שאט נפש מדם ומהקרבת ילדים. עלילת הדם גונתה באופן רשמי בידי כמה וכמה אפיפיורים, ובהם אינוקנטיוס הרביעי, גרגוריוס העשירי, מרטין החמישי, פאולוס השלישי וניקולאס החמישי, כמו גם בידי הקיסר פרידריך השני—אולם הדבר לא עצר את התפשטות ההאשמה על פני אירופה. יש יותר מ־150 מקרים מתועדים של עלילות דם. רבים מהם הובילו לטבח באוכלוסייה היהודית המקומית.
עלילת הדם היא בעלת משמעות רק לאלו המאמינים בדוקטרינת ההמרה, שלפיה הלחם והיין בסעודת הקודש הופכים לבשרו ודמו של ישו. האסלאם והיהדות דוחות כמובן דוקטרינה זו. ובכל זאת, עלילת הדם יוצאה אל המזרח התיכון בראשית המאה התשע־עשרה בידי נוצרים. עלילות דם נרקמו בחלבּ (1811, 1853), בביירות (1824), באנטיוכיה (1826), בחאמה (1829), בטריפולי (1834), בדיר אל־קמר (1847), בדמנהור (1877) ובדמשק (המפורסמת שבעלילות דמשק אירעה ב־1840, אך הדבר נשנה ב־1848 ושולש ב־1890). שר ההגנה הסורי מוסטפה טלאס חיבר ב־1983 ספר, <b>מצת ציון</b> שמו, שביקש להוכיח שהעלילה הייתה אמת ("היהודי עשוי להרוג אותך ולקחת את דמך כדי לאפות את לחמו הציוני"). הציר הסורי במועצת זכויות האדם של האו"ם הפציר ב־1991 בעמיתיו למועצה לקרוא את הספר כדי להבין אל נכון את "הגזענות הציונית". הספר נותר רב־מכר עד היום הזה.
מעשה זיופם של הפרוטוקולים של זקני ציון נחשף והוכח ב<b>טיימס</b> עוד ב־1921. הספר הוא פרי יצירתם של אנטישמים רוסים בלשכת המשטרה החשאית של הצאר הרוסי בפריז, בשלהי המאה התשע־עשרה.<sup class="footnote-marker">17</sup><i class="footnote">המחקר הקלאסי על הפרוטוקולים הוא ספרו של נורמן כהן, <b>הכשר לרצח־עם: תולדות "הפרוטוקולים של זקני ציון"</b>, מאנגלית: מירי אליאב פלדון, תל אביב: עם עובד, 1972. ראו גם ספרה של הדסה בן עתו, <b>השקר מסרב למות: מאה שנות הפרוטוקולים של זקני ציון</b>, תל אביב: דביר, 1998 (מהדורה מעודכנת: 2006).</i> המחברים גיבבו בה מבחר בדיות ותיאוריות קשר ישנות, שאף לא אחת מהן עסקה במקורה ביהודים. למרות חשיפתו של הספר כזיוף הוא הוסיף להימכר בכמויות גדולות: תחילה ברוסיה, לאחר מכן בגרמניה הנאצית, ומשם התפשט במזרח התיכון. במהלך חודש הרמדאן של שנת 2002 שידרה הטלוויזיה המצרית את 41 פרקיה של סדרת הדרמה "פרש בלי סוס", שאינה אלא המחזָה של הפרוטוקולים.<sup class="footnote-marker">18</sup><i class="footnote">עם מקורות ההשראה של הפרוטוקולים אפשר למנות יצירה מאת איש הדת הצרפתי האב בּארוּאֵל המייחסת את המהפכה הצרפתית למסדר הטמפלרים; תיאוריית קשר נוספת שחיבר הגרמני א"א אקרט על הבונים החופשיים; ועוד יצירה, דו־שיח בדיוני בין מונטסקיה למקיאוולי, שכתב מוריס ז'ולי ב־1864. לסקירת תגובות לסדרה "פרש בלי סוס" ראו MEMRI <i>Inquiry and Analysis Series – No. 114</i>, “Arab Press Debates Antisemitic Egyptian Series ‘Knight Without a Horse’ – Part III”, 10.12.2002.</i> סדרה דומה, "א־שתאת" ("הגולה"), שודרה בטלוויזיה הסורית.<sup class="footnote-marker">19</sup><i class="footnote">MEMRI <i>Inquiry and Analysis Series</i> – No. 610, 18.11.2003.</i> בנובמבר 2003 הציגה הספרייה החדשה של אלכסנדריה תערוכה ששמה "ספרי קודש של הדתות המונותיאיסטיות", והציבה בה, ליד ספר תורה, עותק של הפרוטוקולים. המוצג הוסר לאחר שארגון אונסק"ו השמיע מחאה. מנהל המחלקה לכתבי היד בספרייה, ד"ר יוסף זידאן, הסביר שהחליט להציב את הפרוטוקולים בתערוכה כי "אף שאין זה ספר קודש מונותיאיסטי, הוא הפך לספר קדוש ליהודים, ספר החוקים העיקרי שלהם, דרך החיים שלהם". לפנטזיות הללו אין כל בסיס היסטורי באסלאם.
האסלאם קרוב ליהדות יותר מכל דת אחרת באמונת הייחוד החמורה שלו, בנטייתו אל הכתבים ואל החינוך, ובדגש שהוא נותן בצדק חברתי ובכיבוד החוק. במהלך ימי הביניים שימר האסלאם את חוכמתה של יוון העתיקה. הוא הוריש לאירופה את הידע המתמטי שלה לצד טכניקות חדשות, ותרם לעולם את חוכמתם של ענקי פילוסופיה כגון אל־פראבי, אבן־סינא ואבן־רושד, שהמשיכו את מפעלם של הפילוסופים היוונים, ואת ההיסטוריון פורץ הדרך אבן־ח'לדון. הרמב"ם, גדול החכמים היהודים בימי הביניים, הושפע עמוקות מההגות האסלאמית, וכמוהו גם בנו אברהם שהושפע מהמיסטיקה הסוּפית. מהמאה השמינית לספירה ואילך, בגדאד ובצרה היו מרכזי מסחר עולמיים שעודדו את קיומם של סחר ואמון בין ארצות רחוקות. האסכולה החנפית של המשפט האסלאמי הייתה חלוצה בפיתוח חוזים עסקיים. במשך מאות שנים קיים בית אומאיה באנדלוסיה משטר שהיה מהסובלניים ביותר שידעו ימי הביניים; מריה רוזה מֵנוֹקַל תיארה אותו באורח יפהפה בספרה <b>התכשיט של העולם</b>.<sup class="footnote-marker">20</sup><i class="footnote">María Rosa Menocal, <i>The Ornament of the World: How Muslims, Jews, and Christians Created a Culture of Tolerance in Medieval Spain</i>, Boston: Little, Brown, 2002.</i> לפיכך, הצלחתה של האנטישמיות המערבית לחדור לשכבות מסוימות בקרב מאמיניה של דת זו היא טרגדיה מעציבה במיוחד.
<b>בגנות ההפנמה</b><br>מה צריכה אפוא להיות תגובתנו? ראשית, היהודים מוכרחים להיאבק באנטישמיות ולסרב להפנים אותה. קל לומר זאת, אך קל פחות לעשות זאת. אם אתה שנוא, אך טבעי הוא להאמין שיש בך משהו המשניא אותך. אולם רק לעיתים רחוקות הדבר נכון. השנאה נמצאת בראשו של השונא, לא באישיותו של השנוא.
הרעיון שהיהודים שותים דם היה בעל משמעות אצל נוצרים המאמינים בהמרת הלחם והיין לבשרו ודמו של ישו; אין לו שום משמעות מבחינתם של יהודים, שבדתם הדם אסור ומעורר סלידה. הרעיון שהיהודים, זקני ציון, רקמו קשר חשאי להשתלט על העולם נראה הגיוני למי שנרמס במגפיה של רוסיה הצארית, אך אין בו כל היגיון מבחינת היהדות—היחידה בין הדתות המונותיאיסטיות העיקריות שמעולם לא הקימה אימפריה ולא שאפה לכך. לִיהודים יש חסרונות, והיהדות היא דת של ביקורת עצמית ותשובה—אבל לחסרונות אלה אין כל קשר עם הפגמים שאויבי היהודים תלו בהם. האנטישמיות מלמדת אותנו על האנטישמים, לא על היהודים.
יהודי המפנים את האנטישמיות עשוי להגיב בשתי צורות: צדקנות ושנאה עצמית. אף לא אחת מהן היא גישה בונה. היהודים הם ה<b>מושא</b> לאנטישמיות, לא ה<b>סיבה</b> לה. הספקולציות שהועלו עד היום באשר לסיבה האמיתית לאנטישמיות ממלאות רשימה אינסופית כמעט. היו שדיברו במונחים פסיכולוגיים: התקה של פחד, החצנה של קונפליקט פנימי, השלכה של רגשות אשם, יצירת שעיר לעזאזל. אחרים פנו להסברים חברתיים־פוליטיים: ביהודים כקבוצה נוח היה תמיד לתלות משברים כלכליים, אי־שקט חברתי, התנגשויות בין־מעמדיות ושינויים מפירי־יציבות. היו גם אלה שפירשו את האנטישמיות במשקפיים של תרבות וזהות: היהודים היו הזרים המסומנים שקבוצת הרוב יכלה להגדיר את עצמה על ידי שלילתם. מכיוון אחר היו שהצביעו על כך שהאנטישמיות נפוצה במיוחד בקרב בני הדתות שמוצאן ביהדות ואשר מייחסות עצמן לאברהם אבינו—הנצרות והאסלאם—והציעו לפיכך הסבר פרוידיאני במונחים אדיפליים: אנחנו משתוקקים להרוג את מי שהוליד אותנו. אכן, היה זה אך מוזר אם תופעה מסובכת כל כך לא הייתה מעוררת הסברים מרובים.
אולם, בכל מקרה, שורשיה של האנטישמיות נטועים בתודעתו של האנטישמי, לא במיהותו של היהודי. משום כך, התגובה הראויה לה היא מלחמה, ובשום אופן לא הפנמה שלה או של איזה ממונחיה. האנטישמיות הגזעית עלתה בסופו של דבר בחייהם של שישה מיליוני יהודים. אולם היא הותירה צלקת נוספת, בלתי נראית. יהודים טובים, מכובדים וחושבים התפתו להאמין שכיוון שהיהודים שנואים בשל היותם שונים, עליהם להתאמץ ככל האפשר ש<b>לא</b> להיות שונים.
חלקם המירו את דתם. אחרים הלכו בנתיב ההתבוללות. קבוצה נוספת ניסתה לנסח את היהדות מחדש, ולהסיר ממנה את כל מה שמייחד אותה ואת מאמיניה. כשהניסיונות הללו נכשלו—לא רק בגרמניה ובאוסטריה של המאה התשע־עשרה, אלא גם בספרד של המאה החמש־עשרה—היו כאלה שהפנימו את הכישלון. כך נולדה אותה פסיכולוגיה מיוסרת הידועה כשנאה עצמית יהודית: הפסיכולוגיה של יהודים שחדלו לראות עצמם כבני אומה שאלוהים אוהב, והחלו לראות עצמם כאנשים שהגויים שונאים. זו הייתה שגיאה טרגית. האנטישמיות אינה נגרמת בידי יהודים; היהודים הם רק המטרות שהיא בחרה לה. אנטישמיות עשויה להתקיים גם במדינות שאין בהן יהודים כלל. שנאה היא דבר שעלול להתרגש עלינו, אך היא איננה מי שאנחנו. שנאה אינה יכולה אף פעם לשמש בסיס לזהוּת.
אפיזודה שסיפר לי אחד מעמיתיי הרבנים נחרתה בזיכרוני. הדבר התרחש ברוסיה בשנות התשעים המוקדמות, לאחר קריסת הקומוניזם. לראשונה זה שבעים שנה היו היהודים חופשיים לחיות כיהודים בגלוי, אולם באותה עת החלו לעלות על פני השטח גם רגשות אנטישמיים שדוכאו שנים ארוכות. רב בריטי נסע לרוסיה, לסייע בשיקום החיים היהודיים, וביקר יום אחד אצל אישה צעירה שחשה מצוקה. "כל חיי", אמרה, "הסתרתי את דבר היותי יהודייה, ואיש לא העיר לי מעולם על יהדותי. עכשיו, לעומת זאת, כשאני עוברת בחצר, שכניי מסננים כלפיי 'ז'ידובקה'. מה אני אמורה לעשות?"
הרב ענה לה, "אם לא היית אומרת לי שאת יהודייה, לעולם לא הייתי יודע זאת. אצלי, לעומת זאת, עם הכובע והזקן שלי, איש אינו יכול שלא לדעת שאני יהודי. ובכל זאת, אני נמצא פה כבר כמה חודשים ואיש לא צעק לעברי 'ז'יד'. מדוע זה כך, לדעתך?"
הבחורה שתקה לרגע, ואז אמרה, "מפני שהם יודעים שכאשר הם צועקים לעברי 'ז'ידובקה' אני רואה בזה עלבון, ואילו אם יצעקו 'ז'יד' לעברך, תראה בכך מחמאה". זוהי תובנה מעמיקה. הדרך הטובה ביותר שיהודים יכולים לבור להם להילחם באנטישמיות, מעבר לדריכות מתמדת, היא לשאת את זהותם בגאווה.
<b>למצוא שותפים, לעמוד יחד</b><br>הנקודה השנייה נובעת מהראשונה. היהודים אינם יכולים להילחם באנטישמיות לבדם. הקורבן אינו יכול לתקן את הפשע. השנוא אינו יכול לרפא את השנאה. המחשבה שהיהודים יוכלו למגר את האנטישמיות בלי עזרה מבחוץ היא טעות הרת אסון. האנשים היחידים שיכולים להיאבק באנטישמיות בהצלחה הם אנשים הפועלים בתוך התרבויות הנותנות לה מחסה.
באביב 2002, כאשר החלה להתחולל עלייה מדאיגה בגילויי האנטישמיות וסטודנטים יהודים הותקפו בקמפוסים, כינסתי את מנהיגי איגוד הסטודנטים היהודים בבריטניה ואמרתי להם, "אתם עתידים לעבור חודשים קשים. אני מבטיח לכם שלא תעמדו לבד במאבקכם. כולנו נהיה לצידכם וניתן לכם את התמיכה שתיזקקו לה. ועכשיו אני רוצה שתעשו את הדבר הכי בלתי צפוי. אני רוצה שתובילו את המאבק נגד האסלאמופוביה". כך נולדה "הקרן לדו־קיום", קבוצה של יהודים ומוסלמים הלוחמת באנטישמיות ובאסלאמופוביה גם יחד.
שיתוף פעולה בין־דתי הוא חיוני. אני מצוי בקשרים קרובים עם מנהיגי כל הדתות בבריטניה: נוצרים אנגליקנים, קתולים, אורתודוקסים, בפטיסטים, מתודיסטים ואוונגליסטים, מוסלמים, הינדים, סיקים, בודהיסטים, ג'יינים, זורואסטרים ובהאים. גם מועצת הנציגים, ארגון הגג המייצג של יהודי אנגליה, עומדת בקשר רצוף עם ראשי הדתות הללו. כמסופר בסוף הפרק הקודם, בנובמבר 2008 הובלנו, הארכיבישוף מקנטרברי ואני, משלחת של מנהיגים מכל הדתות הנזכרות לאושוויץ. אחד מיעדינו הוא להילחם באנטישמיות, אבל עלינו להכיר בכך שהיהודים אינם היחידים הסובלים משנאה ומדעות קדומות. יש קבוצות נוספות החוות זאת, ואם אנו מצפים שהן יעמדו לצידנו עלינו לעמוד לצידן. אנו חולקים איתן ברית של גורל וסולידריות אנושית.
העלינו את דאגותינו גם בפני הממשלה ובפני חברי פרלמנט. כמה מאלו האחרונים הקימו ב־2005 ועדת חקירה פרלמנטרית לנושא האנטישמיות. דוח הוועדה פורסם ב־2006. ועדה פרלמנטרית, ובה נציגים מכל המפלגות, הוקמה כדי לפקוח עין על האנטישמיות לכל צורותיה. הממשלה הקימה ועדה בין־משרדית שתפקידה לקיים קשר עם הקהילה היהודית ולנקוט את הפעולות הנדרשות. מנהיגי כל המפלגות בבריטניה התבטאו בפומבי נגד האנטישמיות. ראש הממשלה גורדון בראון הקצה תקציב ממשלתי שהבטיח כי כל בית ספר תיכון בבריטניה יוכל לשלוח מורים ותלמידים לאושוויץ כדי ללמוד על השואה. בשנת 2007 שטחתי את דאגותינו בפני נשיאי מועצת אירופה והפרלמנט האירופי.
בספרה <b>יסודות הטוטליטריות</b> העלתה חנה ארנדט תובנה חדה במיוחד על אודות האנטישמיות. היא טענה שהיהודים מותקפים לא כשהם חזקים, אלא דווקא כשהם חלשים.<sup class="footnote-marker">21</sup><i class="footnote">חנה ארנדט, <b>יסודות הטוטליטריות</b>, מאנגלית: עדית זרטל, תל אביב: הקיבוץ המאוחד, 2010, עמ' 53.</i> כשהיהודים היו בעלי כוח כלכלי של ממש באירופה, האנטישמיות לא שגשגה. (ארנדט מציינת שכאשר עלה היטלר לשלטון, הבנקים בגרמניה כבר לא היו בבעלות יהודית, ויהדות גרמניה שקעה במהירות כזו שדמוגרפים העריכו שהיא תיעלם בתוך עשורים מעטים.) זו נקודה עדינה ובמבט ראשון גם קשָה להיתפס, משום שכדי שאנטישמיות תתקבל על דעתם של אנשים צריך שיהיה אפשר לשכנעם שהיהודים הם בעלי עוצמה. שאם לא כן, איך אפשר לציירם כאיוּם? הרי כל טענתם של הפרוטוקולים של זקני ציון היא שהיהודים הם בעלי עוצמה. בו בזמן, על האנטישמים לדעת שהיהודים למעשה חלשים, משום שאלמלא כן לא היו תוקפים אותם. החשיבה הפתלתלה והמשונה הזו, המצרפת יחדיו את הטענה שהיהודים שולטים בכול עם הידיעה שבעצם כוחם דל, היא המצויה בליבה של כל תיאוריית קשר אנטישמית.
היהודים הם אכן חלשים למדי. זהו עם זעיר, פחות משתי אלפיות של האנושות. מעולם לא היו לו הכוח או ההשפעה שמיתוסים מסוג "הפרוטוקולים" ייחסו לו. בשביל היהודים, עמידה לבדד היא אסטרטגיה המזמינה סכנות. אנו חייבים לעמוד יחד עם קורבנות שנאה אחרים, ופירוש הדבר הוא דו־שיח פעיל עם קהילות דתיות וקבוצות אתניות אחרות, ועם החברה כמכלול.
<b>להגנת השוני</b><br>הנקודה השלישית נובעת מטענת היסוד של האנטישמיות, שבוטאה לראשונה בפי האנטישמי הראשון שתועד, המן, באומרו אל המלך אחשוורוש "יֶשְׁנוֹ עַם אֶחָד מְפֻזָּר וּמְפֹרָד בֵּין הָעַמִּים בְּכֹל מְדִינוֹת מַלְכוּתֶךָ וְדָתֵיהֶם שֹׁנוֹת מִכֹּל עָם" (אסתר ג, ח). האנטישמיות היא המקרה הפרדיגמטי של עכירת האחר, של הפחד מהזר, מזה שאינו כמונו. זוהי שנאת השוני.
לכל אורך ההיסטוריה נשאו היהודים בנטל השוני. בין באירופה הנוצרית ובין במזרח התיכון המוסלמי הם היו האחר האולטימטיבי. <b>זו תרומתה הגדולה של היהדות לאנושות</b>: להראות שאדם יכול להיות אחר, ועדיין להיות אנושי, עדיין להיות אזרח נאמן ופעיל, עדיין לתרום לכל תחומיו של המאמץ האנושי המשותף, עדיין להיות אהוב על אלוהים ויקר בעיניו.
זו טענתנו כלפי האנושות: אנטישמיות—שנאת השוני—היא מתקפה לא רק על היהודים, אלא גם על המצב האנושי. החיים קדושים מפני שכל אדם—גם צמד תאומים זהים—שונה מרעהו, ולפיכך איננו בר־החלפה. כל שפה, כל תרבות וכל ציוויליזציה (המקיימת את עיקרי הקוד המוסרי האוניברסלי) היא שלמות בפני עצמה, ומכיוון שכל אחת מהן שונה מהאחרות, היא מוסיפה דבר מה ייחודי למורשת המשותפת של האנושות. הרבגוניות התרבותית חיונית לאקולוגיה החברתית שלנו ממש כפי שהרבגוניות הביולוגית חיונית לאקולוגיה של הטבע.
האנטישמיות מתחילה ביהודים, אבל אף פעם לא נגמרת בהם. עולם שאין בו מקום ליהודים הוא עולם שאין בו מקום לשוני, ועולם שאין בו מקום לשוני אין בו מקום גם לאנושיות עצמה. התגובה הנאותה היחידה לפחד מפני השוני ולשנאה כלפיו היא כיבודו של השוני. זהו המסר היהודי אל העולם, ואם היהודים יהיו נאמנים לו הם יגלו שאף שיש להם אויבים, יש להם גם ידידים. אולם האנטישמיות, יותר מכל דבר אחר, היא אשר הובילה אל התסמונת שהזכרתי בפרק 1, של יהודים המגדירים עצמם "עם לבדד ישכון".

פרק ו; עם לבדד ישכון?

יש שאינטואיציה עמומה מתעוררת בך לפתע כתובנה משנת־חיים. רגע כזה היה לי בחג השבועות תשס"א (2001). סעדנו את סעודת היום בירושלים עם אחד ממנהיגי יהדות התפוצות שעלה ארצה עם אשתו. אל השולחן הסבו גם דיפלומט ישראלי בכיר, וכן פרופ' ארווין קוטלר, מגדולי הלוחמים באנטישמיות העולמית. קוטלר, מרצה למשפט בינלאומי באוניברסיטת מקגיל ולשעבר נשיא הקונגרס היהודי הקנדי, נבחר לפרלמנט של קנדה וזמן לא רב לאחר מכן נתמנה לשר המשפטים שם.
שיחתנו נסבה על ועידת האו"ם נגד גזענות שנועדה להתכנס בדרבן בסוף אותו קיץ; אותה ועידה שלימים נודעה לשמצה ככן השיגור של מתקפה חדשה וחמורה על עצם הלגיטימיות של מדינת ישראל. בוועידת דרבן הואשמה ישראל בגזענות, באפרטהייד ובניסיון לרצח עם. נעשה שם ניסיון להמעיט בייחודיותה של השואה, באמצעות כתיבת המילה Holocaust באנגלית ב־h קטנה כך שתהפוך לשואה אחת מרבות. קופי אנאן, מזכ"ל האו"ם באותן שנים, אמר פעם שהחלטת עצרת האו"ם ב־1975 כי הציונות היא גזענות היא הדיוטה התחתונה ביותר שהארגון הגיע אליה;<sup class="footnote-marker">1</sup><i class="footnote">בנאום בירושלים בפני המועצה הישראלית ליחסי חוץ וארגון מודל האו"ם בישראל, ביום 25 במרס 1998, אמר קופי אנאן: "זה מביא אותי להחלטה המצערת שאימצה העצרת הכללית ב־1975, אשר השוותה את הציונות לגזענות ולאפליה גזעית. זו הייתה אולי נקודת השפל ביחסינו; קשה להגזים לגבי השליליות של תהודתה עד היום".</i> ועידת דרבן ירדה עוד הרבה למטה מכך. יהודים שנכחו בוועידה תיארו את האווירה כמאיימת ואלימה, כזו המזכירה את גרמניה בשנות השלושים. פחות משבוע לאחר הוועידה אירעה מתקפת 11 בספטמבר, והעולם השתנה. בינתיים, בחג השבועות ההוא, כל זה היה נחלת העתיד הלא ידוע.
כשקוטלר העלה את הנושא הוא עורר את התעניינותי, שכן הייתי מעורב קודם לכן בניסיון להציל את סדר היום של הוועידה המתוכננת מידי שוביו.<sup class="footnote-marker">2</sup><i class="footnote">מרי רובינסון, נשיאת אירלנד לשעבר, ששימשה אז נציבת האו"ם לזכויות אדם ומתוך כך האחראית על הוועידה, ביקשה ממני לעזור. היא ידעה מראש מה עומד לקרות, וביקשה מהנסיך הירדני חסן וממני (שנינו היינו חברי קבוצת אישים קרואה מטעם האו"ם) לנסח מחדש כמה מההצעות לסדר היום שהוגשו לקראת הוועידה כך שיספקו מענה לבקשות הפלסטינים ותומכיהם בלי שיתקפו את ישראל. זאת עשינו, בהתכנסות בת שלושה ימים בקינגס קולג' בלונדון בחסות ארגון Rights and Humanity. כאשר הצעותינו נדחו בידי ועדת ההיגוי של הוועידה, פרשתי מהקבוצה.</i> עמדתו של קוטלר התבססה על ניסיונו הרב. לישראל, הוא אמר לנו, יש כלים להתמודד עם ממשלות אחֵרות, אך חסרים לה כלים להתמודד עם ארגונים לא ממשלתיים. היא אף מזלזלת בהשפעתם של ארגונים כאלה על דעת הקהל העולמית, ועל האו"ם בפרט. מאז אמצע שנות השבעים נעשה ניסיון שיטתי לגייס לעניין הפלסטיני את הארגונים הלא ממשלתיים, ובפרט את ארגוני זכויות האדם. הניסיון הצליח. הארגונים החלו לראות את הסכסוך דרך העדשה הפלסטינית. בקרב מעצבי הדעה בארגונים הגלובליים החדשים הללו, ישראל הייתה מבודדת במידה הרת סכנה.
עתה הצטרף לשיחה חברנו הדיפלומט הישראלי, אדם דתי. הוא התכוון מן הסתם רק להקל מעט את הקדרות שהדברים נסכו עלינו. "כך היה תמיד", אמר, וציטט את הפסוק הידוע מברכת בלעם: "הֶן עָם לְבָדָד יִשְׁכֹּן וּבַגּוֹיִם לֹא יִתְחַשָּׁב" (במדבר כג, ט). נועדנו להיות מבודדים.<sup class="footnote-marker">3</sup><i class="footnote">שימוש מפורסם בפסוק זה, באותה רוח, הוא כותרת אוסף מאמריו של יעקב הרצוג שהופיע אחרי מותו, <b>עם לבדד ישכון</b>, תל אביב: ספריית מעריב, 1975.</i> כוונתו הייתה לנחמנו, אך במוחי כמו התפוצץ הבזק אדיר של אור. "למה ברור לך כל כך שבלעם אמר את זה כברכה?", שאלתי מיניה וביה. "אולי הוא התכוון לקללה?"
חשבו רגע, המשכתי, איפה עוד כתוב "בדד" בתנ"ך. המצורע נדרש לשבת בדד: "בָּדָד יֵשֵׁב, מִחוּץ לַמַּחֲנֶה מוֹשָׁבוֹ" (ויקרא יג, מו). הנביא ישעיהו מדבר בנבואת פורענות על "עִיר בְּצוּרָה בָּדָד, נָוֶה מְשֻׁלָּח וְנֶעֱזָב כַּמִּדְבָּר" (כז, י). והמפורסמת ביותר היא פתיחתה המפורסמת של מגילת החורבן, מגילת איכה, "אֵיכָה יָשְׁבָה בָדָד" (א, א). המילה הזאת תמיד שלילית, למעט כאשר היא מיוחסת לאלוהים, "ה' בָּדָד יַנְחֶנּוּ" (דברים לב, יב)—שהרי הוא האל היחיד. הביטוי "עם לבדד ישכון" דומה לתיאור היהודים בפי הסוציולוג מקס ובר כ"עם מנודה".
ועוד: הופעתו הראשונה של צירוף המילים "לא טוב" בתורה היא בפסוק "לֹא טוֹב הֱיוֹת הָאָדָם לְבַדּוֹ" (בראשית ב, יח). הופעתו השנייה בדברי יתרו למשה, כשראה שהוא שופט את העם לבדו, "לֹא טוֹב הַדָּבָר אֲשֶׁר אַתָּה עֹשֶׂה" (שמות יח, יז). בדידות, יחידות, לבדיות—אלו אינן ברכות ביהדות. המאמר הראשון שפרסמתי בחיי היה ביקורת על מסתו של הרב סולוביצ'יק <b>איש האמונה הבודד</b>. כתבתי שביהדות אמונה אינה מבודדת. האמונה היא גאולה מן הבדידות, לא האדרתה.<sup class="footnote-marker">4</sup><i class="footnote">Jonathan Sacks, “Alienation and Faith”, reprinted in Sacks, <i>Tradition in an Untraditional Age: Essays on Modern Jewish Thought</i>, London: Vallentine Mitchell, 1990, pp. 219–244.</i>
זכרו גם, הוספתי, מיהו שאמר "עם לבדד ישכון". הנביא האלילי בלעם, אשר לפי המסופר בתורה היה אויבו של עם ישראל. מלכתחילה שכר אותו בלק לקלל את בני ישראל, ומשסיכל ה' את עצתו ושם בפיו דברי ברכה הוא ניסה שנית להרע לבני ישראל, הפעם בהצלחה, כאשר שכנע נשים מואביות ומדייניות לפתות את בני ישראל לזנוּת ולעבודה זרה—מעשה שהוביל למות 24 אלף מהם במגפה (במדבר לא, טז). בתלמוד מובאים דברי רבי יונתן, "טובה קללה שקילל אחיה השילוני את ישראל יותר מברכה שבירכן בלעם הרשע".<sup class="footnote-marker">5</sup><i class="footnote">תענית כ ע"א.</i> במקום אחר בתלמוד אומר רבי אבא בר כהנא שכל ברכותיו של בלעם "חזרו לקללה", כלומר הפכו לבסוף לקללות, לבד מיוצאת דופן אחת, ברכת "מַה טֹּבוּ אֹהָלֶיךָ יַעֲקֹב מִשְׁכְּנֹתֶיךָ יִשְׂרָאֵל" (במדבר כד, ה).<sup class="footnote-marker">6</sup><i class="footnote">סנהדרין קה ע"ב.</i> כלומר, לפחות לדעתו, "עם לבדד ישכון" התגלגל אף הוא להיות קללה. חכמים סברו שבלעם בירך את העם בלשון מעורפלת המאפשרת לברכה להתפרש גם כקללה.
הבנתי שאני נסחף, הרי זאת סעודת חג ולא דיבייט, אבל הדברים בערו בי. המשכתי אפוא והזכרתי את התופעה הפסיכולוגית הקרויה נבואה המגשימה את עצמה. יש ראיות מדעיות רבות לכך שאנשים מתאימים את התנהגותם לדימוי שיש להם לגבי עצמם. תלמידים שנאמר להם שהם מחוננים מצליחים יותר בבחינות; ואילו תלמידים שגרמו להם להאמין שהם גרועים, נכשלים. התפיסה משפיעה על הביצוע. גם בתורה יש דוגמאות לכך. עשרה מן המרגלים שמשה שלח לתור את הארץ חזרו ואמרו: לא נוכל לכבוש אותה; הערים בצורות ותושביהן ענקים. והם הוסיפו, "וַנְּהִי בְעֵינֵינוּ כַּחֲגָבִים וְכֵן הָיִינוּ בְּעֵינֵיהֶם" (במדבר יג, לג). המרגלים הצליחו לייאש את העם, העם רגן והתאונן, וכעונש כל בני הדור ההוא—לבד משני מרגלים שהציגו דעת מיעוט, יהושע וכלב—נידונו למות במדבר. אם אתם מאמינים שתפסידו, אכן תפסידו.
זוהי, חתמתי, הסכנה המתמדת האורבת ליהודים. אם נגדיר את עצמנו כעם השוכן לבדד, זה יהיה גורלנו. נשכנע את עצמנו שאין לנו ידידים, שאנו מבודדים, שלא מבינים אותנו, שהעולם כולו נגדנו. את הניסיונות להסביר את עצמנו נעשה בלב חצוי. הציפיות למצוא בעלי ברית יהיו נמוכות. לא נשקיע את המאמצים שאחרים משקיעים להשמיע את קולם ביציע־הקהל של העולם, כי בליבנו פנימה נהיה משוכנעים שאין טעם במאמצים. כבר החלטנו שזה הגורל היהודי ושהוא אינו יכול להשתנות. שכך היה תמיד וכך יהיה תמיד.
ליהודים יש אויבים—אמרתי באדים אחרונים של להט—אבל גם חברים; ואם נתאמץ יותר, יהיו לנו עוד.
<b>הקרע הגורלי: אוניברסליזם מול פרטיקולריזם</b><br>כדי להבין את היהדות בת זמננו, ולשער מדוע איבדה, כפי שאני סבור, את מגעה עם סיפורה ועם היסודות הקלאסיים של ההגדרה העצמית היהודית, עליי לספר סיפור. זהו סיפור טרגי, סיפור על תקווה שלא התממשה, על חלום שהיה לסיוט; מעשה בשלוש בגידות גדולות. הוא מתחיל במהפכה הצרפתית.
עד המאה התשע־עשרה, ברוב המקומות וברוב הזמנים שיגם ושיחם של היהודים היה בעיקר זה עם זה. היו להם שפה משלהם, תרבות משלהם, בתי ספר ובתי דין ותקנות קהל. הייתה להם אוטונומיה מוגבלת. הם לא היו חלק מאיזו תרבות לאומית, כי לא הייתה תרבות לאומית שהם יוכלו להיות חלק ממנה. יתר על כן, לא היו להם זכויות אזרח. הם לא יכלו ללמוד באוניברסיטה, להחזיק במקצועות חופשיים, או להיות מעורבים ברשויות השלטון. אפילו בבריטניה, מן הסובלניות שבאומות המודרניות, היהודים לא הורשו לשבת בפרלמנט כיהודים (כל חברי הפרלמנט חויבו בשבועה נוצרית) עד 1858—יותר ממאתיים שנה אחרי שובם לאנגליה בימי אוליבר קרומוול, ב־1656.
הולדת מדינת הלאום שינתה מצב זה מיסודו ומשורשו.<sup class="footnote-marker">7</sup><i class="footnote">ראו Arthur Hertzberg, <i>The French Enlightenment and the Jews: The Origins of Modern Anti־Semitism</i>, New York: Columbia University Press, 1990; Paul R. Mendes–Flohr and Jehuda Reinharz (eds.), <i>The Jew in the Modern World: A Documentary History</i>, New York: Oxford University Press, 1980; Jonathan Sacks, <i>Arguments for the Sake of Heaven: Emerging Trends in Traditional Judaism</i>, Northvale, NJ: Aronson, 1991.</i> לראשונה הצטרכו היהודים לשאול את עצמם—מי אנחנו? האם אנחנו בראש ובראשונה יהודים, הנמצאים במקרה בצרפת, בגרמניה, באנגליה—או שמא אנו אזרחים צרפתים, גרמנים או אנגלים שבאמונתם הדתית הם יהודים? החילוניות של אירופה במאה התשע־עשרה לא הייתה ניטרלית. היא התבססה על התפיסה הפרוטסטנטית במהותה שמקומה של הדת ברשות היחיד—בבית ובבית התפילה. היהדות, שמצוותיה שוררות בכל מעגלות החיים, לא יכלה להיתרגם לשפה הזאת. עד כה הגדירו היהודים את עצמם בעיקר על פי מערכת היחסים שלהם עם אלוהים. עתה, לראשונה, הם נדרשו להגדיר את עצמם על פי יחסיהם עם אנשים אחרים—עם שכניהם ועם עמיתיהם לאזרחות. האם הם כמותם, או אחרים מהם?
שאלה זו שיסעה את היהודים. היו שבחרו באוניברסליות והיו שנאמנו לפרטיקולריות. האוניברסליסטים אימצו את העולם המודרני בלהט שהיה לא פעם משיחי ממש. הינה, סוף סוף, מתהווה סדר חברתי שבו היהודים לא יֵשבו בדד. תמורת זאת ראוי לשלם כל מחיר, גם אם המחיר הוא—כפי שהיה, באורח בלתי נמנע—ויתור על הייחודיות היהודית, על עצם הדבר שלאורך הדורות עשה את היהודים ליהודים. לעומתם, הפרטיקולריסטים—רבים מהם אורתודוקסים, אך לא כולם—גרסו שהזהות היהודית ראויה לשימור גם אם פירוש הדבר הפסד ב"מיקח האכזר" של העולם המודרני.
אתוס הבידוד הנוכחי של היהודים, ההרגשה הנוראה שהם נידונו להיות תמיד "עם לבדד ישכון", הוא פרי כישלונם של שלושה חלומות אוניברסליסטיים גדולים: האמנציפציה באירופה, הקומוניזם הרוסי והציונות החילונית. את הראשונה הכריתה השואה, את השני הטיהורים של סטלין, והשלישי מותקף כיום בידי האנטי־ציונות האירופית. אין אלו טרגדיות שוליות. אלה אסונות גדולים, שמחירם בנפש, בחומר ובטראומה פסיכולוגית עצום. תוצאתם היא התכנסות של החיים היהודיים בישראל וברוב התפוצות. בעיניי זאת התפתחות מסוכנת מאוד.
אם זוהי הברירה—או אוניברסליזם או פרטיקולריזם; <b>או</b> פתיחות אל העולם במחיר הזהות היהודית, <b>או</b> היצמדות לזהות היהודית במחיר ניתוק מהעולם—כי אז היהודים חייבים לבחור אחת מן השתיים. את זאת אכן הם עושים כיום. בתפוצות, מחצית הצעירים היהודים מתחתנים עם גויים או מתנתקים מהיהדות בדרך אחרת. בישראל, רבים חדלו להאמין בזהותה היהודית של המדינה. אצל הראשונים ההתבוללות אישית, ואצל האחרונים קולקטיבית. מנגד, יש הגוזרים על עצמם היבדלות. ציבור גדל והולך לומד בישיבות ולא באוניברסיטאות ומתרחק מהתרבות הרווחת. הללו ישרדו כיהודים, אבל יהיו מבודדים מאוד.
טענתי היא שתפיסת האו־או שגויה. היהדות היא גם פרטיקולריסטית וגם אוניברסליסטית. אברהם נבדל משכניו אבל נלחם למענם, התפלל למענם והיה מעורב עימם בדעת. משה והנביאים ראו את היהדות כייחודית—ובו בזמן כבעלת מסר לאנושות כולה. הבקע בין פרטיקולריזם לאוניברסליזם, ניתוק הרגישויות בתודעתו של היהודי המודרני, הוא סטייה מהזהות המסורתית—וזאת דווקא בשעה שעתיד היהדות והעולם תובע מהיהודים להחזיק בשתי הרגישויות גם יחד. זוהי טענתו המרכזית של ספרנו.
תפיסת האו־או חוללה בשנים האחרונות, מאז פרוס האלף, שורה של תגובות אי־תפקודיות בשם העם היהודי. שני דברים קרו. ראשית, יהודים (וישראלים בפרט) לא השמיעו את קולם ב"בית המשפט" של דעת הקהל העולמית בצורה אפקטיבית. זה מפתיע. בעבר, היהודים איבדו דברים רבים—את נחלתם, את בתיהם, את חירותם, לפעמים את חייהם—אך דבר אחד לא אבד להם: כושר הטיעון. הם היו גדולי המתווכחים בעולם; תרבותם עודדה זאת. והינה במאה העשרים ואחת, בסוגיות מרכזיות רבות, הם איבדו את כושר הטיעון. נתקלתי בכך פעמים רבות כל כך, שנאלצתי להודות שהיהודים, אולי שלא במודע, הפנימו את האמונה כי "אין לנו ידידים לבד מבני עמנו עצמם. העולם בגד בנו בעבר ויבגוד בנו שוב דווקא כשנזדקק נואשות לעזרתו". הדוברים היהודים כיום נוטים למחות ביד רמה, בלי עידונים ודקויות, בלי להביא בחשבון את טיעוני הצד האחד—ואינם רואים כי צורת הטיעון שלהם מדברת אל יהודים אחרים, אך לא אל שאינם יהודים. הם אינם שומרים על הכלל הראשון לתקשורת יעילה: תחילה נסה להבין, ורק אז נסה שיבינוך. ומשלא הצליחו לשכנע את הקהל הרחב, הם מפטירים: "אמרנו לכם. העולם שונא אותנו. אנחנו לבד".
שנית, כשלו מאמצי היהודים ליצור המשכיות יהודית. עם השוכן לבדד הוא עם שרוב האנשים אינם חפצים להשתייך אליו. מי רוצה להיות מנודה אם ניתנת לו הבחירה? מי יחשוב שמעשה אחראי הוא להוריש לילדך גורל של קורבן? בעידן הקדם־מודרני, כאשר עזיבת היהדות משמעה היה אימוץ של דת אחרת, היה ליהודים אינסטינקט ההישרדות הנחוץ. ההשתמדות נחשבה למעשה של בגידת אדם בבני עמו ובהיסטוריה שלו, ורק מעטים היו נכונים לנקוט מעשה כזה. אך משהופיעה החברה החילונית, אפשר היה לחדול להיות יהודי בלי להיעשות בהכרח בן דת אחרת. שפינוזה היה הראשון; רבים באו אחריו; וכיום, ברוב הקהילות בתפוצות, כך עושה הרוב. אפשר היה לחזות שהמגזר היחיד בעם ישראל שיפרח בסביבה כזאת יהיה זה המאמץ בשמחה את גורל "עם לבדד ישכון", דהיינו האורתודוקסיה הבדלנית. ואכן, כך קרה.
<b>החלום האוניברסליסטי</b><br>רבי שלמה קרליבך, זמר־העם המקרֵב ליהדות, הופיע בקמפוסים רבים. בערוב ימיו סיפר: "אני נוהג לשאול סטודנטים מה הם. אם מישהו אומר 'אני קתולי', אני יודע שהוא קתולי. אם הוא אומר 'אני פרוטסטנטי', אני יודע שהוא פרוטסטנטי. אם הוא אומר 'אני רק אדם', אני יודע שהוא יהודי". אין זו סתם אנקדוטה. זהו שריד לאחת האפיזודות הטרגיות ביותר בהיסטוריה היהודית: החלום האוניברסליסטי.
במבט מימינו אלה, קשה לנו להבין את עומק אמונתם של היהודים במאה התשע־עשרה כי ימות המשיח קרבים, לא בירושלים אלא באירופה, ולא בדמות חידוש המלוכה של בית דוד אלא בדמות המהפכה הצרפתית. הנאורות הבטיחה עידן חדש של מדע במקום דוֹגמה, תבונה במקום התגלות, וסדר מדיני וחברתי חדש שבו, כדברי הכרזת זכויות האדם והאזרח בצרפת, "כל בני האדם נולדו חופשיים ובעלי זכויות שוות, וכאלה הם גם נשארים". על העת ההיא כתב המשורר ויליאם וורדסוורת בשירו "המהפכה הצרפתית כפי שנראתה בראשיתה לנלהבים":
<span class="poetry indentAll">בַּשַּׁחַר הַהוּא, לִחְיוֹת הָיָה אֹשֶׁר וְלִהְיוֹת צָעִיר—גַּן עֵדֶן.</span>
התלהבות כזאת מן העידן החדש שבפתח הייתה נחלתם של יהודים רבים. הם נשאו עימם את נטל הזיכרונות הקודר של מאות שנות רדיפה, ובכללן גזרות ת"ח–ת"ט שרושמן עוד היה עז, את מחנק הגטאות, את אימת הגירושים והפוגרומים. בפרנקפורט עוד היו היהודים מחויבים לגור בגטו.<sup class="footnote-marker">8</sup><i class="footnote">מצוטט אצל Robert Liberles, <i>Religious Conflict in Social Context: The Resurgence of Orthodox Judaism in Frankfurt am Main, 1838–1877</i>, Westport, Conn.: Greenwood Press, 1985, pp. 46–47.</i> לאורך ימי הביניים צצו פעם אחר פעם משיחי שקר. השיא היה הנהייה ברחבי העולם אחר שבתי צבי ב־1665–1666. האכזבה הנוראה מהתאסלמותו במאסר עוררה גלי הלם, ואלה לא שככו גם בדורות הבאים.
משהו התערער בתהפוכות הללו. כיסופי הגאולה של היהודים הדריכו את מנוחתם. ארכה להם השעה בגלות, ודומה היה כי אין קץ לימי הרעה. רבים מהם לא יכלו עוד לשים את יהבם בגאולה הדתית. על כן, כשנפתח צוהר חדש, כשהסתמן סיכוי לחברה חילונית שהם יהיו אזרחים שווים בה, נפרץ סכר בן מאות שנים של ציפיות כבושות ותקוות שתוקות. יהודים נמנו עם הנלהבים שבחסידי הנאורות והתוחלת שהיא הציעה לשחרור היהודים. כדברי ההיסטוריון יעקב טלמון, היהודים "ראו את המהפכה הצרפתית כמאורע בר־השוואה ליציאת מצרים ולמעמד הר סיני".<sup class="footnote-marker">9</sup><i class="footnote">J. L. Talmon,<i> Israel among the Nations</i>, London: Weidenfeld & Nicolson, 1970, p. 9.</i> המהפכנים היהודים המוקדמים, כתב, חלמו על "דת חדשה, דת האנושות".<sup class="footnote-marker">10</sup><i class="footnote">שם, עמ' 18.</i>
אחד הרעיונות המניעים של הנאורות היה האוניברסליזם. הוא שאף למצוא אמיתות משוחררות מן הדוגמות שחוללו את מלחמות הדת למן ימי הצלבנים וביתר שאת אחרי הרפורמציה. את עיניו נשא אל הפילוסופיה ואל המדע. המדע אוניברסלי. חוקיו, אם הם אמיתיים, חלים בכל מקום ובכל זמן. גם התבונה אוניברסלית. הלוגיקה אינה מכירה בגבולות. אם דבר מה הוא אמת לוגית, הוא אמת בכל העולמות האפשריים. עמנואל קאנט טען שכך הוא גם באשר למוסר. התנהגות מוסרית היא התנהגות ההולמת את הכללים שיש לשאוף כי כל האנושות תציית להם. כל מה שהוא פחות מן האוניברסלי, הוא מיניה וביה פחות ממוסרי. מכאן שיש להוקיע את היהדות, המופת המובהק לאמונה פרטיקולריסטית.
ובכל זאת יהודים רבים אימצו את הסדר החדש, אף כי פירוש הדבר היה ויתור על הדת, המעטה בחשיבותה, או עריכת שינויים בה. האפשר לצפות שיבחרו אחרת? לראשונה הוצעו להם שוויון, זכויות אזרח, ושערים פתוחים אל חברה שאין בה אפליה. אחד הראשונים והגדולים בחולמי חלום התבונה היה יהודי שסופו שנפרד מיהדותו, שפינוזה. אך אותו רציונליזם אפיין הוגים יהודים אחרים, ממשה מנדלסון עד הרמן כהן ואנרי ברגסון.
יש ביהדות ממד אוניברסליסטי. הוא חלק מחזון אחרית הימים, עת יהיה ה' "לְמֶלֶךְ עַל כָּל הָאָרֶץ; בַּיּוֹם הַהוּא יִהְיֶה ה' אֶחָד וּשְׁמוֹ אֶחָד" (זכריה יד, ט). הוא נוכח באתיקה היהודית, במצוות אהבת הרֵע ואהבת הגֵר. הוא בולט בדברי ישעיהו על תפקידו של עם ישראל להיות "אור לגויים". פסוקים אלה היו נר לרגלי האוניברסליסטים היהודים. אך לא כולם נזקקו לפסוקים; החילוניות של מדינות הלאום החדשות אפשרה ליהודים לעזוב את היהדות בלי לאמץ את הנצרות או את האסלאם. לראשונה דומה היה כי החברה מציעה מרחב ניטרלי, חלופה לזהויות הדתיות הפלגניות.
ביהדות אירופה לבש האוניברסליזם המשיחי שלוש צורות שונות: היהדות הרפורמית, הסוציאליזם המרקסיסטי והציונות החילונית.
<b>הרפורמה ביהדות</b><br>ראשונה בין צורות האוניברסליזם המשיחי, מבחינה היסטורית, הייתה היהדות הרפורמית. כדי להבינה עלינו להתוודע לרקע של היווצרותה: גרמניה, וההתנגדות העזה ששררה בה לאמנציפציה של היהודים. כיצד יוכלו היהודים להיעשות גרמנים?—שאלו המתנגדים. הם לא יהיו אזרחים נאמנים למדינה, שכן הם חולמים שיום אחד ישובו לציון. הם אינם מסוגלים לרכוש את התרבות הגרמנית, את ה"בילדונג", בניין האישיות, וה"זיטליכקייט", השתלמות המידות, כי הם דבקים באמונה אנכרוניסטית ספוגת דעות קדומות. הם אינם יכולים להתערות בחברה, כי הם שומרים על מצוות המפרישות אותם מן הציבור בכל הנוגע לאוכל, לימי שבתון וחג וכיוצא בזה. היהדות נצטיירה כקוד של שוני בעידן שבו מצופה מכל האזרחים להיות דומים.
בית התפילה הרפורמי הראשון היה הטמפל, קרי מקדש, שנחנך בהמבורג ב־1817. עד אז יהודים לא כינו מעולם את בית הכנסת מקדש. להפך: להבדילו מן המקדש הם כינוהו "מקדש מעט". הרפורמים בהמבורג בחרו בכינוי "טמפל" מטעמים פוליטיים הצהרתיים: הם רצו להראות שהם אינם שואפים עוד לשוב לירושלים, עיר המקדש. הינה, גם בהמבורג אפשר לבנות מקדש. מנהיגי הטמפל יצאו מגדרם להראות ששום מאפיין יהודי המעורר את התנגדותם של הגרמנים אינו חיוני. אפשר לשכתב את היהדות כך שתיפטר מכל המאפיינים הללו: השימוש בעברית כשפת תפילה, חוקי הכשרות וכל יתר הכללים היוצרים היבדלות חברתית. גם את השבת אפשר להזיז ליום ראשון.
הממד המשיחי של הרפורמה ניכר היטב. בשנת 1843 כבר יכול ה<b>פרנקפורטר ז'ורנל</b> לכתוב:
<span class="poetry indentAll">כת יהודית חדשה נוסדה כאן... התומכים—שמספרם כבר נכבד—אינם דבקים בשום חוק טקסי יהודי־תלמודי; אינם שומרים על מילת העורלה—לא כחובה דתית ולא כחובה אזרחית; ומאמינים שהמשיח כבר בא, בדמות המולדת הגרמנית.</span><sup class="footnote-marker">11</sup><i class="footnote">מצוטט אצל Robert Liberles, <i>Religious Conflict in Social Context: The Resurgence of Orthodox Judaism in Frankfurt am Main, 1838–1877</i>, Westport, Conn.: Greenwood Press, 1985, pp. 46–47.</i>
התקווה המשיחית הייתה עתה לא לשוב לציון אלא להשתלב במדינות הלאום החדשות באירופה. האוטופיזם הרפורמי הגיע לשיאו ב"מצע פיטסבורג" של היהדות הרפורמית בארצות הברית, משנת 1885:
<span class="poetry indentAll">אנו רואים בעידן המודרני, עידן של תרבות אוניברסלית של הלב ושל השכל, את פעמי התממשותה של התקווה המשיחית היהודית הגדולה לכינון ממלכה של אמת, צדק ושלום בין כל בני האדם. איננו רואים עצמנו לאום, כי אם קהילה דתית, ועל כן איננו מצפים לא לשיבה לפלשתינה, לא לעבודת קורבנות בניהול בני אהרן, ולא לחידושו של שום חוק מן החוקים הנוגעים למדינה היהודית.</span><sup class="footnote-marker">12</sup><i class="footnote"><i>Encyclopedia Judaica</i>, vol. 14, p. 26.</i>
אך כבר ב־1862 כתב משה הס ב<b>רומי וירושלים</b> כי כל זה הבל. "היהודי הגרמני נוטה תמיד, בעטיה של שנאת־ישראל המלהטת מסביבו, לזרות ממנו והלאה כל מה שיש בו משום סימן וזכר ליהדות ולהתכחש לגזעו". אך זהו מאמץ שווא. גם טבילה לנצרות לא תספיק להציל את היהודים "מאימת הלחץ של שנאת־ישראל בגרמניה". היהודים חשבו שהגרמנים שונאים את היהדות, אבל שנאתם האמיתית הייתה ליהודים. הם התנגדו לא למה שהיהודים עשו, אלא למה שהם היו. במילותיו של משה הס, "יותר משמעוררת בהם שאט־נפש אמונתו המיוחדת של היהודי, מעוררת בהם שאט־נפש צורת חוטמו המיוחדת". לא את דתם שנאו אלא את גזעם.<sup class="footnote-marker">13</sup><i class="footnote">משה הס, <b>רומי וירושלים</b>, מגרמנית: ישורון קשת, ירושלים: הספרייה הציונית, תשמ"ג, מכתב רביעי, עמ' 37.</i> בדת אפשר לערוך רפורמה, אבל גזע אי אפשר לשנות. דבריו של הס היו נבואיים. חלום האמנציפציה גווע בשואה.
<b>הקומוניזם</b><br>הצורה השנייה של האוניברסליזם היהודי הייתה הקומוניזם. נביאו, קרל מרקס, היה נצר לשושלת רבנים, אך אביו הטבילו לנצרות כשהיה בן שש. שום שמץ של אהדה לא נותר אצלו לדתו הראשונה. מסתו משנת 1843 <b>לשאלת היהודים</b> שאבה מלוא דליים מהתיאוריות האנטישמיות של ברונו באואר. היהודים היו בעיניו התגלמות הסדר הקפיטליסטי שהוא רצה להכרית.<sup class="footnote-marker">14</sup><i class="footnote">Sander Gilman, <i>Jewish Self־Hatred</i>, Baltimore: Johns Hopkins University Press, 1986, pp. 188–208.</i> יהודים רבים מאוד נהו אחר התפיסה המהפכנית, וגם פה הם נמשכו אל האוניברסליזם המשיחי שלה—אשר גרם להם להתנגד לא רק ליהדות, אלא גם לציונות ואף לסוציאליזם היהודי (הבונדיזם), שהיה בעיניהם פרטיקולריסטי וכיתתי.
"איזו חשיבות יכולה להיות לאינטרסים של קומץ יהודים", כתב המהפכן היהודי פאוול אקסלרוד, לעומת שחרור המעמדות העובדים בכללותם? אך יקיצה אכזרית מחלומו גרמו לו הפוגרומים של שנת 1881, שחשפו כמה רווחת האנטישמיות בקרב המעמדות העובדים ברוסיה, וכמה עמוק היא מושרשת בקרבם. אקסלרוד פרסם אז עלון שנתן ביטוי לחוויה הטראומטית. הסוציאליסטים היהודים, כתב, שכנעו את עצמם כי "לאמיתו של דבר אין עם יהודי, שהיהודים הם רק קבוצה של נתינים רוסים שעתידים להיעשות קבוצה של אזרחים רוסים". אירועי 1881 חשפו כי למעשה רוב הרוסים רואים ביהודים אומה נפרדת, שכולה "ז'ידים מזיקים שרוסיה מוכרחה להיפטר מהם בכל מחיר". והוא הוסיף, "המהפכנים החברתיים היהודים הבינו עתה כי טעו כשזנחו את ההמון היהודי בשם הקוסמופוליטיות". העלון לא נדפס מעולם.<sup class="footnote-marker">15</sup><i class="footnote">Talmon, <i>Israel among the Nations</i>, pp. 36–38.</i>
מקרהו של אקסלרוד היה נדיר למדי. מנהיגים קומוניסטים יהודים רבים לא הבינו את טעותם עד שהיה מאוחר מדי. רוזה לוקסמבורג סירבה בתוקף להזדהות כיהודייה. לדידם של חסידי מרקס, כתבה, "השאלה היהודית אינה קיימת". ליהודי ששלח לה מכתב שהפנה את תשומת ליבה לפשעים שנעשו נגד עמה היא ענתה, "מדוע אתה בא עם היגונים היהודיים המיוחדים שלך?" והסבירה שהיא מרגישה את כאביהם של כל העמים באותה מידה. "אינני מוצאת בלבבי פינה מיוחדת לגטו". לוקסמבורג נרצחה בשנת 1919.<sup class="footnote-marker">16</sup><i class="footnote">שם, עמ' 43–45.</i>
המנהיג הקומוניסטי לאון טרוצקי, ששמו המקורי היה לב דוידוביץ' ברונשטיין, היה אף הוא אדיש כלפי היהודים והיהדות, אך רחש שנאה יוקדת להרצל ולתנועה הציונית. בשנת 1940 נרצח בידי סוכן של משטר סטלין; גולגולתו בוקעה בגרזן. מנהיגי ברית המועצות, לנין ואחריו סטלין, שפכו חמתם על היהודים. רק מותו הפתאומי של סטלין בלם את המשפטים המבוימים של "עלילת הרופאים" המפורסמת, שהיו ככל הנראה מערכה ראשונה במזימתו של סטלין להגלות המוני יהודים לסיביר ואף לרוצחם, הגרסה הסובייטית ל"פתרון הסופי".
<b>הציונות החילונית</b><br>הציונות החילונית, שמשה הס היה נביאה הראשון, נולדה מתוך כישלונה של הרפורמה הדתית. יהודים עשו את כל האפשר כדי להשתלב באירופה, ולא השיגו דבר. תיאודור הרצל הבין זאת ברגע משנה־חיים של בהירות, כשראה את ההמונים בפריז שואגים "מוות ליהודים" אחרי פסק הדין במשפט דרייפוס. אף כי לא הכיר אז כלל את כתביו של משה הס, הוא הגיע במהירות לאותה מסקנה. במדינות הלאום של אירופה אין מקום ליהודים. תקוותם היחידה היא שתהיה להם מדינת לאום משל עצמם.
רבים מן הציונים הראשונים ראו בציונות הזדמנות לנרמול היהודים, כך שיהיו "רק אדם". אחת הסיסמאות שלהם הייתה "ככל הגויים". יעקב קלצקין, הוגה ציוני רדיקלי, כתב כי "לא הופיע עלינו הרצל מתוך הכרה לאומית של יהודי, אלא מתוך הכרה אנושית־כללית. לא היהודי שבו, אלא האדם שבו הוציאו והחזירו לעמו".<sup class="footnote-marker">17</sup><i class="footnote">יעקב קלצקין, "גלות וארץ": "תקותנו", א, בתוך קלצקין, <b>תחומים</b>, ברלין: דביר, תרפ"ה, עמ' קג–קד.</i>
א"ד גורדון אמר, "תחייתנו היא מהפכה באדם שביהודי".<sup class="footnote-marker">18</sup><i class="footnote">כותרת פרק במאמרו של אהרן דוד גורדון "על החינוך העצמי ועבודת התחייה", אתר <b>פרויקט בן־יהודה</b>.</i> אמנון רובינשטיין כתב, "כך רואים אנו כיצד פורץ בציונות, ובעיקר בזו שבאה ממזרח אירופה—זרם אנטי־יהודי מודע, מדהים בעוצמתו, מפליא בגעגועיו לעולם הגויי והפאגאני".<sup class="footnote-marker">19</sup><i class="footnote">אמנון רובינשטיין, <b>מהרצל עד גוש אמונים ובחזרה</b>, ירושלים ותל אביב: שוקן, 1980, עמ' 33.</i> בסיפורו המפורסם של חיים הזז "הדרשה" אומר הגיבור יודקה: "אין הציונות והיהדות דבר אחד, אלא שני דברים שונים זה מזה, אולי גם שני דברים הסותרים זה את זה. בודאי שני דברים הסותרים זה את זה! על־כל־פנים לא היינו הך. כשאדם אינו יכול להיות יהודי הוא נעשה ציוני".<sup class="footnote-marker">20</sup><i class="footnote">חיים הזז, "הדרשה", אתר <b>תרבות–il</b>.</i>
בגלות היו היהודים חסרי ישע, חסרי אונים, נאלצים תמיד לכוף את ראשם ולהתחנן על זכויותיהם, תלויים תמיד ברצונם של אחרים. לא הייתה שום הזדמנות נוחה לצמיחתה של תרבות יהודית, וליהודים לא הייתה אפשרות לבטא את הנורמליות הבריאה שהייתה, ודאי לפני מלחמת העולם, מקושרת בכוח צבאי ובגאווה לאומית. בישראל יחדלו היהודים להיות יהודים. הם ייעשו עברים, הכינוי המועדף על רבים מהציונים החילונים. היו אפילו שקיבלו בשמחה את הכינוי כנענים.
רוב הזרמים הציוניים נטו לשלילת הגולה וכל הקשור בה. שנים אחרי השואה הישראלים כמעט לא דיברו עליה, מחמת הבושה על שיהודי אירופה הלכו, כביכול, כצאן לטבח. האירוע היחיד שהם היו מוכנים לשלב בזיכרון הקיבוצי היה מרד גטו ורשה, נקודת המפנה שבה החלו היהודים להשיב מלחמה. ישראל, על פי הוגי החילוניות, תשמש ליהודים מקום נורמלי של אומה בין האומות. היא תשים קץ לאנטישמיות, שהיא עצמה תוצר של היות היהודים חסרי בית. זה היה תורף חלומם של הס ושל הרצל.
<b>שלוש בגידות</b><br>העובדה שישראל נמצאת במוקד האנטישמיות החדשה היא, לדידם של האוניברסליסטים היהודים, הבגידה השלישית. היא החלה ב־1975, עם החלטת עצרת האו"ם להשוות את הציונות לגזענות, ומאז היא נמשכת ללא הפרעה. הארגונים הלא ממשלתיים, התקשורת האירופית ורבים מהאקדמאים שם פנו נגד ישראל דווקא כאשר היא הייתה נתונה במאמצים עילאיים להשגת שלום. שבע שנים נשאה ונתנה עם אש"ף, ארגון הטרור שקודם לכן סירבה להיפגש עם אנשיו. היא הציעה לפלסטינים מדינה משלהם, דבר שהירדנים והמצרים לא עשו כשהחזיקו ביהודה, שומרון ורצועת עזה. קשה היה שלא לראות את בידודה של ישראל בזירה הבינלאומית כשובה של האנטישמיות הישנה, הפעם על בסיס לאומי ולא אישי. ישראל הייתה ל"יהודי שבקרב האומות", מדינה מנודה.
התוויתי את הסכֵמה הזאת של ההיסטוריה היהודית המודרנית כי בלעדיה אי אפשר להבין את העוצמה שיש כיום לביטוי "עם לבדד ישכון". אין זו השפה הקלאסית של התפיסה העצמית היהודית.<sup class="footnote-marker">21</sup><i class="footnote">כמובן, בספרות החורבן והקינות היהודית מימי הביניים מבוטא יגון עמוק על בידודו של עם ישראל: "הבט משמים וראה כי היינו לעג וקלס בגויים", אומרת אחת התפילות. "נחשבנו כצאן לטבח יובל, להרוג ולאבד ולמכה ולחרפה". אך זהו תיאור של נסיבות, לא של ייעוד. ציטוטים נפוצים רבים של גדולי ישראל המובאים תדיר כדי להראות כי חכמינו ראו את האנטישמיות כבלתי נמנעת מתגלים, בעין בוחנת, ככאלה שאינם טוענים כך. הראשון שגרס כי האנטישמיות חשוכת מרפא היה יהודה לייב (לאון) פינסקר, בשנת 1882. לפנינו דוגמה מצוינת למה שאריק הובסבאום כינה "המצאתה של מסורת".</i> על פי התפיסה היהודית הקלאסית, היהודים נבחרו בידי האל להיות עם קדוש, לא עם שנוא. כבר משה רבנו ניבא כי בבוא היום, אם ישמור ישראל את מצוות ה', "וְרָאוּ כָּל עַמֵּי הָאָרֶץ כִּי שֵׁם ה' נִקְרָא עָלֶיךָ וְיָרְאוּ מִמֶּךָּ" (דברים כח, י). הגלות, על פי הנביאים, היא עונש על חטאים, לא ייעוד מטפיזי ולא גורל לאין מנוס.
מיוחדים, יוצאי דופן, ייחודיים—היהודים ראו עצמם ככאלה ממש כמו היוונים והרומים בעת העתיקה והאנגלים, הצרפתים, האיטלקים, הגרמנים והאמריקנים במאה התשע־עשרה. אבל היהודים לא ראו את עצמם כנטולי ידידים ומבודדים באופן מהותי, וזאת מסיבה פשוטה מאין כמוה. עד המאה התשע־עשרה הם אף פעם לא הגדירו את עצמם במונחים ששימשו את העמים שהתבוננו בהם. הם הגדירו את עצמם על פי יחסיהם עם אלוהים. אירוניה היא כי אף שיהודים דתיים הם המשתמשים העיקריים בביטוי "עם לבדד ישכון", המשמעות שהם מטעינים בביטוי זה יכלה לבוא לעולם רק בשל חילונה של הזהות היהודית.
אי אפשר להבין את תהליך ההתכנסות־פנימה בקרב היהודים בשנים האחרונות בלי להכיר בתחושתם הכבדה של יהודים רבים שהעולם בגד בהם. שלוש פעמים חלמו יהודים את החלום האוניברסלי על חיים בעולם של כבוד ושוויון וחופש מהדעות הקדומות בנות ימי הביניים—ושלוש פעמים נהפך החלום לסיוט.
הלאומיות האירופית לא קיימה את שהבטיחה. הנאורות לא האירה. האמנציפציה לא הייתה נאמנה לציפייה. השואה השתוללה על אדמת אירופה מתוך ידיעה סמויה, ולפעמים אפילו השתתפות פעילה, של גדולי התרבות האירופית—פילוסופים, מדענים, רופאים, שופטים ואקדמאים. מחצית המשתתפים בוועידת ואנזה, שבה תוכנן "הפתרון הסופי", היו בעלי תואר דוקטור.<sup class="footnote-marker">22</sup><i class="footnote">Mark Roseman, <i>The Villa, the Lake, the Meeting: Wannsee and the Final Solution</i>, London: Penguin, 2003.</i> גם הקומוניזם בתורו פנה נגד היהודים. אפילו תקומת מדינת ישראל לא הצליחה לבלום את השנאה. המיתוסים הישנים, מעלילת הדם עד הפרוטוקולים של זקני ציון, שבו וצצו, והפעם כוונו נגד מדינת היהודים. היהודים, אם בכֹה ואם בכֹה, מצאו עצמם לכודים בגורל שהם חשבו שכבר נמלטו ממנו. הם ניסו הכול—והכול נכשל. להיסטוריה היהודית היה אופי של טרגדיה יוונית, והדבר קרה דווקא לעם שתרבותו מיוסדת על שלילה עקרונית של התפיסה הטרגית.
<b>אלוהי עם אחד או אלוהי הכול?</b><br>סיפרתי על הקרע שנִבעה בעם היהודי במאה התשע־עשרה בין האוניברסליסטים שרצו להשתייך לעולם הכללי במחיר ייחודיותם היהודית, לבין הפרטיקולריסטים, ובעיקר האורתודוקסים הבדלנים, אשר כדי לשמר את ייחודם היהודי הפנו גבם אל העולם. התוצאה הייתה שהיהודים נחלשו עד כדי סכנה דווקא כאשר הם נזקקו למרב הכוחות.
תחילה נראה היה שהאוניברסליסטים נמצאים בצד המנצח, אבל אחרי הבגידה המשולשת—השואה, משטר סטלין והאנטי־ציונות החדשה—הפציע, שלא במפתיע, עידן הפרטיקולריזם היהודי. היהודים, לפחות אלה מהם המתכוונים להישאר יהודים ולחנך ברוח זאת את ילדיהם, פנו פנימה. הם היו מפוכחים עד כאב. ואיך לא יהיו? הלוא אין ניגוד גדול מזה שבין הנאורות האירופית לבין המרקסיזם, והינה שתי החלופות הקוטביות הללו העלו את היהודים על ראש שִׂנאתן. ההוקעה הפראית של ישראל בידי האליטות האינטלקטואליות במערב, והתקשרותן עם הקיצונים הדתיים הטוטליטריים—"בגידת האינטלקטואלים" של זמננו—רק החריפה את הפיכחון. היהודים למדו לא לשים מבטחם בעולם, לא לייחל ולא לצפות למה שאיננו בידוד. "יהודים יכולים לסמוך רק על יהודים אחרים. אנחנו העם השנוא, עם לבדד ישכון".
זו תגובה מובנת מאוד, אבל מסוכנת ביותר. אם היהודים לא יבטחו בעולם החיצון, הם לא ינסו להבין אותו וללמוד איך להשמיע בו את קולם ולמצוא בו בעלי ברית. הם יזהו כאנטישמיות גם תופעות בעלות רקע אחר. הם יטעינו את הזהות היהודית במטען שלילי שיעודד צעירים יהודים לעזוב: מה להם ולצרה הזאת? הם ייפלו במלכודת הסוליפסיזם המוסרי וידברו אל עצמם בשפה שרק הם מבינים. הביטוי "עם לבדד ישכון" יהפוך לנבואה מגשימת־עצמה, שלא תצמח ממנה שום טובה לעתיד היהודים, היהדות וישראל. למאמינים כי נחרץ גורלם להיות מוקפים אויבים לא יהיו רצון ואמונה שידחפו אותם לחפש ידידים.
זו גם שגיאה בהבנת המציאות. היהודים לא נידונו להיות תמיד נוכרים, מנודים ומבודדים. מרגע שקמה מדינת ישראל, היהודים הם שחקן בזירה הבינלאומית ויש להם מסר חיוני לה, שליחות מרפאת. הם קנו לעצמם ביושר את הזכות ואת החובה לדבר אל העולם, להיות מעורבים בו, ולעשות זאת כיהודים: מתוך הפרטיקולריות של דתם ובשם האוניברסליות של אלוהיהם.
החלום האוניברסליסטי אולי מת, אך כבר מתחילתו הוא לא היה החלום הנכון. ההשקפה הגורסת שהיהודים דומים לכל אומה אחרת, שלא לומר אוניברסליים אף יותר מכל יתר העמים, היא שטחית—ויש בה גם רמייה עצמית. אם היהודים אינם מתקבלים בעולם בשונותם, הם לא יתקבלו בעולם בשום אופן; ואם אין הם מתקבלים בשום אופן, גם שום מיעוט אחר לא יתקבל. האנטישמיות תמיד גולשת אל מעבר ליהודים. יסודה הוא היעדר יכולת להשלים עם העובדה שבני האדם מגוונים, ועל כן שימור אנושיותנו תלוי ביכולתנו לפַנות מקום לַשוני. בכל תחפושת שיבחרו האנטישמים, בכל רטוריקה, בכל העמדת פנים של דאגה, בכל לוליינות אינטלקטואלית, הם יישארו אויבי החופש.
חסרת תוחלת לא פחות היא האסטרטגיה הרדיקלית הפונה פנימה ובונה גטו תודעתי. יש, בפרט זרמים חרדיים, הבוחרים באסטרטגיה זו מתוך תחושת ייעוד. זו בחירה מעוררת הערכה. הם מחדשים את מסורת הכהונה של ימי המקרא: בניית אליטה סגורה המשמשת בקודש. אלא שזוהי דרך למעטים, דרך שיש בה כל הסגולות שבתרבות אליטיסטית אך גם כל המגרעות שבה. כשהיא נעשית דרכם של רבים—כש"העולם כולו נגדנו" ו"לנצח לבדד נשכון" נעשים לגישה רווחת—היהודים אכן עתידים למצוא עצמם שוכנים לבדד.
אסטרטגיית ההתכנסות הייתה הגיונית לאורך אלפיים שנות גולה, כשהיהודים היו מפוזרים בארבע כנפי תבל, ובכל מקום שהיו בו היו מיעוט נטול זכויות ונטול קול בזירה הציבורית. אין בה היגיון כיום, בדמוקרטיות הליברליות המערביות, שהגיוון, הרב־תרבותיות והרב־דתיות הם חלק מהאתוס שלהן. באורח שאולי אין לו תקדים בהיסטוריה כולה, הקול היהודי זוכה כיום ליחס מכבד. מבקשי עצה וחוכמה פונים אל היהודים. אם לא ישמיעו היהודים את קולם, לא יישאר שקט. החלל יתמלא בקולות אחרים, שלא כולם מאוהדי היהודים והיהדות. עם ישראל זומן להיות ברכה לעולם. אך המתנתק מן העולם לא יוכל להיות לו לברכה. עליו להיות מעורב בדעת עם העולם. המקום שבו מעורבות זאת היא החשובה ביותר הוא ישראל, ארץ הולדתה של היהדות.

פרק ז; ישראל, פתח התקווה

סבא־רבא שלי, הרב אריה לייב פרומקין, עזב בשנת 1871 את ביתו בעיר קֶלְם שבליטא ועלה לארץ ישראל — בעקבות אביו, שעשה כן כעשרים שנים לפניו. סמוך לעלייתו החל לכתוב ספר ושמו <b>תולדות חכמי ירושלים</b>, המתעד את הנוכחות היהודית הרצופה בירושלים מאז התיישב בה הרמב"ן ב־1265 והחל לשקם את הקהילה שחרבה במסעות הצלב.
עשר שנים אחרי עלייתו, ב־1881, פרצו פוגרומים ביותר ממאה יישובים ברוסיה. ב־1882 נחקקו שם "חוקי מאי" האנטישמיים הידועים לשמצה, ומיליוני יהודים יצאו בעקבות זאת לחפש מפלט במערב. משהו קרה לאבי־סבי בהשפעת המאורעות הללו. הוא הבין שהעלייה לארץ ישראל איננה עוד עניין ליחידים שוחרי קודש, אלא כורח חיוני לרבים. הוא עבר מירושלים לאחת המושבות החדשות. זו הייתה מושבה שהוקמה שלוש־ארבע שנים קודם לכן, אך תושביה הראשונים נאלצו לעזוב בשל המלריה. עתה, היו מהם שנכונו לחזור לעבד את האדמה, אך חששו לגור במקום עם משפחותיהם בשל הסכנה הבריאותית.
הרב פרומקין הנהיג את השיבה ובנה את הבית הראשון במושבה המתחדשת. כשהמתיישבים החלו לראות ברכה בעבודת האדמה תקפו השכנים הערבים את המושבה. האיומים על אב־סבי נמשכו והוא ברח ללונדון. לימים חזר לארץ ישראל ונקבר במושבה. על מצבתו מצוין כי הוא בנה את הבית הראשון בה.
השם שנתנו החקלאים היהודים למושבה מעניין במיוחד. אינני יודע איך התנהלה הבחירה בשם, אבל אני מנחש כיצד הגיעו אליו. המושבה נמצאת במישור החוף, סמוך לנהר הירקון, במקום שהיו בו בימים ההם ביצות — וכאמור, יתושים נושאי מלריה. המקום נראה להם כעמק מקולל. אך הם ידעו תנ"ך, ודאי הכירו את ההפטרות, וזכרו את הפסוק בנבואת הושע שבו מבטיח ה' "וְנָתַתִּי לָהּ אֶת כְּרָמֶיהָ מִשָּׁם וְאֶת עֵמֶק עָכוֹר לְפֶתַח תִּקְוָה" (הושע ב, יז). מכאן גזרו את שם מושבתם, שכיום היא העיר השישית בגודלה בישראל: פתח תקווה.
אני מספר את כל זאת מפני שההתנגדות למדינת ישראל היא היום מוקד האנטישמיות החדשה, אשר התפשטותה היא, כפי שהסברתי בפרק 5, מן המאורעות החשובים בימי חיי. האנטישמיות לעולם אינה בלתי מזיקה. עלייתה הייתה תמיד מבוא לאסון. האנטישמיות החדשה, שנולדה כשהשואה עודנה זיכרון חי, היא תופעה כמעט בל תיאמן. הערעור על עצם זכות קיומה של מדינת ישראל אינו יכול לעבור בשתיקה. מתעצב עתה נרטיב, ומתגבש אקלים רעיוני, שהם בגדר סכנה נוראה.
טוענים תכופות כי ישראל קמה על חשבונה של האוכלוסייה המקומית כדי לפצות את היהודים על השואה. אירופה ביצעה את הפשע — והפלסטינים נאלצים לשלם את המחיר. זהו שקר. כפי שברור מסיפורו של אב־סבי, שיבת ציון נהגתה ונתקיימה הרבה לפני השואה. הזיקה היהודית לארץ ישראל עתיקה בהרבה מהצהרת בלפור שניתנה ב־1917 ואושררה בידי חבר הלאומים ב־1922. היא החלה עידן ועידנים לפני שהמילה "ציונות" נטבעה ב־1890, ולפני שמשה הס כתב, ב־1862, את <b>רומי וירושלים</b>, המסמך המכונן של הציונות החילונית.
ראשית הזיקה היהודית לארץ ישראל אחוזה בראשית הזמן העברי, לפני כארבעת אלפים שנה, כשאלוהים אמר לאברהם ללכת־לו מארצו וממולדתו ומבית אביו "אֶל הָאָרֶץ אֲשֶׁר אַרְאֶךָּ". שבע פעמים הבטיח ה' את הארץ לאברהם, פעם אחת ליצחק ושלוש פעמים ליעקב. ספר בראשית נחתם בדברי יוסף לאחָיו טרם מותו, "וֵא־לֹהִים פָּקֹד יִפְקֹד אֶתְכֶם וְהֶעֱלָה אֶתְכֶם מִן הָאָרֶץ הַזֹּאת אֶל הָאָרֶץ אֲשֶׁר נִשְׁבַּע לְאַבְרָהָם לְיִצְחָק וּלְיַעֲקֹב" ובבקשתו מהם להעלות לשם את עצמותיו (בראשית נ, כד-כו). תחילת שליחותו של משה, סמוך לתחילת ספר שמות, בקריאת ה' אליו להוביל את בני ישראל "אֶל אֶרֶץ טוֹבָה וּרְחָבָה אֶל אֶרֶץ זָבַת חָלָב וּדְבָשׁ אֶל מְקוֹם הַכְּנַעֲנִי וְהַחִתִּי וְהָאֱמֹרִי וְהַפְּרִזִּי וְהַחִוִּי וְהַיְבוּסִי" (שמות ג, ח). כל חמשת חומשי תורה, ובמובן מסוים כל ההיסטוריה היהודית, עניינם המסע הארוך ורב התלאות אל ארץ ישראל, הארץ המובטחת.
במילים אחרות, הקשר של עם ישראל לארץ ישראל ארוך כפליים ממשך קיומה של הנצרות, ופי שלושה מזה של האסלאם. עם ישראל הוא האומה העתיקה ביותר במערב, וארץ ישראל היא ערש גידולו, מולדתו ונחלתו. ראש ממשלת בריטניה במאה התשע־עשרה בנג'מין ד'יזראלי, שאף כי הוטבל לנצרות היה גאה מאוד במוצאו היהודי, אמר בתשובה לדברי עלבון מפי האירי הקתולי דניאל או'קונל: "כן, אני יהודי, וכשאבותיו של הג'נטלמן הנכבד היו פראים גסים באי נידח, אבותיי היו כוהנים במקדש שלמה". ד'יזראלי היה למעשה קדם־ציוני, שכתב שניים מהרומנים הציוניים הראשונים, <b>אלרואי</b> ו<b>טנקרד</b>.
<b>למה ארץ?</b><br>בלב היהדות נמצאת תעלומה, או ליתר דיוק עניין שבני דורות רבים התקשו להבין. למה ארץ ישראל? למה התנ"ך מתמקד בעקביות ובנחישות כאלו במקום אחד, שברוך שפינוזה (<b>מאמר תיאולוגי־מדיני</b>) כינה פשוט "חבל ארץ מסוים"?<sup class="footnote-marker">1</sup><i class="footnote">ברוך שפינוזה, <b>מאמר תיאולוגי־מדיני</b>, מלטינית: חיים וירשובסקי, ירושלים: מאגנס, 2003, עמ' 28.</i> אלוהי אברהם הוא אלוהי העולם כולו, אל שאינו תָחום במרחב. אם כן, מדוע הוא בוחר מרחב מסוים, שלא לומר ארץ קטנה ודלת משאבים?
השאלה "למה ארץ ישראל" אינה בלתי קשורה לשאלה הנשמעת יותר, "למה היהודים". התשובה נעוצה בשניוּת המכוננת את אמונת ישראל ותורמת אחת מן התרומות החשובות ביותר שלה לציוויליזציה. כפי שהסברתי בפרקים 4 ו־6, היהדות מגלמת ומדגימה את המתח הבריא שבין האוניברסלי לייחודי, בין "מלוא כל הארץ כבודו" לבין "המקום אשר יבחר".
אילו היו רק אמיתות אוניברסליות, העולם היה עשוי מאימפריות הטוענות כל אחת לבעלות מוחלטת על האמת ומנסות לממש זאת באמצעות כיבוש והמרה של העולם כולו. בשנת 1532, כאשר טבחו חיילי ספרד בראשות פרנסיסקו פיסָרו בבני האינקה במרכז אמריקה, השתלטו על ארצם ובזזו את אוצרות הזהב העצומים שלהם, אמר פיסרו לאטהואלפה, שליט האינקה:
<span class="poetry indentAll">בפקודתו [של הקיסר] באנו לכבוש את הארץ הזאת, למען יכירו הכול את האל ואת דתו הקתולית הקדושה; ובזכות שליחותנו הטובה, אלוהים, בורא שמיים וארץ וכל אשר בהם, מתיר זאת, למען תדעוהו ולא תחיו עוד חיים שפלים ושטניים... כאשר ייפקחו עיניכם לראות את טעויותיכם, תדעו שטובה עשינו לכם כשבאנו אל ארצכם... אדוננו התיר לנו להשפיל את גאוותכם למען לא ייגע אינדיאני לרעה בנוצרי.<sup class="footnote-marker">2</sup><i class="footnote">ג'ארד דיימונד, <b>רובים, חיידקים ופלדה</b>, מאנגלית: עתליה זילבר, תל אביב: עם עובד, תשס"ג, עמ' 60.</i></span>
אם יש רק אמת אחת, והיא נמצאת אצלך, כי אז היא אינה נמצאת אצל אחרים. הם חיים בתוך טעות, והצלתם מטעותם היא צידוק דתי לכבוש את ארצם, לכפות עליהם המרת דת, ואף להורגם. זהו היסוד לפשעים רבים ולמקרים רבים של שעבוד אימפריאלי בעבר ובהווה — וזו הסיבה לכך שהיהדות היא מחאה נגד אימפריות.
מנגד, אם כל האמיתות פרטיקולריות, ואין שום עיקרון מוסרי אוניברסלי המחייב את כל התרבויות והאתניויות, כי אז מצבו הטבעי של העולם הוא שבטים רבים הלוחמים זה בזה בלי סוף. זו המגמה כיום, בעולם של יחסיות מוסרית. פניו של כדור הארץ מצולקות לעייפה בסכסוכים אתניים, מלחמות וטרור.
בריתו של אברהם, כפי שהיהדות מבינה אותה, היא דרך המבקשת למנוע את שני התרחישים גם יחד. היהודים שייכים למקום מסוים, לא לכל מקום. אך האל שהם עובדים הוא אלוהי כל מקום ולא רק המקום הזה. לכן נצטוו היהודים להיות לא אימפריה וגם לא שבט; לא להחזיק בשאיפות השתלטות עולמיות וגם לא לשקוע ביריבות שבטית. מוקצית להם ארץ קטנה אך חשובה, משום שבה, ורק בה, הם יכולים לממש את ייעודם.
ייעוד זה הוא לבנות חברה המכבדת את היות כולנו עשויים בצלם אלוהים; מקום שבו החופש של אחָדים אין פירושו שִעבודם של אחֵרים. חברה כזאת אמורה להיות היפוכה של מצרים, שאת לחם העוני והמרורים של העבדות בה נצטוו בני ישראל לאכול שוב מדי שנה בפסח כדי לזכור ממה עליהם להישמר.
ישראל נועדה להיות האומה היחידה בעולם שריבונה הוא אלוהים עצמו, ושחוקתה היא דבריו: התורה. יוסף בן מתתיהו (יוספוס פלאוויוס), בן המאה הראשונה לספירה, התאמץ להסביר זאת לקהל קוראיו בני התרבות היוונית והרומית, ולשם כך המציא את המילה "תיאוקרטיה", שמובנה המילולי שלטון האל. אך בימינו מציין מונח זה שלטון של אנשי הדת, ועל כן מונח מתאים יותר הוא "נוֹמוֹקרטיה", שלטון החוקים שנתן האל.
<b>היהדות היא קוד לחברה בעלת ממשל עצמי</b>. אנו נוטים לשכוח זאת, משום שהיהודים חיו אלפי שנים בתפוצות, בלי מדינה ריבונית משלהם, ומפני שמדינת ישראל היא חילונית. היהדות היא דת של גאולה, לא של ישועה. היא מתמקדת במרחבים המשותפים של חיינו כקולקטיב, לא בדרמה הפנימית של הנפש, אף כי כמובן גם בה יש לה עניין, כפי שמלמדים למשל ספרי תהלים ואיוב.
האלוהים היהודי הוא אלוהים של אהבה: "וְאָהַבְתָּ אֵת ה' אֱ־לֹהֶיךָ בְּכָל לְבָבְךָ וּבְכָל נַפְשְׁךָ וּבְכָל מְאֹדֶךָ"; "וְאָהַבְתָּ לְרֵעֲךָ כָּמוֹךָ"; "וְאָהַבְתָּ אֶת הַגֵּר". אבל כיוון שהיהדות היא גם קוד מכונן של חברה, היא מתמקדת גם בסגולות החברתיות: צדק ומשפט, חסד ורחמים. אלו הן אבני הבניין של משפט התורה, העוסק בכל היבטי חיי החברה, כלכלתה, מערכות הרווחה שלה, החינוך בה, חיי המשפחה, יחסי עובד־מעביד, הגנת הסביבה וכן הלאה.
העקרונות הרחבים המניעים מבנה משוכלל זה, המונה על פי המסורת תרי"ג מצוות, ברורים. אין להותיר אנשים בעוני קשה. אין להותיר אנשים בלי גישה לצדק ולבית המשפט. משפחה לא תישאר בלי נחלתה בארץ. יום אחד מכל שבעה ימים, כולם יהיו חופשיים. שנה אחת במעגל שבע שנים, כל החובות יימחקו. שנה אחת מחמישים, כל האדמות שנמכרו יוחזרו לבעליהן המקוריים. זו החברה השוויונית ביותר שידע העולם העתיק.
אף לא אחד מכל אלה אפשרי בלי ארץ. חז"ל אמרו, "הדר בחוצה לארץ דומה כמי שאין לו אלוה".<sup class="footnote-marker">3</sup><i class="footnote">כתובות קי ע"ב.</i> הרמב"ן כתב במאה השלוש־עשרה כי "עיקר כל המצות ליושבים בארץ ה'".<sup class="footnote-marker">4</sup><i class="footnote">רמב"ן, פירוש לויקרא יח, כה.</i> אלו הן תפיסות מיסטיות, אבל אפשר לתרגמן למונחים חילוניים. היהדות היא חוקתה של אומה ריבונית, מתווה לחברה המתמסרת לעבודת האלוהים מתוך חופש וכבוד אנושי. בלי ארץ ומדינה, היהדות היא הצל של עצמה. בגלות יכול אלוהים לחיות בלבבותיהם של היהודים, אבל לא בזירה הציבורית, לא בצדק הנעשה בבתי הדין, לא במוסר הכלכלי ולא בהומניטריות של חיי היום־יום.
יהודים חיו כמעט בכל ארץ תחת השמש. <b>אך לאורך ארבעת אלפים שנה, רק בארץ ישראל הם היו עם חופשי וריבוני</b>.<sup class="footnote-marker">5</sup><i class="footnote">בתחילת המאה העשרים הועלו כמה הצעות להפרדת רעיון הממשל־העצמי היהודי מרעיון ארץ ישראל, ובהן תוכנית אוגנדה של הרצל וקריאתו של דובנוב לאוטונומיה יהודית בתחום המושב ברוסיה. אולם הן לא זכו לתמיכה מספקת.</i> רק בארץ ישראל הם יכולים, אם הם בוחרים בכך, לפתח חקלאות, מערכת בריאות ותשתית כלכלית ברוח התורה ודאגתה לחופש, לצדק ולקדושת החיים. רק בישראל יכולים כיום יהודים להשתמש בעברית, שפת המקרא, כשפת היום־יום. רק בה הם יכולים לחיות את הזמן היהודי, בלוח שנה העשוי על פי מקצביה של השנה היהודית. רק בישראל יכולים יהודים לחיות את היהדות במהדורתה המלאה, ללא קיצורים. בישראל, ורק בה, יכולים יהודים לפסוע בשבילים שפסעו בהם נביאי ישראל, לטפס על ההרים שאברהם העפיל לראשם, לשאת את עיניהם אל הגבעות שראה דוד המלך, ולהמשיך את הסיפור שאבותיהם החלו.
זאת, ולא האנטישמיות, היא הסיבה לכך שאב־סבי נסע לשם, להיות חלק ממפעל התקומה הגדול; זאת, ולא האנטישמיות, היא הסיבה לכך שג'ורג' אליוט ראתה בשיבת היהודים לציון את הולדתו המחודשת של העם העתיק שהעולם למד ממנו רבות כל כך.
<b>למה הארץ הזאת?</b><br>לָמה שָמה? המקרא אינו מסביר. אנו יכולים רק לשער. בנרטיב המקראי מובלעת תשובה: ארץ ישראל היא מקום שאי אפשר להצמיח ממנו אימפריה. הגיאוגרפיה לא נכונה. ההרים מכאן, והמדבר מנגד, מונעים גישה נוחה לארצות השכנות. מישור החוף צר וקל לפלישה מן הים.
לא שם היה ערש הציוויליזציה. היא התפתחה במישורים הפוריים של עמק הפרת והחידקל ובגדותיו המושקות של הנילוס התחתון. במסופוטמיה נבנו ערי המדינה הראשונות, ובמצרים נָכונה הגדוֹלה ומאריכת־הימים באימפריות של העולם העתיק. ישראל הייתה כמעט תמיד ארץ קטנה בצומת שבין אימפריות גדולות, במיקום אסטרטגי ורגיש גם יחד על נתיבי הסחר הגדולים.
כיוון התנועה הנורמלי של אוכלוסיות הוא מארצות עניות לארצות עשירות, ומתרבויות פרימיטיביות אל ציוויליזציות מתקדמות יותר. שני המסעות העבריים הגדולים, אברהם שיצא מאור כשדים ומשה ובני ישראל שיצאו ממצרים, היו נגד כיוון התנועה. ההסבר לכך הוא שכאמור התנ"ך הוא כְּתב קטרוג על האימפריות. הביקורת נרמזת כבר בסיפור מגדל בבל, שבוניו התיימרו להגיע לשמיים. היא מפורשת יותר בתיאור דיוקנה של מצרים הפרעונית, שאירחה תחילה את העברים ואז שִעבדה אותם.
ישראל היא ארץ של עיירות קטנות וחוות קטנות, שהאידיאל שלה הוא האוטופיה הצנועה שחזה הנביא מיכה: "וְיָשְׁבוּ אִישׁ תַּחַת גַּפְנוֹ וְתַחַת תְּאֵנָתוֹ וְאֵין מַחֲרִיד, כִּי פִי ה' צְבָאוֹת דִּבֵּר" (ד, ד). בני ישראל לא שאפו להיעשות למצרים שנייה, לגוליית שבעמים, למעצמת־על. להפך. ישעיהו, בנבואת פאר מופלאה, חוזה יום שבו יאהב ה' את אויבי ישראל כשם שהוא אוהב את עמו שלו:
<span class="poetry indentAll">בַּיּוֹם הַהוּא תִּהְיֶה מְסִלָּה מִמִּצְרַיִם אַשּׁוּרָה. וּבָא אַשּׁוּר בְּמִצְרַיִם וּמִצְרַיִם בְּאַשּׁוּר, וְעָבְדוּ מִצְרַיִם אֶת אַשּׁוּר. בַּיּוֹם הַהוּא יִהְיֶה יִשְׂרָאֵל שְׁלִישִׁיָּה לְמִצְרַיִם וּלְאַשּׁוּר, בְּרָכָה בְּקֶרֶב הָאָרֶץ. אֲשֶׁר בֵּרֲכוֹ ה' צְבָאוֹת לֵאמֹר: בָּרוּךְ עַמִּי מִצְרַיִם, וּמַעֲשֵׂה יָדַי אַשּׁוּר, וְנַחֲלָתִי יִשְׂרָאֵל (ישעיהו יט, כג-כה).</span>
כמה אירוני אפוא שמדינת ישראל מוצגת כמעצמה אימפריאליסטית. מדינת ישראל, זו העכשווית וזו הקדומה, היא היחידה שמשלה בארץ הזאת בארבעת אלפים השנים האחרונות ו<b>לא</b> הייתה אימפריה ואף לא ניסתה להיות אימפריה. בארץ ישראל שלטו אימפריות רבות: מצרים, אשור, בבל, פרס, בית תלמי, בית סלווקוס, רומא, ביזנטיון, בית אומאיה, בית עבאס, בית פאטימה, הצלבנים, הממלוכים והעות'מאנים. הכוח הלא אימפריאלי היחיד ששלט בה היה עם ישראל.
הדבר מסביר משפט שרווחת הבנה שגויה שלו. מפעם לפעם אנו שומעים שהציונים הראשונים טענו שארץ ישראל היא "ארץ ללא עם לעם ללא ארץ", ובכך התעלמו מהאוכלוסייה הלא יהודית שהייתה בארץ בזמנם. הציטוט אינו מדויק; ההיגד המקורי נאמר בפי אדם נוצרי, הלורד שפטסברי, בשנת 1843. הוא אמר, "ישנה <b>ארץ בלי אומה</b>; ואלוהים, בחוכמתו וברחמיו, מכוון אותנו עתה אל <b>אומה ללא ארץ</b>, האומה שאהב ושעודו אוהב, בני אברהם, יצחק ויעקב".<sup class="footnote-marker">6</sup><i class="footnote">Edwin Hodder, <i>The Life and Work of the Seventh Earl of Shaftesbury</i>, London, 1886, II, p. 478 (ההדגשות במקור). וראו גם Diana Muir, “A Land without a People for a People without a Land”, <i>Middle East Quarterly</i> 15, 2 (Spring 2008). הציטוטים מתוך Gertrude Himmelfarb,<i> The Jewish Odyssey of George Eliot</i>, New York: Encounter Books, 2009.</i> כלומר, הטענה לא הייתה שארץ ישראל אינה מאוכלסת, אלא שהיהודים הם האומה היחידה שיש לה זכות לאומית, להבדיל מאישית, בארץ. בכל יתר התקופות הארץ הייתה, לכל היותר, מחוז מנהלי בתוך אימפריה שהתנהלה ממקום אחר.
<b>הארץ המשיאה את עיניכם השמיימה</b><br>על ייחודה של הארץ יש הערת שוליים מסקרנת בתוך התנ"ך עצמו. משה, במהלך רטורי מבריק של פירוט, אומר לבני ישראל הנמצאים מרחק נגיעה מארץ ישראל כי התיאור המוכר להם "ארץ זבת חלב ודבש" טעון סיוג. הארץ טובה ושופעת, אבל עם כוכבית:
<span class="poetry indentAll">כִּי הָאָרֶץ אֲשֶׁר אַתָּה בָא שָׁמָּה לְרִשְׁתָּהּ, לֹא כְאֶרֶץ מִצְרַיִם הִוא אֲשֶׁר יְצָאתֶם מִשָּׁם, אֲשֶׁר תִּזְרַע אֶת זַרְעֲךָ וְהִשְׁקִיתָ בְרַגְלְךָ כְּגַן הַיָּרָק; וְהָאָרֶץ אֲשֶׁר אַתֶּם עֹבְרִים שָׁמָּה לְרִשְׁתָּהּ אֶרֶץ הָרִים וּבְקָעֹת, לִמְטַר הַשָּׁמַיִם תִּשְׁתֶּה מָּיִם. אֶרֶץ אֲשֶׁר ה' אֱ־לֹהֶיךָ דֹּרֵשׁ אֹתָהּ, תָּמִיד עֵינֵי ה' אֱ־לֹהֶיךָ בָּהּ מֵרֵשִׁית הַשָּׁנָה וְעַד אַחֲרִית שָׁנָה (דברים יא, י–יב).</span>
ארץ ישראל אינה דלתת הנילוס או עמק הפרת והחידקל. היא ארץ התלויה בגשם, והגשם באזור זה של העולם אינו קבוע. אנו כבר יודעים זאת: אברהם, יצחק ויעקב נאלצו כולם לגלות ממקומם בארץ בגלל בצורת ורעב. אומנם, זה יותר משלושה חומשים שלא שמענו על כך, כי הסיפור מחומש שמות ואילך מתרחש במצרים ובמדבר. הפסוקים רומזים למתאם בין גיאוגרפיה לרוחניות. ארץ ישראל היא מקום שבו אנשים מסתכלים אל השמיים בתקווה לזהות ענני גשם, ולא אל הארץ ואל שפיעת המים הטבעית שלה. זהו מקום שבו צריך להתפלל, לא מקום שבו הטבע ועונותיו צפויים.
זה חלק מסיפור רחב יותר. היות שתנאי השטח בארץ ישראל אינם מאפשרים לה להיות בסיס לצמיחת אימפריה, היא נתונה תמיד לאיום מצידן של מעצמות אזוריות. ישראל תימצא אפוא תמיד בנחיתות מספרית. היא תצטרך להישען על אומץ ליבם ותושייתם של חייליה. לשם כך נדרש מורל לאומי גבוה, הזקוק, בתורו, לתחושת השתייכות חזקה בקרב האזרחים ולחברה צודקת ומכילה.
המחויבות נדרשת מכל יחיד. הכול צריכים להאמין בצדקת הדרך הלאומית ולדעת שהם נלחמים למען מטרה הראויה לכך. כל תצורתה של האתיקה החברתית של התורה, ששומריה הם הנביאים, מובלעת אפוא במציאות הגיאו־פוליטית של הארץ. היא תהיה תמיד ארץ קטנה ופגיעה, שנמצאת בצומת אסטרטגי בין שלוש יבשות — אירופה, אפריקה ואסיה.
הבלחה מוקדמת של עיקרון זה אפשר לראות עוד בתחילת המסע במדבר. הרמז מצוי באמצע ספר שמות, בסיפור על הקרב הראשון שבני ישראל נלחמו בו בעצמם — המלחמה בעמלקים אחרי קריעת ים סוף:
<span class="poetry indentAll">וַיַּעַשׂ יְהוֹשֻׁעַ כַּאֲשֶׁר אָמַר לוֹ מֹשֶׁה לְהִלָּחֵם בַּעֲמָלֵק, וּמֹשֶׁה אַהֲרֹן וְחוּר עָלוּ רֹאשׁ הַגִּבְעָה. וְהָיָה כַּאֲשֶׁר יָרִים מֹשֶׁה יָדוֹ וְגָבַר יִשְׂרָאֵל, וְכַאֲשֶׁר יָנִיחַ יָדוֹ וְגָבַר עֲמָלֵק (שמות יז, י–יא).</span>
חז"ל עמדו על הסמליות המובעת כאן. כשבני ישראל מסתכלים כלפי מעלה, הם גוברים. כשהם מסתכלים למטה, הם מתחילים להפסיד. ארץ ישראל ועם ישראל מעידים תמיד על דבר מה שמעבר להם. קורותיהם עתידים היו להמחיש את אמיתותם של דברי הנביא זכריה, "לֹא בְחַיִל וְלֹא בְכֹחַ כִּי אִם בְּרוּחִי אָמַר ה' צְבָאוֹת" (ד, ו). תולדות ישראל אינן מצייתות לחוקי ההיסטוריה הרגילים, שבהם החזק מנצח, החלש מוכנע, ומעצמות גדולות עולות, דורכות על במותי ארץ, ואז שוקעות ואת מקומן תופסות מעצמות צעירות מהן. עם ישראל ישרוד, וזה יהיה נגד כל הסיכויים. כחקלאותה של ארץ ישראל כן מלחמותיה: כאן וכאן עם ישראל הוא העם שצריך לשאת עיניו לשמיים.
<b>המסע המתמיד</b><br>המסע אל הארץ לא היה קל אף פעם. אברהם אך הגיע אליה וכבר נאלץ לעזוב מחמת רעב. יעקב ומשפחתו גלו למצרים, וצאצאיהם שועבדו שם. בימי משה יצאו בני ישראל למסע השני אל הארץ. במקום שיימשך שבועות ספורים, הוא ארך ארבעים שנה. משה עצמו מת בלי להיכנס אליה.
כעבור מאות שנים, האשורים כבשו את צפון הארץ, ולאחריהם כבשו הבבלים את דרומה, החריבו את המקדש ולקחו בשבי רבים מבני העם. סופן של תולדות ישראל היה אפשרות סבירה ביותר. אבל זה היה רגע הולדתה של נחישות גדולה. במילים שנצרבו מאז בנשמה היהודית נשבעו הגולים שלא לשכוח לעולם את הארץ שאלוהיהם קרא לאבות אבותיהם לעלות אליה, את המקום שהם קראו לו בית. אף כי הם לא חיו עוד בארץ, הארץ חיה בהם. על נהרות בבל הם נדרו: "אִם אֶשְׁכָּחֵךְ, יְרוּשָׁלָ‍ִם, תִּשְׁכַּח יְמִינִי. תִּדְבַּק לְשׁוֹנִי לְחִכִּי אִם לֹא אֶזְכְּרֵכִי, אִם לֹא אַעֲלֶה אֶת יְרוּשָׁלַ‍ִם עַל רֹאשׁ שִׂמְחָתִי" (תהלים קלז, ה–ו).
והם שבו. הם שיקמו את הארגון החברתי, בנו בית מקדש חדש, ובימי עזרא ונחמיה חידשו בחגיגיות את בריתם עם אלוהים. אך שוב נכבשה הארץ, בידי היוונים ואז בידי הרומאים. כל עוד ניתן להם החופש לקיים את דתם הם לא מרדו בשליטיהם; אך חופש זה לא תמיד ניתן. גזרות הדת חוללו שלוש מרידות: תחילה נגד המלך הסלווקי אנטיוכוס הרביעי, במאה השנייה לפני הספירה; אחר כך, במאה הראשונה לספירה, נגד רומא; ולבסוף, בשנת 132 לספירה, מרד בר כוכבא — שוב ברומאים.
המרד הראשון צלח, אך השני והשלישי היו הרי אסון. ירושלים שוטחה עד עפר ובמקומה נבנתה פוליס רומית, איליה קפיטולינה. על היהודים נאסר לבוא בגבוליה, לבד מיום אחד בשנה, תשעה באב, שבו הם התאבלו על חורבן הבית כאילו מת להם בן משפחה קרוב. גזרות אדריאנוס אחרי מרד בר כוכבא היו דרקוניות כל כך, שעל פי המסופר בתלמוד היו מן החכמים שביקשו לאסור על בני עמם להינשא ולהוליד ילדים, וכך היו גוזרים כליה על עם ישראל. אט אט נדד מרכז החיים היהודיים אל בבל ומשם לעוד מקומות. הגלות הארוכה בהיסטוריה החלה.
אך ארץ ישראל נותרה מוקד התקווה היהודית. בכל מקום שיהודים היו בו הם בנו בתי כנסת, וכל בית כנסת היה מזכרת סמלית למקדש בירושלים. בכל מקום שהיהודים היו בו הם התפללו על ירושלים ופניהם לירושלים. הם זכרו אותה ובכו לה, כמתואר במזמור תהלים הקדום, בכל חג ומועד. הם לא ויתרו על תביעתם על הארץ, ויישובים מסוימים בה, בפרט בגליל, לא נעזבו מעולם מיהודיהם. עם ישראל היה היקפו של מעגל שמרכזו ארץ הקודש ועיר הקודש. מאות על מאות שנים חיו היהודים תלויים בין זיכרון לתקווה, שואבים חיות מן ההבטחה שיום יבוא ואלוהים ישיבם לארצם.
לאורך ימי הביניים, כמו גם בעת החדשה, אם יכלו לשוב — שבו. רבי יהודה הלוי הפליג ארצה בשנת 1140, אף כי איננו יודעים אם הגיע ליעדו. הרמב"ם ובני משפחתו באו לכאן בשנת 1165, אך לא הצליחו לחיות תחת הכיבוש הצלבני ונאלצו לעקור למצרים. הרמב"ן עלה ארצה ב־1267 והחיה את היישוב היהודי בירושלים.
במאות החמש־עשרה והשש־עשרה באו גולים מספרד ומפורטוגל והפכו את קהילת צפת למרכז העולמי של התורה ושל הקבלה. במאה השבע־עשרה הגיעו יהודים מאוקראינה הדוויה מפרעות ת"ח ות"ט. במאה השמונה־עשרה היו אלה חסידי הבעל שם טוב כמו גם תלמידיו של מתנגדו הגאון מווילנה. במאה התשע־עשרה, כשתנאי התחבורה השתפרו, הגיעו עוד יהודים.
ב־1798 יצא נפוליאון בראש חילו אל המזרח התיכון. הוא נחת תחילה במצרים, ואז בעכו. בחוש ההיסטורי החריף שלו הוא הבין כי יכולה לצאת מכאן בשורה — שיבת היהודים אל הארץ שגלו ממנה לפני שנים רבות כל כך. הוא קרא ליהודים להיענות לאתגר, אך לא הצליח לכבוש את ארץ ישראל ומהצעתו זו לא צמח דבר. סמוך לאחר מכן ביקר בירושלים ההיסטוריון הצרפתי שטובריאן. הוא מצא בה קהילה יהודית זערורית, והתפעל מעיקשות קיומה. כך כתב על היישוב היהודי:
<span class="poetry indentAll">הוא ראה את ירושלים נחרבת שבע־עשרה פעמים, אך שום דבר בעולם כולו לא הניאו משאת עיניו ציונה. כל הרואה את היהודים מפוזרים בארבע כנפות הארץ, בהתאם לדבר האל, מתפלא ומשתאה. אך תדהמה תאחזהו כלנוכח נס כאשר יראה כי עודם יושבים בירושלים — אף כי יצטער לראות כיצד אדוניה של ארץ יהודה, על פי הצדק והמשפט, חיים כעבדים וכנוכרים בארצם. למרות כל הרדיפות, עודם מחכים למלכם שיגאל אותם... אם יש בקרב אומות העולם דבר מה החתום בחותם הנס, הריהו, לדעתנו, הנס הזה.<sup class="footnote-marker">7</sup><i class="footnote">Raphael Mahler, <i>A History of Modern Jewry 1780–1815</i>, New York: Schocken Books, 1971, p. 621.</i></span>
גל הלאומיות האירופית במאה התשע־עשרה עורר יהודים רבים, וגם לא־יהודים כגון ג'ורג' אליוט והלורד שפטסברי, להאמין כי הגיעה העת לשוב ולכונן את מדינת היהודים. מבשרי הציונות, באמצע המאה ההיא, היו אישים דתיים, הרבנים יהודה אלקלעי וצבי הירש קלישר — ששמעו, ברוח הזמן, את הקריאה האלוהית לעם ישראל להחזיר את עטרת ישיבתו בארצו ליושנה.
אלא שאז הרים את ראשו כוח־נגד: האנטישמיות המודרנית. הראשון שזיהה אותה היה עמיתו לשעבר של קרל מרקס, משה הס. ספרו <b>רומי וירושלים</b>, משנת 1862, היה המסמך הראשון של הציונות החילונית. אחריו, בעקבות הפוגרומים של 1881, בא <b>אוטואמנציפציה</b> של יהודה לייב פינסקר; הבא בתור היה <b>מדינת היהודים</b>, מ־1896, מסקנתו של הרצל מפרשת דרייפוס שהראתה כי אירופה אינה מקום בטוח ליהודים.
הרצל הפך את מצע העלייה וההתיישבות עתיק היומין לתנועה מדינית. שיבת ציון, חלום שנחלם עוד בימי הנביאים, הייתה לציונות. הישגה הגדול של התנועה היה הצהרת בלפור בשנת 1917: התחייבות מצד ממשלת בריטניה, שכבשה את ארץ ישראל וסביבותיה מידי העות'מאנים, לכונן בארץ ישראל "בית לאומי לעם היהודי".
כאשר עלה היטלר לשלטון, ב־1933, כל מי שקרא או שמע את דבריו לא יכול היה לפקפק בגודל הסכנה. שנאת ישראל נמצאה בלב תוכניתו הפוליטית, וחוקים נגד היהודים היו מן הצעדים הראשונים שנקט. היהודים נושלו בהדרגה החלטית מזכויותיהם, ממשרותיהם, מחירויותיהם. כינו אותם כינים, טפילים, סרטן בגוף האומה הגרמנית שיש להסירו בסכין מנתחים.
אסון הומניטרי בקנה מידה אדיר עמד בפתח, ורבים הבינו זאת. ביולי 1938 נפגשו מנהיגי העולם בעיירה הצרפתית אוויאן כדי לדון בדרכים להצלת היהודים. אך שום תוכנית לא הבשילה. מדינה אחר מדינה נעלו את השערים. מיליוני יהודים בסכנת חיים חמורה נלכדו באין מקום המוכן לקלוט אותם. היהודים גילו כי בכל שטח כדור הארץ אין ולו סנטימטר מרובע אחד שהם יכולים לקרוא לו בית במובן שנתן לו המשורר רוברט פרוסט, ובעקבותיו נתן יונתן: "הבית הוא מקום שאם אתה צריך לשוב אליו תמיד פתוחה בו דלת לקראתך". מולדת יהודית, זו שהובטחה רק שני עשורים קודם לכן, נעשתה ברגע זה הכרח מוסרי.
כשעשן המלחמה החל להתפזר, ב־1945, והרוסים נכנסו לאושוויץ והבריטים לברגן־בלזן, החל העולם להבין לאיטו את גודל המוראות. שליש מיהודי העולם עלו בלהבות. מיליון וחצי ילדים נרצחו — לא רק בגלל אמונתם או אמונת אבותיהם, אלא מפני שמי מסביהם היה יהודי. דומייה חזקה טרפה את המילים כולן. מעל אירופה החרבה, מקום שם היו היהודים ואינם, היתמר עמוד ענן והראה את הדרך.
אבל מצבם של היהודים נותר מתוח. ספינות פליטים שנשאו יהודים שרידי השואה אל ארץ ישראל המנדטורית הושבו על עקביהן. בארץ שררה אלימות. בריטניה פנתה לאו"ם, ובכ"ט בנובמבר 1947 התקיימה ההצבעה ההיסטורית על תוכנית החלוקה. היא אושרה ברוב של 33 קולות בעד, מול 13 נגד ו־10 נמנעים, ובהם בריטניה. זה היה אחד המקרים הבודדים בשנות המלחמה הקרה שארצות הברית וברית המועצות הצביעו יחד, שתיהן בזכות המהלך. יהיו שתי מדינות, אחת יהודית ואחת ערבית. אלפיים שנות אין־אונים יהודי באו לקיצן. בה' באייר תש"ח, 14 במאי 1948, הוכרזה מדינת ישראל. הארץ שהובטחה לאברהם חזרה אל עמו.
<b>בחיפוש אחר שלום</b><br>כבר ביום הכרזתה פלשו לישראל צבאות חמש מדינות — מצרים, סוריה, לבנון, ירדן ועיראק. מדינה בת 650 אלף תושבים בלבד, רבים מהם פליטים וניצולי שואה, נאלצה להתמודד עם צבאות חמש מדינות שאוכלוסייתן עמדה על 45 מיליון נפש. מאז והלאה הייתה ישראל נתונה תמיד בצל איום המלחמה או הטרור.
ב־1967 ריכזו צבאות ערב כוחות בגבולות ישראל. נשיא מצרים גמאל עבד אל־נאצר חסם את מצרי טיראן המאפשרים גישה ימית לישראל מדרום, ודיבר על השלכת הישראלים לים. ישראל השיגה ניצחון מעורר תדהמה במה שנודע מאז כמלחמת ששת הימים. כעבור שש שנים וחצי, בעיצומו של יום הכיפורים, כאשר רוב הישראלים היו בבתי הכנסת, תקפו מצרים וסוריה שוב, התקדמו בסיני ובגולן והסבו לישראל אבדות כבדות. בשתי המלחמות הללו, למשקיף מבחוץ נראה היה כי שואה שנייה בפתח. בסופו של דבר הצליחה ישראל להדוף את הפולשים ושרדה.
מאז ואילך השתנה טיב הסכסוך לגמרי. ציר הפעולה העיקרי של אויבי ישראל עבר משדה הקרב אל פעולות הטרור, ומהפעלת צבאות סדירים לפעילות של ארגונים תת־לאומיים, תחילה בהנהגת אש"ף בראשות יאסר ערפאת, ולימים בעיקר חמאס וחזבאללה. ברמה המדינית, ישראל השיגה הסכמי שלום עם מצרים ב־1979 ועם ירדן ב־1994. במקביל להיסט מן המלחמה לטרור, החל מסע בינלאומי לדה־לגיטימציה של ישראל. ניצחונו הראשון נרשם ב־1975, כאשר העצרת הכללית של האו"ם הכריזה כי הציונות היא צורה של גזענות — החלטה שקופי אנאן, מזכ"ל האו"ם בשנות התשעים, תיאר כנקודת השפל בתולדות הארגון. ההחלטה בוטלה רק ב־1991.
ישראל מואשמת תדיר שהיא מאיימת על השלום. האמת היא שבכל תוכניות החלוקה (כלומר שתי־מדינות) לאורך המאה האחרונה ישראל הסכימה ושכנותיה סירבו. היישוב העברי הסכים לקבל את הצעת ועדת פיל בשנת 1937, שהותירה למדינה היהודית נתח זעום מארץ ישראל; הערבים דחו אותה. כך היה שוב בתוכנית החלוקה של האו"ם בשנת 1947. לקריאתו של בן־גוריון לשלום עם הכרזת המדינה השיבו מדינות ערב במלחמה. ב־1967, אחרי מלחמת ששת הימים, ישראל עשתה מאמץ להחזיר שטחים תמורת שלום. הצעה ברוח זו נמסרה כבר ב־16 ביוני, פחות משבוע לאחר תום המלחמה. ב־1 בספטמבר אותה שנה התכנסה הליגה הערבית בח'רטום וגיבשה את "שלושת הלאווים": לא לשלום, לא למשא ומתן, לא להכרה בישראל.
ב־1969 התמנתה גולדה מאיר לראשות הממשלה. ההכרזה הראשונה שלה הייתה קריאה לשכנותיה של ישראל להתיישב אל שולחן המשא ומתן. בתוך שלושה ימים הגיעה תשובתו של עבד אל־נאצר: "אין קריאה קדושה מן המלחמה". ביוני אותה שנה הציעה מאיר להגיע בעצמה למצרים לשיחות שלום. עיתון ירדני העיר שנראה כי היא באמת מאמינה "שיום בהיר אחד יהיה המזרח התיכון אזור בלי רובים. גולדה מאיר מתנהגת כמו סבתא המספרת לנכדיה אגדות של לפני השינה".<sup class="footnote-marker">8</sup><i class="footnote"><i>Encyclopedia Judaica</i>, vol. 14, p. 26.</i>
בשנים 1993–2001, שנות תהליך אוסלו, הגישה ישראל את מרחיקות־הלכת בהצעותיה. בטאבה, בשלהי שנת 2000, בעוד האינתיפאדה השנייה משתוללת, הגיעה נדיבותה של ישראל לידי הצעת מדינה פלסטינית שבירתה ירושלים בכל רצועת עזה וב־95 עד 97 אחוזים מיהודה ושומרון, ועל האחוזים הבודדים שיישארו בידי ישראל יפוצו הפלסטינים בשטחים אחרים בתחומיה. התשובה הייתה שוב "לא". הנסיך בנדר בן סולטאן, שגריר סעודיה בארצות הברית שהשתתף בשיחות, אמר בדצמבר 2000, "אם ערפאת לא יקבל את מה שמציעים לו עכשיו, זאת לא תהיה טרגדיה: זה יהיה פשע".<sup class="footnote-marker">9</sup><i class="footnote">Martin Gilbert, <i>Israel: A History</i>, London: Doubleday, 1998, pp. 402–412.</i>
סיפורו של המשא ומתן פורט בכמה ספרים. זכיתי להיפגש באופן אישי עם הנשיא ביל קלינטון, שהוביל את תהליך אוסלו, ועם דניס רוס, שליחו המיוחד של קלינטון למזרח התיכון, שנשאר בתפקיד דומה גם בימי ג'ורג' ו' בוש. שניהם, קלינטון ורוס, האשימו את ערפאת בכישלון השיחות. קלינטון אמר לי דבר מדהים: "אהוד ברק הציע לפלסטינים יותר ממה שחשבתי שיציע, ויותר ממה שחשבתי שכדאי שיציע"; להערכתי כוונתו להצעת ברק לתת לפלסטינים ריבונות בהר הבית. בספרו <b>השלום החסר</b> כתב רוס כי בעוד רבין ופרס "הכריעו הכרעה היסטורית", ערפאת "עשה צעד טקטי". גרוע מכך, במהלך תהליך השלום "הוא המשיך לקדם את האיבה כלפי ישראל". השתמטותו מגינוי האלימות הייתה, לדברי רוס, "שערורייתית".<sup class="footnote-marker">10</sup><i class="footnote">Dennis Ross,<i> The Missing Peace: The Inside Story of the Fight for Middle East Peace</i>, New York: Farrar, Straus and Giroux, 2005, p. 748.</i>
יצחק רבין שילם על רדיפת השלום שלו בחייו, וכך גם נשיא מצרים אנואר א־סאדאת. שניהם היו אנשים אמיצים. הכרתי את רבין מעט בשנים ההן, והבעתי בפומבי את תמיכתי בתהליך השלום. באוקטובר 1995 התחילה עוצמת ההתנגדות לרבין בישראל להדאיג אותי. כתבתי לו באופן פרטי, והפצרתי בו להשקיע זמן רב יותר בשיחות עם המתיישבים. הוא ענה לי במכתב אישי מרגש מאוד, שבו סיפר לי על מאמציו ותקוותיו. ועוד כתב:
<span class="poetry indentAll">אני יודע שאין פתרון ארוך טווח לבעיות הביטחון שלנו, ולדו־קיום שלנו עם שכנינו, לבד מן השלום. למען ילדינו ונכדינו איננו יכולים להחמיץ הזדמנות היסטורית זאת. אמרתי פעמים רבות שלא התפללנו אלפיים שנה לשוב לציון רק כדי למצוא את עצמנו שולטים על שני מיליון פלסטינים או יוצרים מדינה דו־לאומית. אני יודע שגם אתה חושב כך.</span>
התאריך על המכתב היה 18 באוקטובר 1995. הוא התקבל במשרדי מייד, בפקס. אך משום מה המכתב עצמו, ועליו חתימתו של רבין, התעכב והגיע לשגרירות ישראל בלונדון ביום שלישי, 7 בנובמבר. באותו יום כבר שבתי ללונדון מהלווייתו של רבין בירושלים, ובאתי לשגרירות ישראל להביע את תנחומיי באוזני השגריר. פתחנו שנינו את המכתב וקראנו אותו בדממת רפאים. הרגשתי כאילו אני שומע קול מן הקבר. שתי מילים בעברית מקראית מציינות חוזק אנושי: כוח וגבורה. הכוח הוא האומץ לצאת למלחמה. הגבורה היא האומץ לעשות שלום. לישראל יש כוח וגבורה כאחד.
רווחת בעולם אי־הבנה באשר להיסטוריית סיכול כל מאמצי השלום של ישראל בידי הפלסטינים. תהליך אוסלו הוביל לפיגועי התאבדות. נסיגת ישראל מלבנון הובילה למתקפת רקטות של חזבאללה, שגרמו להרג ולפציעה של ערבים ושל יהודים במידה דומה, שכן כמחצית תושבי הגליל ערבים. הנסיגה המלאה מרצועת עזה ב־2005 הובילה להשתלטותו של חמאס על הרצועה ולשנים ארוכות של ירי רקטות על שדרות ויתר יישובי עוטף עזה.
כל הצעה ישראלית, כל נסיגה, כל רמז לוויתורים, פורשו בידי הפלסטינים כאות לחולשה וכניצחון לטרור, והובילו, משום כך, להגברת הטרור הפלסטיני. אם כל מחווה של ישראל לשכניה מתקבלת אצלם כהזמנה לאלימות, השלום נעשה בלתי אפשרי — לא מפני שישראל איננה חותרת לשלום אלא משום שחמאס וחזבאללה פשוט אינם רוצים שלום עם ישראל אלא מבקשים את חורבנה. קשה לדעת מה יכולה מדינה המחויבת בכל ליבה לשלום לעשות בנסיבות כאלה, לבד ממאמץ ארוך שנים להגביל את הסכסוך.
עוד נוטים בעולם לשכוח כי ירדן יכלה להקים מדינה פלסטינית ביהודה ושומרון כאשר שלטה שם מ־1948 עד 1967. היא לא עשתה זאת. מצרים, ששלטה בשנים ההן ברצועת עזה, יכלה להציעה כמדינה פלסטינית. גם היא נמנעה מכך. ירדן טבחה בפלסטינים בספטמבר 1970 והבריחה אותם ללבנון. הסורים טבחו באוהדי הפלסטינים, האחים המוסלמים, בחאמה בפברואר 1982. בספטמבר אותה שנה טבחו אנשי הפלנגות הנוצריות בפלסטינים בלבנון. במהלך מלחמת המפרץ הראשונה ב־1991 גירשה כוויית את כל 300 אלף הפלסטינים שהיו בה, בשל תמיכתם של ראשי הפלסטינים בעיראק. שום מדינה ערבית לבד מירדן לא הציעה אזרחות לפליטים הפלסטינים. המדינה היחידה שאי פעם הציעה לפלסטינים מדינה היא ישראל.
טענה הנידונה תדיר גורסת כי ישראל יצרה ב־1948 את בעיית הפליטים הפלסטינים. בישראל זהו ויכוח לוהט; חלק מההיסטוריונים סבורים שישראל עודדה פלסטינים לעזוב את הארץ. העובדות ההיסטוריות מורכבות. היו שברחו. היו שעזבו מרצון. רבים עזבו בלחצן של מדינות ערב עצמן, שהפצירו בהם לצאת בעת שהן מחריבות את המדינה היהודית הצעירה עד שיוכלו לחזור כמנצחים. ג'מאל חוסייני, סגן נשיא הוועד הערבי העליון, התלונן אז באוזני הנציג הסורי באו"ם על כי צבאות ערב "לא אפשרו לתושבי הארץ להגן על עצמם, אלא רק האיצו את בריחתם מפלשתינה". ראש "המשרד הבריטי למזרח התיכון" בקהיר, ג'ון טרוטבק, ביקר ברצועת עזה כשוך המלחמה, ביוני 1949, ודיווח כי הפליטים "אינם מביעים כל מרירות כלפי היהודים". כעסם הופנה רק כלפי מצרים ושאר מדינות ערב: "הם אומרים, 'אנחנו יודעים מי האויבים שלנו', ומתכוונים לאחיהם הערבים אשר, לטענתם, שכנעו אותם שלא לצורך לעזוב את בתיהם". היו שאמרו לו כי הם "יקדמו בברכה את הישראלים אם יבואו ויכבשו את הרצועה".<sup class="footnote-marker">11</sup><i class="footnote">Efraim Karsh, <i>Islamic Imperialism: A History</i>, New Haven: Yale University Press, 2007, p. 141.</i>
עובדת יסוד נוספת שנוטים לשכוח היא שבאותו זמן אולצו יותר מ־700 אלף יהודים לעזוב את ארצות ערב, ובהן עיראק, מצרים, תימן, אלג'יריה, לבנון, סוריה, מרוקו, תוניסיה ולוב — ארצות שברבות מהן חיו יהודים הרבה לפני שבארץ ישראל חיו אבותיהם של תושביה הערבים. גורלן של שתי הקבוצות היה שונה. הפליטים היהודים נקלטו מייד, בעיקר בישראל. ואילו מן הפליטים הערבים־פלסטינים נשללה האפשרות לקבל אזרחות בארצות מושבם הערביות, למעט ירדן, כדי שישמשו בני ערובה במאבק המדיני נגד ישראל. ביל קלינטון סיפר לי כי ערפאת עצמו אמר לו פעם, ברגע של כנות: "אתה חושב שאני לא יודע שאתם דואגים לילדים הפלסטינים יותר מכפי שדואגים להם אחינו הערבים?"
אני סבור כי מגיעה לפלסטינים מדינה. כמוני סוברים גם ישראלים רבים. אני מאמין שהם ראויים לחופש ולכבוד אנושי ולעתיד טוב יותר לילדיהם. אני חושב שצריך לשים סוף לסבל הנורא המתקיים מאז קריסת תהליך השלום ב־29 בספטמבר 2000, ערב ראש השנה תשס"א. גורלם של הפלסטינים טרגי, וכל מי שיש בו שמץ של אנושיות אינו חפץ בהימשכו.
היהודים חזרו הביתה לא כדי לקחת מאחרים את ביתם. זו לא הייתה כוונתם של המתיישבים הציונים, ולא על כך מדברות הצהרת בלפור והחלטת האו"ם. הטרגדיה היא שהישראלים יכולים להבין את מצוקתם של הפלסטינים יותר מכפי שיכול להבינה כל עם אחר בתבל. הם יודעים מהו לאכול את לחם העוני ואת עשב המרורים. הם יודעים כי עם ישראל נצטווה לאהוב את הגֵר.
הרמב"ם, בחתימת יצירת המופת ההלכתית שלו <b>משנה תורה</b>, כותב על ימות המשיח: "לא נתאוו הנביאים והחכמים ימות המשיח לא כדי שישלטו על כל העולם, ולא כדי שירדו בגויים, ולא כדי שינשאו אותם העמים, ולא כדי לאכול ולשתות ולשמוח, אלא כדי שיהיו פנויין בתורה וחוכמתה ולא יהיה להם נוגש ומבטל... ובאותו הזמן לא יהיה שם לא רעב ולא מלחמה ולא קנאה ותחרות... ולא יהיה עסק כל העולם, אלא לדעת את ה' בלבד".<sup class="footnote-marker">12</sup><i class="footnote"><b>משנה תורה</b>, הלכות מלכים ומלחמותיהם יב, ד–ה.</i> שלום ושלווה ישררו, וכך יוכל עם ישראל להיות ברכה לכל משפחות האדמה. הכורח של ישראל לנקוט לשם הגנתה העצמית פעולות ועמדות ששום יהודי לא היה מייחל להן מלכתחילה הוא חלק מהטרגדיה.
קווי המתאר לפתרון בעייתם של ישראל והפלסטינים לא עמדו אף פעם בספק. הם רמוזים בהצהרת בלפור, מפורשים בהחלטת החלוקה, ומפורטים בכל הצעות השלום מאז ועד עתה: שתי מדינות לשני עמים, פתרון מדיני לבעיה מדינית. כפי שאמר שמעון פרס כששאל אותו מישהו אם הוא רואה אור בקצה המנהרה: "אני רואה את האור. הבעיה היא שאין מנהרה". הפתרון ברור. השאלה הייתה תמיד איך להגיע אליו מכאן.
המילים המתהדהדות בראשי עכשיו בוקעות משחר ההיסטוריה היהודית, מן הריב בין רועי אברהם לרועי אחיינו לוט: "אַל נָא תְהִי מְרִיבָה בֵּינִי וּבֵינֶיךָ וּבֵין רֹעַי וּבֵין רֹעֶיךָ, כִּי אֲנָשִׁים אַחִים אֲנָחְנוּ. הֲלֹא כָל הָאָרֶץ לְפָנֶיךָ; הִפָּרֶד נָא מֵעָלָי. אִם הַשְּׂמֹאל וְאֵימִנָה וְאִם הַיָּמִין וְאַשְׂמְאִילָה" (בראשית יג, ח–ט). אברהם היה מוכן לוותר למען השלום. כך מוכרחה גם מדינת ישראל לעשות, וכך מוסיפים להאמין רבים מתושביה.
רוב רובם של הדיונים על הסכסוך הישראלי־פלסטיני מושתתים על כזב: שזהו משחק סכום אפס, שבו אם צד אחד מרוויח השני מפסיד. האמת היא שמן השלום מרוויחים שני הצדדים — ומהאלימות שניהם סובלים. לכן לא רק הישראלים צריכים לתמוך בשלום, אלא גם כל מי שהפלסטינים ועתיד ילדיהם חשובים לו באמת.
<b>בוחרים בחיים</b><br>ניסיתי בפרק הזה לומר מהי בשבילי מדינת ישראל ומדוע אני מגן עליה תמיד — גם באוזני קהל בריטי עוין. ביקורת על ישראל היא לגיטימית; אך לא כן שלילת זכות קיומה. זיקתי אליה אינה פוליטית אלא דתית. בארץ ישראל נולדה היהדות, לפני כמעט ארבעת אלפים שנה, כאשר אברהם ושרה החלו במסע העברי. היהדות הצמיחה את הנצרות ואת האסלאם, הרואות עצמן שתיהן צאצאיותיהם של אברהם ושרה, אם צאצאיות כפשוטו ואם באורח מטפורי. כיום ישנן 120 מדינות שרוב אוכלוסייתן נוצרית. עוד 57 מדינות משתייכות לארגון לשיתוף פעולה אסלאמי.<sup class="footnote-marker">13</sup><i class="footnote">אתר הארגון לשיתוף פעולה אסלאמי, https://www.oic–oci.org.</i> ואילו מדינה יהודית יש רק אחת. מדינה בעלת שטח זערורי, רבע אחוז משטחן של מדינות ערב.
ישראל עשתה דברים יוצאי דופן. היא קלטה מהגרים מ־103 ארצות, דוברי 82 שפות. היא הפריחה מדבריות וייערה שטחי ישימון. היא פיתחה טכנולוגיות פורצות דרך בתחומי החקלאות והרפואה, ויצרה כלכלת היי־טק מן המתקדמות בעולם. היא העמידה סופרים ומשוררים ואומנים פלסטיים דגולים, תזמורות סימפוניות מעולות, אוניברסיטאות מובילות ומכוני מחקר ידועים לתהילה. היא החייתה את עולם הישיבות שחרב בשואה, בהיקף שלא היה כמוהו. בכל מקום בעולם שיש בו אסון הומניטרי, ישראל היא הראשונה שחשה להושיט עזרה והיעילה מכולן — אם רק לא אוסרים עליה לעשות זאת. היא משתפת את הטכנולוגיות שלה עם מדינות מתפתחות. למרות הלחצים הביטחוניים והאחרים שהיו מנת חלקה היא קיימה כל שנותיה דמוקרטיה, עיתונות חופשית ומערכת משפט עצמאית — יש אומרים עצמאית מדי. לו היו אבי־סבי, או, אם תרצו, ג'ורג' אליוט, שומעים על הישגיה, הם היו מתקשים להאמין. האמת היא שגם אני מתקשה להאמין כשאני קורא על ההיסטוריה היהודית ומבין איך נראו החיים היהודיים לפני תקומת ישראל ואיך הם נראים כיום. לדידי ישראל היא, יותר מכול, עדות חיה לכוחה של קריאתו של משה "ובחרת בחיים".
לפני כאלפיים ושש מאות שנה, בגלות בבל, חזה הנביא יחזקאל חיזיון המלווה אותנו עד היום. הוא ראה בקעה מלאה עצמות יבשות, תל שלדים. ה' שאל אותו, "בֶּן אָדָם, הֲתִחְיֶינָה הָעֲצָמוֹת הָאֵלֶּה?" ויחזקאל ענה, "אֲ־דֹנָי ה', אַתָּה יָדָעְתָּ". ואז קרבו העצמות עצם אל עצמו, העלו בשר וקרמו עור, ולבסוף אף באה בהן רוח והמתים קמו לתחייה. ואז אמר ה', "בֶּן אָדָם, הָעֲצָמוֹת הָאֵלֶּה כָּל בֵּית יִשְׂרָאֵל הֵמָּה. הִנֵּה אֹמְרִים, 'יָבְשׁוּ עַצְמוֹתֵינוּ וְאָבְדָה תִקְוָתֵנוּ, נִגְזַרְנוּ לָנוּ'. לָכֵן הִנָּבֵא וְאָמַרְתָּ אֲלֵיהֶם: 'כֹּה אָמַר אֲ־דֹנָי ה', הִנֵּה אֲנִי פֹתֵחַ אֶת קִבְרוֹתֵיכֶם וְהַעֲלֵיתִי אֶתְכֶם מִקִּבְרוֹתֵיכֶם עַמִּי וְהֵבֵאתִי אֶתְכֶם אֶל אַדְמַת יִשְׂרָאֵל'" (יחזקאל לז, א-יד).
על מילים אלו מחזון העצמות היבשות חשב נפתלי הרץ אימבר כאשר כתב בשנת 1877 את "התקווה". כנגד המילים "וְאָבְדָה תִקְוָתֵנוּ" כתב: "עוד לא אבדה תקוותנו". הוא לא יכול אז לדעת כי כעבור פחות משבעים שנה, באושוויץ ובטרבלינקה, יהיה שליש העם היהודי לבקעת עצמות יבשות, וגרוע מכך. "יָבְשׁוּ עַצְמוֹתֵינוּ וְאָבְדָה תִקְוָתֵנוּ" הייתה אז תחושה רווחת ומובנת.
אך הינה, רק שלוש שנים אחרי שעמד פנים אל פנים מול מלאך המוות, קם עם ישראל על רגליו בארצו — והעניק את הניצחון לחיים. ממעבה הזמן בקעו אז מילותיו של ה' ליחזקאל בבקעה: "וְהֵבֵאתִי אֶתְכֶם אֶל אַדְמַת יִשְׂרָאֵל".
יום יבוא וסיפורו של עם ישראל בעת החדשה ידבר לא רק אל ליבם של יהודים, אלא אל כל מי שמאמין בכוחה של רוח האדם המבקשת את האלוהים, כסמל נצחי לניצחון החיים על המוות והתקווה על הייאוש. מדינת ישראל נטלה ארץ שוממה והפריחה אותה שוב. היא נטלה שפה עתיקה ודובבה אותה שנית. היא נטלה את האמונה העתיקה ביותר במערב והקפיצה עליה נעורים. היא נטלה אומה שבורה והפיחה בה חיים.
לפני יותר ממאה שנה, יהודי צעיר מליטא, אביו של סבי, בנה בית בעמק עכור, ועשהו, עם חבריו המתיישבים, לפתח תקווה. זהו עדיין החלום היהודי. ישראל היא הפתח לתקווה.

פרק ח; ציונות חדשה

ב־20 בינואר 2009, בבוקר חורפי בהיר וצלול, הושבע ברק אובמה כנשיא הארבעים וארבעה של ארצות הברית, האפריקני־אמריקני הראשון בתפקיד זה. זה היה רגע היסטורי, וכמעט שני מיליוני אנשים שגדשו את שדרת־הגן מגבעת הקפיטול לאנדרטת וושינגטון, הקהל הגדול ביותר שנאסף אי פעם בארצות הברית לאירוע פוליטי, היו מודעים לכך עד מאוד. האומה שנקרעה פעם במלחמת אזרחים סביב ביטול העבדות מסרה עתה את הרמה במשרותיה לאדם שכדברי אובמה "אביו, לפני פחות משישים שנה, לא היה מקבל שירות במסעדה מקומית". זה היה רגע גואל.
נאום ההשבעה של אובמה נגע בבעיות הרבות העומדות בפני אמריקה ובפני העולם. דבריו היו ענייניים ומפוכחים. ארבע פעמים הוא השתמש במילה משבר. זה היה בלי ספק נאום בנוסח המאה העשרים ואחת. אבל בו בזמן הוא גם נענה לכל כללי הפרוטוקול—השפה, הדימויים והרעיונות העיקריים—של כמעט כל נאום השבעה נשיאותי אחר מאז נאומו של הנשיא הראשון ג'ורג' וושינגטון ב־1789. ברק אובמה עשה את הדבר המבדיל בין התרבות הפוליטית של ארצות הברית לבין אלו של כל יתר מדינות העולם בזמננו. הוא <b>חידש את הברית</b>, צורת פוליטיקה שיסודה בתנ"ך.<sup class="footnote-marker">1</sup><i class="footnote">על רעיון הברית המקראי ועל יישומו במערב בראשית העת החדשה ראו בין היתר Robert Bellah, <i>The Broken Covenant: American Civil Religion in Time of Trial</i>, Chicago: University of Chicago Press, 1992; Daniel Elazar, <i>Covenant and Civil Society</i>, New Brunswick, NJ: Transaction, 1998; Daniel Elazar, <i>Covenant and Commonwealth</i>, New Brunswick NJ: Transaction, 1996; Daniel Elazar, <i>Covenant and Constitutionalism</i>, New Brunswick, NJ: Transaction, 1998; Daniel Elazar, <i>Covenant and Polity in Biblical Israel</i>, New Brunswick, NJ: Transaction, 1995; Perry Miller, <i>The New England Mind: The Seventeenth Century</i>, Cambridge, MA: Harvard University Press, 1954.</i>
הברית הייתה חלק מהגדרתה העצמית של ארצות הברית עוד לפני שקמה. היא נכחה עוד באמנת המייפלאוור ב־1620, שחותמיה הסכימו "לבוא יחדיו בברית של ישות מדינית אזרחית". היא הייתה נושא נאומו המפורסם של ג'ון וינתרופ באוזני 700 חבריו הפוריטנים על סיפון ה"אַרָבֵּלָה" ב־1630, בחוף מסצ'וסטס. "אלה הם פני הדברים בין אלוהים ובינינו", אמר. "אנו באים בברית עימו במפעלנו זה". על האנשים להתחייב "לשמור את עצת מיכה: לעשות משפט, לאהוב חסד, ולהצניע לכת עם אלוהינו". ואז, "נדע כי אלוהי ישראל בקרבנו". והוא חתם בביטוי שג'ון קנדי הֶחֱיָה כעבור מאות שנים: "עלינו להיות כעיר על הגבעה".<sup class="footnote-marker">2</sup><i class="footnote">Brian MacArthur, <i>The Penguin Book of Historic Speeches</i>, London: Penguin, 1998, pp. 65–66.</i>
הסיפור המקראי על יציאת מצרים והגאולה, על החופש והאחריות, נעשה לנרטיב האמריקני. האבות המייסדים של ארצות הברית ראו את האומה שייסדו כישראל החדשה, ואת ארצם כארץ המובטחת. כמו בני ישראל בימי משה, הם נמלטו ממצרים שלהם, אנגליה, ומפרעה העריץ שלהם, המלך ג'ורג' השלישי. הם חצו את ים סוף, האוקיינוס האטלנטי, וכמו בני ישראל נועדו לייסד חברה מסוג חדש, חברת מופת מוסרית.
כמעט כל נשיא אמריקני חזר על הסיפור הזה בנאום ההשבעה שלו, אם במפורש אם במובלע. כך עשה תומס ג'פרסון ב־1805: "אזדקק גם אני לחסדה של ההוויה שאנו נתונים בידיה, שהובילה את אבותינו, כישראל בימי קדם, מארץ מולדתם ונטעתם בארץ זבת כל צורכי החיים והנוחות". וכך לינדון ג'ונסון ב־1965: "הם באו לכאן, הגולה והגר... הם כרתו ברית עם הארץ הזאת". ביל קלינטון אמר ב־1997: "הבה נשקיף, לאור החזון העתיק של הארץ המובטחת, אל ארץ של הבטחה חדשה".<sup class="footnote-marker">3</sup><i class="footnote">לנאומי ההשבעה המלאים של נשיאי ארצות הברית ראו https://www.bartleby.com/124/.</i>
לאחר היבחרו של אובמה, וחודשיים לפני השבעתו, אמרתי בנאומי בפרלמנט האירופי: "אינני יודע מה יאמר ברק אובמה כשיישא את נאום ההשבעה שלו, אבל ברי לי שהוא יזכיר את מושג הברית או לפחות ירמוז לו".<sup class="footnote-marker">4</sup><i class="footnote">נאום שנשאתי בנובמבר 2008. הנוסח המלא מצוי באתר הפרלמנט האירופי: https://www.europarl.europa.eu/sides/getDoc.do?pubRef=–//EP//TEXT%20CRE%2020081119%20ITEM–006%20DOC%20XML%20V0//EN.</i>
ואכן כך הוא עשה, כמצוות נשיאים מלומָדה. תחילה בא אזכור ליציאת מצרים, למסע במדבר שגם ים נקרע בו: "הם ארזו את קומץ מיטלטליהם ונסעו על פני אוקיינוסים". ואז באה הברית עצמה: "האבות המייסדים שלנו... הִתְווּ כתב זכויות שהבטיח את שלטון החוק ואת זכויות האדם". הוזכרה גם הסגולה העיקרית בברית, האמונים: "אנו העם שמרנו אמונים לאידיאלים של אבותינו ולמסמכים המכוננים". היה גם הרעיון המצוי בלב תפיסת הברית, בדבר מחויבות המונחלת מאבות לילדים: "להעביר את המתנה היקרה ההיא, הרעיון האציל, המונחל מדור לדור: הבטחת האל כי הכול שווים". הופיע אף רעיון הברית הגורס כי לא כוחה של המדינה הוא הבסיס לשגשוגה של אומה, כי אם החובה והמסירות של אזרחיה: "עם כל מה שהממשלה יכולה לעשות וחייבת לעשות, בסופו של דבר נשענת אומתנו על אמונתו ונחישותו של העם האמריקני". הסיום היה מקראי בלשונו וברוחו: "יאמרו נא נכדינו... כי לא נסוגונו ולא היססנו; ובעיניים נשואות אל האופק, ובחסד אלוהים עלינו, נשאנו את מתנת החירות הגדולה והנחלנוה בבטחה לדורות העתיד".<sup class="footnote-marker">5</sup><i class="footnote">לנוסח המלא של נאום אובמה ראו https://www.bartleby.com/124/pres68.html.</i>
אין עוד מדינה המשתמשת בלשון מן הסוג הזה, השאובה מספרי שמות, דברים והנביאים. ודאי לא מדינת ישראל, שתרבותה הפוליטית חילונית ושאובה ממקורות אחרים. בהגות הציונית המוקדמת, מרכזיותו של מרקס רבה מזו של משה, ניטשה נוכח יותר מנחמיה, ותובנות מטולסטוי תופסות את העין יותר מתובנות מן התורה. גילום סמלי לעניין ניתן בימים הבהולים שלפני הכרזת המדינה. הציונים הדתיים תבעו כי באירוע היסטורי זה תהיה התייחסות לאלוהי ישראל. איך יכולים יהודים לחזות בהתממשות חזון הנביאים אחרי אלפיים שנות גלות בלי להודות לאל שהשיבנו לציון כפי שהבטיח? החילונים המושבעים שללו זאת מכול וכול. אלפיים שנה התפללו היהודים לאל שיחזירם לארץ הזאת ודבר לא קרה. רק כש<b>חדלו</b> להאמין בו והחלו לפעול בעצמם התגשם חלום השיבה לארץ ישראל.
את הקיפאון שבר בכישרונו הדיפלומטי הרב יהודה לייב מימון, ממנהיגי תנועת המזרחי. הוא הציע את הביטוי "צור ישראל". לדתיים, מובנו הוא הקב"ה. לחילונים—עוצמתו הסלעית של עם ישראל. לדידו של בן־גוריון עצמו, חילוני אך לומד־תנ"ך נלהב, היה בביטוי זה יתרון המקראיות (הוא נאמר בשמואל ב' כג, ג). המשבר חלף, אך המתחים נשארו.
האירוניה הגדולה בפוליטיקה בת זמננו היא שלארצות הברית יש תרבות פוליטית יהודית—ולמדינת ישראל אין תרבות כזו. אני מאמין שהגיעה שעתו של הדבר להשתנות. ישראל התעלמה ממתנתה הנפלאה שלה עצמה לפוליטיקה העולמית, מושג הברית וכל הכרוך בו. הרעיון הזה, שאימצו במאה השבע־עשרה הוגים כתומס הובס, ג'ון מילטון וג'ון לוק, הוביל להולדתו המחודשת של החופש בעולם המודרני. זהו רעיון מרשים שבליבו, כפי שאמר לינקולן בנאום גטיסברג, הקביעה שכל בני האדם נבראו שווים: תפיסה שלאפלטון ולאריסטו הייתה ודאי נראית אבסורדית.
אין זה עניין פעוט. ישראל היא מדינה מפולגת מאוד. משסעים אותה קווים של דת, אתניות ותרבות. בעיתות שלום יחסי הפוקדות אותה היא יודעת כי הבקעים הפנימיים מאיימים על עתידה יותר מהאויבים שבחוץ. ב־1986 אמר זאת הנשיא דאז חיים הרצוג, וסקרי דעת קהל לאורך השנים הראו שחלק נכבד מהציבור בישראל סבור כך אף הוא. הדת, במיוחד, היא בישראל גורם מפלג במקום שתהיה גורם מאחד. ולדבר הזה בדיוק מציע מושג הברית פתרון—כפי שאני מבקש להראות.
הסיפור שאספר בפרק זה איננו פשוט. כתבתי עליו בספרים אחרים שלי (<b>הפוליטיקה של התקווה</b> ו<b>הבית שאנו בונים ביחד</b>, שניהם בשפה האנגלית) בהקשר חילוני, לא יהודי ולא ישראלי, אבל סבורני שהוא חיוני לעתידה הפוליטי של ישראל. הנביאים שחיו והטיפו לפני אלפיים וחמש מאות שנה צדקו. הם היו אידיאליסטים בענייני מוסר, אך רציונליסטים בשאלות פוליטיות. הם הבינו ששרידותה של מלכות ישראל ויהודה תלויה פחות בכוח צבאי ויותר בשכנוע מוסרי, בצדק חברתי ובתחושה ברורה של זהות לאומית. הם גם ידעו שתרבותו הפוליטית של עם ישראל מכוונת אותו לייחודיות, ושהעם ושליטיו שכחו זאת, וששכחה זו הרת אסון.
אם מהלך הדברים שאציג נכון, המסקנה קשה: האתגר הראשון של הציונות, הקמת <b>מדינה</b> יהודית, הושג באורח מזהיר—אך עם האתגר השני שלה, יצירת <b>חברה</b> יהודית, היא כמעט שלא ניסתה להתמודד.
<b>אמנה חברתית</b><br>הסיפור מתחיל לפני כשלושת אלפים שנה, בפרק ח בספר שמואל א'. בני ישראל כבר ירשו את הארץ והתיישבו בה. זה כמה מאות שנים שהם קיימים כאמפיקטיונה: קונפדרציה רופפת של שבטים. מפעם לפעם, בעת צרה, בייחוד לנוכח מלחמה, קמה דמות כריזמטית והנהיגה את העם במערכה. דמויות אלו כונו שופטים, אך יותר משעסקו בשיפוט היו מנהיגים צבאיים. מפעם לפעם עלתה ההצעה למסד את תפקיד השופט ולהמליכו במינוי רשמי וקבוע, אך את התפיסה המקובלת ביטא גדעון כשהעם רצה להמליכו: "לֹא אֶמְשֹׁל אֲנִי בָּכֶם וְלֹא יִמְשֹׁל בְּנִי בָּכֶם. ה' יִמְשֹׁל בָּכֶם" (שופטים ח, כג).
לפתחה של שיטה זו רבצה סכנת האנרכיה: "בַּיָּמִים הָהֵם אֵין מֶלֶךְ בְּיִשְׂרָאֵל: אִישׁ הַיָּשָׁר בְּעֵינָיו יַעֲשֶׂה" (שופטים יז, ו; כא, כה). וכך, בערוב ימיו של הנביא־השופט שמואל, העם בא אליו וביקש למנות מלך. הדבר ציער את שמואל, שראה בזאת ערעור על מנהיגותו—ואת הקב"ה הוא ציער אף יותר. "לֹא אֹתְךָ מָאָסוּ", אמר לשמואל, "כִּי <b>אֹתִי</b> מָאֲסוּ מִמְּלֹךְ עֲלֵיהֶם" (שמואל א' ח, ו-ז). אף על פי כן הורה ה' לשמואל להציג באוזני העם את ההשלכות והתוצאות הצפויות של מינוי מלך, ואם הדבר לא ישכנע את העם לסגת מבקשתו—להיענות לה.
נאומו של שמואל לעם הוא מופת לרטוריקה של ריפוי ידיים: <span class="poetry indentAll">זֶה יִהְיֶה מִשְׁפַּט הַמֶּלֶךְ אֲשֶׁר יִמְלֹךְ עֲלֵיכֶם: אֶת בְּנֵיכֶם יִקָּח וְשָׂם לוֹ בְּמֶרְכַּבְתּוֹ וּבְפָרָשָׁיו, וְרָצוּ לִפְנֵי מֶרְכַּבְתּוֹ... וְאֶת בְּנוֹתֵיכֶם יִקָּח לְרַקָּחוֹת וּלְטַבָּחוֹת וּלְאֹפוֹת, וְאֶת שְׂדוֹתֵיכֶם וְאֶת כַּרְמֵיכֶם וְזֵיתֵיכֶם הַטּוֹבִים יִקָּח וְנָתַן לַעֲבָדָיו... צֹאנְכֶם יַעְשֹׂר וְאַתֶּם תִּהְיוּ לוֹ לַעֲבָדִים. וּזְעַקְתֶּם בַּיּוֹם הַהוּא מִלִּפְנֵי מַלְכְּכֶם אֲשֶׁר בְּחַרְתֶּם לָכֶם, וְלֹא יַעֲנֶה ה' אֶתְכֶם בַּיּוֹם הַהוּא (שמואל א' ח, יא-יח).</span>
העם מיאן להשתכנע ובקשתו נתמלאה. שמואל משח את שאול למלך ישראל הראשון.
הסיפור כולו מבלבל. הרי בספר דברים נצטווה העם למנות מלך: "כִּי תָבֹא אֶל הָאָרֶץ אֲשֶׁר ה' אֱ־לֹהֶיךָ נֹתֵן לָךְ וִירִשְׁתָּהּ וְיָשַׁבְתָּה בָּהּ וְאָמַרְתָּ 'אָשִׂימָה עָלַי מֶלֶךְ כְּכָל הַגּוֹיִם אֲשֶׁר סְבִיבֹתָי', שׂוֹם תָּשִׂים עָלֶיךָ מֶלֶךְ אֲשֶׁר יִבְחַר ה' אֱ־לֹהֶיךָ בּוֹ" (דברים יז, יד-טו). הייתכן שה' צידד בספר דברים במינוי מלך, ובספר שמואל הוא רואה מינוי מלך בשלילה? האם התורה מצדדת בשלטון מלוכני? אם כן, למה ה' רואה בבקשת העם משמואל להמליך מלך משום מאיסה בו? מדוע מנסה שמואל להניא את העם מהרעיון? ואם התורה מתנגדת לשלטון מלוכני, מדוע ה' מצווה על כך בספר דברים, וגם כאן, בספר שמואל, מסכים לעשות זאת אם העם מתעקש?
בשני הכתובים, בדברים ובשמואל, יש עמימות. בדברים, הציווי למנות מלך בא לאחר תיאור דרישה של העם, ולכן אפשר לטעון שזוהי מצווה של דיעבד; ובספר שמואל, כאמור, ה' מתנגד לדרישת העם למלך אך אינו אוסר את הדבר. וכך התאפשרה מחלוקת יסודית בהבנת הסוגיה בין חכמינו בימי הביניים. הרמב"ם, למשל, גרס כי מינוי מלך הוא על פי התורה ערך חיובי ואף מצווה. ואילו אברבנאל, שהיה מדינאי ושירת שנים רבות מלכים ונסיכים, סבר שמדובר רק בהיתר מאולץ, ויתור של התורה לטבעם הרע של בני האדם.
הרב צבי הירש חיות (מהר"ץ חיות, 1805–1855) פתר את התעלומה.<sup class="footnote-marker">6</sup><i class="footnote">צבי הירש חיות, <b>תורת נביאים</b>, ירושלים: דברי חכמים, תשי"ח, עמ' 43–49.</i> לטענתו, שמואל הטרים את משנתו של תומס הובס בדבר האמנה החברתית. על פי הובס, ב"מצב הטבע", כלומר בארץ שאין בה ממשל משום סוג, יש עימות בלתי מתווך: אני רוצה את מה ששייך לך, אתה רוצה את מה ששייך לי, והתוצאה היא אנרכיה ומרחץ דמים, מלחמת הכול בכול. איש אינו בטוח. גם אם תשכור שומרי ראש, אין לך ערובה שהם לא ינסו לשדוד אותך. וגם אם לא ינסו, אחרים יכולים לצבור כוח רב יותר ולערער על עליונותך. בנסיבות כאלו, המוכרות לכל מי שחי במקום ששלטון החוק התפורר בו, "חייו של אדם הם חיי בדידות דלים, מאוסים, חייתיים וקצרים".<sup class="footnote-marker">7</sup><i class="footnote">תומס הובס, <b>לויתן</b>, מאנגלית: אהרן אמיר, ירושלים: שלם, תש"ע, פרק יג, עמ' 88.</i>
לכן, האינטרס של כל יחיד הוא לוותר על חלק מחופש הפעולה שלו ולתת אותו בידי סמכות עליונה שתחוקק חוקים ותאכוף אותם. לסמכות זו, מלך או כל סוג אחר של שלטון, קרא הובס "הלווייתן הגדול". יצירתה של סמכות מרכזית הייתה הולדת המדינה, ומכאן הולדת החברה הפוליטית.
לדעת מהר"ץ חיות, זהו הדבר שקרה בימי שמואל. העם, מודע לחולשתה של פדרציית השבטים נטולת השלטון המרכזי, החליט שהוא זקוק ללווייתן משלו. יותר מכפי שהבקשה למנות מלך נועדה להבטיח את שלטון החוק מבית, מטרתה הייתה לאחד כוחות לשם התגוננות מפני אויבים מִחוץ. כמובן בני ישראל יכלו גם להחליט כי הם שמים את כל יהבם בה' ומסתדרים בלי מערכת שלטון. אבל גם כך הם היו צריכים להגן על עצמם בשדה הקרב, גם כך היו צריכים לכונן אחדות לאומית—ולאלו ה' ודאי לא התנגד. אם רצונם למסור חלק מן הזכויות שלהם בידי מלך, יהי כן—במגבלות האמורות בספר דברים (למלך אסור לצבור עושר מופרז, להרבות לו נשים ולהרבות לו סוסים). נאומו של שמואל מציג במדויק את טיבה של האמנה החברתית, הכרוכה מעצם מהותה באובדן חירויות.
העם קיבל על עצמו את התנאים, וההסדר נעשה. מכך נובעות כמה מסקנות. ראשית, מן ההתחלה, בני ישראל קיבלו על עצמם רק את רעיון המונרכיה החוקתית. למלך אין "זכויות אלוהיות": שלטונו אינו מוחלט; סמכותו מוגבלת לתחומים שבהם יש אינטרס לאומי. לכן אליהו, למשל, נזף במלך אחאב על שהחרים את כרם נבות לשימושו הפרטי (מלכים א' כא). שנית, הריבונות שייכת לעם. נקודה זו חשובה במיוחד בדיון על מדינת ישראל המודרנית. הרב אברהם יצחק הכהן קוק, הרב הראשי הראשון לארץ ישראל (בתקופת טרום המדינה), הסביר שכאשר אין מלך הסמכות חוזרת לעם, ולו נתונה הזכות לבחור איך ברצונו להימשל; הוא יכול, בין היתר, להחליט כי רצונו במשטר דמוקרטי־פרלמנטרי.<sup class="footnote-marker">8</sup><i class="footnote">הראי"ה קוק, <b>שו"ת משפט כהן</b>, ירושלים: מוסד הרב קוק, תשכ"ו, עמ' שה–שס.</i> שלישית, ליהדות יש העדפה בסיסית לממשלה <b>מוגבלת </b>מפני שכל העברה של כוח לסמכות מרכזית כרוכה בוויתור על חופש, ומבחינה אידיאלית מוטב שהחופש שלנו לעבוד את האלוהים יהיה גדול ככל האפשר.
בכל סוגיית המלוכה במקרא ובתולדות ישראל, בהגות וגם במעש, מובלעת התפיסה שהפוליטיקה כרוכה בסיכון. הכוח משחית את בעל הכוח ואת חסר הכוח כאחד. מכאן נוצר המוֹסד הייחודי למקרא, מוסד הנבואה. הנביא הוא איש או אישה שהאלוהים הסמיך לומר אמת אל מול פני בעל הכוח. אם נכונה פרשנותו של מהר"ץ חיות, כי אז פרק ח בספר שמואל א' הוא טקסט פוליטי בעל חשיבות עילאית. במאות השבע־עשרה והשמונה־עשרה דנו בשאלה אם אמנה חברתית אכן נכרתה אי פעם, או שמא זוהי רק הבניה תיאורטית. הינה כי כן, היא נכרתה—בימי שמואל.
<b>ברית חברתית</b><br>רק בשלב זה, בימי שמואל, זוכה המבנה הייחודי של הפוליטיקה המקראית לנראוּת. יש לזכור שהולדת המלוכה בישראל, האמנה החברתית שלה, <b>לא</b> סימנה את הולדתה של ישראל כישות פוליטית; היא הייתה מאורע הייסוּד <b>השני</b> בהיסטוריה המדינית העברית. מבחינה זו, הפוליטיקה המקראית שונה מכל מערכת אחרת שהוצגה בהגות המערב.
המאורע הראשון התקיים בהר סיני בימי משה. שם הציע ה' לעם לכרות איתו ברית: <span class="poetry indentAll">אַתֶּם רְאִיתֶם אֲשֶׁר עָשִׂיתִי לְמִצְרָיִם וָאֶשָּׂא אֶתְכֶם עַל כַּנְפֵי נְשָׁרִים וָאָבִא אֶתְכֶם אֵלָי. וְעַתָּה, אִם שָׁמוֹעַ תִּשְׁמְעוּ בְּקֹלִי וּשְׁמַרְתֶּם אֶת בְּרִיתִי וִהְיִיתֶם לִי סְגֻלָּה מִכָּל הָעַמִּים כִּי לִי כָּל הָאָרֶץ. וְאַתֶּם תִּהְיוּ לִי מַמְלֶכֶת כֹּהֲנִים וְגוֹי קָדוֹשׁ (שמות יט, ד-ו).</span>
ה' מורה למשה להביא את הצעתו בפני העם ולראות אם הם נכונים לקבל את ההצעה. משה עושה כך והעם נותן את הסכמתו—הן לפני ההתגלות במעמד הר סיני ושמיעת עשרת הדיברות, הן אחריה. לפני: "וַיַּעֲנוּ כָל הָעָם יַחְדָּו וַיֹּאמְרוּ, כֹּל אֲשֶׁר דִּבֶּר ה' נַעֲשֶׂה" (יט, ח). אחרי: "וַיַּעַן כָּל הָעָם קוֹל אֶחָד וַיֹּאמְרוּ, כָּל הַדְּבָרִים אֲשֶׁר דִּבֶּר ה' נַעֲשֶׂה" (כד, ג). זה היה הרגע המכונן של עם ישראל, הולדתו כישות פוליטית—עַם בריבונות האל.
לא <b>אמנה</b> נחתמה בהר סיני—כי אם <b>ברית</b>. באמנה—או חוזה—שני צדדים או יותר, שלכל אחד מהם אינטרסים משלו, עושים ביניהם עסקה שיש בה תועלת הדדית. אמנוֹת מסחריות מכוננות כך את השוק, ואמנה חברתית—את המדינה. ברית היא דבר שונה, הדומה לנישואים יותר ממה שהוא דומה לעסקה. בברית, שני צדדים או יותר, המכבדים כל אחד את יחידותו ושלמותו של האחר, באים יחדיו בקשר של אהבה ואמון, ומשתפים זה עם זה את האינטרסים שלהם, ולפעמים גם את חייהם, מתוך התחייבות לנאמנות הדדית, כדי לעשות ביחד את מה ששום צד אינו יכול להשיג לבדו.
אמנה היא <b>עסקה</b>; ברית היא <b>מערכת יחסים</b>. אמנה עוסקת באינטרסים. ברית—בזהות. ברית היא שנֵי "אני", או יותר, המתלכדים יחדיו לכדי "אנחנו". אמנה אפשר לבטל בהסכמה הדדית כאשר אין לצדדים עוד אינטרס בהמשך קיומה. ברית כובלת את הצדדים גם בעיתות מצוקה—ודווקא בהן—שכן ברית אינה עניין של אינטרסים אלא של נאמנות, של היאחזות הדדית דווקא כאשר כל הגורמים החיצוניים מנסים לנתק את החיבור. משום כך, אמנוֹת <b>מועילות</b> לצדדים—בעוד בריתות <b>משנוֹת</b> אותם.
רכיב היסוד באמנה הוא כוח. אמנוֹת מתקיימות מפני שיש סוכן האוכף אותן: החוק, המשטרה, בית המשפט. בריתות אינן נוגעות לכוח כלל. בריתות הן הבטחה כובלת־הדדית, מחויבות מוסרית. ניסוחה המובהק של תפיסת אחריות־הברית היהודית נעשה בידי חז"ל, אף כי הוא משתמע מהמקרא: "כל ישראל ערֵבים זה בזה".<sup class="footnote-marker">9</sup><i class="footnote">ספרא לויקרא כו, לז.</i> פוליטיקת הברית היא פוליטיקה לא של הכוח אלא של המילה: המילה שניתנה, המילה שנתקבלה, המילה שמכבדים אותה מתוך אמון.
במובן מסוים, בריתות היו מאפיין מוכר של הפוליטיקה במזרח הקדום. הן היו התקשרויות חילוניות, בדרך כלל בין מדינה חזקה למדינה חלשה. בכתב הברית פורטו תנאיה של מערכת היחסים. המעצמה החזקה מגוננת על החלשה, וזו בתמורה נשבעת לה אמונים.
את גוף הרעיון הזה נטלה התורה—אך את נשמתו החליפה. הדגם שימש אצלה לניסוח השותפות בין אלוהים לבין עם אחד. אלוהים יגן על העם. הוא כבר פדה אותו מעבדות. בתמורה, העם יישבע אמונים לאלוהים, ישמור את מצוותיו, יקבל על עצמו את השליחות שאלוהים הטיל עליו, ויכבד את האמון שהוא נותן בו. העם חופשי לבחור אם להיכנס להסכם הזה. אלוהים מצווה על משה למסור לעם את ההצעה ולבקש ממנו להחליט אם לקבלה. קיומה של הבחירה כאן הוא עניין יסודי, כי התורה מציירת את אלוהים לא ככוח השורר בכול אלא כריבון חוקתי. הכוח העליון, אלוהים, חונן את עמו בחופש להחליט אם להיכנס בברית. כך נולד העיקרון הראשון של החברה החופשית: לממשלה אין צידוק אם אין נתונה לה הסכמת הנמשלים—<b>אפילו אם המושל הוא בורא שמיים וארץ</b>.<sup class="footnote-marker">10</sup><i class="footnote">הביטוי "הסכמת הנמשלים" לקוח כמובן מהצהרת העצמאות האמריקנית.</i>
חיונית לא פחות השתתפות העם כולו. נדרשת הסכמתו של כל אחד ואחד. התורה מדגישה נקודה זו פעמיים, בשני הפסוקים שציטטנו לעיל: "וַיַּעֲנוּ כָל הָעָם יַחְדָּו" (שמות יט, ח); "וַיַּעַן כָּל הָעָם קוֹל אֶחָד" (כד, ג). זו אינה דמוקרטיה במובן המודרני, או אפילו במובן של יוון העתיקה, אבל זוהי נגזרת של הרעיון כי כל אדם נברא בצלם אלוהים. בברית, כפי שהתורה מבינה אותה, לכל יחיד יש חשיבות, כבוד, ערך מוסרי, זכות להישמע, קול.
חשוב אפילו יותר הוא המיקום הגיאוגרפי. הברית נכרתה, לא במקרה אלא מטעמים מהותיים, במדבר. היא הפכה את עם ישראל מקבוצת עבדים נמלטים ל<b>עדה</b>, גוף פוליטי, "חברה אזרחית". אלא שלעדה הזאת עדיין לא היו לא ארץ, לא קרקע ולא בית. הם היו בישימון. הם טרם נכנסו לארצם. בתולדותיהן של כל הישויות המדיניות האחרות המוכרות לנו, תחילה באה הארץ, ורק אז, כעבור מאות שנים, באו החוקים. במקרה של המקרא, החוקים קדמו לארץ.
המייחד את הפוליטיקה של המקרא הוא תיאוריה כפולה זו באשר לאופן התלכדותם של יחידים לארגון חייהם הקיבוציים. ספר שמואל מספר על הולדתה של ישראל כ<b>ממלכה</b>. ספר שמות המוקדם ממנו מספר על הולדתה כ<b>אומה</b>. בשמואל, זהו סיפור על שליטים, בתי משפט, ממשלה וחלוקת הכוח. בספר שמות המרכיבים אחרים: מצוות, מערכות יחסים, מוסר וחלוקת אחריות. מה פירוש הדבר מבחינה פוליטית?
<b>ההבדל בין מדינה לחברה</b><br>ההגות הפוליטית לאורך הדורות עסקה בעיקר ב<b>מדינה</b>, בשאלה איך אומה נמשלת: מי מושל במי ואיך. המאבקים הפוליטיים הגדולים עמדו בסימן כוח. התנ"ך גדוש בסיפורים כאלה, וכמוהו רוב ספרי ההיסטוריה. המיוחד בתנ"ך, בהקשרו הפוליטי כספר העוסק ביחסים בין בני אדם, הוא שסוגיית המדינה והממשל משנית בו. עניינו העיקרי בהקשר זה הוא <b>החברה</b>. החברה היא הזירה שבה עומדים למבחן האידיאלים הגדולים: הצדק, החמלה, כבוד האדם, הרווחה, יחסי עובד־מעביד, החלוקה ההוגנת של העושר—וההכלה החברתית של חסרי הכוח—האלמנה, היתום והגר. כל אלה, גורס המקרא, מצריכים בסיס־דיון אחר, סוג אחר של חשיבה. לעניינים האלה, האמנה החברתית אינה נוגעת. לעניינים אלה דרושה ברית חברתית. במרב הפשטות: <b>אמנה חברתית יוצרת מדינה</b>.<b> ברית חברתית יוצרת חברה</b>.
האדם הראשון בעת החדשה שהבין את ההבדל הזה במלואו וניסח אותו היה מן הטיפוסים הצבעוניים ביותר שאנגליה ייצרה, האדם היחיד שנמנה עם ראשי המהפכה הצרפתית והמהפכה האמריקנית גם יחד, האיש שברק אובמה ציטט בחתימת נאום ההשבעה שלו: תומס פֵּיין. פיין הבין מוקדם מאחרים, ובצלילות רבה מהם, את טיב ההבדל בין שתי צורות אלו של התארגנות אנושית. הינה כך הציג זאת בפתח יצירתו החשובה הראשונה, <b>שכל ישר</b>: <span class="poetry indentAll">מחברים אחדים טעו עד כדי כך בין חברה לשלטון, עד שהותירו הבחנה מועטה ביניהם, אם בכלל; והנה, לא די שהם שונים זה מזה, גם מקורם שונה. החברה היא תולדה של צרכינו, השלטון—של רשעותנו; זו הראשונה מקדמת את אושרנו על דרך החיוב, על ידי שהיא מאגדת את כל זיקות לבנו, ואילו זה האחרון עושה זאת על דרך השלילה, ברַסנוֹ את מידותינו הרעות... החברה, בכל צורותיה, היא ברכה; אך שלטון, גם בצורתו הטובה ביותר, אינו אלא רע הכרחי... השלטון, כמו מלבוש, הוא אות לתמימות שאבדה; ארמונות המלכים בנויים על חורבות גן עדן.</span><sup class="footnote-marker">11</sup><i class="footnote">תומס פיין, <b>שכל ישר</b>, מאנגלית: ליה נירגד, ירושלים: שלם, תשס"ז, עמ' 6–7.</i>
חברה היא דבר אחד, ואילו מדינה—ממשלות, מלכים, סממני השלטון—היא דבר שונה. החברה, אומר פיין, צומחת באופן טבעי מתוך היעדר יכולתו של הפרט לספק לעצמו את כל צרכיו ומחסורו. משום כך אנחנו משתפים פעולה, מחלקים עבודה, סוחרים, יוצרים חברויות, רוקמים התאגדויות ומכוננים יחסי אמון. לו היו כולם נותנים יד, לא היה צורך בממשלה כלל. אבל לא כולם עושים כך. יש כאלה שמרמים. יש שגונבים. יש הפולשים לשטחם של אחרים. או אז נוצר צורך בשלטון, ונוצרות אמנות חברתיות.
<b>שכל ישר</b> פורסם ב־1776, שנת המהפכה האמריקנית. הספרון היה לרב־מכר מייד עם צאתו לאור: מאה אלף עותקים נמכרו בתוך שלושה חודשים. השפעתו הייתה רבה כל כך, שפיין מכונה לפעמים "אבי המהפכה האמריקנית". לפני פיין, המילים "ברית" ו"אמנה" שימשו בדרך כלל בערבוביה, והביטויים "חברה אזרחית" ו"חברה פוליטית" נחשבו נרדפים. במאה התשע־עשרה החלו גם אחרים לכתוב על החברה האזרחית; הבולט בהם היה אלקסיס דה־טוקוויל. בספרו הגדול <b>הדמוקרטיה באמריקה</b> הוא היה הראשון שהראה איך החופש הדמוקרטי מעמיד דרישות לא רק בפני ממשלות, אלא גם בפני הפרטים במגעם זה עם זה במסגרות קטנות יותר. הללו—משפחות, קהילות וארגונים וולונטריים—הם לדעתו אימון חיוני באומנות ההתאגדות החברתית שבלעדיה, לדעתו, עלולות חברות להידרדר לאינדיבידואליזם ממאיר.<sup class="footnote-marker">12</sup><i class="footnote">אלקסיס דה־טוקוויל, <b>הדמוקרטיה באמריקה</b>, מצרפתית: אהרן אמיר, ירושלים: שלם, תשס"ח.</i>
אך פיין ראה את זאת ראשון—ועל יסוד קריאה קפדנית בתנ"ך, שעל פיה פיתח את הטיעון בספרו. פיין, מרדן וספקן מטבעו, ידע לקרוא בתנ"ך אחרת מאנשי הדת: כמסמך פוליטי. וכך גילה כי גיבוריו האמיתיים של הסיפֵּר המקראי אינם המלכים (הממשלה) או הכוהנים (הדת הממוסדת) אלא הנביאים: קולו של המצפון, הצו המוסרי, האנשים שדיברו על איכות היחסים בחברה. הפוליטיקה, במובן של תורת הממשל והשימוש בכוח, מִשנית במקרא. היא רע הכרחי. היא נושאת בכנפיה סכנה, אך בלעדיה איש את רעהו חיים בלעו. מנהיגים פוליטיים עשויים להיות דגולים מרבבה: הדוגמה העילאית לכך במקרא היא דוד המלך. אבל הזירה האמיתית של הטוב המשותף נמצאת בקרבנו, באותו "יחד" שאיננו קוראים לו מדינה כי אם חברה.
כך תתבאר לנו תופעה שאלמלא תובנה זו הייתה נותרת מסתורית: שרידתם של היהודים בגלות לאורך אלפיים שנה. הם הצליחו לשמור על זהותם המשותפת כי <b>הם היו חברה עוד לפני שהיו מדינה</b>. היו להם חוקים לפני שהיה להם חבל ארץ. הייתה להם ברית חברתית עוד לפני שיצרו אמנה חברתית. וכך, גם כשהאמנה כשלה, הברית נותרה. גם כשאבדה להם מדינתם, הם נותרו מלוכדים כאומת ברית. גם כשאיבדו את נחלתם, נשארו להם חוקיהם. לשום אומה אחרת לא היה מבנה פוליטי כפול כגון זה. אף כי הישרדותם של היהודים כעם נראתה פלא בעיני רבים, ובהם אוגוסטינוס, פסקל ורוסו, יש לה הסבר מבני. הוא טמון בתכונה הייחודית של הפוליטיקה המקראית: קדימות הברית על פני האמנה, והחברה על פני המדינה.
<b>בן־גוריון ותרבות המדינה</b><br>הברית היא אחת מן הצורות הראשיות של החברה. הצורות האחרות הן חברה <b>אורגנית</b> וחברה <b>היררכית</b>. חברות אורגניות קיימות כאשר יש לעם היסטוריה ארוכה של חיים באותו חבל ארץ. חברות כאלו נוטות להיות חברות מוטות־מסורת, חברות שבניהן עושים את אשר הם עושים מפני שכך עשו אבותיהם "מאז ומתמיד". חברות היררכיות הן בדרך כלל תוצאה של כיבוש, והן מבוססות תמיד על מעמדות, שכבות או קַסְטות, שברוב המקרים השתייכותו של אדם לאיזה מהם נקבעת בלידתו. חברות ברית, הנדירות כיום, נוצרות כאשר עם מרגיש צורך להתחיל מחדש, ליצור "התאחדות מתוקנת", "הולדת חדשה של החופש".
הברית מילאה תפקיד מכריע בהיסטוריה של אירופה, בייחוד בשווייץ ובהולנד במאה השש־עשרה, ובאנגליה ובסקוטלנד במאה השבע־עשרה. אולם כפי שראינו, המקום שבו נותרה הברית מרכזית עד עצם היום הזה הוא ארצות הברית—מימי אמנת המייפלאוור עד היום. ארצות הברית היא אחת הישויות המדיניות הבודדות שנכונו, כמו ישראל המקראית, על יסוד כפול. הברית שלה, שהעמידה את ערכי היסוד בה, הייתה הכרזת העצמאות ב־1776. ואילו האמנה החברתית שלה היא החוקה שאושרה ב־1787.
תולדות הציונות, לעומת זאת, עמדו מראשיתן בסימן רעיון המדינה ולא רעיון החברה. לנוכח שורשיה ההיסטוריים של הציונות, הדבר מובן. היהודים בגולה היו, אם לא חברה, לכל הפחות קהילה של קהילות. חברה לא חסרה להם; חסר להם הכוח הפוליטי. חסרה להם הריבונות, המדינה. הולדתה של מדינת הלאום באירופה יצרה את האנטישמיות המודרנית, כי לראשונה נשאלה השאלה—האם היהודים בצרפת, נניח, או גרמניה, הם באמת צרפתים (או גרמנים)—או שהם רק יהודים הגרים בצרפת או גרמניה? הרצל הבין שאם הבעיה נוצרה ממדינת הלאום, במדינת הלאום יימצא גם הפתרון. היהודים צריכים מדינת לאום משלהם.
לא היה זה מקרי אפוא שהמהלך המשפיע ביותר ליצירת תרבות לאומית, מהלכו של ראש הממשלה הראשון דוד בן־גוריון, נקרא "ממלכתיות" והעמיד את ה"ממלכה", המדינה, בלב הזהות. בן־גוריון הבין שישראל מוכרחה להתקדם ממה שהיו בעיניו הרגלי הגלות: פלגנות, אנרכיה, היעדר אחריות לאומית ואחדות לאומית. חשובים מכול היו בעיניו מוסדות המדינה—הכנסת, הגופים הממשלתיים למיניהם, ויותר מכול צה"ל. הממלכתיות הייתה לדידו לוז התמורה שצריכה להתחולל בקרב היהודים אם רצונם בריבונות ובשלטון שלא היו בידם אלפיים שנה.<sup class="footnote-marker">13</sup><i class="footnote">על פי Charles S. Liebman and Eliezer Don–Yehiya, <i>Civil Religion in Israel: Traditional Judaism and Political Culture in the Jewish State</i>, Berkeley: University of California Press, 1983, pp. 81–122.</i>
תמצית הממלכתיות הייתה עליונות המדינה על החברה האזרחית, עליונות משפט המדינה על המסורת והמנהג, ועליונות מוסדות הממשלה על גופים וולונטריים. כפי שכתבה הסוציולוגית וחוקרת החינוך אורית איכילוב: <span class="poetry indentAll">עם הקמת המדינה, פונקציות ושירותים רבים שעד אז היו נתונים בידי ארגונים וולונטריים הוכפפו לרשויות ולמשרדי ממשלה. העברת הסמכות לוותה בשינוי בערכים החברתיים. הקמתה של מדינה ריבונית אחרי תקופה כה ארוכה של חיים בתפוצות הציבה דגש חזק מתמיד על המדינה כסמל להישרדות הלאומית.</span><sup class="footnote-marker">14</sup><i class="footnote">Orit Ichilov, “Youth Movements in Israel as Agents for Transitions to Adulthood”, <i>Jewish Journal of Sociology</i> 19 (June 1977), p. 25.</i>
לשם כך נדרשו חילון ומרכוז רחבי היקף. יותר מכול ניכר הדבר בצבא, שעל שכמו הוטלה לא רק משימת הגנתה של המדינה המוקפת והמותקפת אלא גם משימות שילוב מיעוטים, חינוך, תרבות, התיישבות וקליטת עלייה. לא פעם אף הועמד צה"ל במקום שהיה שמור לאלוהים. על כרזה שנשאו חיילים במצעד בחיפה נאמר "ישראל, בטח בצה"ל, עזרם ומגינם הוא". באחד מבסיסי צה"ל התנוססה כרזה "בראשית ברא צה"ל את החייל ואת העם".<sup class="footnote-marker">15</sup><i class="footnote">Liebman and Don–Yehiya, <i>Civil Religion in Israel</i>, p. 93.</i>
הממלכתיות דרסה את המסורת של יהודי ארצות ערב, ובייחוד את המסורת הדתית שלהם. במעברות ובמערכת החינוך הממלכתית הם ניתנו תחת מכבש של חִברוּת וחילון. בן־גוריון אמר, ודבריו נתפסו כמתייחסים לעדות המזרח, כי "הגלויות המתחסלות והמתכנסות בישראל אינן מהוות עדיין עם, אלא ערב רב ואבק אדם, ללא לשון, ללא חינוך, ללא שורשים".<sup class="footnote-marker">16</sup><i class="footnote">שם, עמ' 91. הנוסח העברי על פי אתר <b>ויקיציטוט</b> (ללא ציון מקור).</i> גישה זו הולידה טינה ארוכת שנים, שמבחינה פוליטית התבטאה בין היתר בהקמת מפלגת ש"ס בשנות השמונים ובנסיקתה.
מדינת ישראל הצליחה להפוך את עם ישראל מחסַר ישע למעצמה אזורית, ומדיניות הממלכתיות אפשר שתרמה לכך—אך מחיר הממלכתיות היה החלשת המוסדות שהיו מקור עוצמתו של העם הזה בעבר: הקהילות, ארגוני החסד, ההתאגדויות הוולונטריות והחינוך בקהילה. אפילו הדת נוכסה בידי המדינה. וכך, בעוד המדינה התחזקה, החברה נחלשה. במקום עדה קיבלנו עדוֹת: לא קהילה לאומית אחת, אלא שלל קבוצות הנבדלות במוצא, בתרבות ובמיקום על הקשת החילונית־דתית, ולכל אחת מהן מפלגה או כמה מפלגות. גם המחלוקות והמאבקים עברו כך אל הזירה הפוליטית.
סוגיות פילוסופיות נעשו לשאלות אידיאולוגיות, ותורגמו לתקציבים ולחקיקה. שיטת הבחירות המוזרה של ישראל—ייצוג פרופורציונלי על פי רשימות מפלגתיות—החריפה את הפלגנות בחיים הציבוריים. הדברים הגיעו לידי כך שהתקשורת בין אנשים המשתייכים לפלגים שונים עברה אל הפגושים והחלונות של מכוניותיהם—כפי שהיטיב לתאר דויד גרוסמן ב"שירת הסטיקר". אלמלא התמודדה ישראל בכל שנותיה, ועוד טרם הקמתה, עם אויבים שקמו עליה, היא הייתה עלולה בהחלט להתפצל על פי אחד מכמה קווי שסע אפשריים. וזה מביא אותנו אל ההיגד שבלב פרק זה: המשימה הראשונה של הציונות, הקמתה וביסוסה של מדינה יהודית, נתמלאה בהצלחה. ואילו המשימה השנייה, הקמתה וביסוסה של חברה יהודית, מימושה כמעט שלא החל. מהי הדרך לחברה כזאת?
<b>בחיפוש אחר סיפור</b><br>תחילה, יש לבנות סיפור לאומי. הצעה זאת נשמעת אבסורדית. הרי התנ"ך הוא במידה רבה אבי הסיפורים הלאומיים: סיפור יציאת מצרים, שעם ישראל חוזר ומספר אותו בלי סוף. הוא מסופר בליל הסדר, הוא סופר במקדש בהבאת הביכורים, ומשתוקנו תפילות הקבע הוא מסופר מדי בוקר ומדי ערב. עם ישראל היה עם של זיכרון: העם הראשון, כפי שהזכיר לנו יוסף חיים ירושלמי, שראה בזיכרון חובה דתית.
ובכל זאת, אין סיפור לאומי אחד המלווה את מדינת ישראל המודרנית. יש סדרה של סיפורים. המוקדם שבהם שוזר סצנות של התנגדות הרואית, ממצדה עד ההגנה על תל חי ומילותיו האחרונות של יוסף טרומפלדור (השאובות ממקור רומי ולא יהודי), "טוב למות בעד ארצנו". אחריו בא הנרטיב של בן־גוריון, על אודות עם שקורותיו מתועדים בתנ"ך, שיותר ממה שהוא אסופת כתבי קודש, הוא אסופת ספרות לאומית. זהו סיפור על עם שבהיותו בארצו ניצב על במת ההיסטוריה, ואז נעלם ממנה וקפא לאלפיים שנה—ושב לחיים במאה העשרים.
בשנות השישים, לאחר שמשפט אייכמן הכניס את השואה לשיח הישראלי, רווח סיפור השואה והגבורה, החורבן והלידה המחודשת. כאשר נכנסה ישראל לתהליך אוסלו החל להישמע קול אחר, הקול הפוסט־ציוני, הדוגל בישראל נטולת זהות יהודית, דמוקרטיה ליברלית שיש בה פרוצדורות ואין בה מסורות. הקול היחיד שעשוי היה לספק סיפור בר־קיימא, הלוא הוא היהדות, הורחק, אפשר לומר, מהזירה, מפני שהיהדות היא דת וישראל היא מדינה חילונית.
שוב לפנינו אירוניה עילאית, שהרי ארצות הברית, שהמערכת הפוליטית שלה מיוסדת על הפרדת דת ומדינה, היא אשר פיתחה סיפור לאומי על יסוד התפיסה המקראית של הברית. הינה למשל דבריו של איש מדע המדינה ג'ון שאר על משמעותה של ארצות הברית בעיני אברהם לינקולן: <span class="poetry indentAll">אנחנו אומה שנצרפה בברית, בהתקדשות למערכת עקרונות, ובחילופי הבטחות לדבוק במחויבויות מסוימות בינינו לבין עצמנו ובינינו לעולם. עקרונות ומחויבויות אלו הם לב הזהות האמריקנית, נשמתו של גופנו המדיני. הם מייחדים את האומה האמריקנית ומקנים לה ערך ייחודי—בקרב האומות וכלפיהן. צידו השני של מטבע זה הוא אזהרה הדומה לאזהרות שהשמיעו נביאי ישראל: אם נפר את הבטחותינו ההדדיות, ונשכח את עקרונות הברית, יאבד לנו הכול, שכן הבטחות ועקרונות אלו הם עצם מהותנו.</span><sup class="footnote-marker">17</sup><i class="footnote">John Schaar, <i>Legitimacy and the Modern State</i>, New Brunswick, NJ: Transaction, 1981, p. 291.</i>
אין זאת "דת אזרחית" במובן שנתן למושג זה ז'אן־ז'אק רוסו. עניינה איננו המדינה. עניינה הוא ערכים נעלים מן המדינה. לכך כיוון ברק אובמה כשאמר בנאום ההשבעה שלו, "שהרי עם כל מה שהממשלה יכולה לעשות וחייבת לעשות, בסופו של דבר נשענת אומתנו על אמונתו ונחישותו של העם האמריקני". וכפי שהעיר שאר, זהו, בעיצומו של דבר, חזונם של נביאי ישראל הקדומים.
דבר היעדרו של סיפור ישראלי לאומי נתחוור לי במהלך אירוע חשוב בירושלים. הברונית דורותי (דבורה) דה־רוטשילד הייתה יהודייה בריטית דגולה. כשהייתה בת שמונה־עשרה, בעת הצהרת בלפור, שימשה אסיסטנטית של פרופ' חיים ויצמן. כשקמה מדינת ישראל, היא ובעלה ג'יימס תרמו את הכסף לבניין הכנסת. כשנפטרה, זכיתי לנהל את הלווייתה. בצוואתה הורישה את הסכום הדרוש לבניית משכנו של בית המשפט העליון בירושלים, בהשגחתו של אחיינה הלורד (ג'ייקוב) רוטשילד. בניין זה תואר ב<b>ניו יורק טיימס</b> כנאה ביותר בישראל.<sup class="footnote-marker">18</sup><i class="footnote">Paul Goldberger, <i>New York Times</i>, 13.8.1995.</i> הוא נחנך בשנת 1992. השתתפתי בטקס חנוכתו.
התחושה הייתה מקראית. הפסוקים כמו שיוועו להיקרא: "צִיֹּון בְּמִשְׁפָּט תִּפָּדֶה" של הנביא ישעיהו (א, כז), ודברי משורר תהלים (קכב, ג-ה) "יְרוּשָׁלִַם הַבְּנוּיָה כְּעִיר שֶׁחֻבְּרָה לָּהּ יַחְדָּו... כִּי שָׁמָּה יָשְׁבוּ כִסְאֹות לְמִשְׁפָּט". אך בכל נאומי הברכה הרבים—מפי נשיא המדינה, ומפי ראש הממשלה, ומפי נשיא בית המשפט העליון—לא הוזכרו לא המקרא ולא חשיבות הצדק והמשפט בהיסטוריה היהודית. מן הכלל יצאה רק דורותי דה־רוטשילד עצמה, שאחיינה ציטט מתוך איגרותיה. היא, יהודייה אנגלייה, הבינה את התהדהדותן של המילים "ירושלים" ו"משפט" במקרא; הבכירים הישראלים לא. אם ארצות הברית רואה צורך בסיפור לאומי, ושואלת לשם כך רכיבים מספר הספרים של עם ישראל, האין זה מתבקש שמדינת ישראל תעשה זאת?
הסיפור הלאומי הישראלי אפילו לא צריך להדיר את אזרחי ישראל שאינם יהודים. ג'ורג' ו' בוש, בנאום ההשבעה השני שלו (בינואר 2005), היה הנשיא הראשון שהזכיר את האסלאם בנאום השבעתו, וזאת תוך כך שדיבר על הערך האמריקני הקלאסי של החברה האזרחית: "הממשל העצמי טמון, בסופו של דבר, במשילה על העצמי. היכל האופי נבנה במשפחות, נתמך בקהילות בעלות אמות מידה, ונשען בחיינו הלאומיים על האמיתות של הר סיני, על הדרשה על ההר, על מילות הקוראן, ועל מגוון האמונות של עמנו".<sup class="footnote-marker">19</sup><i class="footnote">לנוסח הנאום ראו http://www.bartleby.com/124/pres67.html.</i> סיפורים לאומיים יכולים להיות מכילים—ואף חייבים להיות כאלה.
אוסיף נקודה שדומני כי טרם ניתנה עליה הדעת. עצם המוסד הזה, נאום ההשבעה הנשיאותי בארצות הברית, הוא גלגול של מצווה מקראית, המצווה התרי"ב—מצוות הקהֵל. אחת לשבע שנים מצווה מלך ישראל להקהיל "אֶת הָעָם—הָאֲנָשִׁים וְהַנָּשִׁים וְהַטַּף וְגֵרְךָ אֲשֶׁר בִּשְׁעָרֶיךָ—לְמַעַן יִשְׁמְעוּ וּלְמַעַן יִלְמְדוּ וְיָרְאוּ אֶת ה' אֱ־לֹהֵיכֶם וְשָׁמְרוּ לַעֲשׂוֹת אֶת כָּל דִּבְרֵי הַתּוֹרָה הַזֹּאת" (דברים לא, יב). בתנ"ך מתועד קיום עצרות כאלה בימי יהושע, בימי יאשיהו ובימי עזרא ונחמיה. למעשה, אלה היו מעמדות לאומיים של חידוש הברית, שבהם סקרו המנהיגים באוזני העם את תולדות האומה, הודו לה' והביעו את מחויבותם לתכלית שהועיד להם. את זאת עשה ברק אובמה בבוקר החורפי ההוא בינואר 2009. הדוגמה האמריקנית מלמדת שהדבר יכול להיעשות, ובאורח מכיל, גם במדינה חילונית.
<b>חברה אזרחית</b><br>האתגר השני הוא העצמת החברה האזרחית. עובדה מפליאה היא כי הקהילות היהודיות בגולה הצליחו ללא מדינה, לאורך אלפיים שנה, ליצור להן מערכות חינוך, בריאות ורווחה על בסיס התנדבותי טהור. אין כמעט מי שמציע כיום שהחינוך, הבריאות והרווחה בישראל יופרטו לחלוטין, אבל מסורת זאת של עזרה־עצמית וולונטרית הייתה ממקורות החוזק העיקריים של היהדות בעבר—ואילו עתה, במדינת ישראל, היא מאוימת בשתי דרכים. האיום הראשון בא מהממלכתיות, מהאמונה שכל מה שיש לעשות למען הטוב המשותף צריך להינתן בידי המדינה—השקפה שבית היוצר שלה הוא הסוציאליזם המזרח־אירופי, ודאי יותר מכפי שמקורה יהודי. האיום השני הגיע מן הכיוון ההפוך, עם אימוץ גישתם של תאצ'ר ורייגן בזכות הישענות על השוק ולא על המדינה. התוצאה הייתה צמיחת אתוס הצרכנות ומה שהכלכלן ג' ק' גלבריית כינה עושר פרטי ועוני ציבורי. שני הכיוונים הללו אינם מתיישבים עם דרך הברית.
למדינה, מחד גיסא, ולשוק, מאידך גיסא, יש היגיון פעולה שונה מזה של הברית. המדינה עניינה ריכוז הכוח והפעלתו. השוק עניינו ייצור העושר וחלוקתו. אלו הם שני אופנים יסודיים של התארגנות אנושית. בידנו לגרום לאנשים לפעול בדרך שאנו רוצים על ידי כך שנכריח אותם, כלומר באמצעות הכוח, או על ידי כך שנשלם להם, כלומר באמצעות ההון.
אלא שישנה גם דרך שלישית, ואפשר להבחין בה בניסוי מחשבתי קצר. דמיינו שיש לכם סמכות מוחלטת, ואתם מחליטים לחלוק אותה עם תשעה אנשים אחרים. תישאר לכם עשירית מהסמכות שהייתה לכם. דמיינו עתה שיש לכם אלף דולר, ואתם מחליטים לחלוק אותם עם עוד תשעה אנשים. גם במקרה זה תישארו עם עשירית ממה שהיה לכם: מאה דולר. אבל עכשיו דמיינו שהחלטתם לחלוק לא סמכות ולא כסף, אלא אהבה, או חברות, או השפעה, או ידע, עם תשעה אחרים. מה נשאר לכם? לא פחות ממה שהיה לכם—אלא יותר.
הסיבה לכך היא שאהבה, חברות והשפעה הן דברים שקיימים רק בזכותו של שיתוף. אני קורא להם <b>טובין של ברית</b>: טובין שככל שאני חולק אותם עם עוד אנשים, כך יש לי כמות גדולה יותר שלהם. עושר וכוח, לפחות בטווח הקצר, הם משחקי סכום אפס. אם ניצחתי, הפסדת. אם הפסדתי, ניצחת. עושר וכוח, כלכלה ופוליטיקה, השוק והמדינה, הם זירות של <b>תחרות</b>. טובין של ברית הם זירות של <b>שיתוף פעולה</b>. מקומָם אינו המדינה או השוק, אלא החברה האזרחית: משפחות, קהילות, בתי ספר, אגודות, והחברה עצמה אם אנו מבחינים בינה לבין המדינה. טובין של ברית קיימים היכן שהיחסים הבין־אישיים בנויים לא סביב כסף או כוח וסמכות, אלא סביב השתייכויות קבוצתיות ואחריות משותפת; במילים אחרות, סביב עיקרון נוסח "כל ישראל ערבים זה בזה".
הוגיה הראשונים של החברה האזרחית היו הנביאים. להבדיל מן הכוהנים, שדיברו במונחים של קודש וחולין, מותר ואסור, טהור וטמא, הנביאים דיברו בשפת המידות הטובות של הברית: צדק, משפט, חסד ורחמים. אם ננסה לתמצת את המסר העיקרי של אליהו ואלישע, עמוס והושע, ישעיהו וירמיהו, ולתרגמו למונחים חילוניים, ננסח אותו בערך כך: ישראל ויהודה הן ממלכות קטנות מוקפות אימפריות. כדי שישרדו, על תושביהן לגייס את מרב משאבי הלכידות והמוסריות. הם מוכרחים להרגיש שהם נלחמים למען דבר יקר להם, למען חברה שהצדק והחסד גלויים בה לעין וניתנים לכול. בכוח אמונה זו הם יילחמו על נפשם בעוז וינצחו גם צבאות חזקים משלהם. אם, לעומת זאת, יעבדו בני ישראל את אלילי הכוח והעושר, הם יאבדו את זהותם המלוכדת. העניים ירחשו טינה לעשירים; החלשים ירגישו מנוצלים בידי החזקים. העם יתפלג, ובית שחדריו קמים זה על זה לא יעמוד על מכונו ימים רבים.
תכונותיה של החברה האזרחית הישראלית מוצגות בספר תהלים כדרך ה': "עֹשֶׂה מִשְׁפָּט לָעֲשׁוּקִים, נֹתֵן לֶחֶם לָרְעֵבִים, ה' מַתִּיר אֲסוּרִים. ה' פֹּקֵחַ עִוְרִים, ה' זֹקֵף כְּפוּפִים, ה' אֹהֵב צַדִּיקִים. ה' שֹׁמֵר אֶת גֵּרִים, יָתוֹם וְאַלְמָנָה יְעוֹדֵד" (קמו, ז-ט). אנו פוגשים אותן בכל תג מתגי החיים היהודיים בגולה, בתשתיות החברתיות שהיהודים הקימו באורח וולונטרי כי לא הייתה להם מדינה לפנות אליה. אנו פוגשים אותן ברעיון היסודי של הישות המדינית היהודית, דהיינו חברה של כבוד הדדי שווה, שאיש מבניה ומבנותיה אינו נידון לעוני או לבדידות, חברה שהאנשים בה מחוברים זה לזה באלפי נימים, דואגים לחולים, מבקרים את הגלמודים, מנחמים את האבלים, מכניסים אורחים: החזון שהרב אהרן ליכטנשטיין כינה "אושר חברתי" שהוא תרומתה הגדולה ביותר של היהדות ללקסיקון המוסרי של האנושות.
חברה אזרחית יהודית תלויה בקדימות העליונה הניתנת בה לחינוך. היהדות יצרה את מערכת חינוך החובה לכול הראשונה בעולם, ועד היום היא הדוגמה המובהקת לציוויליזציה המושתתת על בתי ספר ועל בתי מדרש. החינוך הוא אבן הראשה של המבנה החברתי ביהדות. הוא הדרך הטובה ביותר להבטיח את השוויון ואת כבוד האדם. הוא חייב להיות הסעיף הראשון בכל תקציב. היהודים ידעו כי כדי להגן על ארץ צריך צבא, אך כדי להגן על ציוויליזציה צריך בתי ספר. החינוך הוא ליהודים מה שמשרד ביטחון הוא לִמדינה.
רובד זה, של החברה האזרחית, הוא גם הרובד שבו צריכה ישראל לשלב את כל אוכלוסייתה, יהודים, מוסלמים ונוצרים, כאזרחים שווים, "הגֵר אשר בקרבך", ולחלוק לשאינם יהודים אותה מידה של כבוד ושל כבוד־אדם שהיהודים היו מקווים לה במצב הפוך: "וְגֵר לֹא תִלְחָץ וְאַתֶּם יְדַעְתֶּם אֶת נֶפֶשׁ הַגֵּר כִּי גֵרִים הֱיִיתֶם בְּאֶרֶץ מִצְרָיִם" (שמות כג, ט).
<b>דת ומדינה או מדינה וחברה?</b><br>העניין השלישי שנוי במחלוקת יותר מכל היתר, אך הוא גם החיוני מכולם. הוא נוגע ליחסים בין הדת לפוליטיקה, מה שקרוי "דת ומדינה". תפקידה של הדת בארצות הברית הפתיע וסקרן דיפלומט צרפתי צעיר שסייר שם ב־1830 וב־1832 וכתב ספר שהוא מן המבריקים שנכתבו על ארצות הברית עד היום. הנוסע היה אלקסיס דה־טוקוויל, והספר שכתב, <b>הדמוקרטיה באמריקה</b> שהזכרנו לעיל, נחשב עד היום לקלאסיקה. הוא תיאר בו, בין היתר, אחד מן ההבדלים הגדולים בין ארצות הברית לצרפת. בצרפת, לדת הייתה עוצמה פוליטית אך לא הייתה לה השפעה. בארצות הברית, לדת לא הייתה עוצמה פוליטית כלל. התיקון הראשון לחוקה קידש את ההפרדה בין הכנסייה למדינה. אבל השפעת הדת הייתה כבירה. טוקוויל גילה להפתעתו כי בעוד בצרפת הדת והחירות הן כוחות מנוגדים, באמריקה הן שלובות זרוע.<sup class="footnote-marker">20</sup><i class="footnote">אלקסיס דה־טוקוויל, <b>הדמוקרטיה באמריקה</b>, מצרפתית: אהרן אמיר, ירושלים: שלם, תשס"ח, עמ' 303–317.</i>
תחילה לא הבין מדוע, וזמן רב הקדיש לשיחות עם מנהיגים דתיים שבהן ביקש לבדוק במה הם שונים מאנשי הדת שהכיר בארצו. הוא גילה—שוב להפתעתו—שהם נמנעים מהתערבות בפוליטיקה באופן עקרוני. הפוליטיקה היא מטבעה פלגנית. אנשי הדת האמריקנים הבינו שאם יעסקו בפוליטיקה יהפכו גם הם לגורם מפלג בציבוריות האמריקנית. בזאת לא רצו. לפיכך התמקדו בהיבטים המוסריים והחברתיים בחיים. הם בנו קהילות. הם הקימו אגודות צדקה. הם בנו בתי ספר. מעל לכול הם חיזקו את מוסדות הנישואים והמשפחה. דבר לא היה להם עם הפוליטיקה, אך בכל מאודם היו נתונים לתרבות שהפוליטיקה מתקיימת בה. טוקוויל הבין, היטב מרוב הבריות, שכדי לקיים דמוקרטיה יש לבנות חברה של אנשים אחראים בעלי מוכוונות ציבורית. משימה זאת מילאה הדת, ומשום כך כתב טוקוויל כי "יש לראות בה את הראשון במוסדותיהם הפוליטיים" של האמריקנים.<sup class="footnote-marker">21</sup><i class="footnote">שם, עמ' 308.</i>
בישראל הדת אינה מתפקדת באופן זה. רבים מהציונים המוקדמים, אולי רובם, לא היו דתיים. חלקם היו אנטי־דתיים מאוד. הציונות עצמה הִצריכה מידת מה של חילון התודעה, כדי שהיהודים לא יחכו שאלוהים יביאם לציון אלא יפעלו בעצמם למימוש חלום זה. היו מהם שהשראתם באה מניטשה, אחרים הושפעו מטולסטוי, ועוד אחרים נשאו עיניהם לתורת מרקס. ואילו בקרב הדתיים, הספר שעיצב את אורח החשיבה היה התלמוד הבבלי שאינו מרבה לעסוק בענייני מדינה, שכן בבבל היהודים יצרו קהילות אך לא היה להם כוח שלטוני.
בראשית ימי המדינה, המאבקים על אופייה התקיימו בזירת המדינה. הם נסבו על עניינים כגון השבת כיום המנוחה, הכשרות במוסדות המדינה, מקומה של הרבנות בדיני המשפחה ומערכת החינוך. נושא החינוך חולל את המחלוקת הקשה ביותר, כי המתח בין דתיים לחילונים חייב יצירת שתי מערכות חינוך לאומיות, הממלכתית והממלכתית־דתית. על ידי כך התקבע השסע הדיכוטומי בין דתיים לחילונים, שכן כל ילד ישראלי עבר בבית הספר חִבְרוּת לאחת משתי הזהויות המובהקות. מציאות זו, שבה בכל הסוגיות שבמחלוקת קבעה המדינה, גרמה ליצירת מפלגות פוליטיות דתיות, הקיימות עד היום.
וכך קרה בדיוק מה שחזה טוקוויל. <b>אם הדת נכנסת לפוליטיקה, היא נעשית גורם מפלג במקום להיות גורם מאחד</b>. אם הדת שואפת לכוח פוליטי, היא משלמת על כך בהפחתת השפעתה. דת הבוחרת להיות כוהנית לא תצליח להיות נבואית. אם אין היא יכולה לדבר בשם העם כולו, מעל למתרסים הפוליטיים, היא תתפצל למאה כיתות במקום להחיות את רוח האומה. היהדות זקוקה לדה־פוליטיזציה ולחזרה אל המקום שהיא שייכת אליו, החברה האזרחית, הרחק ממבני הכוח.
<b>זהו האתגר של היהדות במדינת ישראל של זמננו</b>. מקומה הנכון אינו בפוליטיקה המפלגתית, ולא כזרוע של המדינה; לא כמערכת של פלגים נבדלים, ולא כ"תרבות־נגד", ולא כאידיאולוגיה טריטוריאלית. תפקידה הוא ליצור, לעצב, להנהיג ולהניע חברה אזרחית. אם הדת אינה נתפסת בעיני הישראלים ככוח מאחה בחברה, אם יהודים דתיים אינם זוכים להערצה על עשייתם למען העניים, הבודדים והחלשים, אם היהדות איננה קולם של הצדק והרחמים, הרי דבר מה השתבש בנפשה של ישראל. כמובן, חלק מהדברים הללו כבר מתקיים. אפשר להצביע על דוגמאות מרשימות. אבל יש עוד הרבה מה לעשות. היהדות בישראל של זמננו איבדה את האינסטינקט הנבואי שלה—דווקא כשהוא נחוץ יותר מתמיד.
<b>היהדות עניינה החברה, לא המדינה</b>. היא כמובן <b>זקוקה</b> למדינה, אבל ניכר שהפוליטיקה רחוקה מלהיות מהותה, שכן מבני הממשל שיש בה באו אליה מבחוץ. התורה עצמה אומרת כך. מבנה הממשל הראשון הנזכר בה, המערכת ההיררכית של שרי אלפים, מאות, חמישים ועשרות, הוא דבר שמשה צריך היה ללמוד מכוהן מדיָינִי, יתרו. המלוכה עצמה מתוארת בספר דברים ובספר שמואל כאחד כרעיון מושאל: "אָשִׂימָה עָלַי מֶלֶךְ כְּכָל הַגּוֹיִם אֲשֶׁר סְבִיבֹתָי" (דברים יז, יד; ודומה לכך שמואל א' ח, ה; כ). על פי הובס, בכל חברה יש אמנה חברתית. אך רק למעטות יש ברית חברתית, והללו, כגון ארצות הברית, הושפעו במישרין או בעקיפין מהדגם של ברית סיני.
<b>צורת הפוליטיקה העכשווית הקרובה ביותר ברוחה ליהדות היא הדמוקרטיה הליברלית</b>. הדמוקרטיה הליברלית איננה דמוקרטיה אתונאית. ביוון העתיקה, העם היה קיים כדי לשרת את המדינה. ביהדות, כמו גם בדמוקרטיה הליברלית, המדינה קיימת כדי לשרת את העם. הדמוקרטיה הליברלית מכבדת ערך שהוא מן היסודיים ביהדות: קדימותו של האישי על פני הפוליטי. יש בה ממשל מוגבל, וגם בכך מצדדת היהדות. המדינה הדמוקרטית הליברלית איננה שואפת להיות מכשיר לגאולה; היא נועדה לשמור על השלום, לבסס את שלטון החוק, ולהבטיח העברת שלטון לא אלימה. אף כי היהדות אינה גורסת הפרדה בין הממסד הדתי לבין המדינה (וגם לא אנגליה—דמוקרטיה ליברלית עם כנסיית־מדינה), היא דוגלת בהפרדת כוחות יסודית לא פחות: הפרדת הרשויות בין המלך, הכוהן והנביא, אותם "שלושה כתרים" כדברי חז"ל. חכמים מיחו בבית חשמונאי על שצירפו מלוכה עם כהונה—שכן בכך הסירו את החיץ שבין מנהיגות מדינית למנהיגות דתית. כל ניסיון להציב את המדינה כערך העליון הוא, כפי שישעיהו ליבוביץ המנוח לא נלאה לומר, סוג של עבודה זרה. היהדות קיימת כדי לצרוב בחיים החברתיים את הודו של החסד. משימותיה של הפוליטיקה אחרות.
חברוֹת צריכות תקווה. חברות ברית זקוקות להשראה מוסרית נעלה. ישראל נמצאת במאבק ארוך וקשה להשגת שלום. יש סכנה קרובה וממשית שישתרר בה הייאוש. שלום איננו דבר שצד אחד יכול להשיג לבדו: הוא תמיד דואט, לעולם לא סולו. שום דבר שישראל תעשה לא יבטיח שישרור שלום, אך יש דבר שהיא יכולה לעשות כדי להשיב לעצמה את האנרגיה המוסרית שהניעה את בניין הארץ. היא יכולה לחדש את הברית החברתית. היא יכולה ליצור יהדות אזרחית חדשה, כזו המאמצת אל חיקה דתיים וחילונים, יהודים ופלסטינים. שלב א' של הציונות החזיר לעם היהודי את אשר חסר היה לו בפיזורו: ריבונות ומדינה. שלב ב' של הציונות חייב להשיב לעם היהודי את הנכס שהיה לו כאשר חסְרה לו מדינה, דהיינו תחושת האחריות העמוקה כלפי החלשים, העניים, אנשי השוליים החברתיים, האנשים שנזנחו ושקולם אינו נשמע. זהו האתגר המונח לפתחה של ציונות דתית חדשה: לבנות חברה הראויה להיות בית לשכינה, באמצעות כיבוד צלם האלוהים של כל בניה ובנותיה.

פרק ט; השיחה היהודית

נפלה בחלקי הזכות לקבל בשנת 1995 את פרס ירושלים, המחולק בעיר ביום חגה. אחרי הטקס ערך נשיא המדינה עזר ויצמן, שנודע בלשונו המשוחררת, קבלת פנים ודיבר על מקבלי הפרס. כשהגיע אליי אמר בעברית, "אני רואה שהרב זקס קיבל את הפרס על תרומתו לחינוך דתי בתפוצות. נו, חינוך דתי זה יותר טוב מכלום, אבל..." וכאן פצח במשא נגד הדת והביע את עמדתו כי יהודי התפוצות צריכים בתי ספר יהודיים חילוניים דווקא. זו טענה שאפשר להתווכח איתה, אבל זה ודאי לא היה הזמן והמקום לענות לה ולמען האמת גם לא להעלות אותה. כשחזרתי לבריטניה סיפרתי על כך לשגריר ישראל ואמרתי, "עכשיו אני מבין למה בעברית, שפה בת ארבעת אלפים שנה, עדיין אין מילה שפירושה טקט". הוא חשב ואמר, "בעברית טקט הוא 'טקט'". אם רוצים לבטא מושג זה בעברית משתמשים במילה האנגלית.
הוא הדין באשר למילה ציוויליוּת. הסופר עמוס עוז ואני קיימנו לפני כמה שנים דו־שיח פומבי באוניברסיטת בר־אילן, כדי להראות שיהודי חילוני ורב יכולים לקיים חילופי דעות רציניים ומכבדים. עמוס פתח וכדרכו הבריק: "אני חושש שלא אסכים עם הרב זקס בכל העניינים — אבל האמת היא שברוב העניינים אני לא מסכים עם עצמי!" כשהבטתי במודעה שהודפסה לקראת האירוע, בעברית ובאנגלית, ראיתי שהוא מתקיים בחסות Chair in Judaism and Civility. להפתעתי, בעברית נדפס "הקתדרה ליהדות ואזרחות". אזרחות באנגלית היא citizenship. ציוויליות היא דבר אחר. היא תרבות של דרך ארץ ושכנות טובה, של אדיבות ונועם חברתי.
עברית, מן העתיקות בשפות שעדיין מדוברות בעולם, נטולת מילים משל עצמה לטקט, לציוויליות, לדיפלומטיה ולאנדרסטייטמנט. כשנזקקה להן בימינו נאלצה לשאול אותן. למה? דומני שהסיבה לכך היא שמילים אלו צצות בתרבויות האוחזות זמן רב בכוח השלטון. כדי לשרוד היה עליהן לרכך את החיכוכים המתעוררים בכל חברה. הן נדרשו, כביטויו של רוברט פ' קנדי, "לעדן את חיי העולם הזה". הן הצטרכו להנמיך את הטמפרטורה הבין־אישית כדי שאפשר יהיה להתווכח בלי להתלקח, לחלוק בלי לחנוק. היהודים, שלא זכו למדינה משלהם לאורך אלפיים שנה, לא למדו את אומנות הכלת הסכסוכים. ועכשיו הדבר מסוכן.
עם השוכן לבדד סופו שירבו בו אנשים השוכנים לבדם. באין לו היכולת לטפח יחסים עם עמים אחרים, ירפו ידיו משימור היחסים בין איש לרעהו בתוכו. הוא יתפורר: לרסיסי כיתות דתיות שאינן מדברות זו עם זו, ולשברירי מפלגות מסוכסכים. הוא יהיה נתון לקרעים הרסניים, למלחמות אחים על תרבות ועל אמונה. גם הקהילות בו יתערערו. יתפתחו בהן מחלוקות בלתי פתירות והן יתפצלו. משפחות יתפרקו. שיעורי הגירושים יגאו, וכך אף האלימות במשפחה. אם השיר הזה נשמע לכם מוכר, זה מפני שהוא כזה. כל הפגעים הללו פוקדים כיום את העם היהודי, בישראל ומחוצה לה.
תופעה כזאת היא טרגית בכל מקרה. אך במקרה שלנו היא טרגית כפליים, שכן ביהדות התפתחה הגות מקורית חשובה על היחסים בין העצמי לזולת בתוך החוויה האנושית הדתית הכוללת. היהדות עניינה יחסים. היוונים שאלו "מה קיים?"; היהודים שאלו "מהו היחס בין הדברים שקיימים?". ספר בראשית, עם סיפורי אדם וחוה, קין והבל, אברהם ושרה, יצחק ורבקה, יעקב ונשיו, יוסף ואחיו, מדבר כמעט כולו על יחסים: בין בעלים לנשים, בין הורים לילדים, ובקרב אחים. סיפור בריאת העולם, עניין יסודי כל כך בפילוסופיה ובמדע, משתרע על פני שלושים וארבעה פסוקים בלבד. שאר הספר מוקדש, כמעט בלי יוצא מן הכלל, לאופני התייחסותם של בני אדם איש לרעהו ואיש לאלוהיו.
היהדות עניינה גם שיחה. היא הדת היחידה, ככל הידוע לי, שבה בני אדם מדברים אל אלוהים, מתווכחים איתו וכועסים עליו. אברהם מתווכח עם אלוהים. כך גם משה, ירמיהו, יונה ואיוב. בכתבי הקודש של הנוצרים והמוסלמים אין שמץ דבר המתקרב לכדי כך. היהודים גם מתווכחים זה עם זה. היהדות היא הציוויליזציה היחידה שכתבי היסוד שלה הם<b> אנתולוגיות של מחלוקות</b>. בתנ"ך, לא רק גיבורי האמונה מתווכחים עם אלוהים. הנביאים מתווכחים עם העם ועם מנהיגיו, כוהניו ומלכיו. הם מדברים אמת אל בעלי השררה, וההיסטוריה המקראית מתקיימת בדיאלקטיקה שבין המשא הנבואי לתגובה האנושית.
הספרות הרבנית ממשיכה את המסורת. התבנית הרווחת במשנה היא "רבי פלוני אומר כך, רבי אלמוני אומר אחרת". צורת היסוד של המדרשים היא סדרה של פירושים שאינם מתיישבים זה עם זה על אותן מילים מהמקרא. התלמודים, הירושלמי והבבלי, במקום לרכך את המחלוקות מעמיקים ומחדדים אותן. מהדורות הדפוס של התלמוד הבבלי מציגות את הטקסט התלמודי במרכז העמוד, וסביבו פירושים, רש"י מצד אחד ותוספות המקשים עליו מצד שני — אף כי רבים מבעלי התוספות הם צאצאיו הישירים של רש"י. המקראות הגדולות, המהדורות הקלאסיות של ספרי המקרא, מבוססות על ריבוי פרשנים המודפסים זה לצד זה: רש"י אומר דבר אחד, נכדו הרשב"ם דבר אחר, אבן־עזרא דבר שלישי, והרמב"ן מבאר את דברי קודמיו ואז חולק על כולם. היהודים יודעים מהו להתווכח: זו צורת השיח הראשית שלהם. אבל ויכוח הוא פעילות שיתופית, שיחה רב־קולית. הוא איננו דבר שאנשים עושים לבדם. היהדות היא דיאלוג, לא מונולוג.
מזמן לזמן פקדה את ההיסטוריה היהודית תנועה חדשה ששאפה להדגיש ערכּה מסוימת של ערכים יהודיים. חסידי אשכנז, בני המאות השתים־עשרה והשלוש־עשרה שקיבלו עליהם הנהגות מחמירות, הם דוגמה לכך. כך גם החסידות, במאה השמונה־עשרה. דוגמה שלישית היא תנועת המוסר בליטא במאה התשע־עשרה, מיסודו של רבי ישראל סלנטר. לו יכולתי לחיות עוד חיים הייתי יוזם תנועה שתתמקד באומנויות ההקשבה והשיחה. יותר מדי כעסים והשמצות יש כיום בעולם היהודי; יותר מדי דיבור ופחות מדי הקשבה; יותר מדי גינוי ופחות מדי הבנה; יותר מדי צדקנות, פחות מדי ענווה; יותר מדי רדיפת כבוד, פחות מדי מתן כבוד; יותר מדי התעסקות בפחדים ובכאבים שלנו, פחות מדי תשומת לב לפחדים ולכאבים של הזולת.
אלה הם כשלים מוסריים. בחשבון אחרון, אלה כשלים רוחניים. בספרה <b>פרדוקס הפוליטיקה היהודית</b> משתמשת פרופ' רות וייס בביטוי "סוליפסיזם מוסרי", שהיא מגדירה כ"גישתו המוסרית של אדם המתמקד בהתנהגותו שלו עצמו ובמידת עמידתו בדרישות המוסר, תוך התעלמות ממעשיהם של אחרים".<sup class="footnote-marker">1</sup><i class="footnote">רות וייס, <b>פרדוקס הפוליטיקה היהודית</b>, מאנגלית: צור ארליך, ירושלים: טובי, 2018, עמ' xviii.</i> סוליפסיזם הוא מצב של תפיסת העצמי כיחידי. ייתכן שזה המצב היהודי עכשיו, אך אין זה הייעוד היהודי. זו עוד אחת מן ההשלכות השליליות של האמונה שהיהודים נועדו להיות עם לבדד ישכון.
אני רוצה להתחיל בפרק זה בשיחה: שיחה <b>על</b> שיחה. אני רוצה להראות בפרק הזה איך עשויה להיראות תיאולוגיה של שיחה. בחרתי בשתי המילים הללו מתוך מחשבה. <b>תיאולוגיה</b>, כי על המדוכה עומד כאן עניין שהוא גדול בהרבה מנימוסים או כישורים, אתיקט או נועם חברתי. אופן התייחסותנו איש לרעהו מעצב את אופן התייחסותנו לאלוהים, ומעוצב על ידו. או בלשון מחולנת, מערכות יחסים הן גלעינה של האנושיות. הנכשל בהן נכשל בכול. ואני מדבר על <b>שיחה</b>, לא על "דיאלוג", כי דיאלוג מקושר כיום למפגשים פורמליים מבוימים שהצדדים באים אליהם עם עמדות מוכנות. אנו שבעי דיאלוגים: בין דתות שונות, בין דת למדע, בין תרבויות ובין ציוויליזציות. בדיאלוגים הללו נדירים הם המפגשים האמיתיים.
פרנץ רוזנצווייג העיר פעם שהדיאלוגים הסוקרטיים — פאר הדיאלוגים הפילוסופיים — משעממים, כי הקורא יודע מראש מה יהיה סופם.<sup class="footnote-marker">2</sup><i class="footnote">Franz Rosenzweig, <i>Philosophical and Theological Writings</i>, trans. Paul W. Franks and Michael L. Morgan, Indianapolis, IN: Hackett, 2000, p. 126.</i> סוקרטס יַראה שבן שיחו אינו מבין באמת את מה שהוא חושב שהוא חושב. האדם השני בדיאלוג הוא רק רקע ניגודי להבלטת גאונו של סוקרטס — האדם היחיד, על פי האורקל מדלפי, היודע שאינו יודע. דיאלוג כתוב מראש; שיחה לא. אינך יודע היכן היא תיגמר. לפעמים אינך יודע אפילו היכן היא תתחיל. אך זאת תדע: שבמובן מסוים היא תשנה אותך, כי אתה פותח את דלתך לתודעה אחרת, למבט חלופי. שיחה היא מעניינת, והיא יהודית בעומק מהותה, כי היא מפגש עם אחרוּת. אציע כאן, כפתח שיחה, עשרה עקרונות יהודיים של המפגש עם האחרות.
1. <b>אלוהים שוכן בשפה</b><br>השפה בוראת. אלוהים ברא את העולם במילים: "ויאמר אלוהים יהי... — וַיהי...". מתנתו הראשונה של אלוהים לאדם הייתה הכוח לתת לדברים שמות: "וַיִּצֶר ה' אֱ־לֹהִים מִן הָאֲדָמָה כָּל חַיַּת הַשָּׂדֶה וְאֵת כָּל עוֹף הַשָּׁמַיִם, וַיָּבֵא אֶל הָאָדָם לִרְאוֹת מַה יִּקְרָא לוֹ; וְכֹל אֲשֶׁר יִקְרָא לוֹ הָאָדָם נֶפֶשׁ חַיָּה — הוּא שְׁמוֹ" (בראשית ב, יט). את המילים המספרות את בריאת האדם, "וַיְהִי הָאָדָם לְנֶפֶשׁ חַיָּה" (שם, ז), מתרגם־מבאר אונקלוס "וַהֲוַת בְּאָדָם לְרוּחַ מְמַלְלָא". כאשר רצה אלוהים לבלום את בוני מגדל בבל הוא בלל את לשונם לבל יבינו איש את רעהו.
אלוהים ברא את עולם הטבע במילים. ובמילים אנו בוראים, או חלילה מבראים, את עולם החברה. התכונה המייחדת את ההומו ספיינס היא כוח הדיבור שלו. הוא אשר אפשר לבני האדם בשחר האנושות לתקשר זה עם זה וכך ליצור קבוצות של שיתוף פעולה. חכמינו אמרו שלשון הרע חמור משלוש העברות הקשות ביותר — עבודה זרה, גילוי עריות ושפיכות דמים — גם יחד,<sup class="footnote-marker">3</sup><i class="footnote">ירושלמי, פאה א, א.</i> מפני שהוא הורס את יחסי האמון שהחברה תלויה בהם.
המילים אפוא קדושות. העצם הקדוש ביותר ביהדות הוא ספר התורה, כי כתוב בו דבר ה', מתנתו הגדולה לאדם. היהדות היא דת של מילים קדושות, כי היא מאמינה באל נשגב, אל שאי אפשר לראותו, להרגישו, למששו, לייצגו בפסל ובתמונה, אל הנמצא מעבר לעולם ועל כן אינו דומה לשום דבר בעולם. הקשר הממצה היחיד בין האל האינסופי לאדם הסופי מתקיים בשפה. בהתגלות, אלוהים מדבר אלינו. בתפילה מדברים אנו אליו. השפה היא הגשר הצר על פני התהום שבין נפש לנפש: בין שני בני אדם, או בין אדם לעצמו, או בין העצמי לעולם. השפה היא הגאולה מן הבדידות.
2. <b>בגלוֹתנו את האחר אנו מגלים את עצמנו</b><br>משברא אלוהים את האדם ראה שהוא לבדו, בלי אחֵר, ואמר, "לֹא־טוֹב הֱיוֹת הָאָדָם לְבַדּוֹ" (בראשית ב, יח) — הופעתו הראשונה של צמד המילים "לא טוב" במקרא. החיים לבד אינם ברכה אלא קללה. או אז, בעת שאדם ישן, ברא אלוהים את האישה הראשונה. כשקם אדם וראה אותה אמר את השיר הראשון במקרא:
<span class="poetry indentAll">זֹאת הַפַּעַם עֶצֶם מֵעֲצָמַי<br />וּבָשָׂר מִבְּשָׂרִי, לְזֹאת יִקָּרֵא אִשָּׁה כִּי מֵאִישׁ לֻקֳחָה־זֹּאת (שם, כג).</span>
בקריאה ראשונה מצלצלים הדברים כטענה של האיש לקדימות אונטולוגית על פני האישה. תחילה היה האיש, ורק אז נוצרה האישה. האיש בא מאלוהים, והאישה — מהאיש. כך קראו כתובים אלה התיאולוגים הנוצרים הקלאסיים. אך בעברית טמון דיוק שהוחמץ בתרגומים. "אדם" שונה מ"איש". אדם הוא המין. הוא, פחות או יותר, ההומו ספיינס. ואילו איש הוא הפרט. אדם מסוים. עד עתה השתמשה התורה רק במילה אדם. כאן לראשונה נאמר "איש" — ומילה זו נאמרת רק אחרי המילה "אישה".
התורה מאותתת כאן על רעיון בעל חשיבות עצומה. אדם הראשון הצטרך לבטא את שמה של רעייתו לפני שביטא את שמו שלו. אני צריך לומר "אתה" לפני שאני יכול לומר "אני". <b>כדי להבין באמת את עצמי, אני חייב להכיר קודם לכן באחר</b>. כשאני לעצמי מה אני? איני יכול לחיות לבד, וגם לא לחשוב, לדעת ולהבין.
סוציולוגים מג'ורג' הרברט מיד עד פיטר ברגר, ופילוסופים מוויטגנשטיין עד צ'רלס טיילור,<sup class="footnote-marker">4</sup><i class="footnote">לודוויג ויטגנשטיין, <b>חקירות פילוסופיות</b>, מגרמנית: עדנה אולמן־מרגלית, ירושלים: מאגנס, תשנ"ה; George H. Mead, <i>Mind, Self and Society from the Standpoint of a Social Behaviorist</i>, ed. Charles W. Morris, Chicago: University of Chicago Press, 1934; Peter L. Berger and Thomas Luckmann, <i>The Social Construction of Reality: A Treatise in the Sociology of Knowledge</i>, New York: Irvington Publishers, 1980; Charles Taylor, <i>Sources of the Self: The Making of the Modern Identity</i>, Cambridge, MA: Harvard University Press, 1989.</i> הצביעו על כך שהזהות נולדת בשיחה. זאת, משום שאנו קיימים כפיסות של מארג יחסים. בלי שפה אין יחסים, ובלי יחסים אין עצמיות. הקיסר פרידריך השני היה אחד מכמה סקרנים שניסו לאורך ההיסטוריה לגדל ילדים בבידוד או בדממה מוחלטת, כדי לגלות איזו שפה ידברו: עברית, יוונית, לטינית או שמא ערבית. כמובן, הם לא דיברו שום שפה.
בתלמוד הבבלי יש מימרה יפהפייה: "אין שיחה אלא תפילה"<sup class="footnote-marker">5</sup><i class="footnote">ברכות כו ע"ב.</i> — משמע השיחה היא צורה של תפילה. למה? כי בשיחה אני יוצא מעצמי אל האחר האנושי, כמו שבתפילה אני יוצא מעצמי אל האחר האלוהי.
3. <b>כשהמילים נגמרות האלימות מתחילה</b><br>בסיפור קין והבל יש אמירה מהדהדת, ליתר דיוק שתיקה מהדהדת, שתרגומי המקרא לשפות זרות נוטים להחמיץ. הכתוב מספר: "וַיֹּאמֶר קַיִן אֶל הֶבֶל אָחִיו וַיְהִי בִּהְיוֹתָם בַּשָּׂדֶה וַיָּקָם קַיִן אֶל הֶבֶל אָחִיו וַיַּהַרְגֵהוּ" (בראשית ד, ח). חלקו הראשון של משפט זה מתורגם בדרך כלל באופן ששיעורו "קין דיבר עם הבל אחיו", או "קין אמר להבל אחיו 'בוא נצא לשדה'". התרגומים אינם מתקרבים כלל למשמעות המקור, והסיבה לכך ברורה: במקור העברי התחביר שבור. כתוב "ויאמר קין", אך לא כתוב מה אמר. המשפט פשוט נקטע באמצע, בלי המושא החיוני של הפועל "ויאמר". התרגומים ניסו ליצור משפט שלם, ודווקא משום כך חמק מהם לב העניין. סגנון משקף מהות. התחביר השבור מייצג יחסים שבורים. השיחה בין קין להבל נחתכה. "ויאמר קין" — אך הדיבר לא יצא מפיו, ולא נותרו ביניהם אלא מתח ושתיקה. <b>כשהמילים כושלות, האלימות קמה</b>. זהו לב הפסוק.
רעיון זה מופיע במקומות נוספים במקרא. בתחילת סיפורו של יוסף נאמר כי האחים קינאו בו בגלל היחס המועדף שקיבל מיעקב וכותונת הפסים שייצגה אותו. הפסוק ממשיך ואומר, "וַיִּשְׂנְאוּ אֹתוֹ וְלֹא יָכְלוּ דַּבְּרוֹ לְשָׁלֹם" (בראשית לז, ד). הצורה "דַּבְּרוֹ לְשָׁלֹם" חריגה. רבי יהונתן אייבשיץ, בפירושו "תפארת יהונתן", מסביר כך: לו יכלו לדבר איתו, לתקשר איתו בפתיחות, היו ודאי מגיעים לבסוף לשלום איתו. אך הם לא יכלו לדבר איתו, ושלום לא היה — אלא הידרדרות מהירה לכדי מזימה להרוג אותו, ומכירתו לעבדות.
שוב אנו פוגשים עניין זה בסיפור אמנון ואבשלום. אמנון פיתה את תמר, אחותו מצד האב ואחותו של אבשלום משני הצדדים. הוא אנס אותה ונטש אותה. אבשלום הזדעזע. אך לאמנון לא אמר דבר: "וְלֹא דִבֶּר אַבְשָׁלוֹם עִם אַמְנוֹן לְמֵרָע וְעַד טוֹב, כִּי שָׂנֵא אַבְשָׁלוֹם אֶת אַמְנוֹן עַל דְּבַר אֲשֶׁר עִנָּה אֵת תָּמָר אֲחֹתוֹ" (שמואל ב' יג, כב). שנתיים תדלק בדממה את אש תאוות הנקם, ואז רצח את אמנון. הרמב"ם מזכיר מעשה זה בעניין המצווה "לֹא תִשְׂנָא אֶת אָחִיךָ בִּלְבָבֶךָ; הוֹכֵחַ תּוֹכִיחַ אֶת עֲמִיתֶךָ וְלֹא תִשָּׂא עָלָיו חֵטְא" (ויקרא יט, יז).<sup class="footnote-marker">6</sup><i class="footnote"><b>משנה תורה</b>, הלכות דעות ו, ו.</i> הסיפא, אומר הרמב"ם, היא החיסון מפני הרישא. אם אדם עשה לך עוול אמור לו, ואל תשתוק, שאם לא כן תגיע לידי שנאתו. אצל אבשלום, שנמנע מלהוכיח את אמנון בדברים, תססה השנאה עד שהובילה לרצח.
הרעיון ארוג בעיקרון הלכתי נוסף. רוצח בשגגה צריך לִגלות לעיר מקלט. שם הוא מוגן מפני גואלי הדם. אך אם הרוצח שנא את ההרוג, אי אפשר להחשיבו לשוגג ועיר המקלט אינה מגינה עליו. איך אפשר לדעת מה הרגיש הנאשם כלפי הקורבן? הרי בני אדם אנחנו ואיננו רואים ללבב. לשם כך נדרש מדד התנהגותי. חכמינו קבעו מדד זה: "שלא דבר עמו שלושה ימים מפני האיבה".<sup class="footnote-marker">7</sup><i class="footnote"><b>משנה תורה</b>, הלכות רוצח ושמירת נפש ו, י.</i>
אלימות, כתב פעם העיתונאי והסופר הבריטי אלן בריאן, היא שנינתו של העילג. אם אנו יכולים לדבר ביחד, נוכל לחיות ביחד. הדיבור מרפא את השנאה; השתיקה דוגרת עליה. זו מסקנתם של הסיפור היהודי ושל ההלכה היהודית. דווקא זיגמונד פרויד, שסלד מכל ביטוי דתי של היהדות, יצר את הפסיכואנליזה המכונה "ריפוי בדיבור" והיא ליתר דיוק ריפוי בהקשבה.
4. <b>ההקשבה היא מעשה דתי</b><br>שיחה היא יותר ממעשה של דיבור. היא מכילה גם מעשה של הקשבה. וכאן אנו מגיעים להבדל היסודי ביותר בין שתי הציוויליזציות העתיקות הגדולות, אתונה וירושלים. היוונים הקדומים הצטיינו באומנויות הוויזואליות: ציור, פיסול, אדריכלות, דרמה ותחרויות ספורט. בכל אלו הקהל צופה, רואה, מתבונן.
היהודים לא נטו אף לא לאחד מן הדברים הללו. אמונתם באל שאינו נראה — פרויד עצמו סבר כי זו התכונה המובהקת ביותר של היהדות — הובילה אותם לזלזול עקבי בנראה־לעין. צבי גרץ, ההיסטוריון בן המאה התשע־עשרה, סיכם את ההבדל בין היהדות המקראית לכל יתר התרבויות בנות הזמן:
<span class="poetry indentAll">עובד האלילים תופס את האלוהי שבטבע באמצעות חוש הראייה, ומורגל לחשוב שהאלוהי הוא דבר שיש להביט בו. לעומת זאת, לדידו של היהודי, התופס את האל כמצוי מחוץ לטבע וקודם לו, האלוהי מתגלה דרך הרצון ובאמצעות חוש השמיעה — והוא מורגל לחשוב עליו כדבר שיש לשמוע ולהישמע לו. עובד האלילים מסתכל באלוהיו; היהודי שומע אותו, דהיינו קולט את רצונו.<sup class="footnote-marker">8</sup><i class="footnote">Heinrich Graetz, “Judaism Can Be Understood Only Through Its History”, in Michael Meyer (ed.),<i> Ideas of Jewish History</i>, New York: Behrman House, 1974, p. 223.</i></span>
 הנזיר, הלוא הוא הרב דוד הכהן, תלמידו של הראי"ה קוק, הראה כיצד הבחנה זו משפיעה על המטפורות הבסיסיות שלנו העוסקות בידע.<sup class="footnote-marker">9</sup><i class="footnote">הרב דוד כהן, <b>קול הנבואה</b>, ירושלים: מוסד הרב קוק, תשל"ט.</i> באנגלית, עד היום, רוב המילים המציינות הבנה ושכל באות מעולם הראייה: insight, מילולית ראייה־פנימה, היא תובנה; hindsight, ראייה לאחור, היא הבנה בדיעבד; foresight, ראייה מראש, היא היכולת לחזות; vision, ראייה, היא, גם בלשוננו, חזון והשקפה; ו־imagination, שהוא דמיון וגם הגות, נגזר מ־image, צֶלם. באנגלית, כמו בעברית, "פרספקטיבה" היא נקודת מבט, כלומר דרך להבין משהו, והערה או הבחנה מכונה observation, כלומר תצפית. כשאדם משער הוא אומר It appears that, מילולית "מופיע ש־", והדרך הרווחת לומר "אני מבין" היא I see, כלומר אני רואה.
לשון התלמוד, לעומת זאת, מציינת אותם עניינים במטפורת השמיעה — וזאת בעקביות רבה. "תא שמע", כלומר בוא ושמע, מציין הצגת הוכחה. "שמע מינה", כלומר שְמע ממנה, מציין מסקנה. כדי לציין שחכם חולק על איזה היגד, הגמרא אומרת "לא שמיע ליה", זה לא נשמע לו. כשהיא גוזרת היקש היא אומרת "משמע". הרמב"ם קורא למסורת התורה שבעל פה "מפי השמועה". בתרבות המערב, הבנה היא סוג של ראייה; ביהדות — סוג של שמיעה.
כך גם בלשוננו, בראש ובראשונה במילה "משמעות" שנגזרה מהשורש שמ"ע. וכך הוא הדבר גם במקרא. משה מזכיר לעם כי בהר סיני ה' דיבר "אֲלֵיכֶם מִתּוֹךְ הָאֵשׁ; קוֹל דְּבָרִים אַתֶּם שֹׁמְעִים וּתְמוּנָה אֵינְכֶם רֹאִים זוּלָתִי קוֹל" (דברים ד, יב). גם דוגמאות הפוכות, מטפורות מעולם הראייה — והלוא כולנו מכירים את המילים עיון, מבט, השקפה, חזון, התבוננות — מתגלות במבט נוסף כמשנִיות, ככפופות למטפורת־העל השמיעתית. כאשר, למשל, משה מתחיל אחד מנאומיו במילה "ראֵה", מתברר מהמשך הנאום שהעניין הוא השמיעה, לא הראייה:
<span class="poetry indentAll">רְאֵה, אָנֹכִי נֹתֵן לִפְנֵיכֶם הַיּוֹם בְּרָכָה וּקְלָלָה. אֶת הַבְּרָכָה אֲשֶׁר<b> תִּשְׁמְעוּ </b>אֶל מִצְו‍ֹת ה' אֱ־לֹהֵיכֶם אֲשֶׁר אָנֹכִי מְצַוֶּה אֶתְכֶם הַיּוֹם, וְהַקְּלָלָה אִם <b>לֹא תִשְׁמְעוּ </b>אֶל מִצְו‍ֹת ה' אֱ־לֹהֵיכֶם וְסַרְתֶּם מִן הַדֶּרֶךְ אֲשֶׁר אָנֹכִי מְצַוֶּה אֶתְכֶם הַיּוֹם... (דברים יא, כו–כח).</span>
אין זה מקרה אפוא שהמילה "שמע", ממילות המפתח בתורה, היא הפותחת את הידועה מכל תפילות היהודים. ריבוי פניה של מילה זו גרם לאחת התופעות המעניינות בתנ"ך. התורה היא, בין היתר, ספר של מצוות. תרי"ג מצוות נמנות בה. <b>אך בכל התנ"ך אין מילה שמובנה הוא "לציית</b>". איך זה ייתכן? הלוא הציות הוא למצווה מה שהאמת היא לטענה. אין האחד מתקיים ללא חברו. ובכל זאת עם החייאת הלשון העברית בימי תקומת ישראל נוצר צורך מובהק במילה שתבטא ציות כגון זה של חייל למפקדו. חכמי הלשון שאלו לשם כך מילה מן הארמית: את הפועל "לציית".
בתורה ממלא תפקיד זה הפועל "לשמוע", שמובניו הם: לשמוע (כמו בעברית מודרנית); להקשיב; לשים לב; להבין; להפנים; להיענות במעשה; ומתוך כך גם להישמע, קרי לציית. לעובדה זו נודעת חשיבות מן המעלה הראשונה, כי היא מלמדת אותנו שהתורה איננה מה ששפינוזה, קאנט והגל חשבו שהיא: סדרה של מצוות הטרונומיות, כלומר כאלו שניתנו מבחוץ, שלהן האדם צריך פשוט לציית. ריבוי משמעויותיו של הפועל "לשמוע" מאותת לנו שמצוות ה' איננה צו שרירותי, אלא הוראה שה' מנפיק בציפייה שאנו נרצה להבינה, להפנימה ולפעול בהתאם לכך. עובדה זו היא גלעינו של מה שפרופ' דוד וייס־הלבני כינה "הנטייה היהודית לחוק מוצדק", חוק המדבר אל השכל ואל ההבנה האנושית.
<b>היהדות היא דת של הקשבה, לא של ראייה</b>. עניין זה הוא לב הדרמה של חטא אדם וחוה בגן עדן — הוא, ולא היצר המיני ולא שום הסבר דמיוני אחר שהודבק לפרשה הזאת. חוה <b>רואה</b>: "וַתֵּרֶא הָאִשָּׁה כִּי טוֹב הָעֵץ לְמַאֲכָל וְכִי תַאֲוָה הוּא<b> לָעֵינַיִם</b> וְנֶחְמָד הָעֵץ לְהַשְׂכִּיל" (בראשית ג, ו). אך לא חוה ולא אדם לא הקשיבו למצווה שלא לאכול מעץ הגן, ולא נשמעו לה. סיפור החטא הראשון הוא סיפור על מתח בין תרבות של ראייה לתרבות של שמיעה ודיבור.
5. <b>כדי לשמוע צריך להקשיב</b><br>ישנו סיפור מפורסם בספר מלכים שאנו מחמיצים את משמעותו כי איננו מבינים שסופו מגיע בשלב מאוחר יותר. כוונתי לעימות בין אליהו, הנביא המקנא לה', לבין נביאי הבעל בימי המלך אחאב והמלכה איזבל (פרק יח בספר מלכים א'). אליהו קיבץ את נביאי הבעל בהר הכרמל והציע להם מבחן פשוט שיכריע אחת ולתמיד מיהו האל האמיתי. הבה נכין יחד מזבחות ופרים ונקרא איש איש לאלוהיו, הוא מציע, ונראה אלוהיו של מי יענהו באש מן השמיים שתאכל את הקורבן.
זהו מבחן מושלם, לכאורה: ניסוי מבוקר. והוא מתחיל. נביאי הבעל מכינים את קורבנם וקוראים לאלוהיהם. דבר אינו קורה. הם מכבירים תחנון וצעקה לאין מועיל. אליהו מתבדח על חשבונם: "קִרְאוּ בְקוֹל גָּדוֹל, כִּי אֱלֹהִים הוּא, כִּי שִׂיחַ וְכִי שִׂיג לוֹ וְכִי דֶרֶךְ לוֹ; אוּלַי יָשֵׁן הוּא וְיִקָץ". הם מתגודדים ופוצעים עצמם בחרבותיהם כמנהג עובדי אלילים אך הבעל אינו מתעורר.
ואז מגיע תורו של אליהו. הוא שופך מים על העולה ועל העצים, כדי להגביר את רושמו של הנס, ותפילה קצרה לה' מפיו מספיקה כדי שאש תרד מהשמיים, תאכל את הקורבן ואף את המים תלחך. אליהו הוכיח את אשר רצה להוכיח, והכול מבינים זאת. העם שנאסף סביב נופל על פניו וקורא "ה' הוא האלוהים, ה' הוא האלוהים". בהוראת אליהו נשחטים נביאי הבעל. בכל ספרות אחרת, כאן היה מגיע סוף הסיפור. אבל התנ"ך לעולם איננו ספר של סיפורים פשטניים בעלי "סוף טוב — הכול טוב".
הניסיון הוא סוף המפגש בין אליהו לבין נביאי השקר, אבל רק תחילתו של המפגש שלו עם אלוהים. המלך והמלכה לא התלהבו במיוחד מיחסו של אליהו אל אמונת הבעל שהייתה לדת־החצר שלהם. איזבל מודיעה לאליהו שדינו יהיה כדין נביאי הבעל שהרג. אליהו בורח ומתחבא. לבסוף הוא מוצא את עצמו בהר חורב, שמו האחר של הר סיני — מקום שם, מאות שנים קודם לכן, התגלה אלוהים לבני ישראל. שם מתחוללת סצנה מפורסמת נוספת.
ה' מורה לאליהו לעמוד בהר, כי עוד מעט קט "וְהִנֵּה ה' עֹבֵר". אך קודם — "וְרוּחַ גְּדוֹלָה וְחָזָק מְפָרֵק הָרִים וּמְשַׁבֵּר סְלָעִים לִפְנֵי ה'; לֹא בָרוּחַ ה'. וְאַחַר הָרוּחַ רַעַשׁ; לֹא בָרַעַשׁ ה'. וְאַחַר הָרַעַשׁ אֵשׁ; לֹא בָאֵשׁ ה'. וְאַחַר הָאֵשׁ קוֹל דְּמָמָה דַקָּה". ה' מצוי בקול, קול הדממה הדקה.
מהו קול זה? מהי דממה דקה, ואיך ייתכן לדממה קול? היו שתרגמו "קול דממה דקה" כ"קול קטן ושקט" או כ"לחש עדין". הפירוש שלי הוא שקול ה' הוא <b>קול שאפשר לשמוע רק אם מקשיבים</b>. ה' אמר לאליהו, בעצם, דבר מעין זה: הניסיון שלך התבסס על שגיאה. נביאי הבעל מאמינים שהאל הוא הכוח, ואתה הראית להם שלי יש כוח רב יותר. אבל הרעיון שהאל נמדד על פי כוחו הוא אלילי. האל אינו כופה את עצמו על האדם. הוא נמצא תמיד, אבל לנו הוא נמצא רק אם אנחנו מחפשים אותו. דברוֹ עומד לעד, אך אנו שומעים אותו רק אם אנו מקשיבים. אחרת איננו שומעים אותו כלל. אלוהים קיים בדממת הנפש — כשאנו מפַנים מקום לקולו. המפגש הדתי, כמו מפגש אנושי אמיתי, דורש <b>הקשבה פעילה</b>.
6. <b>בלי ויכוח אין צדק</b><br>כבר הזכרנו תופעה מקראית שאין לה אח: הוויכוח בין אדם לאלוהים. היקרותה הראשונה היא התמקחותו של אברהם עם אלוהים על גורל ערי הכיכר. אלוהים הודיע לאברהם כי הוא מתכוון להשחית את סדום ועמורה כי רבה וכבדה חטאת תושביהן. אברהם, שהודה כי הוא רק "עפר ואפר", לא השלים עם גזר הדין. ומה אם יש שם גם חמישים צדיקים? או ארבעים? או עשרה? "חָלִלָה לְּךָ מֵעֲשֹׂת כַּדָּבָר הַזֶּה, לְהָמִית צַדִּיק עִם רָשָׁע וְהָיָה כַצַּדִּיק כָּרָשָׁע. חָלִלָה לָּךְ . הֲשֹׁפֵט כָּל הָאָרֶץ לֹא יַעֲשֶׂה מִשְׁפָּט?" (בראשית יח, כה).
הוויכוח הזה מפליא, ולכאורה חסר משמעות. האם אברהם יודע משהו שאלוהים אינו יודע? האם אמות המידה שלו לצדק מדויקות יותר? הרי אלה רעיונות אבסורדיים. הכתוב מקבל פשר רק לאור דברי ה' המקדימים אותו:
<span class="poetry indentAll">וַה' אָמָר, הַמְכַסֶּה אֲנִי מֵאַבְרָהָם אֲשֶׁר אֲנִי עֹשֶׂה? וְאַבְרָהָם הָיוֹ יִהְיֶה לְגוֹי גָּדוֹל וְעָצוּם, וְנִבְרְכוּ בוֹ כֹּל גּוֹיֵי הָאָרֶץ. כִּי יְדַעְתִּיו לְמַעַן אֲשֶׁר יְצַוֶּה אֶת בָּנָיו וְאֶת בֵּיתוֹ אַחֲרָיו וְשָׁמְרוּ דֶּרֶךְ ה' לַעֲשׂוֹת צְדָקָה וּמִשְׁפָּט, לְמַעַן הָבִיא ה' עַל אַבְרָהָם אֵת אֲשֶׁר דִּבֶּר עָלָיו (שם, יז–יט).</span>
את הדברים האלה רצה ה' שאברהם ישמע. הם משמשים <b>הזמנה לוויכוח</b>. אי אפשר להבינם אחרת. השאלה "המכסה אני מאברהם?" מלמדת שה' רצה לשמוע את דעתו. הוא רצה שאברהם יהיה חלק מההליך המשפטי. ה' אפילו נתן לאברהם את מילות המפתח לטיעוניו: "צדקה" (כלומר צדק) ו"משפט" — ואכן, אברהם משתית עליהן את נאום הסנגוריה שלו.
על מה נסב המיקוח החריג הזה? אין זאת שאברהם יודע משהו שנעלם מידיעתו של אלוהים. גם אין זאת שיש משכנות צדיקים נסתרים בסדום ובשכנותיה. העניין כאן אחר לגמרי. הצדק, בעברית המקראית, הוא איכות נשגבת שגם אלוהים בכבודו ובעצמו מחויב לה. שום כוח, אפילו לא הכוח האלוהי, אינו מקבל את צידוקו מתוך עצמו. לשום כוח אין סמכות מוסרית מתוקף עוצמתו לבדה. אפילו אלוהים, מלך מלכי המלכים, בורא שמיים וארץ, הוא מלך במלוכה חוקתית: חוקת המוסר מחייבת אותו.
<b>כדי שהצדק ייעשה וייראה, יש לשמוע את שני הצדדים</b>. כל עוד אין נשמעים דברי הסנגוריה, אין ערבות שפסק הדין יהיה נכון. ההלכה קובעת כי כאשר הסנהדרין מחליטה פה אחד כי אדם חייב מיתה, פסק הדין בטל ומבוטל. אשר לאלוהים, אנו מאמינים בצדק המוחלט של דינו. אבל ביהדות האמונה אינה עיוורת. על כן מוכרח להיות הליך משפטי, והליך זה מתקיים בדו־שיח בין אברהם לאלוהים. התובע כאן הוא אלוהים, המייצג את הצדק. הנאשמים הם אנשי סדום. אברהם מלוהק בידי אלוהים לתפקיד הסנגור. הצדק צריך כידוע להיראות ולא רק להיעשות — וצדקת דינו של שופט כל הארץ תיראה רק אם יישמעו גם טיעוני ההגנה.
אלוהים רוצה שבני האדם יהיו פועלי צדק. לכן הוא קורא לאברהם, כאמור בפסוקים שציטטנו, לצוות "אֶת בָּנָיו וְאֶת בֵּיתוֹ אַחֲרָיו וְשָׁמְרוּ דֶּרֶךְ ה' לַעֲשׂוֹת צְדָקָה וּמִשְׁפָּט". כאשר ה' משתף את אברהם בשיקוליו באשר לגורל העיר ותושביה, הוא בעצם מבקש ממנו להיות שותפו בניהול הצדק. חכמינו ביטאו רעיון זה באומרם: "כל דיין שדן דין אמת לאמיתו אפילו שעה אחת מעלה עליו הכתוב כאילו נעשה שותף להקדוש ברוך הוא במעשה בראשית".<sup class="footnote-marker">10</sup><i class="footnote">שבת י ע"א.</i> ה' הוא שופט כל הארץ, והוא שופט תבל בצדק, אך כדי שתמונת הצדק תהיה שלמה חובתנו להיות שותפיו במשימה זו.
הצדק הוא תהליך כשם שהוא תוצר; שקילה ולא רק תוצאה. לשני הצדדים, התובע והנאשם, הקטגוריה והסנגוריה, יש קול. הצדק כרוך לבלי התר בעיקרון audi alteram partem, "שמעו את הצד האחר".<sup class="footnote-marker">11</sup><i class="footnote">ראו Stuart Hampshire, <i>Justice is Conflict</i>, Princeton, NJ: Princeton University Press, 2000.</i> המילה "שימוע" נטבעה לא במקרה. המשפט הוא שיחה בין תפיסות מתנגשות. זהו רכיב מהותי בכבוד האדם: לנאשם יש קול. מוכרחים לשמוע את האדם המואשם בעשיית עוול. אפילו סדום, מקום הרֶשע המובהק, צריכה לקבל סנגור — והיא זוכה לסנגור נעלה בדמותו של אברהם אבינו.
7. <b>מחלוקת למען האמת ולשם שמיים </b><br>חז"ל יישמו תפיסה זו גם על עצמם, וטבעו את המונח "מחלוקת לשם שמיים". כך ניסחו זאת בפרקי אבות:
<span class="poetry indentAll">כל מחלוקת שהיא לשם שמים, סופה להתקיים. ושאינה לשם שמים, אין סופה להתקיים. איזו היא מחלוקת שהיא לשם שמים? זו מחלוקת הלל ושמאי. ושאינה לשם שמים? זו מחלוקת קרח וכל עדתו.<sup class="footnote-marker">12</sup><i class="footnote">משנה, אבות ה, יז.</i></span>
על פי המאירי, ומפרשים נוספים בני ימי הביניים, ההבחנה כאן היא בין מחלוקת למען בירור האמת לבין מחלוקת למען עצם הניצחון. הלל ושמאי התווכחו מתוך בקשת האמת, הגדרת רצונו של ה'. ואילו קורח, שמרד במשה ובאהרן מתוך ערעור על מנהיגותם, חלק עליהם לשם ניצחון: גם הוא רצה להיות מנהיג.
במחלוקת למען האמת, אם ניצחת — ניצחת, אך גם אם הפסדת — ניצחת, כי התבוסה בפני האמת היא התבוסה היחידה שהיא גם ניצחון. אנו צומחים מתוכה. לעומת זאת, במחלוקת למען הניצחון, אם הפסדת — הפסדת, אך גם אם ניצחת — הפסדת, כי כשהקטנת את יריבך הקטנת גם את עצמך. משה ניצח במחלוקת עם קורח, אך זה עלה במחירו של הנס שבו הארץ פתחה את פיה ובלעה את יריביו. אלא שהמחלוקת לא נגמרה בכך. כבר למוחרת נקהלה כל עדת ישראל על משה ועל אהרן והאשימה אותם, "אַתֶּם הֲמִתֶּם אֶת עַם ה'". לעימותים מהסוג הזה אין תוצרים נעימים. אפשר רק לנסות למזער את האסון.
הפוסטמודרניזם, בהשראת מרקס ופרויד, נחלץ כולו למאמץ לפתח "הרמנויטיקת חשד" שבה אין אמת אלא רק ניצחון. כל טענה היא רק הפעלת כוח (נסתרת), ניסיון לכונן "שיח הגמוני". היהדות דוחה את הרעיון הזה, לא מפני שלעולם אינו נכון, שהרי במחלוקת שאינה לשם שמיים הוא נכון, אלא מפני שתמיד אפשר לדעת מתי המחלוקת היא לשם בקשת האמת ומתי לא. יש דבר ושמו אמת, וישנו ויכוח משותף שנועד למצוא אותה. זהו בסיס האמון שבלעדיו אין תקשורת אנושית כנה.
8. <b>כדי להגיע לאמת מוכרחים להקשיב לצד האחר</b><br>רעיון "מחלוקת לשם שמיים" אפשר לחכמינו לראות את אי־ההסכמה גם ככוח מאחד, ולא רק ככוח מפלג. הם אפילו הלכו צעד מרחיק לכת נוסף — אל הרעיון ששתי דעות חולקות יכולות להיות שתיהן "דברי אלוהים חיים". כך הם ראו למשל את המחלוקות המפורסמות בין בית שמאי לבית הלל:
<span class="poetry indentAll">שלֹש שנים נחלקו בית שמאי ובית הלל. הללו אומרים הלכה כמותנו, והללו אומרים הלכה כמותנו. יצאה בת קול ואמרה, "אלו ואלו דברי אלוהים חיים הן, והלכה כבית הלל". וכי מאחר שאלו ואלו דברי אלוהים חיים, מפני מה זכו בית הלל לקבוע הלכה כמותן? מפני שנוחין ועלובין היו, ושונין דבריהן ודברי בית שמאי; ולא עוד אלא שמקדימין דברי בית שמאי לדבריהן.<sup class="footnote-marker">13</sup><i class="footnote">עירובין יג ע"ב.</i></span>
חז"ל מלמדים אותנו כאן שני דברים שונים, שניהם יסודיים. האחד הוא שיש חלופה לעיקרון הלוגי האריסטוטלי "חוק הסתירה" הקובע כי "או א או לא א", כלומר שכל היגד הוא או אמיתי או שקרי. לא בהכרח, אומרים חכמינו. שני היגדים מנוגדים יכולים להיות נכונים שניהם — מנקודות מבט שונות, או בזמנים שונים, או בנסיבות שונות. נכונות שניהם נובעת מהעובדה ששניהם פירושים לפסוק מקראי. אלו ואלו, אפוא, דברי אלוהים חיים. והיות שאלוהים חנן את בני האדם שברא בסמכות לפרש את דברו, שתי הדעות בעלות תוקף, אף כי רק אחת יכולה להתקבל כהלכה הנוהגת. ה' נותן את ברכתו לריבוי נקודות מבט, וכך בורא את תופעת המחלוקת שאינה סכום אפס. תפיסות שונות יכולות להיות נכונות, גם אם רק אחת מחייבת כהלכה.
הדבר השני שחז"ל מלמדים אותנו כאן נובע מן הראשון: שדווקא הגדולים מכולם יודעים שהאמת שלהם איננה היחידה. בית הלל ידעו שיש מקום ליותר מפירוש אחד. על כן הם למדו את דברי יריביהם לצד דבריהם שלהם, ואף לפניהם. הם היו "נוחין ועלובין", כלומר אדיבים וענווים, כי הם הבינו שהאמת אינה עניין של הכול או לא כלום. היא שיחה, וריבוי הקולות הוא עצם מהותה. היהירות האינטלקטואלית של אלה היודעים כי הם צודקים והחולקים עליהם טועים — נפסלת על הסף. במאמץ המשותף לברר מה ה' רוצה מאיתנו כאן ועכשיו, כל קול הוא חלק מהדיון, והדיון עצמו חשוב לא פחות מהתוצאה שלו.
9. <b>כבוד המחלוקת</b><br>פירוש הדבר הוא שאין לפסול דעות החורגות מן המקובל. התנ"ך עצמו מכיל קולות כאלה: ספר קהלת על ספקנותו, וספר איוב שכולו פקפוק בצדק האלוהי. אך הביטוי החריף ביותר לכך ניתן בסוגיה התלמודית על האמוראים בני המאה השלישית לספירה רבי יוחנן וריש לקיש. על פי המסורת, ריש לקיש היה תחילה שודד דרכים, עד שרבי יוחנן, גדול חכמי ארץ ישראל בעת ההיא, הצליח לשכנע אותו להקדיש את חייו לתלמוד תורה.
בבית המדרש שלהם עלתה יום אחד השאלה באיזה שלב כלים חדים — "הסיף והסכין והפגיון והרומח ומגל יד ומגל קציר" — מגיעים לגמר מלאכתם ועל כן מקבלים טומאה. "רבי יוחנן אמר, משיצרפם בכבשן; ריש לקיש אמר, משיצחצחן במים". בלהט הוויכוח השיב רבי יוחנן לריש לקיש, "לסטאה בלסטיותיה ידע", כלומר אכן, שודד כמוך מבין בענייני מקצועו.
כמדקרת פגיון באו הדברים בליבו של ריש לקיש. מה הרווחתי, שאל את רבי יוחנן, מכך ששכנעת אותי לעזוב את חיי הפשע וללמוד תורה? השודדים קראו לי רב, וגם בבית המדרש אני רב. ענה לו רבי יוחנן, הרווחת שקירבתי אותך תחת כנפי השכינה.
ריש לקיש נפגע מאוד, עד שחלה ומת ממחלתו. עתה חלשה דעתו של רבי יוחנן, והוא התייסר כל כך שחכמים חששו לבריאותו. הם החליטו שאם יצרפו אליו חבר קבוע ללימוד, חברותא, דעתו עשויה להתיישב, ושלחו את רבי אלעזר בן פדת, שהצטיין במיוחד בבירור הלכות. כך ממשיך הסיפור (בתרגום מארמית):
<span class="poetry indentAll">הלך רבי אלעזר וישב לפני רבי יוחנן. על כל דבר שאמר רבי יוחנן השיב לו רבי אלעזר, "יש ברייתא שמסייעת לדבריך". אמר רבי יוחנן, "אתה חושב שאתה כמו ריש לקיש? כשהייתי לומד עם ריש לקיש, על כל דבר שאמרתי הוא היה מקשה לי עשרים וארבע קושיות ומתרץ עשרים וארבעה תירוצים, ומתוך כך התחוורה לנו המסורת לאשורה. אך אתה, כל שאתה אומר הוא 'יש ברייתא שמסייעת לך', כאילו אינני יודע בעצמי שאני צודק".<sup class="footnote-marker">14</sup><i class="footnote">בבא מציעא פד ע"א.</i></span>
אתוס בקשת האמת של חז"ל מתגלה כאן, בסיפור על ויכוחים בין חברותות, במלוא העומק והתשוקה שלו. הסכנות אינן מטושטשות בטקסט. בלהט הרגע, רבי יוחנן וגם ריש לקיש אומרים שניהם דברים שהם עתידים להצטער עליהם, דברים שתוצאותיהם יהיו הרסניות. אבל גם לאחר האסון, רבי יוחנן דבק בגישתו הרואה את חיפוש האמת כדבר חשוב לא פחות מהאמת עצמה, את הקושיה כיסוד הידע, ואת החוכמה המתרבה בזכות קנאת סופרים. אם רק מראים לך שאתה צודק, אין זה מוסיף לך דבר. ההבנה, ההבנה הדתית דווקא, באה מן הנכונות לספוג התנגדות.
היסטוריון הכלכלה אלברט אוטו הירשמן, איש הרווארד, כתב ספר שכותרתו <b>עזיבה, קול ונאמנות</b>. הוא טען שכאשר מתעוררות בארגון כלשהו בעיות, שתי אפשרויות עומדות בפני המודעים להן. הם יכולים לעזוב ולמצוא להם מקום אחר: "עזיבה". והם יכולים להעלות את הבעיות באוזני האחראים: להרים "קול". אם התלונות מתקבלות, הם יישארו: "נאמנות". אך אם לא, יבחרו גם הם באופציית העזיבה.<sup class="footnote-marker">15</sup><i class="footnote">Albert O. Hirschman, <i>Exit, Voice and Loyalty: Responses to Decline in Firms, Organizations, and States</i>, Cambridge, MA: Harvard University Press, 1970.</i>
הירשמן מציין גם כי יש הבדל יסודי בין אופני ביטוים של תהליכים אלה בכלכלה ובפוליטיקה. בכלכלה, השוק החופשי בנוי סביב אפשרות העזיבה. אם אינני אוהב את הסחורה של פלוני, אקנה את זו של פלמוני. זהו הדבר העושה את השוק לחופשי. בפוליטיקה העזיבה קשה יותר. בדרך כלל היא כרוכה בהגירה: עזיבת בית, וחוויה של החלפת נאמנות. לכן הקול הוא רכיב חיוני של הפוליטיקה בחברה פתוחה. הנאמנות מושתתת על חופש הדיבור, ועל הטיית אוזן למיעוטים ולטענותיהם גם אם לבסוף ההכרעה אינה כלבבם.
במילים אחרות, החברה הפתוחה תלויה ב<b>כבודו של בר־הפלוגתא</b>. היהדות כולה מושתתת על עניין זה. כך קורה בדיאלוג שבין אברהם לה' ובשיח שבין בית הלל לבית שמאי. אם תפטור החברה בבוז דעת־נגד, כפי שעשה רבי יוחנן לריש לקיש, תתרושש התרבות כולה. ספר איוב בנוי על רעיון זה. לוז הספר אינו השאלה אם איוב צודק או טועה בטענתו כי נעשה לו עוול — אלא העובדה שלאיוב ניתנת הזכות לדבר אל אלוהים, לקרוא עליו תיגר, לקבל אוזן קשבת, ואף, במובן מסוים, להיענות מן השמיים. מתוך ההבחנה הזאת, הפובליציסט ויליאם סאפייר קרא לספרו על איוב <b>הדיסידנט הראשון</b>.
10. <b>הוויכוח כצורה של הכלת סכסוך</b><br>בפרק 2 ציינתי כי ברגעים מכריעים בתולדות עם ישראל נטו היהודים להתפצל, ושתוצאות פיצולים אלה היו הרות אסון. למה זה קרה? ההסבר המשכנע ביותר שנתקלתי בו הוא זה שהציע הרב משה אביגדור עמיאל, רבה הראשי של תל אביב בשנים 1936–1945. לטענתו, ביהדות <b>הפרט קודם לקהילה</b>.<sup class="footnote-marker">16</sup><i class="footnote">הרב מ"א עמיאל, <b>הצדק הסוציאלי והצדק המשפטי והמוסרי שלנו</b>, תל אביב: תנועת תורה ועבודה, תרצ"ו.</i> אחת הדוגמאות שהוא מציג היא מקרהו של אדם שנמצא אשם בהרג. התורה מקצה בארץ ישראל ערי מקלט, אזורים מוגנים לאנשים שהרגו נפש בשגגה. כל עוד הרוצח בשגגה נמצא שם, הוא היה מוגן מפני גואלי הדם. מחוץ להן דמו הותר. על פי ההלכה, עליו להישאר שם (עד מות הכוהן הגדול) "אפילו כל ישראל צריכים לו". לדברי הרב עמיאל, הדבר מוכיח שזכות הפרט קודמת ביהדות לצורכי האומה. אסור להקריב את היחיד על מזבח הקבוצה.
היהדות היא אפוא, באופן עקרוני, תרבות אינדיבידואליסטית מאוד, והדבר מתנגש ישירות עם עקרונות הפוליטיקה. כניסוחו של הרב עמיאל:
<span class="poetry indentAll">כל סדר פירושו ביטול הפרט מפני הכלל, או דחיית היחיד מפני הציבור. אי אפשר לשום סדר ומשטר שבעולם, אף המובחר שבמובחרים, שיתאים לכל פרט ופרט. אלא שכל הסדרים נעשים לתקנת הכלל ולטובת הכלל, ואם הפרט יסבול מזה אין בזה כל רע. אבל תכונתה של היהדות אינה סובלת זאת, כי מוסר היהדות פירושו, כאמור, חירות מוחלטת של הפרט, שאינה נדחית גם מפני הכלל.<sup class="footnote-marker">17</sup><i class="footnote">שם, עמ' 70–71.</i></span>
לדבריו, ביהדות יש מתח בין טובתו ושלמותו של הפרט לבין התהליך הפוליטי. הוא גוזר מכך מסקנה מרתקת: <b>האינדיבידואליזם העקרוני של היהודים הוא מקור כוחם הגדול ביותר אך גם הקשה שבחולשותיהם</b>. זה קרה, הוא מסביר, מפני שהיהודים מסרבים לכוף את ראשם בפני דעת הרוב. כיוון שבגולה היהודים הם מיעוט בכל מקום, אלמלא קשיות עורף זו הם היו נטמעים בתרבות הרוב ונעלמים. אך אותה תכונה המאפשרת את ההמשכיות היהודית בגולה נעשית חולשה כשהם בעלי שלטון עצמי.
<span class="poetry indentAll">בגלות מועיל לנו הצד הטוב שיש בתכונת קשיות העורף שלנו, שאין אנו מתבטלים כלל מפני הרוב העומד לנגדנו, ובארץ ישראל סובלים אנו להיפך מצד הרע שיש בהתכונה הנ"ל, היינו שכל פרט ופרט אינו מתבטל גם מפני רצונו של הכלל שלו, כלל ישראל גופו.<sup class="footnote-marker">18</sup><i class="footnote">שם, עמ' 79.</i></span>
מחלת הפלגנות שהיהודים סובלים ממנה נובעת ישירות, לדעת הרב עמיאל, מהתפיסה היהודית המקדימה את הפרט לכלל. כל עוד לא תיווצר נכונות להרכין ראש בפני הרוב, לא יהיו לא שלטון, לא מדינה ולא פוליטיקה. אלא שהיהודים אינם מוכנים להרכין ראש בפני הרוב. היהדות, מתוך עקרונותיה העצמיים, מחוללת תרבות שבה "כל אחד שפט את שופטיו ובנה במה לעצמו מבלי לקבל מרותו של הכלל".<sup class="footnote-marker">19</sup><i class="footnote">שם, עמ' 72.</i>
רקע זה חיוני להבנה מדוע הקפידו כל כך חכמינו לבנות את תרבות המחלוקת לשם שמיים. הפוליטיקה תובעת מידה של התיישרות עם הרוב, אבל היהודים אינם נוטים לקונפורמיות הזאת. לשם לכידות חברתית נדרשת מידה של כניעוּת, אך בני ישראל מתוארים בתורה כ"עם קשה עורף". הם נכנעים בקושי לאלוהים, אך לא לאף אחד אחר כמעט.
חז"ל חוו את אסון המרד הגדול ברומא, שבו חרב המקדש, ואת האסון הגדול אף ממנו, מכמה בחינות, של מרד בר כוכבא — הטרגדיה האנושית הנוראה ביותר בתולדות עם ישראל עד השואה. הם ידעו כי הפלגנות היא שהייתה בעוכרי היהודים. אם כך, איך ממשיכים? האם יש לעודד קונפורמיות ומורך־לב אינטלקטואלי? הם פסלו אפשרות זאת. הם בחרו לעודד את המחלוקת — ולתעל אותה לערוץ בית המדרש. שם תשגשג המחלוקת לשם שמיים, וכך תצמח תרבות שבה יוכלו אינדיבידואליסטים דעתנים לחלוק זה על זה בלי להתפצל. כך הם ניסחו זאת:
<span class="poetry indentAll">אפילו האב ובנו [או] הרב ותלמידו שעוסקין בתורה בשער אחד [= בבית מדרש אחד] נעשים אויבים זה את זה, ואינם זזים משם עד שנעשים אוהבים זה את זה. שנאמר, "אֶת־וָהֵב בְּסוּפָה" (במדבר כא, יד): אל תקרי בסוּפה אלא בסוֹפה.<sup class="footnote-marker">20</sup><i class="footnote">קידושין ל ע"ב.</i></span>
לכידות איננה מחייבת הסכמה. היא מחייבת כבוד כלפי השוני מתחת לגג הגדול של התרבות המשותפת. כך פיתחו חז"ל תרבות של הכלת ניגודים, שבה לכל השקפה ניתן קול, כל דעה נבחנת לאור ראיות מהכתובים, וגם עמדות שאינן מתקבלות, כגון אלו של בית שמאי, נזכרות ונלמדות בכבוד. כך נולדה — ברוח אופיו של המקרא, אך בעידן שאין בו נבואה — תרבות רבנית ייחודית של עיון, דיון, ערעור וביקורת, המכילה בלי דורסנות את חילוקי הדעות שחזקה עליהם כי יתקיימו בקרב קבוצת אנשים החושבים ברצינות ובהתמדה על אותן בעיות.
דברים נאים על טבעה של מסורת כתב הפילוסוף אלסדייר מקינטאייר. "כאשר מסורת היא תקינה היא תמיד מכוּננת, באופן חלקי, באמצעות ויכוח לגבי הטובין שהרדיפה אחריהם מעניקה למסורת את משמעותה... מסורות, כשהן מלאות חיים, מגלמות המשכיות של קונפליקטים".<sup class="footnote-marker">21</sup><i class="footnote">אלסדייר מקינטאייר, <b>מעֵבר למידה הטובה</b>, מאנגלית: יונתן לוי, ירושלים: שלם, תשס"ז, עמ' 244.</i> ביהדות מתקיים הדבר באורח עילאי.
<b>להחיות את השיחה</b><br>אי־יכולתם של היהודים להכיל את המתחים ביניהם היא טרגדיה חוזרת ונשנית, המוסיפה להכותנו גם כיום. גילוייה העכשוויים מתועדים בשלל ספרים חדשים, ובהם <b>יהודי נגד יהודי</b> מאת סמואל פרידמן, <b>יהודים אמיתיים</b> של נח עפרון, ו<b>מָה אֶעֱשֶׂה לָעָם הַזֶּה?</b> מאת מילטון וַיוֹרסט.<sup class="footnote-marker">22</sup><i class="footnote">Samuel Freedman, <i>Jew versus Jew: The Struggle for the Soul of American Jewry,</i> New York: Simon and Schuster, 2007; Noah Efron, <i>Real Jews: Secular Versus Ultra–Orthodox: The Struggle for Jewish Identity in Israel</i>, New York: Basic Books, 2003; Milton Viorst, <i>What Shall I Do with This People?: Jews and the Fractious Politics of Judaism</i>,<i> </i>New York: Free Press, 2002.</i> עד היום, זו חולשתם הגדולה ביותר של היהודים. פעם אחר פעם מגלים היהודים כי אין הם מסוגלים לדבר בקול אחד. תכופות מוביל הדבר לידי כך שהיהודים הם האויבים הקשים ביותר של עצמם. בעולם שבו לא חסרים אויבים ליהודים, דבקות זו בפלגנות היא בגדר הפקרות.
<b>הקשבה היא צורה של יישוב סכסוכים</b>. אחת הבעיות הסבוכות ביותר בהלכה כיום היא מצוקתן של העגונות, מסורבות הגט. אנו, יהודי אנגליה, היינו נחושים לפתור בעיה זו, ועשינו את כל אשר לאל ידנו: הסכמי קדם־נישואים, חקיקה ממשלתית ועיצומים מטעם הקהילה נגד בעלים סרבנים. צעדים אלה פתרו את רוב המקרים, אך לא את כולם. נותרו שני מקרים בלתי פתירים לכאורה. פתרנו את שניהם, אך לא באמצעים הלכתיים, לא בעזרת החוק האנגלי וגם לא בלחץ קהילתי. <b>הקשבנו</b>. הקפדנו להקשיב לכל צד בסכסוך, עד שכל אחד מבני הזוג הרגיש שדברו נשמע במלואו. גישרתי בסכסוכים רבים, ותמיד באותה דרך: בהקשבה ממוקדת, משקפת, תומכת ומרוכזת. היהדות היא דת של חוק, של הלכה, ועל כן יהודים רבים נוטים לסבור שלכל בעיה יש פתרון הלכתי. אך לא תמיד הדבר נכון. לפעמים הבעיה נמצאת לא בחוק אלא באנשים שהוא חל עליהם. אלה הם המקרים שבהם יש להקשיב, בענווה ובאנושיות ובפתיחות גמורה לאחֵרוּת.
היהודים הביאו על עצמם שורה של אסונות כי כל אימת שניצבו בפני קונפליקט — נקרעו לגזרים. פתחתי פרק זה בציון היעדרן של מילים עבריות לציוויליות, טקט, אנדרסטייטמנט ודיפלומטיות. זהו סימן לעם שאינו רגיל לשלטון. והדבר מסוכן. הקיטוע הדתי, התרבותי, האתני והפוליטי בחברה הישראלית, השסעים הדתיים העמוקים בתפוצות ומצבה השברירי של העמיות היהודית — הם אותות אזהרה. כאשר כוח מפוצל נתקל בכוח מאוחד, סופו שידו על התחתונה. הנושאים שהצגתי בפרק הזה הם, לפיכך, לא צדדיים בשום אופן. להערכתי, העם היהודי מפוצל כיום כפי שהיה בימיו האחרונים של בית שני.
האירוניה, הראיתי, היא שדווקא היהדות מציעה ערכה ייחודית של רעיונות המטפלים בבעיה זאת: היא תופסת את הלשון (והדיבור) כמקודשת, את השיחה כסוג של תפילה, את ההקשבה כמעשה דתי עילאי, את הצדק כנכונות לשמוע את שני הצדדים, ואת המחלוקת לשם שמיים כדרך לתזמורן של תפיסות סותרות לכדי הרמוניה מורכבת. רעיונות אלה, הנמצאים בלב היהדות, הם הדרך היחידה העומדת בפני עם אינדיבידואליסטי של בעלי אמונות מוצקות ומחלוקות עמוקות להישאר מלוכד ולהתברך איש ברעהו.
היהדות היא שיחה המיועדת לקולות רבים. במובן מטפורי, זאת היא התורה שבעל פה, עמוד התווך של היהדות הרבנית: הדיאלוג בין שמיים לארץ. לשיחה יש ערך דתי, אבל גם ערך אנושי, שכן כאשר המילים כושלות האלימות קמה. וכפי שמזכירנו אלברט הירשמן, בלי קול אין נאמנות; במקום הנאמנות באה עזיבה. עלינו ללמוד להקשיב בכבוד לבעלי המחלוקת שלנו. "שמע ישראל" היא הגדולה שבמצוות.
אם איננו רוצים להישאר "עם לבדד ישכון", יש שיחה אחת שחשוב במיוחד שנחזיר לחיים: השיחה בין היהדות לעולם. עליה אדבר עתה.

פרק י; תורה וחוכמה; היהדות והעולם

הפילוסוף וולטר, שראה עצמו מגינה הגדול של החירות, פרסם בשנת 1756 כתב שטנה ארסי על היהודים. היהודים, לדבריו, לא תרמו דבר לתרבות העולמית. הם לא יצרו לא אומנות, לא מדע, לא פילוסופיה ולא הגות דתית מקורית. "בקיצור", סיכם, "לפנינו רק עם נבער וברברי שזה דורות מתאחדות אצלו תאוות בצע נקלית במיוחד ודעה קדומה נתעבת שבנתעבות".<sup class="footnote-marker">1</sup><i class="footnote">ראו Paul R. Mendes–Flohr and Jehuda Reinharz (eds.),<i> The Jew in the Modern World: A Documentary History</i>, New York: Oxford University Press, 1980, pp. 252–253.</i>
בתוך מאתיים שנה מיום שהדברים נכתבו, שורה של גאונים יהודים שינו את מחשבת המערב מיסודה: איינשטיין בפיזיקה, דורקהיים בסוציולוגיה, לוי־שטראוס באנתרופולוגיה, קרל מרקס בפוליטיקה, ויטגנשטיין וברגסון בפילוסופיה, קרל פופר ותומס קון בפילוסופיה של המדע, מאהלר ושנברג במוזיקה, פרוסט, קפקא, סול בלו ואליאס קנטי בספרות, ברנדייס וקרדוזו במשפט, ברנרד ברנסון וארנסט גומבריך באומנות. הפסיכולוגים המשפיעים היו ברובם יהודים, ובהם פרויד, אדלר, מלאני קליין, אריך פרום, אברהם מאסלו, ויקטור פראנקל ואריק אריקסון. כמה מכוכביו הגדולים של הפוסטמודרניזם והניאו־מרקסיזם היו יהודים, כגון ולטר בנימין, תיאודור אדורנו וז'אק דרידה. קשת אישים הפרוסה על קשת נושאים, מאירווינג ברלין עד ישעיה ברלין.
היהודים הם חמישית האחוז מאוכלוסיית העולם, כלומר אחד מ־500 בני אדם בערך הוא יהודי, אך נכון לכתיבת שורות אלו העמידה אומה זו 39 אחוזים מזוכי פרס נובל בכלכלה, 26 אחוזים מהזוכים בפיזיקה, 28 אחוזים מהנובליסטים ברפואה, 12 אחוזים מחתני נובל לספרות, תשעה חתני פרס נובל לשלום, 47 אחוזים מאלופי העולם בשחמט, 42 אחוזים ממחברי חמישים הספרים המצוטטים ביותר במאה העשרים, ו־30 אחוזים ממאה הוגי הדעות המובילים במאה העשרים. זהו הישג שאין לו אח, כדי כך שעורכו לשעבר של ה<b>טיימס</b> הלונדוני, ויליאם ריס־מוג, כתב כי "אחת ממתנותיה של התרבות היהודית לנצרות היא שתרבות זו לימדה את הנוצרים לחשוב כיהודים", והוסיף: "אדם מודרני שלא למד לחשוב כאילו הוא יהודי, קשה לומר שלמד לחשוב בכלל".<sup class="footnote-marker">2</sup><i class="footnote">William Rees–Mogg, <i>The Reigning Error: The Crisis of World Inflation</i>, London: Hamilton, 1974, p. 11.</i>
אך ההישג הזה רווי עצבות. רבים מן האישים הללו עזבו את היהדות או אף, כוויטגנשטיין ומרקס, נולדו להורים שכבר עשו זאת. אולי לא היה מנוס. באירופה של המאה התשע־עשרה היו דלתות רבות מדי סגורות בפני יהודים. פרופ' דניאל חְבוֹלסון, המזרחן היהודי־רוסי בן המאה התשע־עשרה, נשאל פעם אם החלטתו להצטרף לכנסייה האורתודוקסית באה מתוך אמונה או מטעמי תועלת. "אמונה", ענה. "האמונה שמוטב להיות פרופסור באקדמיה בסנט פטרסבורג מלהיות מלמד בחדר בווילנה". היינריך היינה כינה את טבילתו לנצרות "כרטיס הכניסה שלי לתרבות אירופה".
האינטלקטואלים היהודים בעידן האנטישמיות היו למעשה אנוסים חילונים. הם הסתירו את זהותם. בכמה מקרים — ויטגנשטיין ומרקס הם שוב דוגמאות טובות — הם אפילו שילמו על זהותם המוכחשת ריבית, באַמצם דעות שקשה להבחין בינן לבין אנטישמיות. במאמר בכתב עת אקדמי משנת 1919 כתב הכלכלן האמריקני תורסטן וֶבְּלֶן על איש הרוח היהודי כי הוא (או היא) השיג עצמאות אינטלקטואלית "רק במחיר אובדן מקומו הבטוח במערכת המוסכמות שהוא נולד לתוכה, בלי למצוא לו חלופה במערכת המוסכמות הגויית שאליה הוטל". הוא נעשה "עוכר השלווה האינטלקטואלית, אך זאת רק על ידי כך שנעשה משוטט אינטלקטואלי בשדות ההפקר, התר בלי הרף אחר מקום להניח בו את ראשו, אי שם מעבר לאופק".<sup class="footnote-marker">3</sup><i class="footnote">Thorstein Veblen, “The Intellectual Pre–Eminence of Jews in Modern Europe”, <i>Political Science Quarterly</i> 34, 1 (March 1919), pp. 33–42.</i> בדרך כלל היו אלה אנשים שנפשם מסוכסכת וקרועה, ובעבודה האינטלקטואלית הם קיוו ליישר את ההדורים שבתוכם.
המקרה הפרדיגמטי הוא זה של ברוך שפינוזה, היהודי המודרני הראשון. כפי שמזכיר לנו ירמיהו יובל בספרו <b>שפינוזה וכופרים אחרים</b>,<sup class="footnote-marker">4</sup><i class="footnote">ירמיהו יובל, <b>שפינוזה וכופרים אחרים</b>, תל אביב: ספריית פועלים, 1989.</i> שפינוזה בא ממשפחת יהודים אנוסים, שמחמת רדיפות הכנסייה הקתולית בספרד אימצה למראית עין את הנצרות ושמרה בסתר על יהדותה. מתוך כך, הייתה המשפחה מנוכרת פעמיים. הנוצרים חשדו בה בגלל מוצאה היהודי, והיהודים בגלל נצרותה הגלויה. אין תמה כי בני המשפחה חלמו על עולם שאין בו נוצרים ויהודים אלא רק בני אדם. הם שמו את יהבם בנאורות, במדע ובתבונה המופשטת. רק בעולם שיטוהר מהזהויות הפרטיקולריות הם יוכלו להיות חופשיים.
יש שני סוגים של אתיאיסטים.<sup class="footnote-marker">5</sup><i class="footnote">ראו Alasdair MacIntyre, <i>Against the Self־Images of the Age: Essays on Ideology and Philosoph</i>y, Notre Dame, IN: University of Notre Dame Press, 1971.</i> ישנם אלה שפשוט אינם מאמינים באלוהים. אבל יש גם אחרים אשר בלהט שכמוהו כלהט דתי מנסים ליצור עולם שאין בו דת כלל. בקרב הקבוצה השנייה יש לאורך הדורות מספר חסר פרופורציה של יהודים או יהודים לשעבר, שהבולטים בהם הם מרקס, פרויד ושפינוזה עצמו. הדת, ובראש ובראשונה דת אבותיהם, הסבה להם צער. לכן, עולם נסבל הוא עולם שאין בו דת. אין אלוהים — והם נביאיו.
וכך, לאורך כמאתיים שנה איבדו היהודים את רוב המבריקים שבבניהם, לפחות את אלה שביקשו לתרום לעולם שמחוץ לכותלי היהדות. ההיסטוריון פול ג'ונסון תיאר פעם את היהדות כ"מכונה חברתית עתיקה ויעילה מאוד לייצור אינטלקטואלים", אך בעידן המודרני התקלקל משהו במכונה הזאת. היא פלטה אל מחוצה לה את מיטב תוצריה. אובדן האנרגיה והיצירתיות שנגרם מכך בל ישוער.
אך בו בזמן אירע גם היפוכו של דבר. מחוזות הליבה הגדולים של העולם היהודי הדתי — הישיבות והחסידים במזרח אירופה — התכנסו פנימה, מתוך פחד או פשוט זלזול בזרמים האינטלקטואליים הגדולים בני התקופה. הם זיהו בתרבות הנאורות, ובצדק, גרעין של עוינות תהומית כלפי הדת בכלל והיהדות בפרט. האוניברסליות של עידן התבונה הייתה תבנית שלא יכלה להכיל את הפרטיקולריות של היהדות.
ציון דרך סמלי בהתכנסות זאת היה החלטתה של ישיבת וולוז'ין, בעשור האחרון של המאה התשע־עשרה, לסגור את שעריה ובלבד שלא להיענות לדרישה הממשלתית ללמד בה גם לימודי חול (אומנם, יש המערערים על תיאור זה של המאורעות).<sup class="footnote-marker">6</sup><i class="footnote">J. J. Schachter, “Haskalah, Secular Studies and the Close of the Yeshiva in Volozhin in 1892”, <i>The Torah u–Madda Journal</i> 2 (1990), pp. 200–276.</i> היו שלושה חריגים גדולים, רבנים רבי־השפעה אשר במקומות שונים ובזמנים שונים הכריעו בזכות מעורבות ממשית בתרבות העולמית של זמנם: הרב שמשון רפאל הירש בגרמניה במאה התשע־עשרה, הרב אברהם יצחק הכהן קוק בארץ ישראל שלפני המדינה, והרב יוסף דב סולוביצ'יק בארצות הברית במאה העשרים. לכל אחד מהם היו תלמידים רבים שהלכו בדרכו, אך האיזונים העדינים שהם יצרו נטו להתערער ולהתפצל אחרי מותם.
אותו בידול רשויות נמשך היום. מספר הסטודנטים היהודים באוניברסיטאות גדול מאי פעם. בארצות הברית, כ־90 אחוזים מהיהודים לומדים באוניברסיטה. גם מספר תלמידי הישיבות גדול מאי פעם בעבר; גדול בהרבה, במספר ובשיעור, ממה שהיה בימי הפאר של ישיבות מזרח אירופה מיר, וולוז'ין ופוניבז', וממה שהיה בימי ישיבות סורא ופומבדיתא שיצרו את התלמוד הבבלי. אך הקשר בין שני סוגים אלה של מוסדות לימוד קלוש ומוסיף להקליש. חילופי ידע ולומדים בין אוניברסיטאות לישיבות היו שכיחים למדי בעבר, בייחוד בשנות השישים שהיו כנראה רגע השיא של האורתודוקסיה המודרנית בארצות הברית. כיום הדבר נדיר.
ישנו סוג של נזק מוחי שבו ההמיספרות הימנית והשמאלית של המוח שלמות ובריאות, אך הקשר ביניהן קטוע. התוצאה היא אישיות לא מתפקדת: היעדר יכולת לאינטגרציה מנטלית. לא תהיה זו גוזמה לומר שעם ישראל כמכלול סובל עתה מתופעה מקבילה.
בשנות השלושים פרסם ההיסטוריון היהודי בצלאל (ססיל) רוֹת ספר ושמו <b>התרומה היהודית לציוויליזציה</b>.<sup class="footnote-marker">7</sup><i class="footnote">Cecil Roth, <i>The Jewish Contribution to Civilization</i>, London: Macmillan, 1938.</i> כפי שרות עצמו העיד, הספר עסק יותר בתרומתם של היהודים מאשר בתרומתה של היהדות. מכמה בחינות, לא היה מנוס מכך. אין מדע יהודי, מתמטיקה יהודית או כימיה יהודית. אבל במדעי הרוח ובאומנות, בפילוסופיה ובספרות, ואפילו במדעי החברה, אפשר לדבר על נקודת מבט יהודית, ויש בה בשורה לא רק ליהודים אלא לעולם כולו.
הניכור הנוכחי בין עולם לימוד התורה לבין עולם המחקר האקדמי, בין הישיבה לאוניברסיטה, מדלדל דיאלוג שבכוחו להעשיר את שני הצדדים. אף שכמה חריגים ראויים לציון קיימים כבר עתה, הרחבת המגע בין התחומים היא בעיקרה משימה לעתיד — ומן החשובות שבמשימות העומדות לפתחנו. אקדים ואגיש כאן את מסקנתי מהדיון שאשטח להלן: <b>אם רצוננו ליישם את התורה בעולם, חובתנו להבין את העולם</b>. כדי שהיהדות תוכל לשאת את דברה על העולם ועל אתגריו, אנו זקוקים לדור חדש של יהודים המחויבים לדיאלוג בין קודש לחול.
בפרק הזה אני רוצה להציג תיאוריה כללית בדבר היחסים בין היהדות לבין מפעל הדעת האוניברסלי של האנושות. רצוני להבקיע אל מעבר לכוחות ההיסטוריה אשר יצרו בשתי המאות הקודמות קרע בין תרבות המערב לבין היהודים והיהדות. לשם כך אחזור אל התנ"ך ואל ספרות חז"ל, ובעזרתם אבחן את הקשרים ואת ההבדלים בין שתי קטגוריות רוחניות, תורה וחוכמה. מערכת הזיקות שתתגלה לנו בין התודעה היהודית לבין המחשבה האנושית בכללותה תתבע מכולנו חשיבה מחודשת.
<b>מהאוניברסלי לפרטיקולרי </b><br>כבר הערנו כי מבנהו הסיפורי של התנ"ך חריג ורב־משמעות. נושאו העיקרי של סיפור המקרא כמכלול הוא עם ישראל, צאצאי אברהם ושרה. ובכל זאת התורה מתחילה לא באברהם, אלא בארכיטיפים האוניברסליים של האנושות. אנו פוגשים תחילה את אדם וחוה, את קין והבל, את נח והמבול, את מגדל בבל ובוניו. אף לא אחד מאלה עברי, ישראלי או יהודי. הם אנו, בגרעין האוניברסלי שבנו: פיתוי וחטא, יריבות אחים ואלימות, היבריס והרצון להיות כאלוהים. רק אחרי המבוא הזה מצמצמת התורה את שדה הראייה ומתמקדת באדם אחד, במשפחה אחת, ולבסוף באומה אחת ובייעודה הייחודי.
התורה היא טקסט פרטיקולריסטי, אך היא מתחילה ביסודות האוניברסליים של טבע האדם. האם רק מקרה הוא? האם אחד־עשר הפרקים הראשונים בספר בראשית, מאדם עד אברהם, הם רק מבוא לתולדות עם הברית, או שהסיפורים הללו חשובים בפני עצמם, כומסים איזו אמת נצחית שהתורה רוצה להנחיל לנו?
מכל מקום ברור לחלוטין שהתורה מספרת את סיפורן של שתי בריתות ולא אחת. הברית הראשונה, ברית נח שנכרתה עימו אחרי המבול (בראשית ט), חלה על כל האנושות. לא כן הברית השנייה, עם אברהם וצאצאיו (בראשית יז). זוהי בריתו של עם אחד, העם שכעבור מאות שנים, בהר סיני, ירחיב אלוהים את בריתו עימו למסכת מפורטת של תרי"ג מצוות.
ליהדות מבנה כפול. יש לה ממד אוניברסלי וממד פרטיקולרי, ואין הם שוללים זה את זה. לאלוהים יש מערכת יחסים כללית עם כל בני האדם, ומערכת יחסים מיוחדת עם בני ישראל. רבי עקיבא ביטא זאת בפשטות ובנוֹי במימרתו המובאת בפרקי אבות: "חביב אדם, שנברא בצֶלם... חביבין ישראל, שנקראו בנים למקום".<sup class="footnote-marker">8</sup><i class="footnote">משנה, אבות ג, יד.</i>
כיוון התנועה הזה, מהאוניברסלי אל הפרטיקולרי, הוא היפוכו של הכיוון הרווח בציוויליזציה המערבית. אלפרד נורת' וייטהד תיאר את הפילוסופיה המערבית כ"סדרה של הערות שוליים לאפלטון", ואצל אפלטון כיוון המחשבה הוא מהפרטיקולרי לאוניברסלי, מהמקרה הפרטי אל הכלל. ההכללה וההפשטה הן גם כיוון ההתפתחות השכלית של האדם: הילד הקטן מתקדם מזיהוי העלה הספציפי להבנת המושג הכללי "עלה", מהכרת משחקים מסוימים לתפיסת הרעיון הכללי של "משחק", וכן הלאה. החושים, החוויות, המגע הישיר, הם תמיד עִם הפרטי: העץ הזה, הפרח ההוא, הגינה שכאן. אבל ההגות עוסקת בַּכללִי, בדברים שהם נכונים בכל מקום ובכל זמן. כך גם באשר להבנת מקומנו בעולם. תחילה אנו מכירים את ההורים שלנו, ואז את שאר משפחתנו, ואז גם חברים, שכנים, קהילה, עיר, אזור, מדינה, ורק לבסוף אנו מפנימים את קיומה של האנושות כמכלול. כל ציר ההתפתחות האינטלקטואלית הוא מהמקומי אל העולמי, ומהכיתתי אל הקוסמופוליטי. על פי המודל הזה, ציוויליזציה מתקדמת מתאפיינת תמיד באוניברסליות.
היהדות נעה בכיוון ההפוך, ודי בדבר זה לבדו כדי לסמן אותה כקול־הנגדי בשיחה הכלל־אנושית. גם בכיוון הזה יש היגיון: הלוא הדברים שאנו אוהבים בעומק ליבנו הם גם הדברים הפרטיקולריים ביותר: לא אנשים באופן מוכלל, אלא אדם פלוני שהוא אהובי; לא ילדים באשר הם, אלא ילדים אלה, "עֶצֶם מֵעֲצָמַי וּבָשָׂר מִבְּשָׂרִי". לא מקומות בהכללה, אלא המקום הזה, שבו גדלתי, או שבו נולד העם שלי. אהבה, נאמנות, זיקה, זהות: כל אלו רוויות בפרטיקולריות. כלום יכול אני להשתייך לעולם באופן כללי בלי שיהיו לי שורשים באיזה מקום מסוים? כלום יכול אני לאהוב את האנושות כולה בלי שאוהַב אף לא אדם אחד באופן פרטי? המדע עוסק בהכללות ובחוקים אוניברסליים, אבל השירה מפייטת את הפרטיקולרי: הזמיר של קיטס, הטיגריס של בלייק, השלדג של הופקינס, הזבוב ארך־הרגליים של ייטס. היהדות היא שירת ההוויה והכוריאוגרפיה של האהבה.
משכּנה של המשמעות הוא הלשון, אבל אחרי מגדל בבל אין לשון אוניברסלית אחת: כיום מדוברות בעולם ששת אלפים שפות, ולכל אחת ההטיות שלה והניואנסים שלה. תשתיתו של הסֵדר הוא החוק, אבל יש הרבה שיטות משפט, ולכל אחת היסטוריה והיגיון פנימי משלה. לכל אומה יש היסטוריה ותרבות, אך הללו לעולם אינן מוכלות בכליהן של היסטוריה ותרבות של אומה אחרת. כל החיים — כך אנו יודעים היום ממחקרי הדנ"א — נגזרים מהתא האאוקריוטי הפרימיטיבי ביותר, אבל ישנם שלושה מיליוני מיני חי, ואובדנו של כל אחד מהם הוא דלדול של מורשת הטבע העולמית. <b>הפלא שבבריאה הוא שהאחדות בשמיים בראה שונוּת בָּארץ</b>. היהדות אינה שוללת את האוניברסלי, אך היא מהללת את הפרטיקולרי.
ישנן תופעות אנושיות אוניברסליות. כולנו נולדנו. כולנו נמות. כולנו זקוקים למזון, למשקה, למלבוש ולמעון. אנו בריות חברתיות, ובכל החברות יש מערכות של שארות־בשר, חלוקת עבודה, מנהיגות, כללי מוסר ונימוס, פולחנים וטקסי מעבר, ועוד ועוד. מאז 1948 מכיר האו"ם בקוד זכויות אוניברסלי. בתורה מגלמת את כל זה ברית נוח: מערכת עקרונות אוניברסליים, ובהם קדושת החיים וחובת הצדק. אבל יש גם מערכות פרטיקולריות, ואחת מהן, הברית עם אברהם, מגדירה את הפרמטרים של החיים היהודיים. <b>המבנה הבסיסי של המחשבה היהודית הוא התנועה מהאוניברסלי לפרטיקולרי</b>. זהו הדבר הראשון שאנו מבחינים בו בתורה.
<b>שני שמות האל</b><br>הדבר השני המזדקר לעיני הקורא בתורה הוא שלאל יש שני שמות. כלומר יש לו שמות רבים, אבל כמעט תמיד משתמש המקרא בשניים מהם: השם בן ארבע האותיות, שם הוי"ה, המכונה בפינו "השם" ובקיצור ה', ו"אלוהים". מדוע שני שמות עיקריים ולא אחד, ומה ההבדל ביניהם?
על פי חז"ל, "אלוהים" מציין את מידת הדין של הקב"ה, ואילו שם ה' את מידת הרחמים שלו. אך רבי יהודה הלוי, בחיבורו הקלאסי <b>ספר הכוזרי</b>, הציע הבחנה אחרת.<sup class="footnote-marker">9</sup><i class="footnote"><b>ספר הכוזרי</b>, מאמר רביעי, א; טז.</i> המילה "אל" וכן "אלוה" ציינה בלשונות כנען כל אחד מכוחות הטבע, כגון אל השמש, אל הים, אל הרעם והגשם וכדומה. אמונת הייחוד היהודית קובעת כי כל אלה אינם אלוהויות, שכן אל אחד ברא את כל הכוחות הפועלים בעולם; ואת זאת מציין השם "אלוהים", צורת הרבים של "אלוה". אלוהים הוא כוח הכוחות, עילת העילות, מכלול הגורמים שנתפצלו אצל הפוליתיאיסטים לאלים שונים. השם "אלוהים" הוא שם עצם כללי המציין בעצם "כוחות".
שם הוי"ה, לעומת זאת, הוא שם פרטי. היחס בין "ה'" ל"אלוהים" הוא, על פי רבי יהודה הלוי, כמו היחס בין "אליזבת" ל"מלכת אנגליה" ובין "ברק אובמה" ל"נשיא ארצות הברית", להבדיל. שם פרטי קיים רק כאשר אנו מדברים על אינדיבידואלים, לא על סוגים או טיפוסים. שם פרטי ניתן, בראש ובראשונה, לבני אדם. בדרך כלל אנו משתמשים בשמו הפרטי של אדם, ולא בתוארו או בתיאורו, מתוך קרבה ומוכרות. מי שאינו מבני ביתה של מלכת אנגליה ייחשב לגס רוח אם יפנה אליה בשם "אליזבת". אומנם בימינו לא יחבשו אדם כזה במצודת לונדון, אך זה עדיין מעשה שלא ייעשה. רק למכרינו אנו פונים בשם פרטי. כזה הוא שם הוי"ה; בשימוש בו מובלעים יחסי קרבה.
אם נבחן את התפלגות השימוש בשני השמות הללו בתורה, ובייחוד בספר בראשית, נגלה דבר בלתי צפוי. גם אחרי הבחירה באברהם והברית עימו התורה רואה כמובן מאליו שגם אנשים שאינם בני ברית יכולים לפגוש את אלוהים. הוא מתגלה אליהם ומדבר איתם, והם יכולים לדבר אליו. הם אינם מבטאים כל הפתעה. הם מדברים על "אלוהים", לא על בעל, כְּמוֹש, רַע או כל אל אחר מן המזרח הקדום. כמעט בכל המקרים הללו ננקט השם "אלוהים". אלוהים הוא כביכול מכנה משותף למשפחת האבות ולשכניה.
כך, למשל, כאשר אברהם יורד לארץ פלשתים בגלל הרעב בארץ, הוא נאלץ לומר ששרה היא אחותו כדי שמלכם אבימלך לא יהרוג אותו. שרה אכן מובאת אל ההרמון, והקב"ה, כ"אלוהים", מתגלה לאבימלך בחלום הלילה ומזהיר אותו ששרה היא אשת אברהם. מתפתח דיאלוג בין אבימלך לאלוהים, שבו אבימלך טוען לחפותו, באורח המזכיר מעט את הדין ודברים של אברהם עם ה' על גורלה של סדום.
באורח דומה, כשאברהם נושא ונותן עם עפרון החיתי על רכישת חלקת השדה במערת המכפלה, החיתים אומרים לו, "נְשִׂיא אֱ־לֹהִים אַתָּה בְּתוֹכֵנוּ" (בראשית כג, ו). וכאשר יוסף מובא מבית האסורים אל פרעה לפתור את חלומותיו, הוא אומר, "בִּלְעָדָי אֱ־לֹהִים יַעֲנֶה אֶת שְׁלוֹם פַּרְעֹה" (מא, טז), בהנחה שפרעה מבין מהו אלוהים, ושב ומזכיר את אלוהים כמה פעמים בפתרון החלום. ואכן, פרעה מתפעל ואומר לעבדיו, "הֲנִמְצָא כָזֶה אִישׁ אֲשֶׁר רוּחַ אֱ־לֹהִים בּוֹ?", וליוסף אמר, "אַחֲרֵי הוֹדִיעַ אֱ־לֹהִים אוֹתְךָ אֶת כָּל זֹאת אֵין נָבוֹן וְחָכָם כָּמוֹךָ" (שם, לח-לט).
רב המרחק בין זה לבין מה שלמדנו בילדותנו: שאברהם גדל בין עובדי אלילים, שהוא היה מנתץ הפסילים, ושאמונת הייחוד שלו עמדה בסתירה מוחצת לתרבות בת זמנו. אדרבה, בספר בראשית לא מתקיים כלל פולמוס מפורש עם עבודת האלילים, למעט התקרית עם צלמיותיו של לבן בן בתואל. אברהם ויוסף מדברים על אלוהים, אך כמוהם גם אבימלך, לבן, פרעה והחיתים.
על אותה דרך, הביטוי "יראת אלוהים" נראה כמבטא סוג של מוסריות אוניברסלית שאפשר לצפות מכל אדם להבינה. וכך, כאשר אבימלך גוער באברהם על שאמר לו כי שרה היא אחותו ולא שהיא אשתו, אברהם עונה, "כִּי אָמַרְתִּי, רַק אֵין יִרְאַת אֱ־לֹהִים בַּמָּקוֹם הַזֶּה וַהֲרָגוּנִי עַל דְּבַר אִשְׁתִּי" (בראשית כ, יא). וכאשר יוסף דוחה את שידוליה של אשת פוטיפר הוא אומר לה, "וְאֵיךְ אֶעֱשֶׂה הָרָעָה הַגְּדֹלָה הַזֹּאת וְחָטָאתִי לֵא־לֹהִים?" (לט, ט). הוא מניח כי אשתו של שר מצרי תבין את הביטוי ואת הרעיון שהוא מביע.
באורח דרמטי יותר אנו נתקלים בדבר כאשר, בספר שמות, מתועד לראשונה בהיסטוריה מעשה של אי־ציות אזרחי: סירובן של המיילדות העבריות להרוג כל זכר הנולד לבני ישראל כפי שציווה פרעה. הכתוב אומר, "וַתִּירֶאןָ הַמְיַלְּדֹת אֶת הָאֱ־לֹהִים וְלֹא עָשׂוּ כַּאֲשֶׁר דִּבֶּר אֲלֵיהֶן מֶלֶךְ מִצְרָיִם" (שמות א, יז). עניין מיוחד יש במעשה זה שכן הביטוי "המיילדות העבריות" שהכתוב נוקט יכול להתפרש כמיילדות שהן עבריות — אך גם, לדעת אברבנאל ושד"ל למשל, כמיילדות שיילדו נשים עבריות, אך הן עצמן מצריות. לנוכח עמימות זאת, נראה כי יראת האלוהים כאן (בביטוי "וַתִּירֶאןָ הַמְיַלְּדֹת אֶת הָאֱ־לֹהִים") היא חוש מוסרי אוניברסלי שאמור להתקיים אצל כל בן אנוש שאינו מושחת.
לעומת זאת, שם הוי"ה מופיע הרבה יותר בהקשרים של משפחת הברית, והוא מאותת כמעט תמיד על קרבת יחסים עימו. כך, למשל, בעוד פרעה של ימי יוסף מבין את המילה "אלוהים" ומשתמש בה, פרעה של ימי משה מדבר בחוצפה על ה' כעל אל ישראלי שהוא אינו צריך להישמע לו: "מִי ה' אֲשֶׁר אֶשְׁמַע בְּקֹלוֹ לְשַׁלַּח אֶת יִשְׂרָאֵל? לֹא יָדַעְתִּי אֶת ה' וְגַם אֶת יִשְׂרָאֵל לֹא אֲשַׁלֵּחַ" (שמות ה, ב).
אין פלא אפוא כי בברית נח משמש השם "אלוהים" בלבד (בראשית ט, ח-יז) — ואילו במגעים החשובים בין הקב"ה לאברהם משמש רק שם ה': הוראת "לך לך" (יב, א), הבטחת הארץ (יב, ז), הבטחת הזרע (טו, ד-ו) והברית עימו (טו, יח; יז, א). הניגוד האופייני לספר בראשית הוא אפוא לא בין מונותיאיזם לפוליתיאיזם, ואפילו לא בין עבודת ה' לעבודה זרה. הניגוד הוא בין "אלוהים" ל"ה'", בין האל כפי שהוא בעיני הבריות באופן כללי לבין האינטימיות של מפגשיו עם אלה שהוא אוהב במיוחד.
הדואליות אוניברסלי־פרטיקולרי שבחנּו בסעיף הקודם מתבטאת אפוא גם בדואליות בין שני שמות האל השכיחים במקרא. אדם מצרי, פלשתי, חיתי, אדם הנמצא מחוץ לברית, יכול להבין את "אלוהים" כסיבת הסיבות, ככוח עליון. אבל "ה'", שמו הפרטי של האל, השם המשמש ליחסי אחד־לאחד שלו עם אהוביו — שם זה כבר אינו אוניברסלי. הוא משדר קרבה ויחידיוּת. זהו אלוהי ההתגלות, אלוהי האהבה המכריז: "בְּנִי בְכֹרִי יִשְׂרָאֵל" (שמות ד, כב).
<b>בריאה, התגלות, גאולה</b><br>הדברים יתבהרו ביתר דיוק אם ניעזר בממדים השונים של אמונת ישראל. הרמב"ם ניסח שלושה־עשר עיקרי אמונה. רבי שמעון בן צמח דוראן העמיד אותם על שלושה, ופרנץ רוזנצווייג ניסח אותם במונחים מודרניים: בריאה, התגלות וגאולה.<sup class="footnote-marker">10</sup><i class="footnote">ראו מנחם קלנר, <b>תורת העיקרים בפילוסופיה היהודית בימי הביניים</b>, ירושלים: ספריית אלינר, תשנ"א; פראנץ רוזנצווייג, <b>כוכב הגאולה</b>, מגרמנית: יהושע עמיר, ירושלים: מוסד ביאליק ומכון ליאו בק, תש"ל.</i> ציירו בדעתכם משולש ששלושת קודקודיו הם אלוהים, אדם, עולם. הצלע המחברת אלוהים ועולם היא הבריאה: <b>מלאכתו</b> של אלוהים. הצלע המחברת אלוהים ואדם היא התגלות: <b>דברו </b>של אלוהים. כאשר ההתגלות פועלת על הבריאה, כלומר דבר ה' מוּחל על מלאכת ה', התוצאה היא גאולה.
ההבדל בין אלוהים לה' יובן לנו עתה כך. אלוהים הוא האל בבריאה. כל סיפור הבריאה בבראשית פרק א (ובשלושת הפסוקים הראשונים בפרק ב) בנוי סביב השם "אלוהים". אלוהים ברא את העולם ואת כל אשר בו, אלוהים הוא שהעולם נהיה בדברו, אלוהים הוא שאמר, "נַעֲשֶׂה אָדָם בְּצַלְמֵנוּ כִּדְמוּתֵנוּ" (בראשית א, כו). אלוהים הוא אל החלל, הכוכבים וכוכבי הלכת, אל החיים והגנום האנושי, אל הטבע והמדע, אלוהי ניוטון ואיינשטיין.
כאשר מגיעים הדברים להתגלות, התורה משתמשת בשם ה'. ה' הזהיר את קין כי עליו למשול ביצר החטא, ה' הורה לנוח להיכנס לתיבה, ה' קרא לאברהם ואמר לו ללכת־לו מארצו, ממולדתו ומבית אביו, ה' הבטיח לו ילדים וארץ, ה' דיבר אל משה מן הסנה הבוער, ה' הציל את עמו ממצרים, ה' כרת עימו ברית בהר סיני ונתן לו את עשרת הדיברות ואת תורת חייו.
דרך חדשה בהבנת המפעל האינטלקטואלי של התורה מתחוורת לנו עתה. התורה מתמודדת עם ריבוי האלים בעולם העתיק באמצעות קיבוצם יחדיו לישות אחת הקרויה אלוהים, שם עצם בצורת רבים. כוחות רבים פועלים ביקום, אך הם אינם מפורדים, אינם אקראיים ואינם מתנגשים. כולם חלק ממבנה מאוחד, המונע בידי רצון מכוון אחד. זינוק אינטלקטואלי זה הכניע את המיתולוגיה וסלל את הדרך למדע — ולגביע הקדוש של המדע: תיאוריית השדה המאוחד, התיאוריה הגדולה של הכול. זהו אלוהים, האל כמכלול השלם של הכוחות הפעילים ביקום.
כולנו יכולים לפגוש את אלוהים, יהודים ושאינם יהודים כאחד. "אלוהים" הוא חלק מהשפה המשותפת שהייתה נחלת משפחת אברהם ויתר משפחות זמנה. אך יש לאל ממד נוסף, אחר לגמרי. גיבורי המקרא אינם פוגשים את האל רק כָּ"אוֹן שֶׁדֶּרֶךְ פְּתִיל יָרוֹק מַצְמִיחַ אֶת הַפֶּרַח", כמאמר המשורר דילן תומס,<sup class="footnote-marker">11</sup><i class="footnote">בשיר שזו כותרתו וגם תחילתו. במקור: “The force that through the green fuse drives the flower”.</i> או כַּ"כוח שאֵינוֹ אָנוּ, היוצר את היושר", במילותיו של מתיו ארנולד.<sup class="footnote-marker">12</sup><i class="footnote">Matthew Arnold, <i>God and the Bible,</i> London: Smith, Elder, 1891, p. xxvii.</i> הם פוגשים אותו כנוכחות אישית, כמי ששומע את שוועתנו, זוכר את מעשינו, קורא אלינו ומאזין כשאנו קוראים אליו. זהו ה', אל ההתגלות והפרטיקולריות, אלוהי הכוהנים המזמין את עם ישראל להיות לגוי קדוש, אלוהי הנביאים המטיל על עם זה את מלאכת עשיית הצדק והמשפט, החסד והרחמים.
המספרים מדברים בעד התובנה הזאת. בספר בראשית, האוניברסלי ביותר בין חמשת חומשי תורה, החומש שהאנשים שאינם יורשי ברית אברהם זוכים בו לבולטות הרבה ביותר, שני השמות זוכים לביטוי כמעט שווה: "ה'" מופיע 165 פעמים ו"אלוהים" 188. לעומת זאת, בחומש ויקרא, ספר הכהונה והקדושה, שם ה' מופיע 311 פעמים, ו"אלוהים" רק חמש. בספרי הנביאים האחרונים, מישעיהו עד מלאכי, שם הוי"ה נזכר 1,991 פעם, ואילו "אלוהים" 61 פעמים בלבד.
הדיכוטומיה אוניברסלי־פרטיקולרי השוזרת את היהדות מוצאת אפוא הד בשמות האל. אלוהי הבריאה, "אלוהים", הוא אוניברסלי. אלוהי ההתגלות, "ה'", הוא פרטיקולרי.
<b>תורה וחוכמה</b><br>יש לנו אפוא אונטולוגיה (תורת היש) דואלית: שני אופנים של הוויה. אך גם באפיסטמולוגיה (תורת ההכרה) מציעה היהדות דואליות. ישנן שתי דרכי ידיעה. האחת קרויה "חוכמה", והאחרת "תורה", מילה שמובנה "הוראה" על כל משמעויותיה: לימוד, הנחיה וחוק. ההבדל בין חוכמה לתורה הוא ההסבר למימרת חז"ל "אם יאמר לך אדם 'יש חכמה בגויים', תאמין... 'יש תורה בגויים', אל תאמין".<sup class="footnote-marker">13</sup><i class="footnote">איכה רבה ב, יג.</i>
החוכמה חשובה מפני שהיא קטגוריה מקראית. המילה להטיותיה מופיעה במקרא 341 פעמים. ספרים שלמים במקרא מוקדשים לה, והם מכונים "ספרות החוכמה". המובהקים בהם הם ספרי משלי, קהלת ואיוב. בספר משלי מופיעה המילה חוכמה 103 פעמים, בספר קהלת 53, ובאיוב 31; ביחד, יותר ממחצית אזכורי המילה במקרא כולו.
החוכמה אוניברסלית. אנו רואים זאת בדרכים רבות. חוקרי הספרות הקדומה הראו כי ספרות החוכמה המקראית קרובה למקבילותיה בתרבויות עתיקות אחרות, כגון האוגריתית, המצרית והבבלית, יותר מכפי שספרים אחרים במקרא קרובים לכתבי תרבויות אחרות. הדבר אינו מפתיע, שכן החוכמה, אף כי ההשראה תורמת לה, היא בעיקרה תוצר של תצפית, ניסיון ותובנה — בעוד הספרות הנבואית היא פרי דבר האל והתגלותו.
אפשר לראות זאת גם אם בוחנים היכן נזכר מושג החוכמה בחמשת חומשי תורה. בספר בראשית הוא מופיע אך ורק בקשר למצרים. כשפרעה חולם את חלומותיו ורוצה לדעת את פשרם (בראשית מא), הוא קורא ל"כָּל חֲכָמֶיהָ" של מצרים. יוסף משתמש במילה זו כשהוא מדבר אל פרעה, וכך גם פרעה בהחמיאו ליוסף: "אֵין נָבוֹן וְחָכָם כָּמוֹךָ" (שם, פסוקים ח, לג, לט). המילה מופיעה גם בתיאורו של בצלאל, אומן המשכן. כפי שמציין הרמב"ם בפרק האחרון של <b>מורה נבוכים</b>, אחד המובנים של חוכמה הוא האוּמנות, מלאכת המחשבת, שהיא כלל־אנושית. כאשר משה מדבר על חשיבותה האוניברסלית של התורה הוא אומר, "כִּי הִוא חָכְמַתְכֶם וּבִינַתְכֶם לְעֵינֵי הָעַמִּים" (דברים ד, ו).
בספרי תהלים, משלי ואיוב החוכמה מקושרת באופן עקבי עם הבריאה:
<span class="poetry indentAll">מָה רַבּוּ מַעֲשֶׂיךָ , ה'! כֻּלָּם בְּ<b>חָכְמָה</b> עָשִׂיתָ; מָלְאָה הָאָרֶץ קִנְיָנֶךָ (תהלים קד, כד).</span>
<span class="poetry indentAll">ה' קָנָנִי רֵאשִׁית דַּרְכּוֹ, קֶדֶם מִפְעָלָיו מֵאָז; מֵעוֹלָם נִסַּכְתִּי, מֵרֹאשׁ, מִקַּדְמֵי אָרֶץ (משלי ח, כב–כג — פרק שכפי שמוכרז בראשו, כולו נאומה של החוכמה).</span>
<span class="poetry indentAll">וְהַחָכְמָה מֵאַיִן תָּבוֹא, וְאֵי זֶה מְקוֹם בִּינָה?... אֱ־לֹהִים הֵבִין דַּרְכָּהּ וְהוּא יָדַע אֶת מְקוֹמָהּ. כִּי הוּא לִקְצוֹת הָאָרֶץ יַבִּיט, תַּחַת כָּל הַשָּׁמַיִם יִרְאֶה; לַעֲשֹׂת לָרוּחַ מִשְׁקָל, וּמַיִם תִּכֵּן בְּמִדָּה, בַּעֲשֹׂתוֹ לַמָּטָר חֹק וְדֶרֶךְ לַחֲזִיז קֹלוֹת; אָז רָאָהּ וַיְסַפְּרָהּ, הֱכִינָהּ וְגַם חֲקָרָהּ (איוב כח, כ-כז).</span>
את המילה "כִּדְמוּתֵנוּ" בדברי אלוהים בסיפור הבריאה "נַעֲשֶׂה אָדָם בְּצַלְמֵנוּ כִּדְמוּתֵנוּ" (בראשית א, כו) מפרש רש"י: "להבין ולהשכיל". חוכמה, בינה, השכלה: זו המורשת האוניברסלית של האנושות. כולנו יכולים להשתמש בשפה. לכולנו כושר הבחנה בין דברים. עוד מימי אדם הראשון ניחנו ביכולת לתת שמות ולמיין. באמצעות תצפית והיסק אנו יכולים להתחיל להבין את טבעו של העולם הברוא. זוהי ה"חוכמה".
התורה שונה למדי. שוב ושוב מדגיש המקרא שהתורה היא מתנתו המיוחדת של עם ישראל. "וּמִי גּוֹי גָּדוֹל אֲשֶׁר לוֹ חֻקִּים וּמִשְׁפָּטִים צַדִּיקִם כְּכֹל הַתּוֹרָה הַזֹּאת אֲשֶׁר אָנֹכִי נֹתֵן לִפְנֵיכֶם הַיּוֹם?" (דברים ד, ח). "תּוֹרָה צִוָּה לָנוּ מֹשֶׁה, מוֹרָשָׁה קְהִלַּת יַעֲקֹב" (שם לג, ד). "מַגִּיד דְּבָרָיו לְיַעֲקֹב, חֻקָּיו וּמִשְׁפָּטָיו לְיִשְׂרָאֵל. לֹא עָשָׂה כֵן לְכָל גּוֹי" (תהלים קמז, יט-כ). "משה קיבל תורה מסיני, ומסרה ליהושע, ויהושע לזקנים, וזקנים לנביאים, ונביאים מסרוה לאנשי כנסת הגדולה", שהנחילוה לדורות הבאים.<sup class="footnote-marker">14</sup><i class="footnote">משנה, אבות א, א.</i> התורה היא קוד הפרטיקולריות היהודית; חוקת ישראל כאומה בריבונות האל.
הינה לנו ההבדל בין שני סוגי הדעת. החוכמה היא האמת שאנו מגלים; התורה היא האמת שאנו נוחלים. החוכמה היא המורשת האוניברסלית של האנושות; התורה היא מורשתו המיוחדת של עם ישראל. החוכמה היא מה שאנו משיגים בזכות היותנו עשויים בצלם אלוהים; התורה היא מה שמדריך את היהודים כעמו הנבחר של ה'. החוכמה נרכשת בראייה ובהסקת מסקנות; התורה מתקבלת בהקשבה ובהיענות. החוכמה אומרת לנו מה יש; התורה אומרת לנו מה ראוי שיהיה. החוכמה עניינה עובדות; התורה עניינה מצוות. החוכמה מניבה חוקים מדעיים תיאוּריים; התורה מניבה חוקי התנהגות נורמטיביים. החוכמה עוסקת בבריאה; התורה מושתתת על ההתגלות.
מכאן תתיישב הסתירה לכאורה בין מימרות ידועות של הרמב"ם ושל חז"ל. הרמב"ם הורה: "שְמע האמת ממי שאמרהּ".<sup class="footnote-marker">15</sup><i class="footnote">פירוש המשנה לרמב"ם, הקדמה למסכת אבות.</i> חז"ל אמרו, "כל האומר דבר בשם אומרו מביא גאולה לעולם".<sup class="footnote-marker">16</sup><i class="footnote">משנה, אבות ו, ו; כלה רבתי ב, טו.</i> הרמב"ם קורא להתעניין באמיתותו של היגד, לא בזהות אומרו. ואילו חז"ל סבורים ההפך: זהות האומר אינה פרט זניח כי אם רכיב מהותי.
אלא שהרמב"ם וחכמי המשנָה מדברים על סוגים שונים של אמת. בתחומי החוכמה, האמת אינה מושפעת כלל מזהותו של האומר אותה. אלמלא גילה איינשטיין את תורת היחסות, ודאי היה מגיע אליה גאון אחר בזמן מן הזמנים. אך כאשר אנו מדברים על אמת התגלותית, חיוני לדעת את שרשרת המסירה. האם האדם שאמר את הדברים מהימן? האם הוא חלק משלשלת המסורת, שהחלה במשה ונמשכת על פני הדורות? זהו הבדל מהותי בין האמת שאנו מגלים לאמת שאנו נוחלים.
הכבוד שחז"ל רחשו לחוכמה ראוי לציון. הם קבעו ברכה מיוחדת לרואה חכם מאומות העולם: "ברוך אתה ה'... שנתן מחוכמתו לבשר ודם". עובדה מפעימה היא שהברכה על החוכמה האוניברסלית נבחרה לפתוח את רצף ברכות הבקשה בתפילת שמונה־עשרה. זה לְשׁוֹנָהּ:
<span class="poetry indentAll">אַתָּה חוֹנֵן לְאָדָם דַּעַת וּמְלַמֵּד לֶאֱנוֹשׁ בִּינָה. חָנֵּנוּ מֵאִתְּךָ חָכְמָה בִּינָה וָדָעַת. בָּרוּךְ אַתָּה ה' חוֹנֵן הַדָּעַת.</span>
אומנם, בנוסח אשכנז נאמר "דעה, בינה והשכל" ולא "חוכמה, בינה ודעת"; אך הכוונה זהה, מה עוד שגם בנוסח זה הברכה מדברת במפורש על הדעת והבינה הניתנות "לאדם" ו"לאנוש". כלומר מדובר במרכיבים האוניברסליים של הידע, ולא בידיעת התורה. התורה מגיעה רק בברכה הבאה: "השיבנו אבינו לתורתך". זוהי דוגמה נוספת למבנה היסוד של המחשבה היהודית, המתחילה באוניברסלי ורק אז ממשיכה אל הפרטיקולרי.
אנו יכולים אפוא לקבוע כי לחוכמה מקום נכבד בתפיסת העולם היהודית. יש לה ערך דתי. היא מתת האל. אנו יכולים אפילו להסתכן בהגדרה דלהלן: החוכמה היא מה שמאפשר לנו להבין את העולם כפרי יצירתו של אלוהים (מדעי הטבע) ולהבין את האדם כברייה העשויה בצלמו (מדעי הרוח).
חז"ל אמרו מילים קשות על מי שמסוגל ללמוד מדע ונמנע מכך:
<span class="poetry indentAll">אמר ר' שמעון בן פזי, אמר ר' יהושע בן לוי משום בר קפרא: כל היודע לחשב בתקופות ומזלות ואינו חושב, עליו הכתוב אומר "וְאֵת פֹּעַל ה' לֹא יַבִּיטוּ וּמַעֲשֵׂה יָדָיו לֹא רָאוּ" (ישעיהו ה, יב). אמר ר' שמואל בר נחמני, אמר רבי יוחנן: מנַיִן שמצוָה על האדם לחשֵב תקופות ומזלות? שנאמר "וּשְׁמַרְתֶּם וַעֲשִׂיתֶם כִּי הִוא חָכְמַתְכֶם וּבִינַתְכֶם לְעֵינֵי הָעַמִּים" (דברים ד, ו); איזו חכמה ובינה שהיא לעיני העמים? הוֵי אומר, זה חישוב תקופות ומזלות.<sup class="footnote-marker">17</sup><i class="footnote">שבת עה ע"א.</i></span>
לפנינו שני היגדים שונים, אך הם מפליאים במידה שווה. הראשון הוא שהזנחה של המדע עולה לכדי כשל דתי של התעלמות מגדולתו של הבורא הניכרת במעשה ידיו. השני הוא שהזנחת המדע בידי יהודים משמעה צמצום הכבוד שהגויים רוחשים כלפי היהדות, ומתוך כך, במובן מסוים, גם כלפי הקב"ה.
הרמב"ם אמר זאת בדרך נוקבת אפילו יותר. ולא בחיבורו הפילוסופי, אלא דווקא כפסיקה הלכתית. לימוד מדעי הטבע, פוסק הרמב"ם בהלכות דעות ב<b>משנה תורה</b>, הוא הדרך לאהבת ה' וליראתו: האהבה באה מן ההבנה כמה כבירה וחכמה היא הבריאה, והיִראה באה מן ההבנה כמה קטן הוא האדם בתוך מערכות תבל.
<b>ההבדל בין חוכמה לתרבות</b><br>כאן, בשיאו של הטיעון, עלינו להתמודד עם תופעה מנוגדת לכאורה. חז"ל הוקירו מאוד את החוכמה. היא חלק מחיי האמונה. היא מצווה. יש לברך בשם ומלכות כאשר רואים אדם המצטיין בה במיוחד. אך יש סוג אחד של חוכמה שהם לא ראו בעין יפה. הם הזהירו מפני סכנותיו. והם נקבו בשמו. הם קראו לו "חוכמה יוונית".<sup class="footnote-marker">18</sup><i class="footnote"><b>ספר הכוזרי,</b> מאמר ראשון, יג.</i> מה הייתה חוכמה זו, ומדוע הייתה מסוכנת?
"חוכמה יוונית", בפי חז"ל, היא תרבות יוון במובנה הרחב: הפילוסופיה, האתיקה והדת. הם הרגישו, ודומני כי צדקו, שהיא חותרת תחת אמונת ישראל. הפילוסופיה היוונית לא הותירה שום מקום להתגלות. האתיקה היוונית הייתה ספוגה בהבחנות מעמדיות. לו נתקלו אפלטון ואריסטו ברעיון כי כל בני האדם נבראו שווים היו דוחים אותו כהבל ורעות רוח, שכן שניהם גרסו שיש בני אדם שנולדו לשלוט ובני אדם שנולדו להישלט. אשר לדת היוונית, היא הייתה אלילית עד לשד עצמותיה. וכאן אנו מגיעים ללב העניין: האם החוכמה תמיד חכָמה?
אם פרשנותי נכונה, חז"ל ערכו הבחנה שבתרבות המערב נוסחה לראשונה במפורש רק במאה השמונה־עשרה, בידי הפילוסוף הסקוטי דייוויד יוּם. זוהי ההבחנה שבין היש לראוי, בין העובדה לערך, בין התיאור להוראה. העולם כפי שאנו תופסים אותו בחושינו הוא ניטרלי מבחינה מוסרית. מן העולם שישנו איננו יכולים להסיק מהו העולם הראוי. לשם כך דרוש לנו סוג אחר לגמרי של ידע, ידע שביהדות קרוי "תורה".
היוונים לא האמינו בכך. הם סברו שהטבע הוא טלאולוגי, כלומר שתכליתו היא חלק ממנו. ה"ראוי" מובלע ב"ישנו". לכן טבעי היה להאמין כי כשם שבין גרמי השמיים מתקיימת היררכיה, כך גם בין בני האדם. אלו ואלו חלק מהשרשרת הגדולה של ההוויה. הדרמה היוונית נבנתה סביב רעיון הטרגדיה, הגורס (אם להסתפק בתיאור סכמטי) כי ישנו גורל שנקבע מלמעלה ואם ננסה לסכל אותו רק נחיש את בואו. היהדות, כפי שאטען בפרק האחרון, מתנגדת לתפיסה הטרגית במובנה זה.
"חוכמה יוונית" אפוא אינה בדיוק "חוכמה" במינוח שהצעתי לאורך פרק זה, אלא היא צורה של <b>תרבות</b>. קשה להחליט היכן בדיוק עובר הקו המפריד בין השתיים, אבל חשוב להבין את ההבדל. חז"ל, ואלה שבאו לפניהם, חיו בעולם ספוג עוינות לערכים היהודיים. זכורים לנו הניסיונות לכפות על היהודים את תרבות יוון, ואף הגזרות שאסרו לקיים מצוות, בימי אנטיוכוס הרביעי שהמכבים מרדו בו. המכבים ניצחו במערכה, אך חז"ל הבינו — תובנה שבטווח הארוך הצילה את היהדות מהכחדה — שבסופו של דבר המלחמה בשדה הקרב חשובה פחות ממלחמת התרבות. ואכן, בתוך פחות ממאה שנה נכנסה ארץ ישראל תחת עולו של שלטון זר חדש, הפעם שלטון רומא. הניצחון הצבאי של המכבים החזיק מעמד כמה עשורים; הניצחון התרבותי שלהם תקף עד עצם היום הזה.
אם כן, היכן נגמרת החוכמה ומתחילה התרבות? בקשת החוכמה היה בה מאז ומקדם יסוד של היבריס. היא עברה תדיר את גבולותיה. לא פעם טעו אנשי מדע לחשוב כי גילו אמיתות החלות בכל המקומות והזמנים, והינה כעבור דור או שניים נתברר כי גם אם אין הן כוזבות, הן נכונות לשעתן או למקומן; כך נראו הדברים לאנשי זמנן. על האופנה האינטלקטואלית של שלשום תוהים בני אתמול איך יכלו אנשים נבונים להאמין בהבלים כאלה. מה שמקובל כחוכמה הוא ניטרלי מבחינה תרבותית רק במקרים נדירים. אמר זאת כבר רבי יהודה הלוי במאה השתים־עשרה. איך יכולה הפילוסופיה להיות אמת מוחלטת, שאל, אם כל אסכולה חולקת על רעותה?<sup class="footnote-marker">19</sup><i class="footnote">ג'ון מילטון, <b>אריאופגיטיקה</b>, מאנגלית: אביעד שטיר, ירושלים: שלם, תשע"ג, עמ' 14.</i>
בסוף המאה התשע־עשרה היו מדענים שהאמינו כי תם עידן התגליות הגדולות. מה שיכול להתגלות כבר התגלה. זה היה לפני תורת היחסות, הפיזיקה הקוונטית, עיקרון אי־הוודאות של הייזנברג, תיאורמת הקומפלימנטריות של נילס בוהר, זיהוי הדנ"א, מיפוי הגנום, דימות המוח — תגליות שלא רק הרחיבו את גבולות המדע אלא גם שינו מן היסוד את הבנתנו על אופן פעולתו של העולם.
בתחום החוכמה, הדבר היחיד שאנו יודעים בוודאות הוא שאיננו יכולים לדעת דבר בוודאות. ככל שאנו יודעים יותר, כך אנו מיטיבים להבין כמה מעט אנו יודעים. החוכמה זקוקה לענווה מהסוג שניוטון ביטא באומרו "כמוני כאותו ילד קטן המשחק על חוף הים ומלקט צדף פה וחלוק שם, שעה שהים הגדול של האמת משתרע לפניו וכולו סודות אין־חקר". ניוטון, גדול המדענים בעידן המדע, היה אדם מאמין עד מאוד.
<b>כדי לשנות את העולם יש להבינו</b><br>טענתי, בפרק זה ובשאר פרקי הספר, כי ביהדות שוררת דואליות עקרונית המעצבת את תפיסת העולם שלה. היא מכבדת את האוניברסליות של מצבו של האדם ובאותה עת גם את הפרטיקולריות של הדת היהודית. על כן כוללת התורה שני סיפורים, את הסיפור שמאדם עד נח ואת הסיפור שמאברהם עד משה. יש בה שתי בריתות, אחת עם האנושות כולה ואחת עם עַם ישראל. יש בה שני שמות שונים לאל. יש בה שני גילויים של האל, האחד בבריאה והשני בהתגלות. ויש בה שתי צורות דעת, חוכמה ותורה. בצמדים הללו, אין האיבר האחד עוקר את חברו או גובר עליו. להיות יהודי הוא להיות גם וגם. אנחנו חלק מהאנושות ומסיפורה, ואנחנו בנים לאברהם ושרה ולסיפורם.
בלי התורה איננו יכולים להבין את הסיפור היהודי. אבל בלי החוכמה איננו יכולים להבין את הסיפור האנושי. כפי שהסברתי לעיל, יש שלושה רכיבי יסוד באמונת ישראל: בריאה, התגלות וגאולה. הבריאה היא יחסיו של האל עם היקום. ההתגלות היא יחסיו של האל איתנו. והגאולה היא הדבר המתרחש כאשר אנו מחילים את ההתגלות על הבריאה, את מילותיו של האל על עולמו. <b>איננו יכולים להחיל את התורה על העולם כל עוד איננו מבינים את העולם</b>. בלי שנבין את הבריאה לא נצליח להביא לידי גאולה.
כדי להחיל את התורה על התודעה האנושית, חייב אדם לדעת פסיכולוגיה ופסיכיאטריה. כדי להחילה על החברה, יש לדעת סוציולוגיה ואנתרופולוגיה. כדי לשכך את העוני יש לדעת כלכלה. כדי למנוע חורבן סביבתי יש לדעת בוטניקה, ביולוגיה, קלימטולוגיה ועוד מדעים. כל הדברים הללו נכנסים תחת הכותרת הכללית "חוכמה", שהִגדרתי כידע העוזר לנו לראות את העולם כמלאכת כפיו של אלוהים ואת האדם כעשוי בצלמו — במילים אחרות, החוכמה היא מדעי הטבע והרוח במובנם הרחב.
בעבר נימקו את הצורך שיהודים ילמדו לימודי חול באורח אינסטרומנטלי מובהק. אדם צריך לעבוד ולהתפרנס. אלא שחז"ל נתנו לכך נימוק אחר. חוכמתם של היהודים מעוררת בקרב הגויים כבוד כלפיהם, ומתוך כך כלפי היהדות. היה גם טעם עמוק יותר. לימוד המדע מאפשר לנו לראות את חוכמת האל בבריאה. וכך, כדברי הרמב"ם, הוא מוביל לאהבת ה' וליראת ה'. מי שיכול ללמוד אסטרונומיה ואינו עושה כן, אמרו חז"ל, "עליו הכתוב אומר 'וְאֵת פֹּעַל ה' לֹא יַבִּיטוּ וּמַעֲשֵׂה יָדָיו לֹא רָאוּ'". בדבריי כאן טענתי שהגיונה הכולל של היהדות מציע נימוק נוסף: כדי לגאול את העולם יש להבינו.
בעת מלחמת המפרץ הראשונה, ב־1991, אשתי ואני היינו בישראל. שלושים ותשעה טילי סקאד שיגר סדאם חוסיין אל ישראל. בכל אזעקה היינו נכנסים לחדר האטום שלנו ועוטים מסכות גז בשל החשש שהטיל הבא יישא נשק כימי. גם מפני נשק ביולוגי היה חשש. לגודל הנס, כמעט לא היו אבדות בנפש במתקפות אלו על ערי ישראל. אבל נרשמה אבדה בלתי צפויה: חיי המשפחה. המשפחות הישראליות לא היו רגילות לשהות יחד זמן ממושך בחדר קטן בשעת סכנה. ראש עיריית ירושלים דאז, טדי קולק, הקים צוות לטיפול בלחצים המשפחתיים. בשיחת טלפון מלשכתו נתבקשתי להצטרף לצוות כדמות רבנית. צחקתי ואמרתי, "אני רק תייר פה. אין רבנים אחרים בירושלים?" והתשובה הייתה: "יש פה הרבה רבנים, אבל אף אחד מהם אינו מומחה בפסיכולוגיה של המשפחה". רבנות שאין עימה הכשרה בחוכמת העולם תמצא את עצמה חסרת רלוונטיות לאנשים המתהלכים בעולם.
יהדות שהתנתקה מהחברה היא יהדות שלא תצליח להשפיע על החברה. היא תחיה ותשגשג ותפרח מאחורי חומות המגן הגבוהות שבנתה לעצמה, אבל לא תדבר אל האנשים המתמודדים עם אותן מציאויות עצמן שהתורה נועדה מראשיתה לענות להן: עוני, חולי, עוול, קיפוח ושאר פגיעות בכבוד האדם. במקרה הטוב, האנשים המעורבים בדעת עם העולם ובו בזמן גם שומרים אמונים ליהדות יהיו בעלי אישיות משוסעת, ויקשה עליהם לשלב בין שני חצאי הווייתם, שכן התורה והחוכמה אינן משתלבות בימינו. הם יחוו את הנזק המוחי שהזכרתי בתחילת הפרק.
לבריאה ולהתגלות יש יוצר אחד. בשיאו של יום הכיפורים, בסיום תפילת נעילה, מכריזים שבע פעמים "ה' הוא האלוהים": האל המתגלה הוא האל הבורא. היהדות היא קריאה מתמשכת לריפוי השבר שבין הבריאה להתגלות, בין העולם כפי שהוא לבין העולם שראוי שיהיה. לשם כך נדרשות גם תורה וגם חוכמה.
כמובן, עולם החוכמה הוא אזור סכנה. מעטים מדי אנשי מדעי הטבע ומדעי הרוח המכירים בהבדל בין עובדה לבין ערך, בין חוכמה לתרבות. במדעי הרוח אולי בלתי אפשרי להפריד לגמרי בין השניים. האם אפשר לקרוא את הומרוס, את דנטה, את מילטון או את ת"ס אליוט בלי להיכנס לעולמם הרוחני, לשילוב רווי־התרבות שלהם בין עובדות לערכים אשר עשוי להיות רחוק מערכי היהדות — להציב להם חלופה, להיות חתרני כלפיהם, או אף לגלות כלפיהם עוינות?
המדע עלול בקלות להפוך למדעיזם, האמונה שמדדים מדעיים הם כל אשר ישנו. מטריאליזם, דטרמיניזם, ביהביוריזם, דרוויניזם: כל אלה הם צורות לא של מדע אלא של מדע־ההופך־למטפורה־ולמיתוס, דוקטרינות המתיימרות לקבוע אמת המשתרעת הרבה מעבר לממצאים שהן מציגות. אכן, המפגש עם החוכמה לעולם אינו נטול סיכון. אפילו הרמב"ם, גדול אנשי ההלכה וההגות היהודים שנכנסו אל פרדס החוכמה, היה לדעת רבים אפלטוני מדי בהשקפתו על פוליטיקה ואריסטוטלי מדי בתפיסתו המטפיזית.
אך התביעה לחיות חיים שאין בהם סיכון אינה יהודית ואינה חכָמה. הרבי מלובביץ', הרב מנחם מנדל שניאורסון, אמר שהמרגלים שמשה שלח לתור את הארץ לא היו מוגי לב. ההיסוס שגילו כלפי כיבוש הארץ לא נבע מפחד מפני תבוסה. להפך: הם פחדו מפני הצלחה. במדבר, בני ישראל חיו בקרבתו המתמדת של הקב"ה. הוא הוריד להם מָן מהשמיים, הוציא להם מים מִן הסלע, ועטף אותם בענני כבודו. האם יזכו להמשך הקרבה הישירה הזאת כאשר יצטרכו להתפלש בחומרי החיים של עם על אדמתו — לבנות ערים, לעבד שדות, לקיים כלכלה ולהגן על ארץ? הם רצו אמונה בלי סיכון. הם לא הבינו שהאמונה היא האומץ ליטול סיכון.
המחשבה על חיים נטולי סיכון היא אשליה. להפריד את האמונה מן העולם פירושו לדון את האמונה לקיום של אין־אונים בעולם. בחשבון אחרון, פירוש הדבר הוא להכחיש את הקשר בין אלוהים לעולם; גישה הידועה בשם גנוסטיות, לא יהדות. המשורר ג'ון מילטון כתב בחיבורו <b>אריאופגיטיקה</b>, "אינני יכול להלל את המידה הטובה הנמלטת ומסתגרת בדל"ת אמותיה, חסרת ניסיון ולא־מאומנת, זו שלעולם אינה מגיחה ממבצרה ומישירה מבט אל האויב, כי אם משתמטת מן המרוץ שבו יש לרוץ — גם בחום ובאבק — כדי לזכות באותו זֵר בן־אלמוות".<sup class="footnote-marker">20</sup><i class="footnote">ג'ון מילטון, <b>אריאופגיטיקה</b>, מאנגלית: אביעד שטיר, ירושלים: שלם, תשע"ג, עמ' 14.</i> המידה הטובה, וכמוה גם האמונה, נבחנות בעולם הממשי, על כל המהמורות והפיתויים שבו.
יש דבר כזה חוכמה יהודית, תורה החוברת אל החוכמה, אף כי קשה מאוד להגדירו ולהתוותו מראש. אם להסתפק בדוגמה אחת: כאשר בחר פרויד לבסס את התיאוריה הפסיכואנליטית שלו על מיתוס אדיפוס, מספרות יוון הקדומה, הוא עיצב אותה מיניה וביה מתוך תפיסה טרגית של חיי האדם. שלושה פסיכולוגים שבאו אחריו — ויקטור פראנקל, שנתן תקווה לאנשים שהיו איתו באושוויץ, אהרן בק, שפיתח את הטיפול הקוגניטיבי, ומרטין סליגמן, חלוץ הפסיכולוגיה החיובית — העמידו מערכת של תובנות על נפש האדם ורגשותיה הקרובה הרבה יותר לרוח היהדות. גם מנקודת מבט דתית אין זה עניין שולי. הרמב"ם קרא לטיפוס האידיאלי שלו, החכם, "רופא נפשות". בלשוננו, פסיכותרפיסט.
אני חושב, בהקשר הזה, על מיכאל וולצר, מייקל סנדל ודניאל אלעזר ז"ל, שפיתחו נקודת מבט יהודית על מדע המדינה; ועל עבודתם של ליאון קאס בביו־אתיקה ורוברט וינסטון בטיפולי הפוריות. אני חושב על משנותיהם של הווארד גרדנר באשר לאינטליגנציות המרובות ואברהם מאסלו בדבר מבנה ההנעה האנושית. ישעיה ברלין לימדנו רבות על מהותה של החירות: בהלווייתו תיארתי את מפעל חייו כפירוש מתמשך, גם אם לא מכוון, על ספר שמות. כאשר שאלתי את ג'פרי זקס, שהוא אולי כלכלן הפיתוח החשוב בעולם, למה עשה את אשר עשה, ענה לי בלי היסוס במילים העבריות "תיקון עולם".
אביבה זורנברג הראתה איך לקרוא בסיפורי התורה מתוך רגישות ספרותית מלוטשת היטב. דייוויד דאובה ז"ל, בעל קתדרת רגיוס למשפט רומי באוקספורד, גילה כיצד הסיפור המקראי רווי כולו ברעיונות משפטיים. מחקרו של מיכאל פישביין על הדרשנות הפנימית במקרא הראה כמה עתיק הוא אינסטינקט הדרשנות היהודי. יש עוד דוגמאות אין־ספור להארות מן התורה על החוכמה, ולהעמקת הבנתה של התורה בעזרת החוכמה. הרב אהרן ליכטנשטיין, דוגמה מאלפת לגישה זאת, היטיב לכתוב על הנושא.<sup class="footnote-marker">21</sup><i class="footnote">ראו למשל את קריאתו היפה של הרב ליכטנשטיין בשיר מאת רוברט פרוסט במאמרו ״ריב של אוהבים עם העולם״: https://www.etzion.org.il/he/ריב-של-אוהבים-עם-העולם <br>https://www.facebook.com/YeshivatHarEtzionOfficial/ posts/2631801850169712</i>
אם חפצה היהדות לשקם את יכולתה לדבר אל העולם בלי לפחד מפניו, עליה לשוב ולאחד את התורה והחוכמה. הלוא כך עשו, בדורות עברו, הרמב"ם בתחום הפילוסופיה, רבי יהודה הלוי ואבן גבירול בשירה, ושמואל הנגיד ואברבנאל במדינאות. אך כאשר תדבר היהדות אל העולם, מה תאמר? זאת היא שאלתו האחרונה של ספרנו, והיא גם היסודית מכולן. מהי יהדות, ולמה?

פרק יא; בלשון עתיד; קולה של התקווה בשיחתה של האנושות

עתיד היהודים והיהדות בישראל ובתפוצות לוט בערפל של סיכון. זאת אחת הסיבות לכך שקראתי לספרי <b>בלשון עתיד</b>. אך יש סיבה נוספת, יסודית יותר. לא נבין את היהדות, את העם היהודי ואת נתיב ההיסטוריה היהודית כל עוד לא נשאל "מהו הדבר העושה את היהודים שונים?" כל אחד הוא שונה. לכל תרבות הקול האופייני לה, לכל דת חזון ייחודי משלה. באבוד אלה תיאלם התרבות ותדהה הדת. מהי אפוא היהדות? מהו ייעודם של היהודים? ומה משמעות הדבר במאה העשרים ואחת? התשובה, כך אטען, קשורה בלשון העתיד. היהדות היא דת העוד־לא. בפרק הזה אנסה להסביר מה פירוש הדבר ומדוע הוא חשוב.
היהדות, טענתי בפרקים קודמים, אינה ליהודים בלבד. לו הייתה כזאת, לא הייתה לה משמעות. אלוהי אברהם איננו אֵל שבטי. הוא בורא שמיים וארץ. אלוהי ישראל איננו רק אלוהי ישראל. הוא ברא את כל בני האדם בצלמו. אלוהי התנ"ך אינו מצמצם את ברכתו לתחומה של אומה אחת. אחרי המבול הוא כרת ברית עם כל האנושות. אברהם וצאצאיו אינם העם היחיד במקרא הפוגש את אלוהים. לא כל גיבורי המוסר של המקרא הם בני משפחה זו. גם בת פרעה היא גיבורת מוסר. כזה הוא גם איוב. בני ישראל אינם העם היחיד שאלוהים שולח אליו נביאים. הוא שולח נביא גם לאנשי נינווה, את יונה. "וְנִבְרְכוּ בְךָ כֹּל מִשְׁפְּחֹת הָאֲדָמָה", אמר ה' לאברהם. המקרא אינו מבהיר איך יקרה הדבר, אך הנביאים גרסו כי הוא יקרה יום אחד. היהדות איננה ליהודים בלבד.
מה אפוא מבקש ה' לומר לעולם באמצעות עם ישראל, תורתו, חייו ותולדותיו? סבורני כי התשובה טמונה בארבע תכונות משונות ומיוחדות מאוד של היהדות כאמונה.
<b>טעות התרגום הגדולה</b><br>התכונה הראשונה נולדת ברגע מעצב בחיי משה, כאשר הנביא פוגש את אלוהים בסנה הבוער. אלוהים מזמין אותו להוציא את בני ישראל ממצרים, אך משה מהסס. "מִי אָנֹכִי כִּי אֵלֵךְ אֶל פַּרְעֹה וְכִי אוֹצִיא אֶת בְּנֵי יִשְׂרָאֵל מִמִּצְרָיִם?" אלוהים מבטיח לו אות שיראה לו שהוא איתו, ומשה שואל שוב, "הִנֵּה אָנֹכִי בָא אֶל בְּנֵי יִשְׂרָאֵל וְאָמַרְתִּי לָהֶם, 'אֱ־לֹהֵי אֲבוֹתֵיכֶם שְׁלָחַנִי אֲלֵיכֶם', וְאָמְרוּ לִי 'מַה שְּׁמוֹ?'; מָה אֹמַר אֲלֵהֶם?" אלוהים עונה למשה בביטוי חידתי: "אֶהְיֶה אֲשֶׁר אֶהְיֶה". ומוסיף, "כֹּה תֹאמַר לִבְנֵי יִשְׂרָאֵל: 'אֶהְיֶה שְׁלָחַנִי אֲלֵיכֶם'" (שמות ג, יא-יד).
מרתק לראות כיצד תרגמו ביטוי זה מתרגמי המקרא הנוצרים. בתרגום המלך ג'יימס שיעורו של הביטוי הוא "אני מה שאני". תרגומים מן התקופה האחרונה חוזרים על אותו רעיון. הינה כמה דוגמאות:<br />I am who I am; I am what I am; I am – that is who I am. כל אלו תרגומים שגויים — והשגיאה ימיה כקדם. ביוונית תורגם "אהיה אשר אהיה" במילים ego eimi ho on, ובלטינית ego sum qui sum; מילולית, בקירוב, "הינני מי שהינו". אוגוסטינוס כותב ב<b>וידויים</b> שלו: "כיוון שהוא הינו, כלומר, אלוהים הווה את עצמו, במובן המוחלט והמלא". מאות שנים אחריו הסביר תומס מאקווינס כי פירוש הדבר הוא שאלוהים הינו "הוויה אמיתית, שהינה נצחית, בלתי משתנה, פשוטה, מספיקה לעצמה, והסיבה והעיקרון של כל נברא". וכך ממשיך הדבר בפילוסופיה הגרמנית. אלוהים היה ל"אוניברסלי הממשי" של הגל, ל"אני הטרנסצנדנטלי" של שלינג, ל"אלוהים־הוא־היות" של גילסון ול"אונטו־תיאולוגיה" של היידגר.<sup class="footnote-marker">1</sup><i class="footnote">ראו Richard Kearney, <i>The God Who May Be: A Hermeneutics of Religion</i>, Bloomington: Indiana University Press, 2001, pp. 20–38.</i>
טעותם של כל המתרגמים מזדקרת לעיניו של כל ילד דובר עברית. הביטוי "אהיה אשר אהיה" אמור לא בהווה, כפי שתורגם, אלא בעתיד. במקומות אחרים במקרא, ה' אכן מדבר על עצמו בהווה. בעשרת הדיברות, למשל, הדיבר הראשון מתחיל בהווה: "אָנֹכִי ה' אֱ־לֹהֶיךָ אֲשֶׁר הוֹצֵאתִיךָ מֵאֶרֶץ מִצְרַיִם, מִבֵּית עֲבָדִים" (שמות כ, ב). אלא שהפסוק הזה אינו מדבר על שמו של אלוהים. הוא מדבר על מעשיו. אצלנו, לעומת זאת, משה שאל את אלוהים לשמו. האל עשוי היה לענות כדרך שענה ליעקב האיש שנאבק איתו, "למה זה תשאל לשמי?", וכך לרמוז שעצם השאלה אינה הולמת את העניין. יש דברים שבני אנוש אינם יכולים לדעת, חידות שאת עומקן לא ישערו, עניינים החורגים מהשגתנו.
אבל לא את זאת אומר האל. הוא עונה על שאלתו של משה — אבל בתשובה מסתורית, בביטוי המצריך פענוח. הוא מורה למשה לענות לבני ישראל "אֶהְיֶה שְׁלָחַנִי אֲלֵיכֶם". שיעורו של דבר הוא מעין זה: "שמי הוא לשון העתיד. אם תנסו להבין אותי, עליכם להבין תחילה את מהותה ומשמעותה של לשון העתיד".
"I am what I am" הוא תרגום הנטוע כולו במסורת הפילוסופית של יוון העתיקה, ודבר אין לו עם ישראל הקדומה. אלוהי ההוויה הטהורה, הסיבה הראשונה, המניע הראשי, הקיום ההכרחי — הוא אלוהי הפילוסופים, לא אלוהי הנביאים.
מהו אפוא פשרו של "אֶהְיֶה אֲשֶׁר אֶהְיֶה"? השם עצמו אינו חוזר עוד במקרא, אבל יש לו הד בהמשך ספר שמות, באותו מעמד כביר שבו מתגלה ה' למשה על הר סיני לאחר חטא העגל. הוא אומר למשה, "וְחַנֹּתִי אֶת אֲשֶׁר אָחֹן וְרִחַמְתִּי אֶת אֲשֶׁר אֲרַחֵם" (שמות לג, יט).
פירושו של משפט זה הוא שאי אפשר לצפות את מעשיו של ה' ואי אפשר לשלוט בו. הוא אינו נכנס לקטגוריות ואינו נודע מראש. הוא אומר למשה, "אינך יכול לדעת איך אופיע <b>עד </b>שאופיע; אינך יכול לדעת איך אפעל <b>עד </b>שאפעל. החן והחנינה שלי, הרחמים שלי, ההתערבויות האסטרטגיות שלי בהיסטוריה, אינם יכולים להישלט או להיצפות. אני אהיה מה, מתי ואיך שאבחר להיות. אני אלוהי העתיד שאינו ידוע משורש יסודו. אל ההפתעות. אתם תכירוני כשתראוני, לא קודם לכן".
כמובן, מבחינה מסוימת העתיד קשור לעבר. אלוהים שומר את הבטחתו. זהו יסוד מוסד באמונת ישראל. אבל עצם העובדה הזאת חושפת את ההבדל בין <b>חיזוי </b>ל<b>נאמנות</b>. עצמים נופלים, גז מתפשט, חלקיקים מתרכבים: הדברים הללו ניתנים לחיזוי. אבל בני אדם ממלאים הבטחות בבחירה חופשית מפני שהם נאמנים. את ההבדל הזה אלוהים אינו נלאה לחזור וללמד את משה ואת הנביאים.
שמו של האל מלמדנו שהוא אינו ישות שהפילוסופיה או המדע יכולים להשיג באמצעות היקש מן העבר. ה' מחכה לנו בעתיד הבלתי ידוע והבלתי ניתן לחיזוי. זו החוליה הראשונה בטיעון שלנו, התכונה הראשונה המיוחדת לאמונה היהודית: <b>אלוהי ישראל הוא אלוהי לשון העתיד</b>.
<b>הולדת ההיסטוריה</b><br>החוליה השנייה היא תחושת הזמן היהודית. שורה מרשימה ורבגונית של מלומדים — היסטוריונים כגון ג'ון הרברט פּלאם ויוסף חיים ירושלמי, הפילוסוף ארנסט קסירר, חוקר הספרות אהרן (הרולד) הראל־פיש וההיסטוריון הפופולרי תומס קאהיל — כולם הצביעו על כך שבתנ"ך נולד מושג זמן חדש.<sup class="footnote-marker">2</sup><i class="footnote">יוסף חיים ירושלמי, <b>זכור: היסטוריה יהודית וזיכרון יהודי</b>, מאנגלית: שמואל שביב, תל אביב: עם עובד, תשמ"ח; אהרן הראל פיש, <b>עתיד זכוּר: על ספרות מיתוס והיסטוריה</b>, מאנגלית: סמדר מילוא, ירושלים: מוסד ביאליק, תשנ"ו; תומס קהיל, <b>מתת היהודים: כיצד שינה שבט נודדים מדברי את דפוסי החשיבה והרגש של האדם המערבי</b>, מאנגלית: אריה אוריאל, אור יהודה: כנרת, 1999; J. H. Plumb, <i>The Death of the Past</i>, London: Macmillan, 1969; Ernst Cassirer, <i>The Philosophy of Symbolic Forms</i>, trans. Ralph Manheim, New Haven: Yale University Press, 1953–1996.</i>
היסטוריון הרעיונות אֶריק פוֹגֶלין כינה את ישראל הקדומה "מין חדש של חברה", כי בניגוד לכל הציוויליזציות הקדומות היא "נעה על גבי הזירה ההיסטורית".<sup class="footnote-marker">3</sup><i class="footnote">Eric Voegelin, <i>Order and History</i>, <i>Volume 1, Israel and Revelation</i>, Baton Rouge: Louisiana State University Press, 1956, p. 113.</i> האנתרופולוג מירצ'ה אליאדה כתב כי "העברים היו הראשונים שגילו את המשמעות של ההיסטוריה כהתגלות של האלוהים".<sup class="footnote-marker">4</sup><i class="footnote">מירצ'ה אליאדה, <b>המיתוס של השיבה הנצחית: ארכיטיפים וחזרה</b>, מצרפתית: יותם ראובני, ירושלים: כרמל, תש"ס, עמ' 93.</i> זה היה מאורע משנה־עולם.
בעיני הקדמונים, הזמן היה מחזורי. התגלגלות איטית של מעגלי העונות והדורות, רצף חוזר לאין קץ של לידה, גדילה, שקיעה ומוות. אפלטון קרא לזמן "צלמו הנע של הנצח". ניטשה פיתח את תיאוריית החזרות הנצחיות. היות שהאפשרויות והתמורות הן סופיות, ואילו הזמן אינסופי, כל מה שקרה פעם יקרה שנית. על פי אליאדה, בכל התרבויות המיתיות אירועים נעשים ממשיים באמצעות חיקוי של ארכיטיפ. הטקסים והפולחנים משחזרים פעולות שקרו בראשית הזמן ונתנו לעולם את צורתו הקיימת. המיתוס מבטל את הזמן. המשתתפים בפולחן מוחזרים אל הרגע הקדמוני ומתאחדים עם הנצח. הזמן המיתי אינו היסטורי אלא אנטי־היסטורי: זמן ששום דבר אינו משתנה בו באמת. שינוי הוא איוּם. על כן המיתוס והפולחן משיבים למאמין את הביטחון בכך שהשינוי הוא אשליה ואין בו ממש. עד להופעתו של עם ישראל, כל התרבויות היו כאלו. חלקן כאלו עד היום.
הזמן המחזורי הוא הזמן כפי שהוא מופיע בטבע. כל מה שחי מת, אבל החיים עצמם נמשכים. רוחות, סערות, שיטפונות ובצורות זורעים הרס, אבל הטבע מתאושש, בתים הרוסים נבנים מחדש, שדות נזרעים בשנית, והמעגל מתחיל שוב. חלומו של המיתוס הוא סדר, והתוהו מהלך עליו אימים. החיים הם מאבק מתמשך בין שני הפכים אלה, המשקפים את המאבקים בין האלים; מאבקים שהמיתוס מספר עליהם עד בלי די. אל השמיים נלחם באלת הים. אל קטן וסקרן גונב את סודו של אל אחר או את אשתו של אל שלישי. צירופי האפשרויות רבים כחול אשר על שפת הים, אבל עלילת היסוד זהה. בראשית היה סדר, ואז פרע אותו כוח של תוהו; היה קרב, והסדר הושב. כך היה במיתוס העתיק, וכך גם כיום במקביליו הקולנועיים — "מלחמת הכוכבים", "שר הטבעות" וכל השאר.
המקרא מנתץ את תפיסת העולם הזאת. אלוהים נמצא לנו בהיסטוריה, לא רק בטבע. דברים כן משתנים. חיי האדם הם זירה של השתנוּת. אברהם עוזב את עולם ערי־המדינה המסופוטמי כדי לחנוך דרך חדשה בעבודת האל. משה ובני ישראל יוצאים ממצרים כדי לכונן סדר חברתי חדש. מסע אברהם ומסע יציאת מצרים נועדו שניהם לבנות עתיד שאינו דומה לעבר. זו הייתה המהפכה. בלעדיה לא היו לנו מושגי היסוד שאנו תופסים כמובנים מאליהם, מילים כגון קדמה, התפתחות, התקדמות, יצירתיות ומקוריות.<sup class="footnote-marker">5</sup><i class="footnote">דיון מאיר עיניים בנושא אפשר למצוא אצל קהיל, <b>מתת היהודים</b>.</i> עד אברהם ומשה, איש לא חשב על הזמן כעל מסע שיביא אותו מחר למקום שונה מזה שהיה בו אתמול. מושג השינוי כהתקדמות היה גם הוא בלתי מובן לעמי קדם. לדידם, השינוי הוא ערעור על הסדר הטוב. גם דברים אלה עודם קיימים היום אצל כמה אנשים וכמה תרבויות.
כמובן, נביאי ישראל לא האמינו ב"קדמה" במובן שניתן לה באירופה של הנאורות. הם לא סברו שכל שינוי הוא לטובה. שינוי הוא לעיתים שינוי לרעה. הם גם לא סברו שההיסטוריה היא סיפור של התקדמות מתמדת. חלקים גדולים בה מתאפיינים בנסיגה דווקא. ראיה לכך היא סיפור מסעם של בני ישראל במדבר, מסע של מהמורות ועיכובים. ובכל זאת, הזמן נושא עימו את התמורה. משה שאמר "לֹא אִישׁ דְּבָרִים אָנֹכִי" אינו אותו אדם שכעבור ארבעים שנה נשא סדרת נאומים רהוטה לתפארת, הלוא היא ספר דברים. עם ישראל של ימי דוד אינו אותה קבוצה גרויה שהיה בספר במדבר. העתיד איננו רק חזרה על העבר. תמורה, צמיחה והתפתחות הן מאפייני יסוד של הנוף האנושי. ישנם רגעים מכריעים המשנים הכול. אלוהים נמצא לא רק בנצח. הוא נמצא גם בכאן והעכשיו, בתהליך השינוי והתמורה.
ספרות ישראל הקדומה היא הולדתה של ההיסטוריה, אף כי אין זו היסטוריה מהסוג שכתבו היסטוריונים יוונים כהרודוטוס ותוקידידס. ההיסטוריונים היוונים כתבו על מה שקרה. הנביאים והסופרים בישראל האמינו שההיסטוריה היא יותר מסדרת מאורעות. יש לה משמעות. היא מכוננת נרטיב. ג'ון הרברט פלאם כתב:
<span class="poetry indentAll">הרעיון שבתוך ההיסטוריה האנושית מתקיים תהליך המעצב את עתידו של האדם, ומוביל אותו אל מצבים השונים תכלית שוני מעברו, נולד כנראה בקרב היהודים... ייחודיות הרעיון הזה טמונה ברעיון ההתפתחות. העבר לא היה עוד סטטי, מאגר גרידא של מידע, דוגמאות ואירועים, אלא סיפור דינמי הממשיך להתרחש.<sup class="footnote-marker">6</sup><i class="footnote">Plumb, <i>The Death of the Past</i>, pp. 56–57<i>.</i></i></span>
החוליה השנייה היא אפוא שהיהדות הולידה תפיסה חדשה — עתיד השונה מן העבר באורח מהותי.
<b>הסיפור שאין לו סוף</b><br>העניין השלישי נוגע לטיבו של הנרטיב היהודי. כזכור, העיתונאי אנדרו מאר כתב כי "ליהודים היו תמיד סיפורים בשביל כולנו". המקרא הוא ספר של סיפורים, באורח מופתי. בעוד המדע והפילוסופיה מבטאים את <b>האמת כמערכת</b>, היהדות מציגה את <b>האמת כסיפור</b>, כרצף אירועים המתקיים על פני ציר הזמן ומתקדם באמצעותו.
אך יש במקרא היבט אחד שלא זכה לתשומת הלב הראויה לו. יש סוגים רבים של סיפורים. כריסטופר בוּקר זיהה שבע עלילות יסוד: התגברות על המפלצת, מעוני לעושר, מסע החיפוש, מסע ושיבה, קומדיה, טרגדיה ולידה מחדש.<sup class="footnote-marker">7</sup><i class="footnote">Christopher Booker, <i>The Seven Basic Plots: Why We Tell Stories</i>, London: Continuum, 2004.</i> ישנן סוגות רבות: אפיקה, ליריקה, רומנסה, סאטירה וכן הלאה. אבל כל טיפוסי העלילה וכל סוגות הסיפור נדרשים לדבר חיוני אחד, העושה אותם לסיפורים; חוקר הספרות פרנק קֶרמוֹד קרא לו "תחושת סיום".<sup class="footnote-marker">8</sup><i class="footnote">Frank Kermode, <i>The Sense of an Ending: Studies in the Theory of Fiction</i>, Oxford: Oxford University Press, 2000.</i> סיפור זקוק לסיגוּר. האוהבים שהופרדו שבים להתאחד, או האוהבים המאוחדים נפרדו. הגיבור מנצח, או הגיבור מת. המכשפה המרשעת מוצאת את מותה, או סר חינה של הדמות האצילית. סוגות שונות מבקשות סוגים שונים של סוף, אבל בלי סיום אין סיגור, אין פתרון, אין מסגרת, אין סיפור.
חשבו עכשיו על הסיפור המקראי. דייוויד קליינס, בספרו <b>הנושא של חמשת חומשי תורה</b>, אומר שנושא התורה כסיפור הוא הבטחת הארץ.<sup class="footnote-marker">9</sup><i class="footnote">David J. A. Clines, <i>The Theme of the Pentateuch</i>, Sheffield: University of Sheffield, 1978.</i> הסיפור מתחיל בקריאת ה' לאברהם לעזוב את ביתו וללכת "אֶל הָאָרֶץ אֲשֶׁר אַרְאֶךָּ". שבע פעמים מבטיח ה' לאברהם את הארץ. הוא שב ומבטיח אותה גם ליצחק, ואז ליעקב. המשכו של הסיפור נראה ברור. הסוף, שההתחלה מבשרת עליו, יהיה ירושת הארץ. היא תהיה לביתם של צאצאי אברהם. זהו סיפור על מסע שיש לו יעד, על הבטחה אלוהית ומימושה. אברהם עוזב בית אחד כדי למצוא בית אחר. הסיפור מתחיל ביציאה וייגמר בהגעה.
כלומר, כך הוא צריך להיות. אך הדבר אינו קורה. אך הגיע אברהם לארץ, וכבר נאלץ לעוזבה מחמת הרעב. הוא יורד למצרים, והמסע הזה יעמיד את חייו בסכנה בגלל יופייה של שרה. הוא בורח וחוזר, אבל נאלץ שוב לעזוב, הפעם כדי להציל את אחיינו לוט. ושוב הוא חוזר, אך שוב בא רעב, והפעם הוא נס אל אבימלך מלך גרר. ושוב הוא נתון בסכנה. הוא מסתדר וחוזר. אבל כאשר שרה מתה אין לו בכל הארץ המובטחת ולו חלקת אדמה קטנה לקבור בה את אשתו, והוא שוקע במשא ומתן מייגע עם החיתים לרכישת חלקת קבר. הקו הסיפורי מתערער שוב ושוב. כך גם בחיי יצחק, יעקב ויוסף. ספר בראשית מגיע לסופו כשבני ישראל גולים במצרים והארץ המובטחת רחוקה כתמיד.
בספר שמות הטרגדיה מחריפה. בני ישראל היו לעבדים. המקלט שמצאו היה להם לבית עבדים. ואז זורח אור. אלוהים מדבר אל משה מן הסנה הבוער ומורה לו להוציא את העם ממצרים ולהובילו אל הארץ. אך גם הפעם באות עכבות לאין־פשר לכאורה. משה מהסס, עד שה' מאבד את סבלנותו. הוא חוזר למצרים, אומר לעם להתכונן לשחרור, ואז מביא את דבר ה' אל פרעה. אך פרעה מסרב. בני ישראל חושבים שמשה רק החמיר את מצבם. משה, בתורו, מתלונן באוזני ה'.
משה מבצע אותות, אלוהים שולח מכות, ובכל פעם פרעה מקשה את ליבו. כשנראה שליבו התרכך סוף סוף, מקשה אותו ה'. לבסוף, אחרי המכה העשירית, פרעה משלח את העם, אבל גם עתה הדרך אינה ברורה. ה' שב ומקשה את לב פרעה והוא וצבאו רודפים אחר בני ישראל. הם מגיעים אל שפת הים. הם מתייאשים. נס קורה. הים נקרע. בני ישראל עוברים בתוכו בחרבה. עכשיו הם מחוץ להישג ידו של פרעה. הם יצאו ממצרים. הם בדרכם לארץ. רק ימים ספורים של הליכה מפרידים בינם לבינה.
אך מתברר שלא. בכל פעם שמתעורר קושי, בני ישראל רוצים לוותר ולחזור למצרים. משה שולח מרגלים שיתורו את הארץ, אך הם חוזרים עם דין וחשבון מדכדך. הארץ טובה, אך תושביה ענקים, עריהם בצורות, והניצחון אינו אפשרי. העם מאבד את אמונו בה', ועונשו הוא שימות במדבר. ההגעה לארץ מתעכבת בארבעים שנים נוספות.
אפילו אז נמשכת שרשרת האכזבות. משה עצמו, האיש שהוציא את העם אל החופש והוליכו אל סף הארץ המובטחת, שומע מה' שהוא לא יבוא אליה. אנו נפרדים ממנו כשהוא עומד בפסגת הר ומשקיף אל הארץ מרחוק. בסוף הסיפור איננו קרובים אל הארץ יותר ממה שאברהם היה קרוב אליה בתחילתו.
לא ספר בראשית ולא התורה כמכלול מגיעים לידי סיום. הם הסימפוניה הבלתי גמורה של אלוהים. אנחנו נותרים באמצע הדברים, "אין מֶדיאס רֵס", במרחב הלימינלי שבין היציאה להגעה, קרובים עד כאב אך רחוקים מכל רחוק. ערכנו מסע לאורך כמה מאות וכמה דורות, ואל היעד איש עוד לא הגיע.
אנו מצפים עתה שהסיום המיוחל יגיע במהלך ספרי המקרא הבאים. בסוף ספר יהושע, הארץ כבושה. שלושים ואחד קרבות נלחם העם. עתה הוא מצא בית. אבל כשאנו ממשיכים לקרוא אנו מגלים שהוא אינו חי באושר ובעושר עד היום הזה. ימי השופטים שלאחר יהושע מובילים בכל פעם לאנרכיה: "בַּיָּמִים הָהֵם אֵין מֶלֶךְ בְּיִשְׂרָאֵל אִישׁ הַיָּשָׁר בְּעֵינָיו יַעֲשֶׂה".
העם בוחר להקים ממלכה, אבל האיחוד קצר ימים. אחרי מות שלמה הממלכה מתפצלת לשתיים. הממלכה הצפונית נופלת בשבי אשור ונעלמת. הממלכה הדרומית נופלת בידי הבבלים. ספר הספרים נגמר, בפרק לו בדברי הימים ב', בהצהרת כורש אשר כבש את בבל ונתן לגולים רשות לחזור. וכך אנחנו מוצאים את עצמנו, אחרי שלושים ותשעה ספרים ויותר מאלף שנות היסטוריה, בנקודה שבה החל הסיפור: בבבל, לא רחוק מאור כשדים שאברהם יצא ממנה לדרכו.
אין עוד סיפור כזה. הוא שובר את כל חוקי הצורה העלילתית. הוא נוטע בנו ציפיות שלעולם אינן מתממשות. התנ"ך הוא <b>סיפור בלי סיום</b>. אבל סיום מוכרח להיות, כי שמענו אותו למן ההתחלה. יש בו שלושה רכיבי יסוד: ארץ, ברכה לריבוי צאצאים ככוכבי השמיים וכחול אשר על שפת הים — וההבטחה "וְנִבְרְכוּ בְךָ כֹּל מִשְׁפְּחֹת הָאֲדָמָה". אלא שהארץ לעולם אינה מוחזקת בבטחה בידי העם; במקום צאצאים רבים אנו, כדברי משה בערוב ימיו, "הַמְעַט מִכָּל הָעַמִּים"; ואשר להתברכות כל משפחות האדמה מאיתנו, גם בסוף התנ"ך כולו איננו יודעים במה מדובר אל נכון.
התנ"ך הוא אחד המטא־נרטיבים של הציוויליזציה המערבית, ספר הספרים, סיפור הסיפורים — אך ספר בראשית, חמשת חומשי תורה והמקרא כולו נגמרים כשאנו הקוראים עודנו מחכים לסוף המובטח והצפוי. הוא תמיד עומד אחר כותלנו, מעבר לאופק הסמוך, כחזיון תעתועים במדבר. המקרא מותיר אותנו, כביטויו הקולע של אהרן הראל־פיש, עם "הזיכרון שאינו מרפה, זיכרון העתיד שתובע את הגשמתו".<sup class="footnote-marker">10</sup><i class="footnote">הראל פיש, <b>עתיד זָכוּר</b>, עמ' 28.</i> הגענו אפוא להיגד השלישי: <b>ביהדות אנחנו תמיד באמצע סיפור שסופו טמון בערפילי העתיד</b>.
<b>היסטוריית ה"עוד לא"</b><br>מכאן אנו מגיעים אל החוליה הרביעית והאחרונה בשלשלת: היהדות היא הציוויליזציה היחידה שתור הזהב שלה נמצא בעתיד.
היהדות המציאה את הרעיון המשיחי. זהו רעיון המשנה את צורתו בחילופי העיתים ובחילופי הדעות. אבל הוא נוכח אצל כל הנביאים, מישעיהו דרך ירמיהו עד מלאכי. הוא יכול לציין את חידוש הריבונות הישראלית ותו לא. הוא יכול גם להיות חזון אוטופי של קץ המלחמות ושלטון השלום. הוא עשוי להיות אפילו יותר מכך: יישור עוולות ההיסטוריה, יום דין שאחריו ישרור צדק. בגרסה מרחיקת לכת יותר, הוא יכול אפילו להיות מות המוות. הוא יכול להיות טבעי או על־טבעי, מאורע בתוך הזמן ההיסטורי או "קץ ההיסטוריה". היהדות מכירה את כל החלופות הללו, ועוד אחרות. הרמב"ם אומר בהיגיון שרק כשהדבר יקרה נדע מה הוא. יש רק אפשרות אחת שדרך המלך של היהדות אינה מקבלת: הרעיון שהמשיח בעצם כבר בא.
עניין זה היה, כידוע, הנקודה שבה נפרדה הנצרות מהיהדות. היהדות ידעה כמה וכמה משיחי שקר. היו כמה עוד במאה הראשונה לספירה. במאה השנייה, רבי עקיבא ואחרים חשבו את בר כוכבא למשיח פוטנציאלי. ב"איגרת תימן" שלו מספר הרמב"ם על שלושה משיחי שקר בימי אביו.<sup class="footnote-marker">11</sup><i class="footnote">איגרת תימן תורגמה כמה פעמים לאורך הדורות. לתרגומו של הרב יצחק שילת מהעת האחרונה ראו <b>איגרות הרמב"ם</b>, מהדורת י' שילת, ירושלים: מעליות, תשמ"ז, כרך א, עמ' עז–קסח.</i> משיח השקר שהצליח לאחז את עיניהם של הרבים ביותר בתולדות ישראל היה שבתי צבי במאה השבע־עשרה. גם אחרי השבר הגדול של התאסלמותו קמו כמה אחרים. הוגים רפורמים בגרמניה ובאמריקה ראו באמנציפציה את השחר של ימות המשיח.
קרל מרקס שהוטבל לנצרות, ואשר סבו היה רב, המשיך את המסורת כאשר ניסח את גרסתו שלו, המחולנת והפוליטית, לרעיון המשיחי. יהודים רבים האמינו שתיאודור הרצל היה משיח — אם לא משיח בן דוד, לפחות מבַשְׂרו, משיח בן יוסף. בימינו, חלק מחסידיו של אדמו"ר חב"ד השביעי, הרבי מלובביץ', ראו בו משיח. עד כדי כך טבעה הציפייה המשיחית את חותמה בקרב היהודים. אבל בחשבון אחרון, להיות יהודי פירושו היה תמיד לענות על השאלה "האם המשיח בא?" בתשובה "עדיין לא". לא כל עוד יש מלחמה וטרור, רעב ועוול, מחלות ועוני, שחיתות ואי־שוויון. מכאן המסקנה הרביעית: <b>ביהדות תור הזהב הוא תמיד בעתיד</b>.
יש לנו אפוא ביהדות ארבעה רעיונות הכרוכים זה בזה: אל ששמו הוא בלשון עתיד, תפיסת זמן מוכוונת־עתיד, ספרות שסיפוריה נגמרים תמיד בעתיד־שטרם־בא, ותור זהב המשתייך לעתיד.
<b>הסיכון שבחופש</b><br>השאלה היא למה. התשובה טמונה באמונה היהודית הרדיקלית בחופש של האדם. אנחנו עושים את אשר אנחנו בוחרים לעשות. אנחנו, אומנם בתוך מגבלות, מה שאנחנו בוחרים להיות. החברה היא מה שאנו בוחרים שהיא תהיה. היהדות היא במובהק דת של חופש.
הרצון החופשי אולי נראה מתבקש מאליו, אך אין הוא כזה. הקדמונים האמינו שהגורל נתון בידי האלים או בתצורת הכוכבים. היוונים האמינו בגורל עיוור, אנאנקֶה. שפינוזה סבר שכל ההתרחשויות, ובכלל זה ההתנהגות האנושית, הן תוצר של הכרח טבעי. מרקס ראה את ההיסטוריה ככורח עיוור של אינטרסים כלכליים. פרויד סבר שהתנהגות האדם נשלטת בידי דחפים אירציונליים ולא מודעים. ישנם ניאו־דרוויניסטים הרואים את התנהגותנו כפרי של דטרמיניזם גנטי. על פי כל ההשקפות הללו, החופש הוא אשליה.
היהדות סבורה אחרת, וחשוב להבין למה. אם אלוהים איננו נמצא בתוך הטבע, אלא הוא עצמו יוצרו של הטבע, כי אז הוא אינו כפוף לחוקים לבד מאלה שהוא בוחר להתחייב להם. עצם מעשה הבריאה היה בחירה אלוהית חופשית. אלוהים חופשי ליצור או לקלקל, לתגמל או לענוש, להוקיע או לסלוח. הדבר מסביר את נקודת המוצא שלנו. כשאלוהים אומר למשה "אהיה אשר אהיה", ובהמשך "וחנותי את אשר אחון", הוא אומר בעצם "אני, אלוהים, חופשי. מעשיי, דרך הופעתי, אופן התערבותי — אינם דברים הנתונים לחיזוי שלכם או לשליטתכם. הינני מה שאני בוחר". אלוהים אינו ניתן לידיעה מאותה סיבה שהעתיד אינו ניתן לידיעה: בגלל מהותו של החופש.
אם אלוהים חופשי והוא חנן אותנו בצלמו, כי אז גם אנו חופשיים — בגבולות שקובע לנו קיומנו הגופני. זוהי טענתו המרכזית של המקרא מתחילתו. אלוהים נותן לאדם וחוה מצווה שהם חופשיים לקיים או להפר. הוא נותן לקין את החופש לשלוט בדחפים האלימים שלו, וחופש להיכנע להם. סיפור המקרא הוא סיפור על מתנת החופש שנתן אלוהים לאדם.
זו בחירה הרת גורל, והיא מסיבה לאלוהים צער רב. שכן אנו יכולים להשתמש בחופש שלנו לטובה אך גם לרעה. אנו יכולים להשתמש בו כדי ליצור אך גם כדי להרוס. אנו יכולים להשתמש בחופש שלנו כדי לשלול מאחרים את החופש שלהם. זהו הסיכון, אבל אלוהים בוחר להסתכן. רוב המקרא עוסק בשאלה איך לבנות מערכות יחסים, נישואים, משפחות, קהילות וחברה שיכבדו את החופש של אחרים, וכך החופש שלי לא ייקנה במחיר החופש שלך. שארית המקרא, רובה מראה מה קורה כשהיחסים הללו אינם קיימים, או מתקלקלים: היא מספרת על מלחמה ועל עריצות ועל הבגידה בחופש, על שחיתותם של מלכים, חולשתם של כוהנים ורשעתם של עשירים המנצלים את האביונים, ועל מחאתם הלוהבת, אך הכושלת תדיר, של הנביאים. זוהי, כביטויו של עמנואל לוינס, חירות קשה.
מהו לוז החופש? מה נשתנה האדם מכל הבריות שזכה בחופש? התשובה קשורה בכך שלבני האדם יש שפה. אכן, גם לבעלי חיים אחרים יש שפות. לפרימאטים, קופי האדם, יש שפות; גם לדולפינים; אפילו לדבורים יש שפת תנועה. לבעלי חיים, בייחוד לבעלי חיים חברתיים החיים בקבוצות, יש דרכי תקשורת. המייחד את השפה האנושית הוא <b>שיש בה לשון עתיד</b>. אנחנו יכולים לדבר על דברים שעוד לא קרו, ובכך נעוץ החופש שלנו. היות שאנו יכולים לדבר על דבר שעוד לא קרה, אנו יכולים לדמיין אותו, ועל ידי כך לבחור לפעול באופן שיממש אותו. איננו שבויים בידי העבר.
לאירועים שאינם חופשיים יש גורמים, והם נמצאים בעבר. שחררו תפוח מידכם, והוא ייפול. שימו כימיקלים יחד, ותיווצר ריאקציה. סיבה קודמת תמיד לתוצאתה. זהו הדבר שהמדע חוקר: יחסים אוניברסליים בין סיבות לתוצאות. הפעולה האנושית החופשית ניצבת מחוץ לרשת הסיבתית. רק בני אדם מסוגלים לפעול לא רק בגלל דבר שקרה בעבר, אלא גם כדי לממש עתיד מדומיין. אנחנו הולכים לאוניברסיטה כדי לקבל תואר. אנחנו עובדים כדי לקבל שכר. אנחנו נכנסים לפוליטיקה כדי להשיג השפעה. אלו הן פעולות חופשיות, כי הן מכוונות אל עתיד שאנו שואפים ליצור. מילת המפתח בפרק א בבראשית היא "יהי". הבריאה האלוהית והיצירה האנושית מכוונות שתיהן למימוש מה שעדיין איננו.
אנחנו חופשיים משום שאנחנו עומדים בפני עתיד פתוח: פתוח כי הוא תלוי בנו. אנחנו יודעים מהי ההתחלה של סיפורנו, אך עדיין איננו יודעים איך הוא ייגמר. זהו המצב האנושי, וזהו גם ההסבר לכך שלסיפור היהודי יש התחלה ואין סוף. זהו גם ההסבר מדוע ה', בעומדו להוציא את עמו מעבדות לחירות, מגדיר את שמו במונחים של עתיד פתוח: "אהיה אשר אהיה". זה ההסבר לכך שהזמן היהודי אינו זמן מחזורי שבו העתיד הוא רק חזרה על העבר. וזהו ההסבר לכך שביהדות תור הזהב, הייעוד המשיחי, טרם היה. <b>שפת החופש היא לשון העתיד</b>. היהדות, דת החופש, היא דת לשון העתיד.
<b>מושג הטרגדיה</b><br>הבדל עקרוני מבחין את היהדות מהציוויליזציה הגדולה האחרת של המערב, יוון העתיקה. היוונים האמינו בתור זהב שהתקיים בעבר. והם האמינו בגורל, שנקרא לעיתים מוֹירָה ולעיתים אנאנקֶה: עתיד שנקבע על ידי העבר. כאן טמונים שורשיה של אחת התרומות הגדולות ביותר של יוון לציוויליזציה: מושג הטרגדיה.
סיפור אדיפוס, שפרויד בחר בו כגלעין הנרטיב האנושי, מתחיל כאשר המלך והמלכה של תבאי, לאיוס ויוקסטה, באים להיוועץ באורקל של דלפי, טירזיאס. גלאי־עתידות זה מספר להם שיהיה להם בן שיהרוג את לאיוס ויתחתן עם יוקסטה. הם גומרים אומר לסכל את הגזרה הנוראה, וכאשר נולד להם בן כובל לאיוס את שתי רגליו ומעביר בהן יתד, נותן אותו לרועה צאן ומורה לו להורגו. הרועה מרחם על העולל ומוסר אותו לחברו, והלה מעבירו אל פוליבוס, מלך קורינתיה, המאמץ אותו לבן וקורא את שמו אדיפוס.
אדיפוס גדל, ומבקר אצל האורקל בדלפי. עתה למד הוא עצמו: גורלו גזר כי הוא יהרוג את אביו ויתחתן עם אימו. כדי לסכל זאת הוא בורח מהאנשים שהוא חושב שהם הוריו והולך לתבאי. שם, ויכוח עם זר שהוא פוגש על פרשת דרכים הופך לקטטה, ואדיפוס הורג אותו. הזר הוא כמובן לאיוס, אביו הבלתי מזוהה של אדיפוס. וכך ממשיך הסיפור אל הסוף הבלתי נמנע. כל מה שלאיוס, יוקסטה ואדיפוס עושים כדי לסכל את נבואת האורקל הוא בפועל צעד נוסף למימושה. זהו יסוד מהותי בטרגדיה.
טרגדיה היא יותר מביש מזל, קטסטרופה או אסון. כל קבוצה אנושית חווה אסונות, אבל טרגדיה היא תוצר תרבותי. היא תפיסת עולם שלפיה נדמה לנו שאנו שולטים בגורל אך בעצם הוא שולט בנו. יש כוח, או קבוצה של כוחות, הפועל במסלול חייו של האדם כפי שהוא פועל בכל דבר אחר בעולם, ומביא על האדם ייסורים שאינם תלויים במעשיו. הטרגדיה חזקה — אריסטו ראה בה גורם מזכך, קתרטי — מפני שהיא מכניסה אותנו לעולם שבו גם הגיבורים הגדולים ביותר כושלים ונופלים, שהרי בחשבון אחרון לא הם ולא אנחנו אדונים לגורלנו. כולנו מוץ הנישא ברוח. אנחנו דמויות זערוריות במערך אדיר של כוחות אדישים לקיומנו היכולים למחוץ אותנו בלי לדעת מי אנחנו. חלום החופש שלנו — אמונתנו כי אנו יכולים לומר "יהי" ואכן יהיה — הוא אשליה שאחת דינה להתנפץ אל סלעי המציאות. הטרגדיה, תפיסה מעמיקה ומגובשת של המצב האנושי, היא מתנתם של היוונים לעולם.
היהודים נתנו לעולם מתנה אחרת, מעמיקה ומגובשת לא פחות, אך סותרת מן היסוד את תפיסת החיים הטרגית. הם נתנו לעולם את רעיון התקווה. בעולם של תקווה, איננו לבדנו. אנחנו קיימים כי מישהו, האחד והיחיד, ברא אותנו באהבה. הוא יודע מי אנחנו, שומע את תפילותינו, סולח לנפילותינו, מאיר את דרכנו במדבר הזמן, מלמדנו את נתיבי היושר, מדבר אלינו בדומיית נשמתנו, ואל נוכח האימה מושיט לנו יד ונותן לנו את הכוח להילחם בייאוש. התקווה אינה רק כיסוף, ציפייה, חלום או השתוקקות, כשם שהטרגדיה אינה רק אסון. התקווה היא תופעה תרבותית מסוימת, שוב כמו הטרגדיה, והשתיים אינן יכולות לדור בכפיפה אחת. אם יש תקווה, אין טרגדיה גמורה. אם יש טרגדיה, אין תקווה בת־קיימא. המחזאי הצרפתי ז'אן אָנוּי נתן לכך ביטוי רב־כוח בפסוקי המקהלה בתחילת מחזהו <b>אנטיגונה</b>:
<span class="poetry indentAll">זה חד וחלק בטרגדיה, זה נוח, זה בטוח... בטרגדיה אתה שקט. כי אין כל מוצא בה, וכי בעצם הכול חפים מפשע; לא חשוב שאחד הורג והשני נהרג. זוהי רק שאלה של חלוקת תפקידים. ואחרון אחרון — אתה שקט ובטוח בטרגדיה, מפני שאתה יודע שאין תקווה... אותה תקווה ארורה. אתה יודע שהנך במלכודת, שהנה סוף כל סוף אתה נתון במלכודת כמו עכבר וכל השמיים מעליך, ולא נותר לך אלא לזעוק.<sup class="footnote-marker">12</sup><i class="footnote">ז'אן אנואי, <b>אנטיגונה: מחזה</b>, תרגם: נתן אלתרמן, מרכז ישראלי לדרמה (ללא ציון השנה), עמ' 27.</i></span>
היסטוריה בלי חופש שקולה לטרגדיה. היסטוריה עם חופש שקולה לתקווה. הרי לנו אפוא, סוף סוף, הגדרה של היהדות המסבירה לא רק את משמעותה בעיני היהודים, אלא גם את משמעותה לעולם. <b>היהדות היא קולה של התקווה בשיחתה של האנושות</b>.
<b>סוכני התקווה</b><br>הנביאים, גם נביאי הזעם, היו כולם סוכניה של התקווה. ירמיהו, מן הקודרים בנביאינו, קנה חלקת שדה ליד ירושלים כאות לאמונתו כי אלוהים ישיב את העם מהגלות — וכך היה.
הנקודה הקרובה ביותר במקרא אל הטרגדיה נמצאת בספר איוב. איוב הוא אדם טוב המאבד הכול: את רכושו, את בריאותו, את ילדיו. הוא מוחה על העוול שעלה בגורלו. רעיו, כולם מאמינים מן הסוג המקובל, אומרים לו שהוא טועה: הוא בוודאי חטא ולכן נענש. או אולי זיכהו אלוהים בייסורים כדי לזכך את נשמתו. הצדק האלוהי בלתי מובן, ולכן אי אפשר לערער עליו. מי אנחנו שנבין את האינסופי? אבל הם טועים. הספר אומר זאת כבר בראשיתו, ובסוף הספר אומר זאת אלוהים. איוב לא עשה שום דבר המצדיק את גורלו.
בארבעים ושניים פרקים של פרוזה ושירה חוצבת להבות מתהלך הספר על פי התהום. אך ספר איוב אינו טרגדיה. יש גאולה לסיפור איוב, והיא טמונה לא בסוף הסיפור, כאשר עושרו של איוב ושמו הטוב חוזרים אליו ונולדים לו ילדים חדשים והוא מזדקן באושר. גאולת הסיפור גם אינה טמונה בתוכן דבריו של אלוהים אל איוב מן הסערה, אחרי שתיקתו הממושכת. אלוהים אינו נותן לאיוב תשובות, אלא צרור ארוך של שאלות רטוריות על פני ארבעה פרקים. הגאולה טמונה בכך שאלוהים מדבר אל איוב ומצדיק את מחאתו. שתי עובדות זוהרות מן הספר: שאיוב מסרב לאבד את אמונתו באלוהים — ושאלוהים מסרב לאבד את אמונתו באיוב.
איוב מול פני אלוהים כמוהו כיעקב הנאבק עם המלאך ואומר, "לֹא אֲשַׁלֵּחֲךָ כִּי אִם בֵּרַכְתָּנִי" (בראשית לב, כו). בסוף מעשה, אלוהים ואדם עומדים יחדיו בסירוב מהדהד להיפרד. איוב אינו המלך ליר, המלט או אותלו, לבדו בעולם אטום־הרגשה. ספר איוב הוא, באורח פרדוקסלי, סיפור אהבה, אהבת אדם לאלוהים ואהבת אלוהים לאדם. כל אחד מהם כועס על משנהו, אך המפגש ביניהם — ולא התשובה לשאלה — הוא הגואל את הגורל מן הטרגדיה. בסוף הקריאה בו אנו מתחילים להרגיש את מלוא משמעותו הנצחית של האמור בבראשית פרק ב, "לֹא טוֹב הֱיוֹת הָאָדָם לְבַדּוֹ".
אלוהים הוא הגאולה מבדידותנו. מאמיניו החיים בצל שכינתו אינם חסינים מפני סבל, אך הם מסוגלים לומר "גַּם כִּי אֵלֵךְ בְּגֵיא צַלְמָוֶת לֹא אִירָא רָע כִּי אַתָּה עִמָּדִי". <b>היהדות היא הבסתה הרעיונית של הטרגדיה בשם התקווה</b>.
<b>קולו של העדיין־לא</b><br>תקווה זו היא הלחם והחמאה של אורח החיים היהודי. חגי ישראל הם כולם סיפורי תקווה. חג הפסח מספר לנו כי עם עבדים נטול כוח וזכויות יכול לצאת לחופשי. חג השבועות מספר לנו כי עם שאינו אהוב על עמי זמנו יכול להיעשות לשותף־הברית של אלוהים בכבודו ובעצמו. חג הסוכות מספר לנו שגם אם אנו אומה חסרת בית, השוכנת במגורי עראי, הינה ייתכן כי זה מפני שאנו בדרכנו לארצנו.
ראש השנה ויום כיפור הם חגיה של תקווה מסוג אחר. שלושת הרגלים עניינם האומה ותולדותיה — ואילו בימים הנוראים המוקד הוא הפרט וייעודו. הם מספרים לנו שאיננו שבויים בידי עברנו. לא נידונו להיות נרדפי־עד בידי חטאינו מן העבר. אנו יכולים לחזור בתשובה ולזכות במחילה; אנו יכולים להתחיל מחדש. בתפילות הימים הנוראים יש שורה שֶכּולה דחייה מפורשת של הגורל בתפיסתו היוונית. האורקל מדלפי דיבר על גזרות בל יעבורו, שהאדם לא יוכל לסכלן גם אם יֵצא מגדרו. בימים הנוראים אומרים היהודים את ההפך מכך: "ותשובה ותפילה וצדקה מעבירין את רוע הגזרה". היהדות אינה מכירה בגזרות בל יעבורו. ומכאן שאין עתיד המרוקן כולו מתקווה.
החקיקה החברתית בתורה היא מערכת הנחיות דקדקנית לבניית חברה של תקווה. אף אחד לא יופקר לגורלו. יש לחלוק עם הנזקקים את יבול השדה ואת הון העיר. איש לא יכלה את כל ימיו בעבדות. ליום אחד משבעה כולם חופשיים. חובות אינם נשארים לעד. איש לא ייאלץ למכור את נחלת אבותיו לצמיתות כך שלא תחזור לילדיו או לנכדיו. בשנת היובל הארץ חוזרת אל בעליה המקוריים. כל מבנה החקיקה הזה מכוון ליצירת תרבות של תקווה.
גם מצוות שבין אדם למקום מתבססות על עיקרון זה. מצוות הציצית מופיעה בספר במדבר מייד לאחר סיפור המרגלים, שבו נואש העם מהסיכוי לכבוש את הארץ. פתיל התכלת שבכנף הבגד נועד להזכיר לבני ישראל את השמיים, ועל ידי כך להזכיר להם שאין הם לבדם במלחמתם. אפילו מצווה אי־רציונלית לכאורה כדין פרה אדומה המטהרת אנשים שבאו במגע עם מת מראה ששום טומאה אינה מתמדת ואין כתם שאי אפשר למחותו.
אתיקת הרפואה של היהדות, הרואה בהצלת החיים ערך עליון, אומרת לנו כי מה שאפשר לרפאו אין לסובלו. החולי אינו גזרת שמיים שיש להשלים עימה. רוב המצוות, אם לא כולן, נוגעות ליצירת תקווה באופן אישי או באמצעות רשתות תמיכה, או בטיפוח התנהגותי של הרגלי תקווה.
על כן, לא מקרה הוא שבעולם המודרני יהודים רבים נעשו לכלכלנים הנלחמים בעוני, לרופאים הנאבקים במחלות, לעורכי דין התוקפים את העוול, למורים המבערים את הבערוּת, ולפסיכותרפיסטים הפועלים להביס את הייאוש. ההוגים היהודים הגדולים, גם אלה מהם שעזבו את היהדות, היו כמעט כולם מהפכנים או בעלי אוטופיות, שהתוו נתיבים חילוניים אל התקווה.
ריאקציונרים, נוטרי החומות של העבר על זכויות־היתר והדעות הקדומות שלו, נטו משום כך לאורך הדורות להיות שונאי יהודים. היהודים סירבו לסגוד לסדר הממוסד אם היה בלתי צודק במובהק. הם סירבו לראות את האקראיות של הגורל כגזרה שאין מנוס ממנה, כתוצאה של הכרח או חטא קדמון או היררכיה שנקבעה מראש, כרצון האלים או כצו ההיסטוריה. אם אלוהים הוא "אהיה אשר אהיה", גם בני האדם העשויים בצלמו שותפים לחופש זה, אומנם בתוך מגבלות. האתגר של כל אחד מאיתנו הוא להיות לְמה שבכוחו להיות, ולעשות את החברה למה שבכוחנו לעשותה. היהדות היא מחאה מתמדת נגד העולם שהיה ושישנו בשמו של העולם שיכול להיות, שראוי שיהיה, ושעדיין אינו. היהדות היא קולו של העדיין־לא בציוויליזציה האנושית.
<b>קולה של התקווה בשיחתה של האנושות</b><br>זוהי אולי תרומתה הגדולה ביותר של היהדות למערב. הרעיון שהזמן הוא זירה של שינוי, ושהחופש והיצירתיות הם מתנתו של אלוהים לאנושות, חלחל למערב כולו דרך שורשיה היהודיים של הנצרות. הוא הוביל להישגים מדהימים במדע וביכולתנו להבין את העולם, בטכנולוגיה וביכולתנו לשלוט בסביבה האנושית, בכלכלה וביכולתנו להקים אנשים מעפר דלות ורעב, ברפואה וביכולתנו לרפא מחלות. הוא הוביל לביטול העבדות, לצמיחתה של חברה שוויונית יותר, לשיפור מעמד האישה ולהופעת הדמוקרטיה והליברליזם. כל אלה הם מפירות "הולדת המודרנה", תהליך שהונע בידי הפוריטנים — הנוצרים שפנו אל התנ"ך העברי כדי להבין את העולם.
היהודים לא סברו מעולם שהמלחמה, האלימות, העוול, הניצול, ההשחתה שבאה עם השררה והקלקול שבא עם ההצלחה הם חלק ממבנהו ההכרחי של העולם. הם אינם מאמינים שהטרגדיה בלתי נמנעת, שהשאפתנות האנושית היא היבריס שייענש בנמזיס, שהגורל העיוור מושל בכל הדברים, ושהיקום או האלים אדישים כלפי האדם במקרה הטוב, ופועלים כאויביו במקרה הרע. הם אינם מאמינים שהדטרמיניזם הגנטי שם לאַל כל מאמץ שלנו להשתפר. אם אלוהים הגדיר את עצמו כ"אהיה אשר אהיה", כי אז הוא אומר לנו, שנבראנו בצלמו, כי גם אנו יכולים להיות אשר נהיה.
בגבולות מסוימים, כמובן. היהדות איננה אופטימיזם. היהודים אינם מאמינים שהזמן הוא סיפור של התקדמות מתמדת. סיפור אדם וחוה הוא בעיקרו סיפור על גבולות, על הדברים שאנו יכולים לעשות אך עלינו להימנע מהם. ההלכה היא אוסף של מגבלות כאלו. אם לא ניזהר מאוד, העשירים ינצלו את העניים והחזקים ישלטו בחלשים וימחצו אותם. על כך נסב משאם של הנביאים בימי קדם. זהו גם המסר הנבואי לימינו.
להיות יהודי הוא להיות סוכן של תקווה. כל מעשה דתי, כל מצווה, כל הברה והברה בסיפור היהודי, הם מחאה נגד אסקפיזם, נגד אוזלת יד, נגד קבלה עיוורת של הגורל. היהדות, דת האל החופשי, היא דת של חופש. האמונה היהודית כתובה בלשון עתיד. היא אמונה בעתיד שעדיין אינו אך הוא יכול לבוא, אם נשמע לקריאתו של אלוהים, נעשה את רצונו, ונפעל יחד כקהילה של ברית. שמו של העתיד היהודי הוא תקווה.
איכשהו, בדרך שהיא בעיניי מסתורית ומרגשת, עם ישראל כתב סיפור של תקווה שבכוחו לשמש השראה לכל מי שמעז להאמין שהעוול והכוחנות אינם המילה האחרונה בקורותיו של האדם, שהאמונה עשויה להיות חזקה מאימפריות, שאהבה שניתנת אינה ניתנת לריק, ושאידיאלים אינם אשליות מנחמות אלא נרות המאירים את דרכנו בלילה חשוך וסוער, מגרשים את הפחד ונותנים לנו כיוון.
הסיפור היהודי איננו סיפור ליהודים בלבד. כבר ברגע היוולדו הוא נועד לשיתוף. כשה' אמר לאברהם "וְנִבְרְכוּ בְךָ כֹּל מִשְׁפְּחֹת הָאֲדָמָה", כשמשה אמר "כִּי הִוא חָכְמַתְכֶם וּבִינַתְכֶם לְעֵינֵי הָעַמִּים", הם אותתו לנו על דבר בלתי מסתבר בעליל ובכל זאת הכרחי: שהמסע הזה במדבר הזמן, בחיפוש אחר הארץ המובטחת, יהיה מסע שכל המאמינים באלוהים, יהודים ושאינם יהודים, ישאבו ממנו תעצומות. גם הם ילכו בו, איש איש בדרכו, אל מחוז החלומות שלו, אל יעד תקוותו.
האם היה אי פעם גיבור סביר פחות מאברהם? אדם שלא עשה שום נס, שלא הנהיג שום אומה, שלא נשא שום דרשה מרשימה שתיחרת בלבבות של בני הדורות הבאים, אדם שכל כך הרבה הובטח לו אך כל כך מעט הוגשם לעיניו, בימי חייו? האם היה אי פעם מועמד סביר פחות לחיות חיי אלמוות, לשמש עדות לכוחה של האמונה, מהעם אשר פשר שמו, ישראל, הוא "כִּי שָׂרִיתָ עִם אֱ־לֹהִים וְעִם אֲנָשִׁים וַתּוּכָל"? כי הינה, אף כי היהודים אוהבים את האנושות, הם עודם שׂורים איתה, כלומר רבים איתה, נאבקים באלילי הזמן, כל אלילים שהם בכל זמן שהוא. ואף כי היהודים אוהבים את אלוהים אהבת עולם, הם לא חדלו מעולם לשׂרות איתו — והוא איתם. ועדיין היהודים שורדים.
ועדיין האמונה היהודית שורדת. זו אמונה קשה, מחמירה, ועם זאת אמונה כנה המסרבת להשלים עם הרע שבני אדם עושים; אמונה הרואה את אלוהים כמורֶה ואת האנושות כתלמידיו, דוגלת בחופש ובאחריות האישית, אמונה שכאשר היא נשאלת "האם המשיח כבר בא?" תשובתה הקבועה היא "עדיין לא".
אין עוד אמונה שחננה את האדם בכבוד רב כל כך, ואשר רואה את כולנו, המאמינים והמאמינים פחות ושאינם מאמינים כלל, כנבראים בצלם אלוהים, ואת חיי האדם כקדושים תמיד; אין עוד אמונה הדבקה כל כך בתפיסה שבכל אחד מאיתנו מצוי הכוח להביס את הרוע השוכן בו, ואשר מציעה רעיון דתי כה בלתי צפוי: שיותר ממה שאנו מאמינים באלוהים אלוהים מאמין בנו, ולעולם הוא לא יאבד את אמונתו זו.
היהודים סבלו למען אמונתם; סבל עמוק יותר, ממושך יותר, ובארצות רבות יותר, משסבלה כל דת אחרת — ובכל זאת הם לא איבדו אף פעם את יכולתם לערער, לחלוק ולהתווכח ולא ויתרו על יתרונם הגדול, תבונתם החוקרת והביקורתית. הם לא הגדירו את עצמם קורבנות ולא איבדו לא את התקווה ולא את חוש ההומור. ואף כי יהודים רבים, במהלך השואה ואחריה, איבדו את אמונתם באל, הם לא איבדו אף פעם את אמונתם בחיים עצמם, על פני האדמה הזאת, עם כל כאבם ומחסורם.
מדינת ישראל היא עדות לאמונה זאת. איזה עוד עם הגולה מארצו מאות רבות של שנים משמר כך את אמונתו כי ישוב לארצו? איזה עוד עם יילחם בנחישות כזאת נגד אלו הסוברים כי אין לו זכות לארץ משלו, שבה הוא יכול לעמוד על נפשו מפני אלו שלאורך ההיסטוריה חתרו להשמידו — לעיתים בשמו של אותו אל עצמו שהעם הזה מסר עליו את נפשו, והביא לידיעת העמים את עצם קיומו?
העולם של המאה העשרים ואחת זקוק לאמונה הזאת. בעידן של חורבן אקולוגי, הוא זקוק לתזכורת היהודית כי כולנו חיים על האדמה שאדם בגן עדן נצטווה לעובדה ולשומרה. בעידן של אי־שוויון כלכלי, העולם זקוק להתעקשות היהודית על הצדקה, ראיית העזרה לנצרכים כעשיית צדק. בעידן של טרור, העולם זקוק לעמידה היהודית על קדושת החיים. בעידן של קיצוניות דתית, העולם זקוק לעמדה היהודית הקובעת כי אין אדם קונה את מקומו בשמיים ברצח חפים מפשע בארץ. קידוש השם הוא הנכונות למות למען אמונתך, לא הנכונות להרוג אחרים למען אמונתך.
העולם זקוק לאמונה היהודית הקשה הזאת, הבלתי מובנת תדיר, המושמצת לא פעם, כי אף שהדת היהודית אינה דתה של כל האנושות, האלוהים שהיהודים מאמינים בו הוא אלוהי האנושות כולה, ועל כן לצדיקים שבאומות העולם יש חלק לעולם הבא. כי אם לא נמצא דרך שתאפשר לדתות השונות לחיות יחד בשלום ובכבוד הדדי, אנו עלולים לבגוד בצלם אלוהים ולהרוס את עולמו.
היהודים פנו פנימה; עליהם לפנות עתה החוצה. הם מודעים להיותם שונים, אבל מודעות כזאת יש לכל בן מיעוט, ובעידן גלובלי כל קבוצה היא מיעוט. הייחודיות שלנו נעוצה דווקא באוניברסליות שלנו: שיתוף ייחודיות זו עם אחרים היא דרכנו להעשיר את מורשתה של האנושות. היהודים אינם העם היחיד המחפש את אלוהים, החי חיי אמונה, העמל להטבת מצבה של האנושות, או הרואה עצמו מבורך באהבת האל. היהודים אינם לבדם. יש להם ידידים בני אמונות רבות, כמו גם מקרב ההומניסטים החילונים, ועליהם להוקיר אותם, ולעמוד איתם כתף אל כתף בהגנה על החופש, על כבוד האדם ועל האחריות המוסרית. אַל להם לפרש כל ביקורת כלפיהם כאנטישמיות. עליהם לשים את מבטחם בעבָרם שאין דומה לו, ולהביט אל העתיד בערנות אך בלי פחד.
קראתי כאן לטיפוחה של יהדות שיש לה אומץ להיות מעורבת בעולם ובאתגריו. אמונה מולידה ביטחון עצמי, וביטחון עצמי מחולל אומץ. כך חיו היהודים בעבר, וכך כדאי שיחיו בעתיד. כי הם עמו של מסע אל יעד רחוק, שאת צעדיו הראשונים עשה אברהם, ואת צעדיו הבאים מאה דורות של צאצאיו, מסע שעודו מתמשך. היהדות היא אמונה בלשון עתיד. היהודים נקראו, ועודם נקראים, להיות קולה של התקווה בשיחתה של האנושות.

סוף דבר

ניצולי השואה הם שלימדו אותי.
קראתי מאות ספרים על השואה. הקלטתי תוכנית טלוויזיה באושוויץ. גם היום איני מסוגל אפילו לדמיין מה הם עברו, איך הם צלחו את הזוועה, כיצד הם חיים עם הזיכרונות. חלקם אכן לא הצליחו לחיות איתם. כשהייתי מרצה לפילוסופיה, אחד מעמיתיי באוניברסיטה התאבד. לא הכרתי אותו היטב, אבל הוא נראה לי אדם שקט, עדין ואוהב. רק כאשר מת גיליתי שהוא היה ניצוֹל השואה. ידעתי, ולו גם מן התנ"ך, מה קרה לנוח אחרי המבול, ומה אירע לאשת לוט כשהביטה אחורה אל החורבן. יש זיכרונות שאינם נותנים לך לחיות.
אבל הניצולים שהכרתי בעשרים השנים האחרונות הפליאו אותי בדבקותם העיקשת בחיים. אולי כך הם שרדו. כמה מהם האמינו באלוהים, אחרים לא, אבל כולם האמינו בחיים. לא החיים כפי שרובנו מבינים אותם, דבר מה מובן מאליו, תפאורה קבועה להתרחשות, אלא החיים כדבר שנלחמים למענו, כערך שמנסחים אותו ביודעין, ככלי שאנו אוחזים בו ומודעים כל הזמן לשבירותו. היה להם, כביטויו של פול טיליך, האומץ להיות. אט אט התחלתי לחשוב על ביטוי שאינו מצוי בספרות המסורתית, אלא נטבע בנסיבות הרות גורל והיווה מעין נקודת מפנה בהיסטוריה היהודית המודרנית: קידוש החיים.
ציפיתי שהטראומה תגרום לניצולים להיות מופנמים: חשדנים, עוינים אפילו, כלפי העולם החיצוני. אך לא כך היה, לפחות לא אצל אלה שהכרתי; לפחות לא בזמן שהתוודעתי אליהם. רבים מהם קיבלו עליהם, חמישים שנה ויותר אחרי המאורעות, לבקר בבתי ספר, לדבר אל ילדים, ובייחוד ילדים שאינם יהודים. כשהקשבתי להם בספרם את סיפוריהם, הפליא אותי המסר שהם בחרו להעביר. הוקירו את החופש, הם הפצירו בילדים. הֲבינו כי להיות מסוגלים ללכת בשטח פתוח, לראות פרח, לפתוח חלון, לנשום אוויר חופשי — זו מתנה גדולה. אהבו את הזולת. לעולם אל תשנאו. היו סובלנים. צאו לעזרתם של אחרים אם מציקים להם, נטפלים אליהם או מחרימים אותם. חיו בכל יום כאילו הוא יומכם האחרון. הם לימדו את הילדים להאמין בחיים. הילדים אהבו את הקשישים הללו שבאו מעולם אחר. קראתי כמה מן המכתבים שהילדים כתבו להם; הם גרמו לי לבכות. העוז של השורדים הללו נתן לי כוח בתקופות קשות. אני רואה עצמי כמי שנתברך כיוון שהכרתי אותם.
ויקטור פראנקל היה אסיר אושוויץ שהקדיש שם את זמנו לעזרה לאחרים למצוא כוחות לחיות. על בסיס ניסיונו במחנות המוות הוא יצר אסכולה חדשה בפסיכותרפיה: לוגותרפיה. יסודותיה מוצגים בספרו <b>האדם מחפש משמעות</b>. הוא נהג לצטט את קירקגור שאמר כי הדלת לאושר נפתחת כלפי חוץ — כלומר התרופה הטובה ביותר לכאב הנפשי היא לדאוג יותר לכאביהם של אנשים אחרים. גם את זאת למדתי מהניצולים.
רבים מהם איבדו את משפחותיהם בשנים ההן, ועל כן הם נעשו מעין משפחה מורחבת זה לזה, תומכים איש ברעהו בלילות רעים ובימים מיוסרים. ואיכשהו — ומכך התפעלתי יותר מכול — הם גם ידעו לשמוח. באחד מספריי כתבתי על במאי הקולנוע האיטלקי רוברטו בניני, שיצר קומדיה על השואה וקרא לה "החיים יפים". אמרתי שאף כי אני מבין את הרעיון של הסרט אינני יכול להסכים איתו. הרעיון היה שההומור שומר על שפיותו של האדם. אכן, אמרתי, ההומור אולי אפשר לאנשים להישאר שפויים, אך בשפיות לא היה די כדי להשאיר אותם בחיים.
"אתה טועה", אמר לי אחד הניצולים. ואז הוא סיפר לי את סיפורו. באושוויץ הגיעו למסקנה הוא ואסיר אחר בן גילו שאם הם לא יהיו מסוגלים לצחוק הם יאבדו את הרצון לחיות. לכן הם עשו הסכם. כל אחד מהם יחפש כל יום דבר שאפשר לצחוק עליו; ובלילה הם יחלקו זה עם זה את הממצאים ויצחקו יחד. "חוש הומור", אמר לי הניצול והביט אל עיניי, "השאיר אותי בחיים". בלילה ההוא בכיתי בחושבי על האיש הזה שנכנס בשערי הגיהינום ולא איבד את ההומור — ואת האנושיות.
או אז נטלתי מן המדף את הספר המכיל את הנאום שממנו למדתי את הביטוי "קידוש החיים". נשא אותו רב, הרב יצחק ניסנבוים, בתחילת מרד גטו ורשה ב־1943. זו הייתה נקודת מפנה בהיסטוריה, אחד הרגעים הראשונים מאז כישלון מרד בר כוכבא, כאלף ושמונה מאות שנה קודם לכן, שהיהודים השיבו מלחמה מתוך סירוב למות בשקט על מזבח השנאה שרוחשים להם אחרים. המרד היה מעשי, אבל גם רוחני. מאות שנים, אמר הרב ניסנבוים, נענים היהודים לצו קידוש השם ומוכנים למסור את נפשם על אמונתם. אך המושג הזה אינו הולם עוד את המציאות. ברדיפות בעבר הייתה ליהודים ברירה: להמיר דתם או למות. בבחירה למות הם העידו על נאמנותם לאלוהים. הנאצים שונים. אין הם מציעים ליהודים בחירה. לכן, גם תגובתם של היהודים צריכה להיות שונה. הם צריכים להשיב מלחמה. עליהם לסרב למות. כך אמר:
<span class="poetry indentAll">זוהי שעה של קידוש החיים, ולא של קידוש השם במוות. לפנים דרשו אויבים את הנשמה, והיהודי הקריב את גופו על קידוש השם. עתה הצורר דורש את הגוף היהודי, וחובה על היהודי להגן עליו, לשמור חייו.<sup class="footnote-marker">1</sup><i class="footnote">מובא במאמר "מרד 'פסיבי': קידוש השם" באתר <b>דעת</b>, על פי שאול אש, "קידוש החיים בתוך החורבן", <b>מולד</b>, 1961.</i></span>
אל נוכח פני מוות כמעט ודאי, לוחמי גטו ורשה העלו את החיים על נס. אותה רוח הניעה את בוניה ומגיניה של ארץ ישראל. "לֹא אָמוּת כִּי אֶחְיֶה", אומר מזמור תהלים, וממשיך — "וַאֲסַפֵּר מַעֲשֵׂי יָהּ". לפעמים הסירוב למות, העמידה על קדושת החיים, הוא עצמו מעשה יה.
הגיע הזמן לתמצת את הטיעון של ספר זה. היהודים עומדים היום בפני סכנות ברורות ומיידיות. האנטישמיות חזרה במוטציה רביעית, והיא משתמשת בניוּ־מדיה כדי להפיץ את השנאה בעולם כולו. מדינת ישראל מתמודדת עם עוינות בלתי מתפשרת מצד אויביה, לא כלפי מדיניות זו או אחרת שלה אלא כלפי עצם קיומה כמדינה דמוקרטית ליברלית שאינה אסלאמית. התופעות הללו עדיין אינן בגדר תנועות המונים; הן מוגבלות לקבוצות קטנות של קיצונים. אבל הקיצונים למדו להשתמש במדיה החדשה כדי להטיל אימה על הרבים, ואימה זו נפלה על היהודים היום.
בה בשעה, העם היהודי מוחלש עתה מבפנים, בשל התבוללות ונישואי תערובת מצד אחד, שסעים ופלגנות מצד אחר. קשה שלא להרגיש את כובד הנטל ההיסטורי המוטל על היהדות בת זמננו, שכן עמנו כבר היה במצב הזה. ההתבוללות והפלגנות אכלו בעם ישראל בשלהי ימי בית שני, כמו גם באירופה של המאה התשע־עשרה ותחילת המאה העשרים. האנטישמיות היא מאפיין חוזר ונשנה של ההיסטוריה היהודית. הסכנה אינה זרה ליהודים.
אבל היהדות היא דת של היסטוריה ושל חופש: היסטוריה כדי שנלמד ממנה, חופש כדי שבפעם הבאה נוכל לנהוג אחרת. ההיסטוריה איננה הכרחית: לו הייתה כזאת, היהדות הייתה שקר והתפיסה הטרגית של היוונים הייתה אמת. טענתי הייתה שמשהו מוכרח להשתנות בלבבות ובנפשות של היהודים: תחושת הבידוד, שלפעמים נלווית לה גאווה ולפעמים אימה, הנגזרת מתפיסת עצמנו כ"עם לבדד ישכון". ביטוי עמום־מאוד זה, שהגה אחד מגדולי אויבי ישראל, הנביא האלילי בלעם, צריך להתברר. אין הוא בהכרח ברכה. אולי הוא קללה. כהגדרה עצמית, הוא ייעשה לנבואה המגשימה את עצמה. היהודים ימצאו עצמם לבדד.
האמיתוֹת של היהדות לא נועדו רק ליהודים. הן נועדו להיות מקור השראה גם לזולתם. והן אכן כאלו. בני עמים אחרים מעריצים את חוסנן של המשפחה היהודית והקהילה היהודית. הם מכבדים את המחויבות של היהדות לחינוך, למחלוקת לשם שמיים ולחיי דעת. הם מוקירים את מנהג הצדקה ואת רעיון תיקון עולם. הם מעריכים את הבהירות המוסרית שמציעה היהדות לדילמות בנות הזמן. יותר מכול הם מכבדים את הימנעותם של היהודים מניסיון לגייר את העולם. על פי היהדות, אדם אינו צריך להיות יהודי כדי להיות טוב, כדי לעמוד בזיקה לאלוהים, או כדי שיהיה לו חלק לעולם הבא.
האיזון העדין בין הפרטיקולרי לאוניברסלי הוא המוזיקה של הנפש היהודית. אבל הוא גם מגלם מציאות אנושית. ג'ורג' אורוול תיאר זאת היטב כשהבחין בין פטריוטיות ללאומנות. פטריוטיות, אמר, היא "מסירות למקום מסוים ולדרך חיים מסוימת, שאדם מאמין שהם הטובים בעולם אבל אין לו שום רצון לכפות אותם על אחרים". לאומנות, לעומת זאת, "לא ניתנת להפרדה מהשאיפה לכוח. המטרה המתמדת של כל לאומן היא להשיג עוד כוח ועוד יוקרה, לא לעצמו אלא לאומה או ליחידה האחרת שבה בחר לשקע את עצמיותו".<sup class="footnote-marker">2</sup><i class="footnote">ג'ורג' אורוול, "הערות על הלאומנות", בתוך אורוול, <b>מתחת לאף שלך: מבחר מאמרים</b>, מאנגלית: יועד וינטר שגב, תל אביב: דביר, תשס"ו, עמ' 62.</i> היהדות היא פטריוטיות, לא לאומנות.
כך צריכה להיות כל דת וכל ציוויליזציה אם רצוננו לצלוח בשלום את המאה העשרים ואחת. הבעיות שהיהודים נתקלים בהן כיום עומדות בפני כל מי שמאמין בחופש, בדמוקרטיה ובכבודו של היחיד. טעות היא לחשוב כי רק על היהודים מאיימים הטרור, השנאה ושחיקת הזהות. בקרבות העומדים לפתחם של היהודים יש להם בעלי ברית — אם רק יחפשו אותם ויהיו נכונים לעבוד יחד איתם בענווה ומתוך תחושת אחריות גלובלית.
ניטשה, כפי שטענתי בפרק 1, צדק: זה או הרצון לעוצמה או הרצון לחיים. הלאומנות הייתה פניו של הרצון לעוצמה במאה העשרים. כיום הוא מתבטא יותר במלחמות קודש על בסיס דתי. אף אחד — שום אומה, תרבות או דת — אינו חסין בפני פיתוייה של תשוקת הכוח. אבל אם חפצה האנושות לשרוד, ולבנות חברות על יסודות של כבוד לשוני ולשלמותו של האחר, היא מוכרחה לעמוד בפני פיתויים אלה. לאורך ההיסטוריה לוהקו היהודים לתפקיד האחר הארכיטיפי. לכן עליהם לחבור היום לאחרים אחרים — בכל מקום שהם רואים מיעוטים נרדפים, או אוכלוסיות נדחקות לעוני, בכל מקום ובכל זמן שהם שומעים את שוועת הנדכה. היהודים צריכים ללמוד להכליל את הייחוד שלהם: להפוך את הפרטיקולריות שלהם לאוניברסלית.
הרצון לחיים אינו קל ואינו אוטומטי. לב האדם חלש והוא מובל (ומובהל) בקלות לפחד, תוקפנות ודמוניזציה. הדבר נכון במיוחד בזמנים כגון זה שלנו, כאשר האנושות מרגישה שהיא נגררת נגד רצונה למערבולת של שינוי. בזמנים כאלה מתחילות הבריות, מתוך פחד מפני כאוס, לחלק את העולם לבני אור ובני חושך ולהתכונן למלחמת קודש בשמו של אל זה או אחר — "ג'יהאד נגד מק־עולם" כפי שכינה בנג'מין בארבר קו־עימות מרכזי זה של זמננו.<sup class="footnote-marker">3</sup><i class="footnote">בנג'מין ר' בארבר, <b>ג'יהאד נגד מק־עולם: הטרור מציב אתגר לדמוקרטיה</b>, מאנגלית: דרורה בלישה, תל אביב: בבל, תשס"ה.</i> בצמתים היסטוריים כאלה, במילותיו המפורסמות של ייטס, "אַנְשֵׁי סְגוּלָה רָפְתָה רוּחָם, בְּעוֹד / חִדְלֵי אִישִׁים כֻּלָּם עָצְמָה לוֹהֶטֶת".<sup class="footnote-marker">4</sup><i class="footnote">ויליאם בטלר ייטס, "ההתגלות השנייה", בתוך ייטס, <b>מבחר שירים</b>, מאנגלית: שמעון זנדבנק, תל אביב: הקיבוץ המאוחד, 2000, עמ' 34.</i>
אל הפילוסוף הדגול ישעיה ברלין התוודעתי בערוב ימיו הארוכים. הוא היה מגדולי המגינים על החירות במאה העשרים, אך בעניין אחד לא הסכמתי איתו. בסוף אחת המפורסמות במסותיו, <b>שני מושגים של חירות</b>, הוא ציטט את יוזף שומפטר: "להבין את תקֵפותם היחסית של עקרונותיך, ואף על פי כן לדגול בהם ללא רתיעה — באלה נבדל אדם מתורבת מן הפרא".<sup class="footnote-marker">5</sup><i class="footnote">ישעיה ברלין, "שני מושגים של חירות", בתוך ברלין, <b>ארבע מסות על חירות</b>, מאנגלית: יעקב שרת, תל אביב: רשפים, תשל"א, עמ' 220.</i> שאלתי, לצד אחרים ששאלו כמוני: אם עקרונותיו של אדם הם יחסיים, מדוע ידגול בהם ללא רתיעה? אם שום אמת איננה מוחלטת, מדוע נבחר להיות מתורבתים ולא פראים? הפראים, כיוון ש"כולם עוצמה לוהטת", נוטים לנצח במלחמות כאשר העקרונות של יריביהם יחסיים בלבד.
ביהדות, החופש איננו ערך יחסי. הוא מתנת האל שברא את העולם בחופש. היהודים מאמינים במה שג'ון קנדי המנוח ניסח כך: "זכויות האדם באות לא מנדיבותה של המדינה, אלא מידו של אלוהים". החיים קדושים. כך גם החירות, הערך שהיהודים חוגגים לכבודו את חג הפסח — בספרם את סיפור המסע במדבר אל ארצם המובטחת, הסיפור שהפעים, כפי שראינו בפרק 1, את ג'ורג' אליוט ואת מרטין לותר קינג. על היהודים לחבור לאחרים במה שיהיה במאה העשרים ואחת, כפי שהיה במאה העשרים, המאבק המכונן של זמננו: מאבקו של הרצון לחיים נגד הרצון לעוצמה.
לשם כך יש להיות מעורבים בדעת עם העולם ולא להיבדל ממנו. בכל מקום שאני רואה בו כיום מחויבות יהודית חזקה — בישראל, באורתודוקסיה, בציונות הדתית — אני רואה התכנסות פנימה. ובכל מקום שאני רואה פנייה כלפי חוץ — בקרב יהודים חילונים או לא־אורתודוקסים — אני רואה היחלשות של הזהות ונטישה של האמונה היהודית והחיים היהודיים במובנם הקלאסי. אני רואה, במילים אחרות, המשך של השבר שהתגלע לפני כמאתיים שנה בין הפרטיקולריסטים לאוניברסליסטים. הוא החליש את היהדות בזמנו, והוא הרסני כיום לא פחות.
דומה כי היהודים איבדו קשר עין עם נשמתם. כשיהודים נמצאים היום בכותרות הבינלאומיות, כמעט תמיד זה בגלל אנטישמיות, או סוגיה כלשהי הנוגעת לשואה, או הפוליטיקה המזרח־תיכונית. אני רוצה לומר לאחיי היהודים בכל הלהט שאני יכול לגייס: היהדות גדולה מזה. עם שזהותו נשמרה ללא פגע ארבעת אלפים שנה, עם ששב ואישר את החיים לאחר השואה, ובנה את בית אבותיו אחרי אלפיים שנות גלות ודיכוי, לעם כזה יש מה לומר לעולם — הרבה מעבר לכך שיש לו אויבים. אויבים יש לכולם. זהותו מכילה הרבה יותר מאתניות. אתניות יש לכל אחד. היהדות היא הניסיון המתמיד לממש בחיים את כוח התמורה של התקווה. והעולם במאה העשרים ואחת זקוק לתקווה.
היהדות היא, אם להשתמש בביטוי של ניטשה, שינוי־ערכים מתמשך. היא קוד ההפעלה של אומה המוכיחה, באמצעות ההיסטוריה שלה, כי ציוויליזציות שורדות לא בחיל ולא בכוח כי אם בדאגתן לחלשים; לא בשל עושרן אלא בגלל העזרה שהן מושיטות לאביוניהן. אומות נעשות חסינות מפגע כשהן דואגות לפגיעים שבתוכן. אלה הם היגדים פרדוקסליים עד שורשם, והדבר היחיד שאפשר לומר לטובתם הוא שהם נכונים. עַם הברית לא היה אף פעם גדול במספרו. ארץ הקודש לא הייתה אף פעם גדולה בממדיה. עם ישראל הותקף בידי אימפריות הענק שדרכו על במותי ארץ — והאריך ימים מהן. מעצמות־העל של ההיסטוריה התפוגגו אל בין דפיה, אך היהודים ממשיכים לשיר "עם ישראל חי". כל זאת, כך אני מאמין, קרה לא רק למען עם ישראל לבדו, או היהדות בלבד, אלא כדי לתת תקווה לחסרי התקווה, כבוד לאדם באשר הוא, ופשר ותכלית מוסריים לסיפור האנושי.
היהודים העמידו את קיומם על הרצון לחיים, על קדושת החיים, ועל יופיים מרומם־הנפש של חיים שהתקווה מאירה אותם. אכן כן, היו להם נפילות וספקות, הם היו קשי עורף, היו ביניהם מחלוקות שהם לא הצליחו ליישב ועימותים שהם לא הצליחו להכיל, והם אכזבו פעם אחר פעם. זה קורה ליהודים גם עכשיו. זה קורה למדינת ישראל. אבל עם המונָע בידי אידיאל, נושא עימו את האנרגיה המתחדשת של הביקורת העצמית והתחייה. עוצמה צבאית, זמנה קצוב; עושרם של עמים נעלם עם השנים; אך אידיאלים נשארים. כוכבי השמיים אינם בהישג ידינו אך אין הדבר מפחית מעוצמת אורם.
היהודים האמינו כי המעטים יכולים לנצח את הרבים, והחלשים להאריך ימים מן החזקים, אם הם פועלים באורח מוסרי ובהשראת אידיאלים נאצלים. "מלחמת הכול בכול" קיימת. תומס הובּס קרא לה "מצב הטבע", שבו אדם חי "חיי בדידות דלים, מאוסים, חייתיים וקצרים"; זהו המצב בחלקים רבים מן העולם כיום. חברה יכולה להתעלות מעל מצב הטבע באמצעות ברית — רעיון מקראי מובהק. הברית יוצרת חברה אזרחית, החלופה בת־הקיימא למדינה הרודנית, הטוטליטרית או התיאוקרטית.
וזו הבחירה הנצחית, הניצבת בפני הדור הזה כשם שניצבה לפני כל דור ודור: ניטשה או אברהם? אל־קאעידה או ישעיהו? <b>מי יגבר, הרצון לכוח או הרצון לחיים? </b>זהו קרב שהיהודים, בדרכים מוזרות, מצאו בו תדיר את עצמם בקו החזית. כזה הוא יהיה גם במאה העשרים ואחת.
יש אפוא מלאכה לעשות, מלאכה שראשיתה בתוך הנפש היהודית. כי משהו השתנה. עם שיכול לשרוד מן השואה יכול להביט אל העתיד בלי פחד. כך גם מדינת ישראל, שעמדה במתקפות קטלניות של אויביה והחזירה לעם ישראל את המרחב שהוא יכול להגן בו על עצמו ולהתחיל ליצור בו את החברה מן הסוג שהיהודים נצטוו ליצור. עם ישראל אינו צריך לפקפק היום בכוחו. הוא גם אינו צריך לפקפק באומץ שהוא נוטע באחרים, ובתקווה שהוא מצית בקרב מדינות וקהילות פגיעוֹת המרגישות מאוימות ונחותות־במספרן. דווקא הזמן הזה, כשכל האינסטינקטים היהודיים שלנו מורים לנו להתכנס פנימה, לפחד ולהתגונן, הוא הזמן לעשות את ההפך הגמור.
בכוח אמונתנו, אנו יכולים לא לפחד. בכוחנו המוסרי אנו יכולים להילחם למען מיעוטים נדכאים בכל מקום. מקומם של היהודים בחזית המלחמה בעוני ובמחלות באפריקה, ובראש המסע למען אחריות סביבתית. עלינו להיות שם לא כדי לזכות בידידים ובהערצה, אלא מפני שכך אמור לנהוג עמו של אלוהים. על מדינת ישראל לגבור על פחדיה, ולא לפרש כל ביקורת עליה כצורה של אנטישמיות או של שנאה־עצמית יהודית. על היהודים להפסיק לראות עצמם קורבנות. עלינו לזכור שהמילה "נבחר" משמעה שאנו נקראים להיות ביקורתיים כלפי עצמנו, ולבחון כל העת אם אנו דבקים במשימות המוטלות עלינו.
על היהודים הדתיים לגייס כוחות אמונה שיכריעו את הפחד מפני מפגש עם חוכמת העולם; משום שאם כוזבת היא הם לא יימשכו אחריה, ואם אמת בה — אמת זו תעשיר את רוחם. עליהם לגייס די ביטחון עצמי שלא לסווג כל רעיון חדש ככפירה, כל שאלה כסכנה, וכל יהודי שאינו מאמין כאויב. היהדות חזקה ממה שכמה ממגיניה מרשים לה להיות.
פעם, אחרי שדיברתי על כמה מן הרעיונות הללו, ניגש אליי מישהו ואמר, "אהבתי את מה שאמרת. אבל אתה לא חושב שאתה יוצא לקרב אבוד?" זו הייתה שאלה טובה. כשאני רואה את בידודה של ישראל ואת הדמוניזציה שנעשית לה, ואת שובה של האנטישמיות לקמפוסים ולשאר מקומות; כשאני רואה אנשים צועדים בלונדון ונושאים כרזות "כולנו חזבאללה"; כשאני רואה כמה מעט לומדים אנשים מההיסטוריה, וכיצד הם חוזרים שוב ושוב על אותן שגיאות — אני כמעט מתפתה להסכים: כן, אולי זה קרב אבוד.
ובכל זאת, עניתי לו כך: "כן, המלחמה היהודית היא קרב אבוד. תמיד הייתה כזאת. משה הפסיד. יהושע הפסיד. ירמיהו הפסיד. שאפנו לאידיאלים שמעבר לגבול השגתנו, קיווינו לחברה של חסד שאינה בגדר האפשר, האמנו בימות משיח שנמצאים תמיד מעבר לאופק הרחוק, נאבקנו עם המלאך ויצאנו צולעים. ובינתיים אלה שניצחו אותנו נעלמו, ואנחנו עדיין כאן, עדיין צעירים, עדיין מלאי עזוז, עדיין יוצאים לקרבות ומפסידים בהם, ואף פעם לא משלימים עם ההפסד, לא מוכנים להתמסר לציניות, מסרבים לאבד את התקווה לשלום עם אלה שבכל דור ודור עומדים עלינו לכלותנו. הסוג הזה של קרבות אבודים, ראוי להמשיך ולצאת אליו — יותר מאשר לכל קרב של ניצחון קל ולכל נחמת בוסר".
אינני סבור שיש ליהודים מונופול על החוכמה. אבל נולדתי יהודי, ואינני יכול לבגוד במאות דורות של אבותיי שחיו כיהודים והיו מוכנים למות כיהודים, שהנחילו את הערכים שלהם לילדיהם, ואלה לילדיהם שלהם, וכל זאת כדי שיום אחד יהיו צאצאיהם חופשיים לחיות על פי אמונתם בלי פחד ולשמש מקור השראה לאחרים. אין זה מפני שהיהודים טובים מאחרים, אלא מפני שזה הסיפור שלנו, זאת המורשת שלנו, זאת משימתנו. להיות מקור לתקווה בעולם של ייאוש.
מרגש אותי לדעת שבכל אותן מאות שנים שהיהודים נתפסו כמנודים, הם לא הפנימו את התפיסה הזאת. הם האמינו שהם עם אהוב על האל, ואף כי ידיעה זו יכלה לעיתים לגרום להם לחשוב עצמם עליונים על אחרים, היא לפחות הצילה אותם מתהומות השנאה העצמית, אותו נגע שפשה ביהודים בעת החדשה. בחגים הם זכרו את העבר וקיוו לעתיד. בשבתות, אביונים ככל שהיו, הם ישבו אל שולחן השבת כאנשים ונשים חופשיים, ושׁרו. אף כי העוני רוצץ את גבם, הם בנו בתי מדרשות, למדו שם תלמוד וטיפחו את חיי הדעת. למרות אביונותם הם ידעו כי ישנם אחרים העניים אף יותר מהם, הושיטו להם סיוע, הזמינו אותם לארוחות השבת והחג, וראו עצמם קשורים זה לזה בברית של ערבות הדדית.
לעבור את השואה ועדיין להאמין בחיים, לחוות את כל מה שחוותה ישראל ועדיין לשאוף לשלום, לספוג את תועפות המשטמה המוטחות בהם מפי כמה מגדולי הוגיה של אירופה ולהישאר טהורים מן הנגע: זהו עם שאני גאה להיות חלק ממנו.
אני יודע שלא כל יהודי הוא אורתודוקס, ושלא כולם מאמינים באלוהים, ושיש בהם הרואים היבטים מסוימים ביהדות כבלתי מובנים במקרה הטוב, ושרבים מותחים ביקורת על ישראל, ואחרים על יהודי התפוצות, ושאנחנו גורמים לעצמנו כאב לב, ושאנו עלולים לפעמים לעורר את חמתם של אחרים או את חמתו של אלוהים. אבל כל יהודי הנשאר נאמן לעמו ותורם לו בדרך זו או אחרת מוסיף על ידי כך עוד נדבך לסיפורו של עם ישראל ונעשה לסוכן של תקווה בעולם, לשותפו של אלוהים בגאולה.
גם אם שום ניצחון אינו סופי, ולכל אחד מאיתנו יש ירדן שהוא לא יחצה, עדיין העם הקטן הזה והזניח־לכאורה הוא ברכה מתמדת לכל משפחות האדמה. ואף כי הוא נלחם זה ארבעת אלפים שנה בקרב אבוד, הוא עדיין חי ונושם ושר, ממאן להתייאש, ועודו מעיד, לא תמיד ביודעין, על כוחו של אלוהים השוכן בלב האדם לרוממו להישגים שלא היה מגיע אליהם לבדו או בלי אמונת אבותיו. עם ישראל הוא עם קטן. כל יהודי הוא בעל משקל בו. ומשימתם של היהודים היא, כתמיד ויותר מתמיד, להיות קול של תקווה בעידן של פחד, קול־הנגד בשיחתה של האנושות.